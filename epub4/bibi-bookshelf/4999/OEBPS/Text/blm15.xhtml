<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>15</h2>

  <p>Pazar öğleden sonraydı, telefon çaldı. Eylül ayıydı, yeni okul dönemi başladıktan sonraki ikinci pazar günü. Telefon çaldığı sırada öğle yemeğimi hazırlamakla meşguldüm, hemen ocağın altını kapatıp ahizeyi kaldırdım. Sumire’nin ortadan kaybolmasıyla ilgili olarak Myu arıyor olabilirdi. Zilin çalışında aciliyet içeren bir şeyler vardı. En azından ben öyle hissetmiştim. Ne var ki, telefon “kız arkadaşım”dandı.</p>

  <p>“Çok ciddi bir durum” dedi, hoşbeş faslını atlayarak. “Hemen buraya gelebilir misin?”</p>

  <p>Sesinden başına kötü bir şey geldiğini düşündüm. Acaba kocası aramızdaki ilişkiyi mi öğrenmişti? Derin bir soluk aldım. Sınıfımdaki öğrencilerden birinin annesiyle yattığım okul yönetimi tarafından öğrenilecek olursa, söylememe gerek yok, çok zor bir durumda kalırdım. En kötüsü, işimden olurdum. Ama aynı zamanda, öyle olursa da yapacak bir şey yok ki, diye düşünüyordum. Çünkü ta en başından beri bu tehlikenin farkındaydım.</p>

  <p>“Neredesin?”</p>

  <p>“Süpermarkette” diye yanıtladı.</p>

<p class="gecis">Trenle Taçikava’ya gidip, istasyonun yakınındaki süpermarkete vardığımda saat iki buçuk olmuştu. Yaz ortası sıcaklarının geri geldiği bir öğle sonrasıydı ama kız arkadaşımın benden istediği gibi beyaz gömleğin üzerine kravat takmış, ince gri takım elbisemi giymiştim. Bu halimle daha bir öğretmene benzeyeceğimi, karşımdakinde iyi bir izlenim bırakacağımı söylemişti kız arkadaşım. “Bazen öğrenci gibi görünüyorsun çünkü” diye eklemişti.</p>

  <p>Market girişinde alışveriş arabalarını düzene sokan genç görevliye güvenliğin yerini sordum; orada olmadığını, caddenin karşısındaki ek binanın üçüncü katında bulunduğunu söyledi. Burası gösterişsiz, küçük, üç katlı bir binaydı ve asansörü de yoktu. Beton duvarlardaki çatlaklar, “Bir süre sonra tamamıyla yıkılacağımız için, bizi kafanıza takmayın” der gibi görünüyorlardı. Köhnemiş, dar merdivenleri çıkıp üzerinde “güvenlik” yazılı kapıyı tıklattım. Kalın bir erkek sesi geldi içeriden, kapıyı açtığımda odada kız arkadaşım ile oğlunu gördüm. Masanın önüne oturmuşlardı, karşılarında orta yaşlı, üniformalı güvenlik görevlisi vardı. Başka da kimse yoktu odada.</p>

  <p>Çok geniş sayılmasa da pek de dar olmayan bir odaydı bu. Pencere kenarına üç masa dizilmişti, karşı taraftaki duvarda ise kilitli bir çelik dolap vardı. Aradaki duvarda mesai çizelgesi, çelik rafta ise üç güvenlik görevlisi şapkası duruyordu. Odanın en dibinde buzlu camlı kapının ardında ise dinlenme odası gibi bir yer vardı. Odada ne bir süs eşyası, ne bir çiçek, ne bir resim, ne de bir takvim göze çarpıyordu. Duvarda yalnızca oval bir saat asılıydı, çirkin ve kocaman görünüyordu. Tuhaf bir boşluk hüküm sürüyordu odada, bir nedenle zamanın akışının dışında kalmış, dünyanın eski bir köşesi gibiydi. Yıllar yılı sigara, küflü evrak ve insan teri kokuları birbirine karışmış gibi tuhaf bir koku vardı.</p>

<p class="gecis">Sorumlu güvenlik görevlisi, kısa boylu, tıknaz bir adamdı, ellili yaşlarının sonlarında görünüyordu. Adaleli kolları vardı, başı iriydi, aralara beyazların karıştığı saçları kalın telli, gür ve sertti, ucuz kokulu bir saç spreyi ile zorla yatırmıştı saçlarını, maddi imkânı ancak buna yetiyordu herhalde. Önündeki kül tablası, SevenStars sigara izmaritleriyle doluydu. Ben odaya girince, siyah çerçeveli gözlüğünü çıkardı, bir bezle sildi, yeniden taktı. Yeni biriyle karşılaştığında alışkanlık icabı hep yaptığı bir hareket olmalıydı bu. Gözlüğünü çıkarınca gözleri aydan toplanıp getirilmiş taşlar kadar soğuk göründü. Gözlüğünü geri taktığında o soğukluk kayboldu, yerini camın ardından güçlü bir bakış aldı. Her iki şekilde de, insana huzur veren türden bakışlar değildi.</p>

<p class="gecis">Oda çok sıcaktı; pencere açıktı ama içeriye hiç hava girmiyordu. İçeriye giren tek şey, caddenin gürültüsüydü. Kırmızı ışıkta bekleyen büyük yük arabasının havalı freni, Ben Webster’ın son dönemlerindeki tenor saksofonunu hatırlatan boğuk bir ses çıkardı. Hepimiz epeyce terliyorduk. Masanın önünde durup kısaca kendimi tanıttım, kartvizitimi uzattım. Güvenlik görevlisi sessizce kartviziti aldı, dudaklarını büzdü, bir süre karta baktı. Sonra kartvizitimi masanın üzerine koyup bakışlarını yüzüme çevirdi.</p>

  <p>“Öğretmen olmak için oldukça gençsiniz” dedi. “Kaç yıldır bu meslektesiniz?”</p>

  <p>Biraz düşünür gibi yapıp, “Üç yıldır” dedim.</p>

  <p>“Hımm” dedi, başka da bir şey çıkmadı ağzından. Ancak suskunluğu pek çok şeyi gayet güzel anlatıyordu. Bir kez daha kartviziti eline aldı, bir şeyleri tekrardan teyit etmek ister gibi karttaki adıma baktı.</p>

  <p>“İsmim Nakamura, güvenlik şefiyim” diye kendini tanıttı. Kartvizit vermedi. “Kendinize şuradan bir sandalye çekiverin lütfen. Oda çok sıcak, kusurumuza bakmayın. Klima bozuk. Pazar günü tamir servisi gelmiyor, vantilatör de yok elimizin altında, burada böyle ölüyoruz sıcaktan. Ceketinizi de çıkarın, çekinmeyin lütfen, işimiz hemen bitmeyebilir; sizi böyle ceketli görünce bana ter basıyor.”</p>

  <p>Söylediği gibi kendime bir sandalye çektim, ceketimi de çıkardım. Gömleğim terden üzerime yapışmıştı.</p>

  <p>“Hep düşünmüşümdür, öğretmenlik ne kadar güzel bir meslek diye” dedi güvenlik şefi, dudağında yarım gülümsemeyle. Ancak gözlüğünün ardındaki gözleri, denizin derinliklerinde yaşayan vahşi hayvanların, en ufak bir hareketi gözlemeleri gibi, dimdik bana bakıyordu. Ağzından çıkan sözler nazikti ama tamamen yapmacıktı. Özellikle “öğretmen” derken bunda ister istemez bir aşağılama hissediyordum.</p>

  <p>“Yaz tatiliniz bir aydan fazla, pazar günleri işe gitmeniz gerekmiyor, gece mesainiz de yok, ayrıca insanlar size hep hediyeler veriyor. Hiç de şikâyet edilecek bir yaşam değil bana sorarsanız. Keşke diyorum ben de derslerimde daha gayretli olup öğretmen olsaymışım. Ancak ben ola ola bir süpermarkette güvenlik görevlisi oldum. Yeterince akıllı değildim çünkü. Çocuklarıma da hep tembihliyorum, büyüyünce öğretmen olun diye. Kim ne derse desin, öğretmenlik en rahat meslektir.”</p>

<p class="gecis">“Kız arkadaşım” yarım kollu, sade, tek parça, mavi bir elbise giymişti. Saçlarını başının üzerinde güzelce toplamış, kulaklarına küpe takmıştı. Topuklu beyaz sandaletler vardı ayağında, dizinin üzerinde beyaz bir çanta ile krem renkli küçük bir mendil duruyordu. Yunanistan’dan döndükten sonra ilk karşılaşmamızdı. Hiçbir şey söylemiyor, ağlamaktan şişmiş gözlerle bir bana bir güvenlik şefine bakıyordu. Yüzündeki ifadeden çok daraldığı anlaşılıyordu.</p>

  <p>Kısa bir anlığına bakıştık, sonra gözlerimi oğluna çevirdim. Çocuğun gerçek adı Şin’içi Nimura idi ama sınıfta herkes onu “Havuç” diye çağırıyordu. Zayıf, uzun bir yüzü vardı; kıvırcık, dağınık saçlarıyla gerçekten de bir havuca benziyordu. Ben de genelde onu bu takma adıyla çağırıyordum. Uysal, gerekmedikçe fazla konuşmayan bir çocuktu. Ders notları iyiydi, ödevlerini yapmayı ihmal etmez, sınıf temizliği sırasını hiç aksatmazdı. Problem çıkardığını hiç görmemiştim. Ancak derste hiçbir zaman el kaldırıp söz istemişliği olmadığı gibi liderlik özelliği sergileyen biri de sayılmazdı. Sınıf arkadaşları tarafından nefret edilen biri değildi ama popüler de sayılmazdı. Annesi onun bu durumundan hoşnutsuzdu, ne var ki bir öğretmen gözüyle bakınca, iyi bir çocuktu.</p>

<p class="gecis">“Olanlardan annesi size telefonda söz etti, değil mi?” diye sordu güvenlik görevlisi.</p>

  <p>“Evet, söz etti” dedim. “Hırsızlık yapmış, değil mi?”</p>

  <p>“Evet, öyle” dedi güvenlik görevlisi ve ayağının altındaki karton kutudan çıkardıklarını masanın üzerine dizdi. Sonra bana doğru itti. Kutunun içinde jelatinleri hâlâ üzerinde sekiz adet küçük zımba vardı. Bir tanesini elime alıp inceledim. Üzerindeki etikette 850 yen yazılıydı.</p>

  <p>“Sekiz tane zımba” dedim. “Hepsi bu mu?”</p>

  <p>“Evet, hepsi bu kadar.”</p>

  <p>Zımbayı geri koydum. Toplamda 6.800 yen değil mi?”</p>

  <p>“Evet, 6.800 yen. Şimdi siz şöyle düşünüyor olmalısınız: ‘Hırsızlık kötü bir şey elbette. Bir suç bu. Ama neden sekiz zımba için bu denli yaygara koparılsın ki? Hem bu çocuk henüz ilkokula gidiyor.’ Yanılıyor muyum?”</p>

  <p>Hiçbir şey demedim.</p>

  <p>“Böyle düşünmenizde sorun yok. Öyle çünkü. Bu dünyada sekiz adet zımba çalmaktan çok çok daha kötü suçlar işlenmekte. Burada güvenlik görevlisi olarak çalışmaya başlamadan önce, uzun süre polis olarak görev yaptığımdan, çok iyi biliyorum.”</p>

  <p>Güvenlik görevlisi doğrudan gözlerimin içine bakarak konuşmaya devam etti. Gözlerimi kaçırmamaya çalışırken bir yandan da ona meydan okur gibi görünmemeye dikkat ediyordum.</p>

  <p>“Bu ilk hırsızlığı olsaydı, mağazamız böyle küçük bir zarar için bu kadar yaygara koparmazdı. Sonuçta işimiz müşterilerle ilgilenmek, olayları gereğinden fazla büyütmekten kaçınırız. Normalde bu odaya getirir, gözünü korkutmakla yetiniriz. Daha kötü durumlarda ise evini arar, ebeveyninin ilgilenmesini sağlarız. Okula hiç haber vermeyiz. Bu kadar küçük çaplı bir hırsızlığı sessizce çözümleme yoluna gideriz, bu bizim mağazamızın küçük hırsızlıklara karşı temel politikasıdır.</p>

  <p>Ne var ki bugünkü bu çocuğun ilk hırsızlığı değil. Bugüne dek, bizim bildiğimiz kadarıyla üçüncüsü. Duydunuz mu, tam üçüncü hırsızlığı! Dahası ilkinde de, ikincisinde de inat edip, ne adını, ne de gittiği okulu söyledi. Her iki seferde de kendisini ben sorguladığım için çok net hatırlıyorum. Ne söylenirse dinliyor, ama ağzından tek bir söz çıkmıyordu. Polisler arasında buna “pasif direniş” denir. Ne özür diliyor, ne hatasını anlamış gibi duruyor, bu haliyle de isyankâr ve son derece kötü bir tavır sergiliyordu. Adını söylemezsen seni polise veririm desem de suskunluğunu korudu. Çaresiz, otobüs kartını zorla gösterttim, adını oradan öğrendik.”</p>

  <p>Konuşmasına kısa bir ara verip, anlattığı ayrıntıları hazmetmemi bekledi. Gözlerini gözlerimden ayırmıyordu, ben de bakışlarımı kaçırmadım.</p>

  <p>“Bir de çaldığı şeylerin türü konusu var. Bir çocuk için masumca şeyler değil bunlar. İlkinde on beş tükenmezkalem, toplam fiyatı 9.750 yen. İkincisinde sekiz adet pusula, toplam fiyatı 8.000 yen. Yani bu çocuk her seferinde aynı şeyden çok miktarda çalıyor. Kendisi kullanmayacak demek ki. Ya sadece eğlence için çalıyor ya da okulda arkadaşlarına satmak için.”</p>

  <p>Öğle tatilinde onun sınıf arkadaşlarına, çalmış olduğu zımbaları sattığını hayal ettim. Bu olacak şey değildi.</p>

  <p>“Anlamıyorum” dedim. “Neden hep aynı mağazadan hırsızlık yapıp durdu acaba? Aynı yerden çalmayı sürdürdükçe, doğal olarak yüzü tanınacağından daha dikkatli davranmak zorundaydı, hem tekrar yakalanırsa cezası da ağırlaşacaktı. Yakalanmamak için her seferinde farklı mağazalara gitmesi daha normal olmaz mıydı?”</p>

  <p>“Bunu bana sormayın. Belki başka mağazalardan da çalmıştır. Ya da bizim mağazamızı çok beğenmiştir. Veya benim suratımı beğenmemiştir. Ben bir süpermarketin güvenlik görevlisiyim sadece, akıl karıştıran detaylar üzerinde çok durmam; bana ödedikleri maaşın karşılığını veririm sadece. Bilmek istiyorsanız, neden doğrudan kendisine sormuyorsunuz? Bugün de, buraya getirilmesinin üzerinden üç saat geçmesine karşın ağzından tek bir sözcük çıkmadı. Uslu gibi görünüyor ama tam bir baş belası. Bu yüzden sizden yardım istedik. Tatil gününde verdiğimiz rahatsızlık için üzgünüm… Bu arada deminden beri dikkatimi çekiyor, bayağı güzel bronzlaşmışsınız. Bunun konumuzla doğrudan ilgisi yok ama yaz tatilinde bir yere mi gitmiştiniz?”</p>

  <p>“Özel bir yere gitmedim” diye yanıtladım.</p>

  <p>Bunu dememe karşın ısrarla yüzümü inceliyordu. Sanki ben bu yaşanan sorunun önemli bir parçasıymışım gibi bakmaktaydı.</p>

  <p>Jelatinli zımbayı bir kez daha elime aldım, en ince ayrıntısına kadar inceledim. Herhangi bir evde ya da büroda bulunabilecek türden, son derece sıradan, küçük boy bir zımbaydı; her yerde bulunabilecek ucuz bir ofis malzemesi. Güvenlik görevlisi dudaklarının arasına kıstırdığı SevenStars marka sigarasını Bic marka çakmağıyla yaktı. Sonra başını yana çevirip dumanım üfledi.</p>

  <p>Çocuğa dönüp sakince sordum: “Neden zımba?”</p>

  <p>Havuç, öne eğik başını usulca kaldırıp bana baktı. Ama hiçbir şey söylemedi. O zaman ilk kez onun yüzündeki ifadenin her zamankinden farklı olduğunu gördüm. Tuhaf bir şekilde hiçbir duygu yoktu yüzünde, gözleri belli bir yere odaklanmıyordu sanki. Boşluğa bakıyor gibiydi.</p>

  <p>“Biri seni bunu yapman için zorlamadı değil mi?”</p>

  <p>Havuç’tan yine ses çıkmadı. Dediğimi anlıyor muydu, ondan bile emin olamıyordum. Vazgeçtim. Şimdi burada ona soru sormakla bir şey halledilemeyecekti. Kapılarını kapatmış, pencerelerini sımsıkı örtmüştü.</p>

  <p>“Peki bu durumda ne yapalım öğretmenim?” diye sordu güvenlik görevlisi. “Mağazada devriye gezmek, monitörden marketin içini gözleyip hırsızlık yapanları yakalayarak bu odaya getirmek benim işim, ben bunun için maaş alıyorum. Bundan sonra ne yapılacağı ayrı bir konu. Özellikle suçu işleyen bir çocuksa, ne yapacağım konusu daha da zorlaşıyor. Ne yapılmasını önerirsiniz öğretmen bey? Bu konuda siz öğretmenler daha deneyimlisinizdir. Ya da bu durumu polise mi bildirelim? Bu benim için en kolayı olur. Böylesine önemsiz, anlamsız bir şey için yarım gününüzü aldığımız için kusurumuza bakmayın.”</p>

  <p>Gerçeği söylemek gerekirse, benim o sırada, aklımın bir köşesinde başka bir şey vardı. Süpermarketin dökük güvenlik odası bana ister istemez Yunan adasındaki o karakolu hatırlatmıştı. Ve Sumire’yi düşünmeden edemedim. Onun yok oluşunu.</p>

  <p>Bu yüzden bu adamın bana söylediklerini tam olarak anlamam biraz zaman aldı.</p>

  <p>“Babasına da söyleyeceğim, oğlumuza dikkat etmesini. Hırsızlığın bir suç olduğunu ona iyice anlatacağım. Bir daha size hiç sorun çıkarmayacağız” dedi Havuç’un annesi tekdüze bir sesle.</p>

  <p>“Bunun duyulmasını istemiyorsunuz, tamam, bunu deminden beri defalarca söylediniz zaten” dedi güvenlik görevlisi, artık iyice sıkılmıştı. Kül tablasının kenarına hafifçe vurduğu sigarasının külü düştü. Sonra yine bana çevirdi bakışlarını. “Bana sorarsanız, aynı şeyin üç kere tekrarlanması çok fazla. Buna mutlaka bir son verilmesi gerek. Bu konuda siz ne dersiniz?”</p>

  <p>Derin bir nefes alıp, zihnimi şimdiki zamana döndürdüm. Sekiz adet zımbaya ve eylül ayının bir pazar öğleden sonrasına.</p>

  <p>“Çocukla konuşmadan bir şey diyemem. Bugüne dek hiç problem çıkarmadığı gibi akıllıdır da. Neden bu saçma hırsızlığı yaptığını şimdilik bilemiyorum. Ama uzun uzun konuşacağım kendisiyle. Konuşurken mutlaka bir ipucu bulacağımdan eminim. Size sorun yaşattığımız için gerçekten özür dileriz.”</p>

  <p>“Baksanıza, tam olarak bilmiyorum ama” dedi güvenlik görevlisi, gözlüğünün ardındaki gözlerini kısarak, “bu çocuk –Şin’içi Nimura– sizin sorumluluğunuzdaki sınıftan biri galiba. Bu da onunla her gün yüz yüze geliyorsunuz demek. Öyle değil mi?”</p>

  <p>“Evet, öyle.”</p>

  <p>“Dördüncü sınıfta, bu da demek oluyor ki bir yıl dört aydır sizin sınıfınızda. Yanılıyor muyum?”</p>

  <p>“Doğru, üçüncü sınıftan beri benim öğrencim.”</p>

  <p>“Sınıfta toplamda kaç öğrenciniz var?”</p>

  <p>“Otuz beş.”</p>

  <p>“Hepsine göz kulak oluyorsunuz herhalde. Yine de bu çocuğun bir sorun çıkaracağını sezemediniz. Hiçbir belirti göremediniz öyle mi?”</p>

  <p>“Öyle.”</p>

  <p>“Ne var ki bu çocuk altı ay içinde bildiğimiz kadarıyla üç kez hırsızlık yaptı. Ve bunu hep tek başına yaptı. Onu birisi hırsızlık yapması için zorlamadı. Gerekli olduğu için de değil, bir anlık heyecan için de değil. Para için hiç değil – annesinin dediğine göre ihtiyacından fazla harçlık veriliyormuş kendisine. Demek oluyor ki bu çocuk bu suçu bilinçli işliyor. Çalmak için çalıyor. Diğer bir deyişle bu çocuk açıkça ‘sorunlu’ biri. Haksız mıyım? Bu durumda en azından bir belirtisi olmuş olmalı, öyle değil mi ama?”</p>

  <p>“Bir öğretmen olarak fikrimi söylersem, hırsızlığı alışkanlık edinmek, özellikle de çocuklarda, suç olmaktan ziyade duygusal bir bozukluktan kaynaklanan, yaygın bir durumdur. Elbette biraz daha dikkatli gözlemlemiş olsaydım belki bunu fark edecektim, bu konuda eksiklerim olabileceğini kabul ediyorum. Ancak böyle bir bozukluğun dışarıdan kolayca fark edilmesi oldukça güç. Ya da aynı şekilde, bir davranışın kendisini salt kötü bir davranış olarak ele alıp uygun bir şekilde ceza verince hemen düzelecek diye bir durum da söz konusu olamaz. Temel sorunu bulup ortaya çıkarmazsanız ve düzeltmeye çalışmazsanız ilerleyen zamanlarda aynı sorun farklı biçimlerde yeniden ortaya çıkabilir. Hırsızlık yaparak çocukların aslında bir mesaj vermek istediği durumlar az değildir. Yüzde yüz etkili olur denemese de zaman ayırmaktan, karşına alıp konuşmaktan başka çare yok.”</p>

  <p>Güvenlik görevlisi sigarasını bastırıp söndürdü; ağzı aralık vaziyette, ender bulunan bir hayvana denk gelmiş gibi uzun bir süre suratıma baktı. Masanın üzerinde duran parmakları çok kalındı. Uzun, kara tüylü küçük yaratıklar gibi göründüler gözüme. Onlara baktıkça nefesim daraldı.</p>

  <p>“Şimdi söylediklerinizi size üniversitede, öğretmen okulunda ya da her ne diyorsanız orada mı öğretiyorlar?”</p>

  <p>“Şart değil öğretmeleri. Bu, psikolojinin temel ilkesi olduğundan ilgili bütün kitaplarda geçer.”</p>

  <p>“Bütün kitaplarda geçer” diye benim söylediklerimi hissiz bir şekilde yineledi. Sonra bir havlu alıp kalın boynundaki terleri sildi.</p>

  <p>“Duygusal bozukluk dediğiniz şey neyin nesidir? Ben polisken sabahtan akşama dek, <i>duygusal bozukluğu</i> olan kişilerle uğraşarak geçirdim hayatımı. Dünyada onlardan çok var. Süpür süpür bitmez. Bu tür insanların anlattıklarını dikkatle dinlemek için uzun uzun vakit ayırmaya, verdikleri mesajın ne olduğunu ciddi anlamda düşünmeye kalkacak olsaydım kafamın içinde on beyin daha olsa yetmezdi.”</p>

  <p>İç çekip zımbaların olduğu kutuyu masanın altına geri koydu.</p>

  <p>“Dedikleriniz mantıklı. Çocuk kalbi temizdir. Onlara fiziksel ceza uygulamak uygun olmaz. İnsanların tümü eşittir. İnsanlar sınavdan aldıkları notlarla değerlendirilemez. Zaman ayırıp konuşarak çözümlemeye çalışın bakalım. Benim için sorun yok. Öte yandan, bu şekilde sizce dünya düzelir mi? Hayır, düzelmez. Aksine daha kötü hale geliyor, insanların hepsinin eşit olmasını nasıl beklersiniz, değil mi? Hayatımda duymadım böyle bir şey. Şunu bir düşünsenize, şu küçük Japonya’da 110 milyon kişi yaşıyor. Hadi varsayalım ki herkes eşit, neler olur bir düşünün bakalım. Japonya cehenneme döner.</p>

  <p>Güzel şeyler söylemek kolaydır. Gözünüzü kapatıp görmezden gelerek sorunlarla yüzleşmeyi erteleyebilirsiniz. Her şeyi görmezden gelip, onlara ‘Hotaru no Hikari’<a class="footnoteref" href="../Text/notlar.xhtml#dn8" id="dn8b">8</a> şarkısını söyletin ve mezun edin, sonra herkes sonsuza dek mutlu yaşasın. Hırsızlık yapması çocuğun kalbinden gelen bir mesajdır. Sonrasını düşünmek yok. Böylesi daha kolay tabii. İşin arkasını kim temizleyecek peki? Bizler. Bizim bu işi severek, isteyerek yaptığımızı mı düşünüyorsunuz? Yani bütün bunlar sadece 6.800 yen için mi, der gibi bir ifade okunuyor yüzünüzde ama bir de hırsızlığa maruz kalanın tarafından bakın olaya. Burada çalışan yüz kişi var, 1 yen, 2 yen bile fark çıksa yüzleri değişiyor. Kasadaki nakit para toplamında 100 yen fark çıksa, mesaiye kalıp araştırmasını yapıyoruz. Burada kasiyer kadınların saat ücretinin ne olduğunu biliyor musunuz? Öğrencilerinize bu tür şeyleri neden öğretmiyorsunuz?”</p>

  <p>Bir şey demeden dinledim. Kız arkadaşım da bir şey demedi. Havuç da sessizdi. Güvenlik görevlisi konuşmaktan yorulmuştu, bir süre suskun kaldı. Diğer odada telefon kısa bir süre çaldı, birisi ahizeyi kaldırmış olmalıydı.</p>

  <p>“Söyleyin şimdi ne yapalım?”</p>

  <p>Yanıtladım: “Çocuk, ‘Özür dilerim’ deyinceye kadar onu iple bacaklarından tavana asıp sallayalım mı?”</p>

  <p>“Fena fikir değil. Ancak bildiğiniz gibi gerçekten böyle bir şey yapacak olursak ikimiz de işimizden oluruz.”</p>

  <p>“O halde, uzun zaman ayırıp onunla sabırla konuşmaktan başka çare yok. Benim nihai düşüncem bu.”</p>

  <p>Diğer bölümden biri kapıyı çalmadan odaya girdi, “Bay Nakamura, deponun anahtarını versenize” dedi. “Bay Nakamura” bir süre masanın çekmecesinde anahtarı aradı ama bulamadı. “Burada yok” dedi. “Tuhaf, hep buraya koyardım oysaki.” Acil bir durum olduğundan anahtarın hemen gerekli olduğunu söyledi diğer adam. İkisinin konuşmasına bakılırsa bu önemli bir anahtardı ve normalde orada olması gerekiyordu. Masanın çekmecelerine tekrar baktılar ama anahtar yoktu.</p>

  <p>Bunlar olup biterken üçümüz de sessizce oturuyorduk. Ara sıra yüzüme yalvarırcasına bakıyordu kız arkadaşım. Havuç ifadesiz bir yüzle yere bakıyordu. Benim aklımaysa durmadan başka şeyler geliyordu. Felaket sıcaktı oda.</p>

  <p>Anahtara ihtiyaç duyan adam vazgeçti, kendi kendine söylenerek odadan çıktı.</p>

  <p>“Bu kadar” dedi güvenlik görevlisi Nakamura bana dönerek, duygusuz, resmi bir ses tonuyla. “Geldiğiniz için teşekkür ederiz. İşimiz bitti. Bundan sonrası artık sizin ve annesinin sorumluluğunda. Ancak bir kez daha aynı şeyi yaparsa, dikkatinizi çekerim, çok daha büyük bir sıkıntı olur. Anlıyorsunuz değil mi? Ben de sıkıntılı durumları sevmem ama iş iştir.” Kız arkadaşım başıyla onaylayınca ben de onayladım. Havuç hiçbir şey işitmemiş gibiydi. Ben yerimden kalkınca onlar da bitkin bir halde aynı şeyi yaptılar.</p>

  <p>“Son bir şey” dedi güvenlik görevlisi, oturduğu yerden bana bakarak. “Bunu söylemem kabalık olacak ama kendimi tutamayacağım. Sizi gördüğümden beri içime sinmeyen bir şey var. Genç, uzun boylu, iyi izlenim bırakan, güzelce bronzlaşmış ve mantıklı birisiniz. Söylediğiniz her şey akla uygun. Öğrenci velileri de sizden hoşlanıyor olmalılar. Nedenini tam bilmiyorum ama sizi ilk gördüğümden beri bir şey içimi kemiriyor. Sizinle ilgili tam içime sinmeyen bir şey var. Kişisel bir şey değil bu, lütfen kızmayın. Sadece bir şeyler rahatsız ediyor beni. Neye takılıyorum acaba?”</p>

  <p>“Özel bir şey sorabilir miyim size, sakıncası yoksa?” dedim.</p>

  <p>“Buyurun sorun, ne dilerseniz.”</p>

  <p>“Eğer insanların eşit olmadığını düşünürsek, siz kendinizi nerede konumlandırırdınız?”</p>

  <p>Güvenlik şefi Nakamura, sigarasının dumanını ta ciğerlerine kadar çekti, başını salladı, sonra sanki nefesiyle birini arkadan zorla itecek gibi, ağır ağır nefes verdi. “Bilmem. Ama endişe etmeyin, sizinle aynı yerde olmazdık.”</p>

<p class="gecis">Kız arkadaşım kırmızı Toyota Corolla’sını süpermarketin otoparkına park etmişti. Onu çocuğun yanından biraz uzaklaştırıp, “Sen eve önden dönsene” dedim. Çocukla bir süre baş başa kalıp konuşmak istiyordum. “Sonra onu eve bırakırım” diye ekledim. Başıyla onayladı. Bir şeyler diyecek gibi oldu ama hiçbir şey söylemeden tek başına arabaya bindi, çantasından güneş gözlüğünü çıkarıp taktı, motoru çalıştırdı.</p>

  <p>O gidince, Havuç’u gözüme ilk çarpan ferah bir kafeye soktum. Kafe klimalıydı, nihayet rahat bir soluk aldım. Kendime buzlu çay, çocuk için de dondurma söyledim. Gömleğimin yaka düğmesini açtım, kravatımı çıkarıp gömlek cebime koydum. Havuç, sessizliğe gömülmüş, kabuğuna çekilmişti. Ne ifadesi, ne de bakışları güvenlik şefinin odasından bu yana değişmişti. Sanki bir şok geçiriyordu, uzun bir süre daha böyle olacak gibiydi. Küçük, ince ellerini düzgünce dizinin üzerine koymuştu, başı yere eğikti. Buzlu çayımı içmiştim ama Havuç dondurmasına dokunmamıştı bile. Dondurma tabağında eriyordu ve Havuç bunun farkında değildi. Karşılıklı oturuyor olmamıza rağmen, arası kötü evli çiftler gibi çok uzun bir süre suskun kaldık. Masamıza her gelişinde garsonun suratından endişe okunuyordu.</p>

  <p>“Olur böyle şeyler” dedim, çok uzun bir sürenin ardından. Konuşmaya bir şekilde başlayayım diye dememiştim bunu, yüreğimden gelmiş, ağzımdan kendiliğinden çıkıvermişti sözler.</p>

  <p>Havuç, başını yavaşça kaldırıp bana baktı. Ama hiçbir şey söylemedi. Ben gözlerimi kapatıp bir iç çektim, sonra bir süre daha sessiz kaldım.</p>

  <p>“Henüz kimseye söylemedim ama ben bu yaz tatilinde Yunanistan’a gittim” dedim. “Yunanistan nerede biliyorsun değil mi? Hayat bilgisi dersinde videosunu izlemiştik hani. Avrupa’nın güneyinde, Akdeniz’de bir ülke. Birçok adası vqr, zeytin yetiştiriliyor. Milattan önce 500’lü yıllarda antikçağ uygarlığı gelişiyor orada. Atina’da demokrasi doğuyor, Sokrates zehir içip ölüyor. İşte oraya gittim. Çok güzel bir yer. Ama eğlenmek için değil, arkadaşım küçük bir Yunan adasında ortadan kaybolduğu için, onu aramaya gittim. Ne yazık ki bulamadık. Öyle sessizce ortadan kayboluverdi. Duman gibi.”</p>

  <p>Havuç’un dudakları aralandı, bana baktı. İfadesi hâlâ sert ve donuktu ama gözlerine azıcık da olsa ışık gelmişti. Anlatıklarımı dikkatini vererek dinliyordu.</p>

<p class="gecis">“O arkadaşımı seviyordum. Çok seviyordum. O, herkesten, her şeyden önemliydi benim için. Bu yüzden hemen uçağa binip o Yunan adasına onu aramaya gittim. Ancak sonuç olumsuz oldu. Bir türlü bulunamadı. Biliyor musun, o arkadaşım ortadan kaybolduktan sonra artık benim hiç arkadaşım kalmadı. Tek bir kişi bile.”</p>

  <p>Konuşurken Havuç’a bakmıyordum. Kendi kendime konuşuyordum. Sesli düşünüyordum.</p>

  <p>“Şu an en çok ne yapmak istiyorum biliyor musun? Piramit gibi yüksek bir yere tırmanmayı. Olabildiğince yüksek bir yere. Çevremi açık seçik görebileceğim kadar yükseğe. En tepeden etrafa bakıp tüm manzarayı görmek ve kendi gözlerimle görüp dünyada nelerin kaybolduğundan emin olmak istiyorum. Acaba bu nasıl olurdu? Bilmiyorum. Aslında böyle bir şeyi görmek istemiyor da olabilirim. Belki de hiçbir şey görmek istemiyorumdur artık.”</p>

  <p>Garson geldi ve Havuç’un önündeki erimiş dondurma tabağını alıp önüme adisyonu bıraktı.</p>

  <p>“Çocukluğumdan beri daima yalnız hissettim kendimi. Evde annem, babam ve ablam vardı ancak ben hiçbirini sevemedim. Ailemden hiç kimseyle duygularım uyuşmadı. Bu yüzden beni evlatlık aldıklarını hayal ederdim hep. Bir sebepten dolayı uzak akrabalarımın beni aileme verdiklerini. Ya da yetiştirme yurdundan alınmış olduğumu. Ama şimdi düşündüğümde, böyle bir şey olmadığını anlıyorum. Nasıl düşünürsem düşüneyim, kendi kanından olmayan birini evlat edinecek türde insanlar değil çünkü bizimkiler. Ben her nedense, onlarla aramda bir kan bağı olmasını bir türlü hazmedemedim. Onların bana tamamıyla yabancı olduklarını düşünmek daha kolay geliyordu.</p>

  <p>Uzaklarda bir şehir hayal ediyordum. Orada bir ev vardı, benim asıl ailem yaşıyordu o evde. Küçük, sade bir yerdi ama insanın yüreğini ferahlatıyordu. Orada herkes birbirinin duygularını anlıyor, hislerini olduğu haliyle söylüyordu. Akşamüzeri mutfaktan annemin yemek hazırlama tıkırtılarını duyuyordum, sıcak, leziz yemek kokusu geliyordu burnuma. Orası gerçek benin olması gereken yerdi. Hep orayı zihnimde resmediyor, kendimi o resme katıyordum.</p>

  <p>Asıl evimde bir köpeğim vardı ve ailemde tek sevdiğim oydu. Melezdi, çok zeki bir köpekti, bir şeyi bir kez öğrettin mi bir daha hiç unutmuyordu. Her gün gezintiye çıkarıyordum onu, birlikte parka gidiyorduk, banka oturup pek çok konuda bir şeyler anlatıyordum ona. Birbirimizi anlıyorduk. Çocukluğumun en mutlu zamanlarıydı o zamanlar. Ne var ki ben ilkokul beşinci sınıftayken evin yakınlarında bir kamyon çarptı köpeğime, ezilip öldü. Ondan sonra da bir daha köpek beslememe izin vermediler. Çünkü onlara göre köpekler çok gürültücüydü, etrafı kirletiyorlardı, köpek bakmak zahmetli bir şeydi.</p>

  <p>Köpeğim öldükten sonra yaptığım tek şey, odamda tek başıma oturup kitap okumak oldu. Kitaplardaki dünyanın etrafımdaki yaşamdan daha canlı olduğunu hissediyordum. Orada hiç görmediğim bir manzara genişleyip uzuyordu. Kitaplar ve müzik benim en iyi arkadaşlarım olmuştu. Okulda arkadaşlarım yok değildi ama içimi açıp rahatlıkla konuşabileceğim bir kişiye denk gelmemiştim henüz. Her gün bir araya gelince havadan sudan konuşuyor, beraber futbol oynuyorduk. Canımı sıkan bir şey olduğunda bunu kimseye açmıyordum. Düşüncelerimi kimseyle paylaşmıyor, tek başıma hareket ediyordum. Ama kendimi yalnız da hissetmiyordum. Bunun olağan bir şey olduğunu düşünüyordum çünkü. Bana göre insanlar nihayetinde tek başlarına hayatta kalmak zorundaydı.</p>

<p class="gecis">Üniversitede, sana sözünü ettiğim kişiyle arkadaş olduktan sonra biraz farklı düşünmeye başladım. Çok uzun bir süre düşünceler kimseyle paylaşılmayınca, sonunda tek kişilik bir bakış açısının dışına çıkılamadığını anladım. Tamamen tek başına olmanın korkunç bir yalnızlık olduğunu düşünmeye başladım.</p>

  <p>Tek başına olmak, yağmurlu bir akşamüzeri, geniş bir nehir ağzında dikilip, suların denize dökülüşünü izleyip durmak gibi bir duygu. Hiç yaptın mı sen bunu? Yağmurlu bir akşamüzeri, geniş bir nehir ağzında dikilip, suların denize dökülüşünü izledin mi hiç?”</p>

  <p>Havuç cevap vermedi.</p>

  <p>“Ben izledim” dedim.</p>

  <p>Havuç, gözlerini kocaman açmış, yüzüme bakıyordu.</p>

  <p>“Nehrin bütün suyunun deniz suyuyla birleşmesini izlemek insana kendisini neden o denli yalnız hissettirir, bilmiyorum. Ama gerçekten de öyleydi. Sen de bir ara denemelisin bunu.”</p>

  <p>Sonra ceketimi ve adisyonu aldım, yavaşça doğruldum yerimden. Havuç’un sırtına elimle dokununca, o da ayağa kalktı. Sonra kafeden çıktık.</p>

<p class="gecis">Oradan onun evine yürüyerek otuz dakikada vardık. Yan yana yürürken ne benim, ne de Havuç’un ağzından tek bir söz çıktı.</p>

  <p>Evin yakınlarında küçük bir ırmak ve üzerinde beton bir köprü vardı. Aslında ırmak denecek bir görüntüsü yoktu. Daha çok sulama kanalının genişletilmiş hali gibiydi. Burada çeltik tarlalarının olduğu dönemlerde sulama için kullanılıyor olmalıydı. Ama şimdi çamurumsu bir su akıyor ve biraz da deterjan kokuyordu. Irmak kıyısında yaz otları bitmişti, atılmış bir çizgi roman açık halde duruyordu. Havuç, köprünün ortasında durup, parmaklıktan sarkarak aşağı baktı. Ben de onun yanında durup aynı şekilde aşağı baktım. Uzun bir süre öylece kaldık. Eve dönmek istemiyor olmalıydı. Onu anlıyordum.</p>

<p class="gecis">Havuç, elini pantolonunun cebine soktu ve oradan bir anahtar çıkarıp bana uzattı. Sıradan görünen bir anahtardı bu; ucuna kırmızı, büyük, plastik bir isimlik takılıydı. İsimlikte “Depo 3” yazıyordu. Bu, güvenlik görevlisi Nakamura’nın aradığı anahtardı. Sanırım Havuç odada bir ara tek başına bırakıldığında çekmecede onu bulmuş, çabucak cebine atmıştı. Bu çocuğun yüreğinde benim hayal gücümü aşan gizemli şeyler vardı. Tuhaf bir çocuktu.</p>

  <p>Avucuma koyduğu anahtarda, çok sayıda insanın ona derinden nüfuz etmiş yükümlülüğünü hissettim. Güneşin göz kamaştıran ışığı altında çirkin, kirli, adi bir şey olarak göründü gözüme. Kısa bir süre tereddüt ettim ama sonra gözümü karartıp anahtarı ırmağa atıverdim. Etrafa biraz su sıçradı. Derin değildi ama çamurlu su yüzünden anahtarın nereye gittiğini de göremedim. Ben ve Havuç, ikimiz köprünün üzerinde yan yana durmuş, bir süre öylece ırmak yüzeyine baktık. Anahtarı atmak bir şekilde ferahlatmıştı beni.</p>

  <p>“Bundan sonra gidip anahtarı geri vermek olmazdı” dedim, sanki kendimle konuşur gibi. “Hem mutlaka yedek anahtarları vardır bir yerlerde. Ne de olsa önemli bir <i>depo</i> ya.”</p>

  <p>Havuç’a elimi uzattım, oğlan hemen tuttu. Avucumda ufacık, ince parmaklarını hissettim. Bu çok uzun zaman önce bir yerlerde –neresiydi acaba?-yaşamış olduğum bir histi. Eli avucumda, evine doğru yürüdük.</p>

<p class="gecis">Evlerine vardığımızda annesini bizi beklerken bulduk. Üzerini değiştirmiş, temiz, beyaz bir kolsuz bluz ile pilili eteğini giymişti. Gözleri kızarmış ve şişmişti. Eve döndükten sonra da tek başına hüngür hüngür ağlamış olmalıydı. Kocası şehir merkezinde bir emlak şirketi işletiyordu; pazar günleri de ya işe ya da golfe gittiğinden yine evde bulunmuyordu. Havuç’u üst kattaki odasına çıkarıp beni oturma odası yerine mutfaktaki yemek masasına götürdü. Böyle daha rahat konuşacak demek, diye düşündüm. Mutfakta avokado yeşili büyük bir buzdolabı ve yemek odasının ortasında bir yemek masası ve doğuya açılan büyük, aydınlık bir pencere vardı.</p>

  <p>“Öncesine göre biraz daha iyi görünüyor” dedi bana kısık sesle. “Yüzünü güvenlik görevlisinin odasında ilk gördüğümde, gerçekten ne yapacağımı bilemedim. Onu daha önce hiç böyle görmemiştim. Sanki, başka bir dünyadaydı.”</p>

  <p>“Endişe etme artık. Bir süre sonra düzelir. Bir süre hiçbir şey söylemeden, onu kendi haline bıraksan iyi olur.”</p>

  <p>“Ben ayrıldıktan sonra siz ikiniz ne yaptınız?”</p>

  <p>“Konuştuk” dedim.</p>

  <p>“Ne hakkında konuştunuz?”</p>

  <p>“Önemli bir şey değildi. Daha doğrusu ben kendi kendime konuşup durdum. Öylesine.”</p>

  <p>“Soğuk bir şey içer misin?”</p>

  <p>Başımı hayır anlamında salladım.</p>

  <p>“Bazen onunla ne konuşmam gerektiği hakkında hiçbir fikrim olmuyor. Bu duygum giderek de güçleniyor” dedi.</p>

  <p>“Zorla konuşmaya çalışmanın bir anlamı yok. Çocukların kendilerine ait bir dünyaları vardır. Konuşmak isterlerse kendileri başlatır konuşmayı.”</p>

  <p>“Ama bu çocuk neredeyse hiçbir şey demiyor.” Bedenlerimizin birbirine değmemesine özen göstererek, yemek masasını aramıza almış, karşılıklı oturmuş, zoraki bir şekilde konuşuyorduk. Bir öğretmen ve bir anne sorunlu çocuk hakkında nasıl konuşursa öyle. O konuşurken, yemek masasının üzerine koyduğu iki elinin parmaklarıyla gergin bir şekilde oynuyor, onları büküp esnetiyordu. Onun bu parmaklarla bana yatakta yaptıklarını aklıma getirmeden edemedim.</p>

  <p>Okul yönetimine bu olayı bildirmeyeceğimi, çocukla uzun bir konuşma yapacağımı ve yeni bir sorun çıkması durumunda da konuyla ilgilenip problemi çözeceğimi söyledim ona. “Bu yüzden sen fazla düşünme. O zeki bir çocuk, iyi bir çocuk; zaman geçtikçe her şey yoluna girecektir. Bir süreçten geçiyor sadece. Önemli olan senin sakin olman” dedim. Bu dediklerimi onun aklına sokmak istercesine, sakince ve ağır ağır tekrarladım. Nihayet biraz rahatlamış göründü.</p>

  <p>Beni arabasıyla Kunitaçi’deki evime bırakmayı teklif etti. “Çocuk bir şeyler mi seziyor acaba?” diye sordu, kırmızı ışıkta beklerken. Kastettiği onunla aramdaki ilişkiydi kuşkusuz. Başımı sallayıp sordum: “Neden böyle düşünüyorsun?”</p>

  <p>“Demin eve gelmenizi beklerken birden aklıma geldi. Özel bir nedeni yok, öylesine aklıma geldi. Sezgileri oldukça kuvvetli bir çocuktur, kocamla aramızın iyi olmadığının da doğal olarak farkında galiba.”</p>

  <p>Bir şey demedim. O da başka bir şey söylemedi.</p>

<p class="gecis">Arabasını oturduğum apartmanın iki sokak ötesindeki otoparka park etti. El frenini çekti, anahtarı çevirip motoru kapattı. Motorun sesi kesildi, havalandırmadan gelen ses de kesilince arabanın içinde rahatsız edici bir sessizlik hüküm sürmeye başladı. Onu hemen şimdi burada kollarıma almamı istediğini biliyordum. Bluzunun altındaki o pürüzsüz bedenini düşününce, ağzım kurudu.</p>

  <p>“Artık görüşmesek iyi olacak” dedim pat diye.</p>

  <p>Bir karşılık vermedi. İki elini direksiyona dayamış halde, gözünü ayırmadan yağ göstergesine bakıyordu. Yüzünde hiçbir ifade yoktu.</p>

  <p>“Çok düşündüm” dedim, “ama sorunun bir parçası olmam doğru değil. Pek çok kişinin iyiliği için. Sorunun bir parçası olmaya devam ederek, çözümün bir parçası olamam.”</p>

  <p>“<i>Pek çok kişi?</i>”</p>

  <p>“Özellikle de oğlun.”</p>

  <p>“Sen de dahil misin bu pek çok kişiye?”</p>

  <p>“Elbette.”</p>

  <p>“Peki ya ben? O <i>pek çok kişi</i> içinde ben de var mıyım peki?” Sen de <i>varsın</i>, diye yanıtlamak istedim. Ama söyleyemedim. Koyu yeşil Ray-Ban güneş gözlüğünü çıkardı, sonra vazgeçip geri taktı.</p>

  <p>“Bunu böyle kolayca söylemek istemezdim, ama seninle görüşemeyecek olmak benim için çok zor olacak.”</p>

  <p>“Benim için de çok zor olacağı belli. Bu şekilde, sorunsuzca devam etmeyi isterdim. Ama bu doğru bir şey değil.”</p>

  <p>Derin bir soluk alıp verdi.</p>

  <p>“Doğru olan şey nedir acaba? Söyler misin bana? Dürüst olursam, neyin doğru olduğunu ben pek bilmiyorum. Doğru olmayanın nasıl bir şey olduğunu biliyorum. Ama <i>doğru olan şey</i> nedir?”</p>

  <p>Bu sorusunu da yanıtlayamadım.</p>

<p class="gecis">Ağlayacak gibi oldu. Avaz avaz bağıracakmış gibi göründü. Sonra kendine hâkim oldu. Direksiyonu iki eliyle sımsıkı kavramakla yetindi. Elinin üzeri kıpkırmızı olmuştu.</p>

  <p>“Henüz genç olduğum zamanlarda pek çok kişi benimle konuşurdu. Bir sürü şey anlatırlardı bana. Keyifli şeyler, güzel şeyler, ilginç hikâyeler. Ama bir zaman sonra, artık kimse bana bir şey anlatmaz oldu. Tek bir kişi bile. Ne kocam, ne çocuğum, ne de arkadaşlarım… Hiç kimse! Sanki dünyada konuşulacak hiçbir konu kalmamış gibi. Bazen bedenimin tamamen görünmez olduğu gibi bir hisse kapılıyorum.”</p>

  <p>Direksiyondan ellerini çekip önündeki boşluğa doğru uzattı.</p>

  <p>“Ama sana bunları söylesem de anlayamazsın.”</p>

  <p>Söyleyecek uygun bir şeyler düşündüm; bulamadım.</p>

  <p>“Bugün geldiğin için çok teşekkür ederim” deyip, konuyu değiştirdi. Bunu söylerken o her zamanki sakin tavırları geri gelmiş gibiydi. “Bugün olanlarla yalnız baş edemezdim. Çok zor bir durumdu benim için, iyi ki yanımdaydın. Bunun için sana minnettarım. Mükemmel bir öğretmen olacaksın. Şimdi bile öylesin gerçi.”</p>

  <p>Söylediklerinde bir kinaye mi var acaba diye düşündüm. Muhtemelen; hayır, kuşkusuz öyleydi.</p>

  <p>“Henüz değil” dedim. Çok hafif bir gülümseme belirdi yüzünde.</p>
</body>
</html>