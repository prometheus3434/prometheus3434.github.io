<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>2</h2>

  <p>Sumire’den telefon geldiğinde, düğünden iki hafta sonraki pazardı, henüz gün doğmamıştı. Derin uykudaydım. Önceki hafta düzenlenmesinden sorumlu olduğum toplantının gerekli (aslında pek de anlamı olmayan) belgelerini hazırlamak için uyku saatlerimden feragat etmek durumunda kalmıştım. Bu yüzden de hafta sonu doyasıya uyumak niyetindeydim. Ve telefon çalmaya başladı. Gündoğumundan önce!</p>

  <p class="gecis">“Uyuyor muydun?” diye sordu Sumire.</p>

  <p>“Hıı” diye mırıldandım. Sonra doğal olarak başucumdaki çalar saate göz attım, iri akrep ve yelkovan floresanlıydı ama yine de sayıları göremedim. Retinama yansıyan imge ile beynimin onu alıp çözümleyen bölümü birbirine adapte olamamıştı. Hani yaşlı kadınların ipi iğneden geçirmeye çalışıp başaramamaları gibi. Bir şekilde algılayabildiğim, etrafın zifiri karanlık olduğuydu; bir zamanlar okuduğum Scott Fitzgerald’ın “ruhun karanlık gecesi” dediği şeye yakın bir zaman.</p>

  <p class="gecis">&gt;“Birazdan gün doğacak.”</p>

  <p>“Hıı” dedim güçlükle.</p>

  <p>“Evimin yakınlarında birileri horoz besliyor, iyi mi? Mutlaka Okinava’nın Japonya’ya geri verilmesinden önceki <i>horozlardır</i> bunlar. Birazdan ötmeye başlarlar. Otuz dakika içinde. Biliyor musun, aslında, ben günün en çok bu zamanını seviyorum. Kapkaranlık gece göğü doğudan usul usul aydınlanmaya başlıyor ve horozlar bir şeylerin intikamını alır gibi var güçleriyle ötmeye koyuluyorlar. Senin evinin yakınlarında horoz besleyen var mı?”</p>

  <p>Telefon hattının bu yanında usul usul sağa sola salladım başımı.</p>

  <p>“Parkın yakınındaki telefon kulübesinden arıyorum.”</p>

  <p>“Hı hı” dedim. Dairesinden 200 metre mesafede telefon kulübesi vardı. Sumire’nin telefonu olmadığından, hep bu kulübeye kadar yürür ve oradan telefon ederdi. O bildik, her yerde bulunan sıradan telefon kulübelerindendi.</p>

  <p>“Baksana, bu saatte aramamın hoş olmadığını biliyorum. Gerçekten böyle düşünüyorum. Daha horozların bile ötmeye başlamadığı bir zamanda. Zavallı aydedenin, doğu göğünün köşesinde iflas etmiş bir böbrek gibi salındığı zamanda. Ne var ki ben de sana telefon edebilmek için gecenin karanlığında sokaklarda yürüdüm. Kuzinimin düğününde hediye edilen telefon kartını elimde sımsıkı tutarak hem de. İkisinin el ele tutuştuğu hatıra fotoğrafı var kartın üstünde. Bunun ne kadar kasvetli bir şey olduğunu sen bile anlayabilirsin. Çorabımın teki bile diğeriyle eş değil. Bir tanesi Mickey Mouse desenli, diğeri ise düz yünlü çorap. Odam darmadağınık, ne nerede hiçbir fikrim yok. Bunu yüksek sesle söylememem gerek ama külotum berbat halde. İç çamaşırı hırsızları bile elini sürmek istemez. Bir sapık tarafından öldürülsem, kimse hatırlamaz bile beni. Kendimi acındırmak için söylemiyorum ama ağzından doğru düzgün bir laf çıkmaz mı senin? ‘Hı hı’ ya da ‘hı’ gibi soğuk sözler dışında? Bağlaç bile kabulüm, örneğin, ‘ama’ veya ‘yine de’ gibi.”</p>

  <p>“Ne var ki” dedim. Öyle yorgundum ki rüya bile görecek halim yoktu.</p>

  <p>“<i>Ne var ki</i>” diye yineledi. “Aman neyse. Bu da bir gelişme sayılır. Küçük bir adım olsa da.”</p>

  <p>“Pekâlâ, benden istediğin bir şey mi vardı?”</p>

  <p>“Evet, evet, sana bir şey soracaktım. Bu yüzden telefon ettim” dedi Sumire. Sonra hafifçe boğazını temizledi. “Söyler misin, işaret ile sembolün farkı nedir?”</p>

  <p>Başımın içinde bir geçit töreni düzenleniyormuş gibi tuhaf bir hisse kapıldım. “Sorunu yineler misin?” dedim.</p>

  <p>Yineledi. <i>İşaret ile sembolün farkı nedir?</i></p>

  <p>Yatakta doğruldum, ahizeyi sol elimden sağa geçirdim. “Yani sen işaret ile sembolün farkını öğrenmek için mi aradın beni? Pazar sabahı, daha gün doğmadan, hımm…”</p>

  <p>“Dördü çeyrek geçiyor” dedi. “Aklıma takıldı, soramadan edemedim. İşaret ile sembolün farkı nedir, diye. Birkaç gün önce sormuştu birisi, unutmuştum sonrasında, ama yatmak için üzerimi değiştirirken birden aklıma geldi. Sonrasında da uyutmadı beni. Sen açıklayabilir misin? İşaret ile sembolün farkını?”</p>

  <p>“Örneğin” deyip tavana baktım. Sumire’ye bir şeyi teorik olarak açıklamak, uyanık olduğumda ve bilincim tam yerindeyken bile çok güç bir işti. “Japon imparatoru Japonya’nın sembolüdür. Bunu anlıyorsun, değil mi?”</p>

  <p>“Eh işte” diye yanıtladı.</p>

  <p>“<i>Eh işte</i> mi? Aslında bu, Japon anayasasında yer alıyor” dedim olabildiğince sakin bir ses tonuyla. “Karşı fikirler öne sürülse ve kimi şüpheler bulunsa da, bunu bir realite olarak kabul etmezsek, anlatacağım anlaşılmaz.”</p>

  <p>“Anladım. Kabul ediyorum.”</p>

  <p>“Teşekkürler. Yineliyorum, Japon imparatoru Japonya’nın sembolüdür. Ancak Japon imparatoru ile Japonya’nın eşdeğerde olduğu anlamına gelmez bu. Anlıyor musun?”</p>

  <p>“Anlamadım.”</p>

  <p>“Peki, şöyle desem? Ok işareti tek yönlü. Japon imparatoru, Japonya’nın sembolü ama Japonya Japon imparatorunun sembolü değil. Şimdi anladın mı?”</p>

  <p>“Anladım sanırım.”</p>

  <p>“Ancak, örneğin bu, ‘Japon imparatoru Japonya’yı işaret eder’ olarak yazılırsa, her ikisi eşdeğerde olur. Diğer bir deyişle, bu durumda Japonya dediğimizde, bu Japonya imparatoru anlamına gelir; Japon imparatoru dediğimizde de bu Japonya anlamına gelir. Yani her ikisinin de birbiriyle yer değiştirme imkânı vardır; a=b ile b=a’nın aynı olması gibi. Daha basit ifade edersek, bu, işaret anlamındadır.”</p>

  <p>“Demek istediğin, Japon imparatoru ile Japonya’nın yerlerinin değiştirilebilir olduğu mu? Bu yapılabilir mi?”</p>

  <p>“Öyle değil. Farklı bir şey bu.” Hattın bu yanında sertçe salladım başımı. “Ben şimdi sana sembol ile işaretin farkını olabildiğince basit şekilde anlatmaya çalışıyorum. Japon imparatoru ile Japonya’yı gerçekten birbirleriyle yer değiştirmek gibi bir niyetim yok. Bu, açıklamanın bir aracı sadece.”</p>

  <p>“Hıımm” dedi Sumire. “Anladım galiba, imge olarak. Yani tek yönlülük ile çift yönlülük arasındaki fark.”</p>

  <p>“Uzmanlar çok daha düzgün anlatabilirler. Ama çok basit bir şekilde ifade edilirse, benim dediğim gibi.”</p>

  <p>“Hep düşünüyorum da, sen bir şeyleri açıklamakta ne kadar da beceriklisin.”</p>

  <p>“İyi de bu benim işim” dedim. Sözlerim tekdüze ve ifadeden yoksundu. “Sen de bir ara ilkokul öğretmenliği yapmayı denemelisin. Birçok soruyla karşılaşıyorum. <i>Neden yeryüzü kare şeklinde değildir? Neden mürekkepbalığının sekiz değil de on ayağı vardır?</i> Her türden soruya yanıt verir hale geldim.”</p>

  <p>“Sen iyi bir öğretmen olmalısın.”</p>

  <p>“Nasıl bir öğretmenim acaba?” diye yanıtladım. <i>Nasıldım acaba?</i></p>

  <p>“Bu arada mürekkepbalığının neden sekiz değil de on ayağı var?”</p>

  <p>“Artık uyuyabilir miyim izninle? Gerçekten çok yorgunum. Şu an ahizeyi elimde tutmak yıkılmakta olan bir taş duvarı yerinde tutmaya çalışmak gibi bir şey benim için.”</p>

  <p>“Baksana” dedi Sumire. Sonra St. Petesburg treni gelmeden önce yaşlı istasyon görevlisinin demiryolu geçidini kapatırkenkine benzer hassas bir an boyunca bekledi. Ardından, “Bunu söylemek aptalca gelebilir ama ben âşık oldum” dedi.</p>

  <p>“Hımm” dedim ahizeyi bu defa sağ elimden sol elime geçirerek. Ahizeden Sumire’nin soluğunu duyuyordum. Ona ne karşılık versem bilemedim. Ve ne karşılık vereceğimi bilemediğim zamanlarda sıkça yaptığım gibi, tamamen uygunsuz bir yorumda bulundum. “<i>Bana</i> âşık olmadın sanırım?”</p>

  <p>“<i>Sana</i> değil” diye yanıtladı Sumire. Ucuz çakmağıyla sigarasını yakma sesi duyuldu. “Bugün vaktin var mı? Buluşup konuşmak istiyorum da.”</p>

  <p>“Yani benden başka birine âşık olmanla ilgili olarak benimle konuşmak istiyorsun, öyle mi?”</p>

  <p>“Öyle” dedi Sumire. “<i>Tutkulu</i> aşkımla ilgili.”</p>

  <p>Ahizeyi omzumla boynum arasına sıkıştırıp gerindim. “Akşamüzeri vaktim var.”</p>

  <p>“Saat beşte oradayım o halde” dedi Sumire. Sonradan aklına gelmiş gibi ekledi: “Çok teşekkürler.”</p>

  <p>“Ne için?”</p>

  <p>“Gün doğmadan sorumu nazikçe yanıtladığın için.”</p>

  <p>Belli belirsiz bir cevap verdikten sonra telefonu kapattım, başucumdaki lambayı da. Etraf hâlâ zifiri karanlıktı. Uykuya dalmadan önce, Sumire’nin bugüne değin bana hiç, “Teşekkürler” deyip demediğini düşündüm. Bir kez demiş olabilirdi belki, tam hatırlayamadım.</p>

  <p class="gecis">Sumire, saat beşten biraz önce daireme geldi. İlk bakışta onun Sumire olduğunu anlayamadım. Giyim tarzı baştan aşağı değişmişti çünkü. Saçlarını havalı bir şekilde kısacık kestirmişti, alnına düşen kâkülünde makas izi hâlâ görünüyor gibiydi. Lacivert yarım kollu elbisenin üzerine, ince bir hırka almıştı, ayakkabıları yüksekçe topuklu, rugandı. Jartiyer çorap bile giymişti. <i>Jartiyer çorap?</i> Kadın giysilerinden çok anlamam ama onun giydiklerinin hepsinin de çok pahalı olduğunu anlamıştım. Bu giysiler içinde Sumire her zamankinden daha güzel ve gösterişli göründü gözüme. Hiç de tuhaf kaçmamıştı, aksine ona çok yakıştırmıştım. Yine de ben Sumire’nin o eski taşkın tarzını seviyordum. Elbette bu tümüyle bir zevk meselesi.</p>

  <p>“Fena değil” dedim onu yukarıdan aşağıya doğru süzdükten sonra. “Jack Kerouac bu konuda ne hissederdi onu bilemem ama.”</p>

  <p>Sumire her zamankinden biraz daha sıcak ve asil bir şekilde gülümsedi. “Çıkıp biraz gezelim mi?”</p>

  <p>Üniversite caddesine paralel sokaktan istasyona doğru yürüdük, o arada bildik bir kafeye girip kahve içtik. Sumire her zamanki gibi kahve ile birlikte <i>Mont Blanc</i> tatlısından ısmarladı. Nisan ayının son günleriydi, güneşli bir pazar akşamüzeriydi. Çiçekçilerde sarı çiğdemler ve laleler diziliydi. Hafif bir esinti genç kızların eteklerini dizlerine kadar usulca havalandırıyor, genç ağaçlardan güzel bir koku taşıyıp getiriyordu.</p>

  <p>Ellerimi başımın arkasında kenetlemiş, Sumire’nin yavaşça, tutkuyla <i>Mont Blanc</i> yemesini izliyordum. Kafenin tavanında küçük hoparlörden, Astrud Gilberto’nun <i>bossa nova</i> şarkısı “Beni Aruanda’ya Götürsene” duyuluyordu. Gözlerimi kapayınca fincan ve tabaklarının tıkırtıları çok uzaklardaki dalga sesleri gibi geliyordu kulağıma. Aruanda, nasıl bir yerdi acaba?</p>

  <p>“Uykun mu var hâlâ?”</p>

  <p>“Hayır, yok.”</p>

  <p>“İyi misin?”</p>

  <p>“Evet, iyiyim. Bahardaki Moldau Nehri kadar.”</p>

  <p>Sumire, boşalan <i>Mont Blanc</i> tabağına gözlerini dikti bir süre. Sonra başını kaldırıp bana baktı.</p>

  <p>“Böyle giyinmemi tuhaf buldun mu?”</p>

  <p>“Evet.”</p>

  <p>“Para verip almış değilim bunları. O kadar para bende ne gezer zaten. Böyle giyinmemin ardında başka bir durum var.”</p>

  <p>“Bu durum hakkında biraz hayal gücümü kullanabilir miyim?”</p>

  <p>“Elbette.”</p>

  <p>“Sen üzerinde o tuhaf Jack Kerouac kıyafetleriyle, bir yerlerdeki lavaboda ağzında sigaran, ellerini yıkarken; 1,55 boylarında, iyi giyimli bir kız nefes nefese içeri dalıverir ve ‘Lütfen tüm kıyafetlerimizi değişelim. Nedenini anlatamam ama kötü insanlar var peşimde. Kıyafet değiştirip kaçmak istiyorum. Ne kadar da şanslıyım; aynı boydayız, beden ölçülerimiz de aynı’ der. Bir Hong Kong aksiyon filminde izlemiştim bu sahneyi.” Sumire güldü. “O kişinin ayakkabı numarası 35, elbise bedeni de S’miş. Şans işte.”</p>

  <p>“Ve orada Mickey Mouse’lu külotuna varana kadar giysilerinizi değiştirdiniz.”</p>

  <p>“Mickey Mouse’lu olan külot değil, çorabım.”</p>

  <p>“Her neyse” dedim.</p>

  <p>“Hımm” dedi Sumire. “Epey yaklaştın aslında.”</p>

  <p>“Ne kadar yaklaştım?”</p>

  <p>Masanın üzerinden bana doğru eğildi. “Anlatması oldukça uzun sürer, yine de dinlemek istiyor musun?”</p>

  <p>“Benim dinlemek isteyip istemediğim bir tarafa, sen özellikle bana anlatmak için gelmedin mi ki? Ne denli uzun olduğu sorun değil, sen anlat. Ana konuya prelüd ve ‘Dance of the Blessed Spirits’i de ekle dilersen.”</p>

  <p>Anlatmaya başladı. Kuzininin düğününü, Myu ile Aoyama’daki restoranda yedikleri öğle yemeğini. Gerçekten de uzun bir hikâyeydi.</p>
</body>
</html>