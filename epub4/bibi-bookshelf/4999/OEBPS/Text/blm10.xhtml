<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>10</h2>

  <p>Uyandığımda Myu verandada kahvaltı sofrası hazırlıyordu. Saat sekiz buçuktu, pırıl pırıl bir güneş, dünyayı taze ışıklarla doldurmuştu. Myu ile verandadaki masaya geçtik, göz alıcı pırıltılar saçan denize bakarak kahvaltımızı yaptık. Kızarmış ekmek ve yumurta yedik, kahve içtik, iki beyaz kuş tepenin üzerinden sahile doğru süzüldü. Yakınlarda bir yerden radyo sesi geliyordu. Spiker hızlı bir Yunancayla haberleri veriyordu.</p>

  <p>Kafamda saat farkının neden olduğu tuhaf bir uyuşukluk hissi vardı. Onun da etkisiyle, gerçek ile gerçek gibi görünen şeyler arasındaki ayrımı pek iyi yapamıyordum. Burada, bu küçük Yunan adasında, daha dün tanıştığım güzel ve benden yaşlı bir kadınla birlikte sabah kahvaltısı yapıyordum. Bu kadın Sumire’ye âşıktı. Ancak ona karşı cinsel istek duymuyordu. Sumire bu kadına âşıktı, dahası ona karşı cinsel istek de besliyordu. Ben Sumire’ye âşıktım, ona cinsel açıdan ilgi duyuyordum. Sumire beni seviyordu ama bana âşık olmadığı gibi bana karşı cinsel istek de duymuyordu. Ben, adım gizlediğim bir kadına cinsel istek duyuyordum. Ancak ona âşık değildim. Durum karmakarışıktı. Sanki varoluşçu bir tiyatro oyunu gibiydi. Bu oyunda her şey çıkmaza giriyor, hiç kimse bir yere gidemiyordu. Başka bir seçenek de yoktu. Ve sonra Sumire tek başına sahneyi terk ediyordu.</p>

  <p>Myu, boşalan fincanıma yeniden kahve doldurdu. Ona teşekkür ettim.</p>

  <p>“Sen Sumire’yi seviyordun, değil mi?” diye sordu Myu. “Yani bir kadın olarak.”</p>

  <p>Ekmeğe tereyağı sürerken hafifçe başımı eğerek onayladım. Tereyağı soğuk ve sertti, ekmeğin üzerine dağıtmak zaman aldı. Sonra başımı kaldırıp ekledim: “Böyle bir konuda sanırım insanın seçim hakkı olmuyor.”</p>

  <p>Susup kahvaltımıza devam ettik. Radyoda haberler sona ermiş, Yunan müzikleri çalıyordu. Begonviller rüzgârla salınıyordu. Gözümü kısıp bakınca kıyıda beyaz köpüklü dalgaları seçebiliyordum.</p>

  <p>“Epey düşündüm, bugün erkenden Atina’ya gitsem iyi olacak, kararım bu” dedi Myu, portakalın kabuğunu soyarken. “Anlaşılan telefonla pek bir ilerleme kaydedemeyeceğim, hem doğrudan büyükelçiliğe gidip görüşmem daha iyi olabilir. Böylece belki de büyükelçilikten bir yetkiliyle birlikte buraya dönerim, ya da Sumire’nin anne babasının Atina’ya varışını bekler, buraya onlarla birlikte dönerim. Eğer mümkünse senin burada beklemeni istiyorum. Ada polisinden bir haber falan gelir belki, Sumire’nin geri gelme olasılığı da yok değil hani. Bunu senden isteyebilir miyim?”</p>

  <p>“Olur” dedim.</p>

  <p>“Ben şimdi karakola gidip soruşturmanın geldiği aşamayı öğreneceğim, sonra da limandaki küçük teknelerden birini kiralayıp Rodos’a geçeceğim. Git gel epey zaman alacağından Atina’da bir otelde kalırım. İki üç gün sürebilir tahminim.”</p>

  <p>Başımla onayladım.</p>

  <p>Portakalı soymayı bitirince, bıçağın ucunu peçeteyle nazikçe sildi. “Bu arada sen hiç Sumire’nin anne babasıyla görüştün mü?”</p>

  <p>“Tek bir kere bile görüşmüşlüğüm yok” dedim.</p>

  <p>Myu, dünyanın öteki ucuna ulaşacak kadar derin bir iç çekti. Acaba onlara nasıl anlatmalı?” Onun kafasının karışık olmasını çok iyi anlıyordum. Açıklanamayacak bir şey nasıl anlatılabilirdi ki?</p>

  <p class="gecis">Limana kadar birlikte yürüdük. Myu yedek kıyafetlerini koyduğu küçük bir çanta almıştı yanına, topuklu, deri ayakkabı giymiş, Mila Schön marka omuz çantası takmıştı. Onunla birlikte polis karakoluna uğradık. Karakolda, Myu’nun tesadüfen aynı adaya tatile gelmiş bir akrabası rolünü oynadım. Hâlâ tek bir ipucu bulamamışlardı. “Ama her şey yolunda” demişlerdi neşeyle. “Bu kadar endişelenmenize gerek yok. Etrafınıza bir bakın lütfen. Burası huzurlu bir adadır. Elbette hiç suç işlenmiyor diye bir şey de yok. Kıskançlıktan doğan kavgalar, sarhoşların itişip kakışmaları, siyasi tartışmalar olmuyor değil. Söz konusu insan olunca, dünyanın her yerinde aynıdır bu. Fakat bunların hepsi yerel kavgalar. Son on beş yılda bu adada yabancıların ciddi bir suça maruz kaldığı tek bir olay bile yaşanmadı.”</p>

  <p>Elbette dediği gibi olabilirdi. Ancak Sumire’nin başına ne geldiği konusunda hiçbir açıklamaları yoktu.</p>

  <p>“Adanın kuzey tarafında büyük bir kireçtaşı mağarası var, oraya girdiyse, çıkamamış olabilir” dediler, “içerisi karışık bir labirent gibidir. Ama orası çok ama çok uzakta. Onun gibi bir hanımefendinin yürüyerek gidemeyeceği kadar uzakta.”</p>

  <p>“Denizde boğulmuş olma ihtimali olabilir mi peki?” diye sordum.</p>

  <p>Polis başını hayır anlamında salladı. “Burada güçlü deniz akıntısı olmaz. Dahası bir haftadır hava çok güzel, deniz dalgasız. Her gün balıkçılar denize açıldı. Eğer küçükhanım yüzerken boğulmuş olsaydı, mutlaka birileri tarafından bulunurdu” diye açıkladı.</p>

  <p>“Kuyu peki?” diye sordum. “Gezinti sırasında bir yerlerde derin bir kuyuya düşmüş olamaz mı?”</p>

  <p>Polis başını salladı, “Bu adada hiç kuyu yok ki. İhtiyaç yok. Pınar suyu boldur, henüz kurumamış birçok kaynak var ayrıca. Zaten toprağın altındaki kaya öyle sert ki kuyu açmak çok zahmetli bir iş olur.”</p>

  <p class="gecis">Polis karakolundan çıkınca Myu’ya, henüz öğlen olmamışken ikisinin her gün gittikleri, tepenin ardındaki plaja kadar yürümek istediğimi söyledim. Büfeden adanın basit bir haritasını alıp, takip edeceğim rotayı işaretledi, sadece gidiş yaklaşık kırk beş dakika sürdüğünden sağlam bir ayakkabı giymemi öğütledi. Sonra limana gittik, Myu küçük bir taksi botun sürücüsüyle yarı Fransızca yarı İngilizce Rodos Adası’na gidiş ücreti için hızlıca pazarlık edip anlaştı.</p>

  <p>“Sonunda her şey yoluna girer umarım” dedi Myu benden ayrılırken. Ancak gözleri başka bir şey söylüyordu, işlerin o kadar da kolay olmayacağını çok iyi biliyordu, benim de bildiğim gibi. Botun motoru çalıştı, şapkasını sol eline aldı, sağ eliyle bana el salladı. Bindiği taksi bot limandan çıkıp gözden kaybolunca sanki bedenimden birkaç parça eksilmiş gibi bir duyguya kapıldım. Limanın çevresini bir süre boş boş dolandım, hediyelik eşya dükkânından güneş gözlüğü satın aldım. Sonra dik merdivenlerden çıkıp kulübeye döndüm.</p>

  <p class="gecis">Güneş yükseldikçe sıcaklığın şiddeti de arttı. Mayomun üzerine yarım kollu tişört giydim, güneş gözlüğümü taktım, ayağımda koşu ayakkabılarımla dar, dik dağ yolundan sahile ulaşmak için yürümeye başladım. Şapka getirmemekle hata ettiğimi anlayıp pişman oldum ama artık çok geçti. Biraz yokuş yukarı tırmanınca boğazım kurudu hemen. Durup biraz su içtim, yüzüme ve kollarıma Myu’dan ödünç aldığım güneşten koruyucu yağdan sürdüm. Yol, kuru tozla bembeyazdı, güçlü bir rüzgâr esince tozlar havada uçuşuyordu. Arada bir eşeğini çekiştiren köylülerle karşılaşıyordum. Yüksek sesle selam veriyorlardı, “<i>Kali meeera!</i>” Ben de aynı şekilde yanıtlıyordum. Sanırım doğru olan buydu.</p>

  <p>Dağın eteklerindeki ağaçların hepsi güdük, eğri büğrüydü. Sarp kayalıklarda keçi ve koyunlar huysuz suratlarıyla geziniyorlardı. Boyunlarındaki çandan kuru, çın çın bir ses geliyordu. Onlara çobanlık edenler çoğunlukla ya çocuklar ya da yaşlılardı. Ben geçerken önce yan gözle şöyle bir bakıp, sonra bir işaret verirmiş gibi azıcık kaldırıyorlardı ellerini. Ben de aynı şekilde elimi kaldırıp selam veriyordum. Sumire buralardan tek başına geçmiş olamazdı. Gizlenecek bir yer yoktu, buradan geçseydi mutlaka birileri onu görmüş olurdu.</p>

  <p class="gecis">Sahil bomboştu. Tişörtümü ve mayomu çıkarıp çırılçıplak denize girdim. Kendimi çok iyi hissettim. Su o kadar berraktı ki açıkta dahi dipteki taşlar net olarak görülüyordu. Koy girişinde büyük bir yat demir atmış, geminin yüksek direği devasa bir metronom gibi hafifçe sağa sola sallanıyordu. Ancak güvertede kimseler yoktu. Dalgalar çekilirken sayısız küçük taşı da birlikte götürüyor, kayıtsız, kaba bir ses çıkıyordu.</p>

  <p>Yüzdükten sonra sahile döndüm, çıplak halde havlunun üzerine uzandım, masmavi göğü izlemeye koyuldum. Martılar koyun girişinde, yükseklerde daireler çizerek balık arıyorlardı. Gökyüzünde tek bir bulut bile görünmüyordu. Yarım saat kadar uzandım, uyuklamışım biraz, bu süre içinde sahile kimse gelmedi. Bu sırada üzerime garip bir sakinlik çökmüştü. Bu sahil tek başına gelmek için aşırı sessiz ve aşırı güzeldi. Bu da bana ölümü çağrıştırdı. Kıyafetlerimi giyip aynı dağ yolundan kulübeye dönmek için yola koyuldum. Sıcaklık daha da artmıştı. Mekanik adımlarla yürürken Sumire’nin Myu’yla birlikte bu yoldan geçerken ne düşündüğünü tahmin etmeye çalıştım.</p>

  <p>Belki de içindeki cinsel arzu üzerine düşünmüştü. Tıpkı benim Sumire ile birlikteyken bazen kendi cinsel arzularımla ilgili düşünmem gibi. Sumire’nin neler hissettiğini anlayabiliyordum. Sumire Myu’nun çıplak vücudunu yanı başında hayal ediyor, ona sarılmak istiyor. Bir beklenti içine giriyor; heyecan, vazgeçiş, kararsızlık, kargaşa, korku hissediyor. Duyguları kabarıyor, sonra yatışıyor. Bir an her şey iyi gidecek diye düşünürken, bir sonraki an ne var ne yoksa mahvolacak gibi bir duyguya kapılıyor. Ama sonuç olarak, işler iyi gitmemişti işte.</p>

  <p>Dağın en tepesine kadar tırmandım, orada biraz soluklanıp su içtikten sonra aşağıya doğru yürümeye başladım. Kulübenin çatısı göründüğünde Myu’nun, bu adaya geldikten sonra Sumire’nin odaya kapanıp tutkuyla bir şeyler yazdığını söylediğini hatırladım. Neler yazmıştı acaba Sumire? Myu bu konuda başka bir şey söylememişti, ben de özellikle sormamıştım. Ancak Sumire’nin yazdıkları arasında, onun ortadan kaybolmasıyla ilgili ipuçları olabilirdi. Niye bunu daha önce düşünememiştim ki?</p>

  <p class="gecis">Kulübeye dönünce Sumire’nin odasına gittim, Power-Book’un düğmesine basıp sabit diski açtım. Ama önemli bir şey bulamadım. Bu seferki Avrupa gezisinin harcamalarının detaylı notları, adres kayıtları, program listesi vardı. Tümü de Myu’nun işiyle ilgili bilgilerdi. Özel bir yazı yoktu. “Son kullanılan dosyalar”ı bulup çıkardım ama orada da hiçbir kayıt bulunmuyordu. Belki özellikle silinmişti. Sumire, bunları birisinin okumasını istememiş olabilirdi. Öyleyse, kendi yazdıklarını bir diskete kaydedip bir yere kaldırmış olmalıydı. Ortadan kaybolmadan önce bu disketi yanına aldığını sanmıyordum. Pijamasının cebi yoktu.</p>

  <p>Masanın çekmecelerini karıştırdım. Birkaç disket vardı ama bunlar ya sabit disktekilerin yedekleriydi ya da başka işlerle ilgili dokümanlardı. Anlamlı bir şey bulamadım. Masanın önünde oturup, eğer ben Sumire olsaydım o disketi nereye koyardım, diye düşündüm. Oda küçüktü, bir şey gizlemek için yer yoktu. Ve Sumire kendi yazdıklarını başkalarının okuması konusunda çok hassastı.</p>

  <p>Elbette kırmızı valiz! Bu odadakiler içinde kilitlenebilen tek şey oydu çünkü.</p>

  <p>Yepyeni valiz hafifti, boş gibiydi, salladım, hiç ses çıkmadı. Ne var ki dört haneli bir şifreyle kilitliydi. Sumire’nin şifre olarak kullanacağını düşündüğüm bazı rakamları denedim. Doğum günü, apartman, daire ve telefon numarası, posta kodu… Hiçbiri işe yaramadı. Kuşkusuz birilerinin tahmin edeceği bir sayıyı şifre olarak kullanmasının anlamı yoktu. Bu dört rakam Sumire’nin aklında tutacağı sayılar olmalıydı, ancak onun kişisel bilgileriyle bağlantılı da olmamalıydı. Uzun bir süre düşündükten sonra, Kunitaçi’nin –diğer bir deyişle benim oturduğum yerin– alan kodunu girdim: 0425. Kilit çıt diye bir ses çıkararak açıldı.</p>

  <p>Valizin iç kısmındaki yan cebe, siyah, küçük bir bez kese sıkıştırılmıştı. Fermuarı açınca küçük, yeşil kaplı bir günce ile disket ortaya çıktı. Önce günceye baktım. Her zamanki elyazısıydı. Ancak orada anlamlı hiçbir şey yazmıyordu. Nereye gittiği, ne yaptığı, kimle görüştüğü, otel adları, benzin fiyatları, akşam yemeği mönüsü, şarap çeşitleri ve tatları; bu tür kayıtlar, neredeyse tümü sadece birer sözcük halinde sıralanmıştı. Tek bir satırı bile doldurulmamış beyaz sayfaların sayısı daha fazlaydı. Belli ki günce yazımı Sumire’nin iyi olduğu alanlardan biri değildi.</p>

  <p>Diskete ad vermemişti. Etikette Sumire’nin kendine özgü elyazısıyla tarih yazılıydı sadece. Ağustos 19**. Disketi PowerBook’un sabit diskine sürüp açtım, iki dosya görünüyordu. Hiçbirine isim verilmemişti. Dosya 1 ve Dosya 2.</p>

  <p>Dosyaları açmadan önce yavaşça odanın içinde göz gezdirdim. Elbise dolabında Sumire’nin montu asılıydı. Deniz gözlüğünü, İtalyanca sözlüğü, pasaportunu görebiliyordum. Çekmecede tükenmezkalem ve kurşunkalemleri vardı. Masanın önündeki camın dışında hafif meyilli sarp kayalık uzanıyordu. Yan evin duvarının üzerinde kara bir kedi yürüyordu. Ve bu süssüz dört köşeli odaya güneşli öğle vaktinin sessizliği dolmuştu. Gözümü kapayınca, sabahki ıssız sahile vuran dalgaların sesini kulağımda duyar gibi oldum. Bir kez daha açtım gözlerimi, bu kez gerçek dünyaya kulak kabarttım. Hiçbir ses duyulmuyordu.</p>

  <p class="gecis">Simgenin üzerine iki kez tıklayınca dosya açıldı.</p>
</body>
</html>