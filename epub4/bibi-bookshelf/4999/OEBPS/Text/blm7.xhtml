<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>7</h2>

  <p>İlk önce kalın bir erkek sesi, çok bozuk aksanlı bir İngilizce ile adımı söyleyip, “Doğru kişi değil mi?” diye sordu yüksek sesle. Saat gecenin ikisiydi ve ben elbette o saatte horul horul uyuyordum. Kafamın içi sağanak altında kalmış çeltik tarlası gibi bomboştu ve ilk başta ne olduğunu anlayamadım. Çarşafta öğleden sonraki sevişmenin izleri kalmıştı belli belirsiz, düğmeleri yanlış iliklenmiş bir hırka gibi, tüm her şey adım adım gerçeklikle bağlarını yitirip gitmişti. Adam bir kez daha adımı söyledi. “Doğru kişi değil mi?”</p>

  <p>“Evet, benim” diye yanıtladım. Benim adımmış gibi duyulmasa da bir şekilde benim adımdı söylediği. Sonra, elektrikle yüklenmiş hava kütleleri birbirine çarpıyormuş gibi şiddetli bir cızırtı duyuldu bir süre. Herhalde Sumire Yunanistan’dan uluslararası telefon görüşmesi için arıyordur diye düşündüm. Kulağımı ahizeden biraz uzaklaştırıp onun sesini duymayı bekledim. Ama telefondaki ses Sumire’nin değil, Myu’nundu. “Sumire sana benden söz etmiştir, değil mi?”</p>

  <p>“Evet, söz etmişti” dedim.</p>

  <p>Telefonda duyulan ses uzaklardaki cansız bir varlık tarafından bozuluyormuş gibi geliyordu, yine de sesindeki heyecan yeterince hissediliyordu. Katılaşmış sert bir şey, sanki kuru buz bulutu gibi ahizeden odaya yayılarak beni kendime getiriyordu. Yatağın üzerinde doğrulup sırtımı dikleştirerek ahizeyi daha sıkı tuttum.</p>

  <p>“Uzun uzun konuşacak vaktim yok” dedi Myu hızlıca. “Bir Yunan adasından telefon ediyorum sana; buradan Tokyo’ya telefon neredeyse hiç bağlanamıyor, bağlansa da hemen kesiliveriyor. Defalarca denedim ama olmadı, nihayet şimdi bağlandı. Bu yüzden hal hatır sorma kısmını geçip asıl konuya geleceğim, olur mu?”</p>

  <p>“Sorun değil” dedim.</p>

  <p>“Buraya gelebilir misin?”</p>

  <p>“<i>Buraya</i> dediğin, Yunanistan’a mı?”</p>

  <p>“Evet. Bir an evvel gelebilir misin?”</p>

  <p>Aklıma ilk gelen şeyi sordum: “Sumire’ye bir şey mi oldu?” Myu, bir soluk alış süresi kadar sessiz kaldı. “Bunu henüz bilmiyorum. Ama senin buraya gelmeni istediğini düşünüyorum. Buna şüphe yok.”</p>

  <p>“<i>Düşünüyor musun?</i>”</p>

  <p>“Telefonda anlatamam. Hat her an kesilebilir, dahası bu hassas bir konu; mümkünse yüz yüze konuşmak isterim. Gidiş dönüş bilet ücretini ben karşılayacağım. Bir an önce buraya gel sen. Bir an önce gelsen iyi olur. Birinci, ikinci mevki fark etmez, bir bilet al hemen.”</p>

  <p>On gün sonra yeni dönem başlayacaktı. O zamana dek dönmek zorundaydım, ama istersem şimdi Yunanistan’a gidebilirdim. Tatilde iki kez okula uğramamı gerektiren bir işim vardı ama bunu bir şekilde halledebilirdim.</p>

  <p>“Gelebilirim” dedim, “Olur. Peki nereye geleceğim?”</p>

  <p>Adanın adını söyledi. Başucumdaki kitabın kapağına not aldım. Daha önce bir yerde duymuştum bu adı.</p>

  <p>“Atina’dan Rodos’a uçakla gelip oradan feribota bineceksin. Adaya günde sadece iki kez feribot kalkıyor, öğleden önce ve akşamüzeri; feribotun geliş saatlerinde ben limanda bekleyeceğim seni. Gelecek misin?”</p>

  <p>“Evet, ayarlayıp gelebilirim. Ama sadece ben…” derken pat diye hat kesiliverdi, sanki birisi bir baltayla aniden, kuvvetlice tele vurup hattı koparmış gibi. O şiddetli cızırtı duyuldu yine. Acaba hat bir kez daha bağlanacak mı diye bir dakika kadar ahizeyi kulağıma dayalı tutup bekledim ama tek duyduğum cızırtılı bir sesti. Vazgeçip ahizeyi yerine bıraktım, yataktan kalktım. Mutfakta soğuk arpa çayından bir bardak içtim, sırtımı buzdolabına dayayıp kafamı toplamaya çalıştım.</p>

  <p>Gerçekten bir uçağa atlayıp o Yunan adasına doğru yola çıkacak mıydım? Cevap, evetti. Başka seçeneğim yoktu.</p>

  <p class="gecis">Kitaplıktan büyük bir dünya atlası çıkarıp Myu’nun söylediği adanın yerini bulmaya çalıştım. Rodos Adası’nın yakınlarında olduğu ipucuna karşın, Ege Denizi’nde dağınık halde bulunan irili ufaklı birçok ada arasından onu seçip bulmak kolay iş değildi. Nihayet küçük harflerle yazılı adını bulabilmiştim. Türkiye karasularına yakın küçük bir adaydı. O kadar küçüktü ki, harita üzerinde şekli anlaşılmıyordu.</p>

  <p class="gecis">Çekmeceden pasaportumu çıkardım, geçerlilik süresini kontrol ettim. Evde bulunan nakit paramı toparlayıp cüzdanıma koydum. Pek fazla bir şey değildi ama kalanı sabah bankadan kartla çekebilirdim. Hesabımda eskiden beri tuttuğum tasarrufuma ek olarak, tesadüfen yaz ikramiyesi de neredeyse hiç dokunulmamış halde duruyordu. Kredi kartım da olunca, Yunanistan’a gidiş dönüş uçak biletini alabilirdim. Spor salonuna giderken kullandığım spor çantasına kıyafetlerimi ve bazı temizlik malzemelerini tıktım. Fırsat bulursam tekrar okumak istediğim iki Joseph Conrad romanını da koydum. Yanıma mayo alıp almamakta tereddüt etsem de, sonunda götürmeye karar verdim. Belki de adaya gittiğimde sorun her neyse tamamen çözülmüş, herkes sağlıklı ve mutlu, güneş gökyüzünde sakince parlıyor olurdu; bu durumda orada sakin sakin yüzüp dönme olasılığı da vardı – söylemeye gerek yok, bu herkesin isteyeceği sondu.</p>

  <p>Hazırlanmayı bitirince tekrar yatağıma döndüm. Işıkları kapatıp yüzümü yastığa gömdüm. Henüz gece üç sularıydı, sabaha kadar biraz uyuyabilirdim. Ama uyumak ne mümkündü. O cızırtı şiddetli bir uğultu halinde sanki damarlarımda geziniyordu. Kulağımda adamın sesi, adımı söylüyordu. Işığı açtım, yeniden yataktan çıkıp mutfağa yöneldim, buzlu çay yapıp içtim. Myu ile konuştuklarımızı baştan sona, sözcüğü sözcüğüne zihnimden geçirdim. Bu cümleler belirsiz, somut olmayan, çift anlamlı bilmeceler gibiydi. Myu’nun ağzından çıkan sadece iki gerçek vardı. Her ikisini de not defterime yazdım.</p>

  <div class="liste">
    <p>1. Sumire’nin başına bir şey geldi. Ancak bunun ne olduğunu Myu bilmiyor.</p>

    <p>2. Bir an evvel oraya gitmeliyim. Sumire de benim oraya gitmemi istiyor. (Myu) Öyle olduğunu düşünüyor.</p>
  </div>

  <p>Notlara baktım durdum. Sonra “bilmiyor” ve “düşünüyor” sözcüklerinin altını tükenmezkalemle çizdim.</p>

  <div class="liste">
    <p>1. Sumire’nin başına bir şey geldi. Ancak bunun ne olduğunu Myu <span style="text-decoration: underline;">bilmiyor</span>.</p>

    <p>2. Bir an evvel oraya gitmeliyim. Sumire de benim oraya gitmemi istiyor. (Myu) Öyle olduğunu <span style="text-decoration: underline;">düşünüyor</span>.</p>
  </div>

  <p>O küçük Yunan adasında Sumire’nin başına ne gelmişti, hiçbir fikrim yoktu. Ancak bunun arzu edilen türde bir şey olmadığı kesindi. Ne kadar arzu edilmeyen bir şeydi, işte asıl sorun buydu. Ne var ki, sabah olana değin elimden bir şey de gelmezdi. Sandalyeye oturup masaya iki ayağımı uzattım, kitap okuyarak gündoğumunu bekledim. Gün, doğmak bilmedi.</p>

  <p class="gecis">Gün doğunca Çuo metrosu ile Şincuku’ya kadar gittim, oradan Narita Ekspres’e binip havalimanına ulaştım. Saat dokuz olduğunda, havayolu şirketlerinin gişelerini gezmiş, Narita’dan Atina’ya doğrudan uçuşun olmadığını öğrenmiştim. Birkaç denemenin ardından KLM Havayolları’yla Amsterdam’a birinci mevkiden yer bulabildim. Oradan aktarmayla Atina’ya gidebilecektim. Atina’ya vardıktan sonra Olympic Havayolları’nın iç hat uçuşuyla Rodos’a geçecektim. Bu rezervasyonları da benim için yapacaklardı. Sorun çıkmazsa, iki aktarmayla varacaktım. En azından bu, vakit açısından en iyi yöntemdi. Dönüş biletim açıktı, ilk uçuştan sonra üç ay içinde olmak şartıyla istediğim gün dönebilirdim. Ödemeyi kredi kartı ile yaptım. <i>Bagajınız var mı?</i> diye sordular. <i>Yok</i>, dedim.</p>

  <p>Hareket vaktine biraz daha zaman olduğundan havalimanı restoranında kahvaltı ettim. Banka kartımla ATM’den nakit çekip dolar üzerinden seyahat çekine dönüştürdüm. Sonra havalimanı içindeki kitapçıdan bir Yunanistan gezi rehberi satın aldım. Bu küçük bir rehber olduğundan Myu’nun bulunduğu adanın adı yer almıyordu ama Yunanistan’ın para birimi, ülkenin durumu, iklimi üzerine temel bilgiler edinmem gerekiyordu. Antikçağdaki klasik tiyatro oyunlarını saymazsak, Yunanistan denen ülke ile ilgili pek bir şey bilmiyordum. Jüpiter’in coğrafi özellikleri, Ferrari’nin motorunun soğuma sistemi hakkında ne biliyorsam o kadardı bildiğim. Bir gün belki Yunanistan’a giderim diye bir kez bile düşünmemiştim o güne kadar. En azından, o gecenin ikisine dek.</p>

  <p class="gecis">Öğleden önce, okulda yakın olduğum bir kadın öğretmen arkadaşıma telefon ettim. Ona, <i>Bir akrabamın başına talihsiz bir şey geldi, bir hafta kadar Tokyo’da olamayacağım, bu sırada okuldaki işlerimi benim yerime yürütebilir misin?</i> diye sordum. <i>Olur tabii</i>, dedi. Daha önce de birkaç kez birbirimize böyle yardımcı olduğumuzdan sorun değildi. <i>Nereye gidiyorsun peki?</i> diye sordu, <i>Şikoku</i>, dedim. Yunanistan’a gidiyorum diyemezdim o saatten sonra.</p>

  <p>“Üzüldüm. Ama yeni döneme gecikmeyesin. Mümkün olursa bana da bir hatıralık eşya getir, olur mu?” dedi.</p>

  <p>“Elbette” diye yanıtladım. Sonra halledebilirdim bunu.</p>

  <p>Birinci mevki bekleme salonuna gittim, bir kanepeye gömülüp biraz uyudum. Tam dalamadım uykuya. Dünyaya dair bütün gerçeklik algım kaybolmuştu. Renkler hiç doğal değil, ayrıntılar kabaydı. Arka plan kartonpiyerden, yıldızlar ise alüminyum folyodan yapılmıştı. Tutkal izleri ve çivi başları görülüyordu. Sık sık anons duyuluyordu. “Air France AF275 sefer sayılı Tokyo-Amsterdam uçağının sayın yolcularının dikkatine…” Bu mantıksız rüya halinde –ya da belli belirsiz bir uyanıklık içinde– Sumire’yi düşünüyordum. Onunla birlikte geçirdiğimiz zamanlar, bulunduğumuz çeşitli mekânlar, eski dönem belgesel filmleri gibi bölük pörçük canlandı zihnimde. Ancak yolcu kalabalıklarının gidip geldiği havalimanının uğultusu arasında olunca, Sumire’yle paylaştığım dünya sefil, ümitsiz ve muğlak görünüyordu gözüme. Her ikimiz de bilgelik denen şeye sahip değildik ve bunu telafi edebilecek bir yeteneğimiz de yoktu. Kendimizi dayandırabileceğimiz bir temel de yoktu. Bizler sonsuz sıfırlar gibiydik. Bir hiçlikten bir diğerine sürüklenen zavallı varlıklardık.</p>

  <p>Gözümü açtığımda fena halde terlemiştim. Islanmış tişörtüm göğsüme sımsıkı yapışmıştı. Hiç halim yoktu, ayaklarım şişmişti. Sanki bulutlu bir gökyüzünü öylece içip yutmuşum gibi bir duyguydu. Yüzümün rengi çok solmuş olmalı ki salondaki görevli kadın geçerken, “iyi misiniz?” diye endişeli bir şekilde sordu, “iyiyim. Sıcak havadan oldu sadece” dedim. “Soğuk bir şeyler getireyim mi size?” dedi. Biraz düşündükten sonra bira istedim. Soğuk ıslak havlu ile Heineken marka bira ve bir paket tuzlu fıstık getirdi. Yüzümün terini silip biranın yarısını içince, epey kendime geldim. Sonra yine biraz uyuyabildim.</p>

  <p class="gecis">Amsterdam istikametindeki sefer planlandığı sürede gerçekleşti, uçak Narita Havalimanı’ndan kalkıp Kuzey Kutbu’nu aşıp Amsterdam’a vardı. Uçuş sırasında uyuyabilmek için iki kadeh viski içtim, uyandıktan sonra akşam yemeğinden yedim biraz. Neredeyse hiç iştahım olmadığından kahvaltıyı almadım. Gereksiz şeyler düşünmek istemediğim için, uyanıkken kendimi vererek Conrad okudum.</p>

  <p>Aktarma yaptığım uçak Atina Havalimanı’na indi, yan terminale geçip neredeyse hiç beklemeden Rodos Adası’na giden 727 sefer sayılı uçağa bindim. Uçağın içi, dünyanın farklı ülkelerinden gelmiş sağlıklı gençlerle doluydu. Hepsi de iyice bronzlaşmış, tişört, kısa, kolsuz bluzlar ve kesik kot pantolonlar giymişlerdi. Erkeklerin çoğu saçını uzatmış (ya da kestirmeyi unutmuş), dağınık saçlarını arkada toplamışlardı. Bej renkli bol pantolon ile yarım kollu beyaz polo tişört, lacivert ceket içindeki görüntüm çok resmi kalmıştı bu ortamda, sanki yanlış bir yerde olduğum izlenimi veriyordu. Güneş gözlüğümü yanıma almayı unutmuştum. Ama kim beni suçlayabilirdi ki bunun için? Daha kısa bir süre önce Kunitaçi’deydim ve mutfakta geride bırakacağım yemek artıklarını ne yapacağımı düşünüp duruyordum.</p>

  <p>Rodos Havalimanı’ndaki danışmada adaya giden feribot iskelesini sordum. Havalimanından uzak bir yerdeydi o adanın iskelesi. Hızlı hareket edersem akşamüzeri seferine yetişebilirdim. “Feribot dolu olabilir mi acaba?” diye sordum ne olur ne olmaz diye. “Dolu olsa bile bir kişi için her zaman yer bulunur” diye yanıtladı yaşını çıkaramadığım, sivri burunlu kadın, kaşlarını çatıp ellerini ilgisizce sallayarak. “Ne de olsa asansör değil bineceğiniz şey.”</p>

  <p>Bir taksi çevirip bindim, limana doğru hareket ettik. <i>Acele eder misiniz</i>, dedim ama pek de anlamışa benzemiyordu şoför. Araç klimasızdı, araladığım camdan tozlu sıcak rüzgâr giriyordu içeri. Şoför o sırada hiç durmadan kaba, çat pat İngilizcesiyle Avrupa Birliği para birimine geçmekle ilgili uzun, kasvetli bir söylev veriyor, kişisel görüşünü dile getiriyordu. Nazik bir şekilde mırıldanarak yanıtlamaya çalışsam da hiçbir şey anlamıyordum dediklerinden. Gözlerimi kısıp, camın dışında uzayıp giden parlak Rodos manzarasını seyrettim. Gökyüzünde tek bir bulut bile yoktu, yağmur belirtisi de. Güneş evlerin taş duvarlarını kavuruyordu sanki. Eğri büğrü ağaçlar tozla kaplanmış, insanlar onların gölgesinde ya da gerdikleri tentelerin altında oturmuş, neredeyse hiç konuşmadan çevrelerindeki dünyayı izliyorlardı. Bu manzarayı izledikçe, acaba gerçekten doğru yere mi geldim diye şüpheye düştüm. Ancak Yunanca yazılı sigara ve uzo reklam panoları, havalimanından merkeze kadarki yolda hiç de mitolojik olmayan bir şekilde belirip duruyor, bu yerin kesinlikle Yunanistan olduğunu gösteriyordu.</p>

  <p>Akşamüstü feribotu henüz hareket etmemişti. Tahminimden çok daha büyük bir gemiydi bu. Güvertenin arka kısmında yiyecek ve muhtelif eşya yüklü iki kamyonet, bir de eski model bir Peugeot sedan vardı ve feribotun kalkmasını bekliyorlardı. Bilet alıp bindim, güvertedeki yerime oturduktan az sonra feribotun iskeleye bağlı ipi çözüldü ve motorun boğuk sesi duyulmaya başladı. Derin bir nefes alıp gökyüzüne baktım. Bundan sonra yapacağım şey, bu geminin beni hedefimdeki adaya ulaştırmasını beklemekti.</p>

  <p>Ter ve toz emmiş ceketimi çıkarıp katlayarak valize koydum. Saat akşamüzeri beşti, ama güneş hâlâ tepedeydi ve gün ışığı yakıcıydı. Ama kanvas tentenin altında geminin baş tarafından esen rüzgâra kendimi bırakınca, yavaş yavaş ferahladım. Narita Havalimanı’ndaki bekleme salonunda beni ele geçiren kasvetli duygu uçup gitmişti ama ağzımda biraz buruk bir tat bırakmıştı.</p>

  <p>Gitmek üzere yola çıktığımız ada turizm beldesi olarak pek popüler bir yer değildi anlaşılan, güvertede çok az turist vardı. Yolcuların çoğu Rodos’un merkezinde birtakım işlerini halletmiş yöre insanlarıydı ve çoğu yaşlıydı. Satın aldıkları şeyleri sanki yaralanmasından korktukları bir hayvanı korur gibi özenle ayaklarının dibine koymuşlardı. Derin kırışıklıklarla dolu yüzleri ifadeden yoksundu. Yakıcı güneş ve ömür boyu çetin çalışma şartları yüzlerindeki ifadeyi çalmıştı sanki.</p>

  <p>Birkaç genç asker de vardı. Bir çocuğunki kadar berraktı gözleri, haki renkli gömleklerinin sırt kısımları terden simsiyah olmuştu. Hippi görünüşlü iki yolcu, ağır görünen sırt çantaları kucaklarında, yere oturmuşlardı. Her ikisinin de bacakları zayıf ve uzun, yüzleri haşindi.</p>

  <p>Uzun etek giymiş, onlu yaşlarında bir Yunanlı kız da vardı. Derin derin bakan koyu renkli gözleri, son derece doğal bir güzelliği vardı. Uzun saçlarını rüzgârda savurarak yanındaki kız arkadaşlarıyla hararetli bir sohbete kaptırmıştı kendini. Dudaklarına, sanki muhteşem bir şeylerin habercisi gibi, nazik bir gülümseme yayılmıştı. Altın rengi büyük küpeleri ara sıra güneş ışığında pırıl pırıl parlıyordu. Genç askerler, güvertenin parmaklıklarına dayanmış, son derece <i>havalı</i> bir şekilde sigara tüttürüyorlar, bir yandan da kızları kesiyorlardı.</p>

  <p>Feribotun kantininden aldığım limonlu sodayı içerken, masmavi deniz ile orada yüzen küçük adalara baktım. Bu adaların çoğuna adadan ziyade kayalık demek daha doğru olurdu ve üzerlerinde kimse yaşamıyordu. Ne su vardı, ne de bitki, beyaz martılar kayalıkların tepelerine tünemiş, balık peşinde etrafı gözlüyorlardı. Yanlarından geçen gemiye dönüp bakmadılar bile. Dalgalar, kayalıkların dibine vuruyor, göz alıcı beyazlıkta bir çizgi oluşturuyorlardı. İnsanların yaşadığı adalar da göze çarpıyordu ara sıra. Adalardan birinde, son derece inatçı görünen ağaçlar dağınık biçimde yayılmış, beyaz duvarlı evler yamacı benek benek yapmıştı. Küçük koyda, canlı renklere boyanmış tekneler yüzüyor, yüksek direkleri dalgalarla birlikte gökyüzüne doğru yaylar çiziyordu.</p>

  <p>Yanımda oturan, yüzü kırış kırış olmuş yaşlılardan biri bana sigara ikram etti. Gülümseyerek, teşekkür ederim ama sigara içmiyorum deyip elimi salladım. Bu sefer de sigara yerine naneli sakız ikram etti. Şükran duyarak aldım, çiğnerken yeniden gözümü denize diktim.</p>

  <p class="gecis">Feribot adaya vardığında saat yediyi biraz geçiyordu. Güneş şiddetini yitirmişti ama gökyüzü hâlâ aydınlıktı, yaz ışığının parlaklığı daha da artırmıştı. Limandaki binalardan birinin beyaz duvarlarına, sanki bir tabelaymış gibi, adanın adı kara, büyük harflerle yazılmıştı. Gemi iskeleye yanaştı, yolcular eşyaları ellerinde birer birer, sırayla iskele tahtasından indiler. Limanın önünde açık bir kafe vardı, yolcuları karşılamaya gelenler bekledikleri kişileri görene kadar orada duruyorlardı.</p>

  <p>Gemiden inince etrafta Myu’ya bakındım. Ancak ona benzer birini görmedim. Pansiyon işletmecisi birkaç kişi, “Bakar mısın, kalacak yer arıyor musun?” diye seslendi sadece. Ben de her seferinde başımı sağa sola sallayıp, “Hayır” dedimse de her seferinde elime kartvizitlerini tutuşturdular.</p>

  <p>Gemiden inenler farklı yönlere dağıldılar. Alışverişten dönenler evlerine, turistler ise kalacakları otel ya da pansiyonlarına. Karşılamaya gelenler de bekledikleri görününce onlarla kucaklaştıktan ya da el sıkıştıktan sonra karşıladıkları kişilerle birlikte ortadan kayboldular. İki kamyonet ve Peugeot sedan da gemiden indirildi, motorlarını gümbürdeterek hareket edip gittiler. Meraktan orada toplanmış kedi ve köpekler dahi bir anda yok oldular. Geride bir tek biz kalmıştık; bol zamanları olan bir grup bronz tenli yaşlı ile oraya ait olmayan, elinde spor çantasıyla ben.</p>

  <p class="gecis">Kafedeki masaya oturup buzlu çay ısmarladım. Ve bundan sonra ne yapacağımı düşündüm. Ama yapılacak ne vardı ki? Gece olmak üzereydi, adanın ne coğrafyasını ne de koşullarını biliyordum. Yapabileceğim bir şey yoktu. Tek yapabileceğim bir süre daha beklemek, gelen olmazsa geceyi bir pansiyonda geçirip ertesi sabah feribotun varış saatinde bir kez daha limana gelmekti. Sumire’den duyduğum kadarıyla Myu özenli, titiz bir kadındı. Gelmediyse, bunun mutlaka bir nedeni olmalıydı. Ya da benim bu kadar erken geleceğimi düşünememiş olabilirdi.</p>

  <p>Açlıktan ölüyordum. Midem o kadar boştu ki bana bakan biri bedenimin arkasını camdan görür gibi görebilirdi sanki. Denize açılıp taze hava soluyunca, sabahtan beri bir şey yemediğimin farkına varmıştı bedenim. Ancak Myu’yu kaçırmayayım diye bir süre daha sabredip kafede beklemeye karar verdim. Ara sıra adalılar geçiyor, bana merakla bakıyorlardı.</p>

  <p>Kafenin yanındaki büfeden adanın tarihi ve coğrafyası ile ilgili küçük bir İngilizce kitap satın aldım. Sonra tuhaf denecek kadar lezzetsiz buzlu çay içerek bu kitapçığa göz gezdirdim. Adanın nüfusu mevsime göre 3.000 ile 6.000 arasında değişiyormuş. Turistlerin çoğaldığı yaz döneminde nüfus artıyor, kışın iş aramaya gidenlerle birlikte azalıyormuş. Adada söz edilebilecek bir endüstri olmadığı gibi tarım da sınırlıymış. Yetiştirilebilen sadece zeytin ve birkaç çeşit meyveymiş. Diğer geçim kaynakları ise balıkçılık ve sünger avcılığıymış. Bu yüzden 20. yüzyılın başında pek çok adalı Amerika’ya göç etmiş. Bunların çoğunluğu da Florida’da yaşıyormuş, balıkçılık ve sünger avcılığı deneyimiyle iş bulabildikleri için. Florida’da bu adanın isminin verildiği bir kasaba da varmış hatta. Adanın tepesinde bir askeri radar istasyonu bulunmaktaymış. Benim indiğim sivil limanın yakınında da askeri devriye botlarının girip çıktığı küçük bir liman. Türkiye karasularına yakın olduğundan, sınır ihlali ya da kaçakçılık yapılıp yapılmadığını gözlemek içinmiş. Bu yüzden adada askerler varmış. Türkiye ile bir anlaşmazlık yaşanması durumunda (gerçekten de ufak çekişmeler sıkça oluyormuş) gemiler girip çıkıyormuş buraya.</p>

  <p>Milattan önce, Yunan uygarlığının tarihte parladığı dönemde, bu ada ticari liman olarak gelişmiş. Asya ile yapılan ticaretin rotası üzerindeymiş çünkü. O zamanlar dağlar yemyeşil ağaçlarla kaplıymış ve bu ağaçlar gemi yapımında kullanılıyormuş. Ancak Yunan uygarlığı düşüşe geçip, dağlardaki ağaçlar da kesile kesile bitince (bir daha da adada bol yeşillik görülmemiş), bu adanın ışıltısı da hızlı bir şekilde sönmüş. Sonra Türkler gelmiş. Kitapta yazdığına göre onların hâkimiyeti gaddarca ve mutlakmış. Türkler, hoşlarına gitmeyen bir şey olduğunda, bahçedeki ağacı budar gibi kolayca insanların kulak veya burunlarını keserlermiş, öyle yazıyordu kitapçıkta. 19. yüzyılın sonlarına doğru Türk ordusu ile kanlı çatışmaların ardından ada nihayet bağımsızlığını geri kazanmış, adaya mavi-beyaz Yunan bayrağı asılmış. Daha sonrasında ise Hitler’in ordusu gelmiş. Dağın tepesine radar istasyonu kurarak yakın denizleri gözetlemişler. Burası çevreyi gözetlemek için en uygun yermiş çünkü. Bu istasyonu tahrip etmek için Malta Adası’ndan kalkan İngiliz bombardıman uçakları adayı bombalamış. Sadece dağın tepesindeki istasyonu değil limanı da bombalayınca masum balıkçıların tekneleri de batmış. Balıkçılardan ölenler olmuş. Bu bombardımanda Almanlardan ziyade Yunanlılar yaşamını yitirmiş. Adalılar arasında bu olayı hâlâ öfkeyle hatırlayanlar varmış.</p>

  <p>Pek çok Yunan adasında olduğu gibi burada da alan dardı, çoğunlukla dik ve geçit vermeyen tepeler bulunduğundan, insanların yaşadığı yer, limana yakın güney sahili ile sınırlıydı. İnsan yerleşiminin olmadığı öteki tarafta güzel ve sessiz bir sahili vardı, oraya varmak için dik tepeleri aşmak gerekiyordu. Ulaşımı rahat olan yerlerdeki sahiller orası kadar güzel değildi, bu da turist sayısının artmamasının bir nedeniydi. Dağda birkaç Yunan Ortodoks manastırı vardı, rahipler katı bir disiplin içinde itaatkâr bir yaşam sürdürüyor, sadece sınırlı sayıda ziyaretçi kabul ediyorlarmış.</p>

  <p>Kitapçıkta okuduğum kadarıyla, özellikle anılacak bir özelliği olmayan, son derece sıradan bir adaydı burası. Ancak her nedense İngilizler bu adada ayrı bir çekicilik bulmuş (İngilizlerde hep tuhaf bir yan vardır zaten), hiç de azımsanmayacak bir heyecanla liman yakınındaki bir yükseltiye yazlık kolonilerini kurmuşlar. Özellikle 1960’lı yılların ikinci yarısında İngiliz yazarlardan bazıları burada yaşamış, mavi denize, beyaz bulutlara bakarak roman yazmışlar. Bu eserlerin bazıları edebi açıdan yüksek değerdeymiş. Sayelerinde bu küçük ada İngiliz edebiyat dünyasında romantik bir popülarite kazanmış. Ne var ki ada halkı adalarının böylesine dikkat çekici bir kültürel özelliği olmasına neredeyse hiç ilgi göstermiyormuş.</p>

  <p class="gecis">Açlığımı unutmak için okumuştum bu kadar yazıyı. Kitapçığı kapatıp bir kez daha etrafa göz attım. Kafede oturan yaşlılar, uzun mesafe görüş yarışı yapar gibi hiç bıkmadan denizi seyrediyorlardı. Saat sekiz olmuş, karnımın açlığı ıstırap verici hale gelmişti artık. Izgara et ve balık kokusu her yere yayılmış, yaptığı işten keyif alan bir işkenceci gibi iç organlarımı zapt etmişti. Daha fazla dayanamayıp sandalyeden kalktım, bir restoran aramak için çantamı elime aldığım sırada, sessizce yürüyen bir kadın göründü.</p>

  <p class="gecis">Bu kadın, denizin üzerinde batmakta olan güneşi karşısına almış, dizine kadar olan beyaz eteğini hafifçe dalgalandırarak, hızlı adımlarla taş basamakları iniyordu. Küçük tenis ayakkabıları giymişti, genç kız bacakları gibiydi bacakları. Kolsuz, açık yeşil bir bluz giymiş, dar siperli şapka takmış, omzuna küçük bir bez çanta asmıştı. Ortama alışkın, son derece doğal, rahat bir şekilde yürüdüğünden, önce adadan biri sandım onu. Ama bu kadın dosdoğru bana doğru yürüyordu ve yakınlaşınca yüzünden Asyalı olduğunu anladım. Adeta bir refleksle önce sandalyeye oturdum, sonra yine ayağa kalktım. Kadın güneş gözlüğünü çıkardı, bana adımla seslendi.</p>

  <p>“Geciktiğim için özür dilerim” dedi. “Buradaki polis merkezine gitmiştim ve evrak işleri uzadı. Hem, bugün geleceğini hiç tahmin etmemiştim. En erken yarın öğlen gelirsin diye geçirmiştim aklımdan.”</p>

  <p>“Aktarmalı seferler iyi denk geldi” dedim. <i>Polis merkezi?</i></p>

  <p>Myu dosdoğru yüzüme bakıp hafifçe gülümsedi. “Bir yerde bir şeyler yerken konuşalım istersen. Sadece kahvaltıyla duruyorum. Peki sen, aç mısın?”</p>

  <p>“Hem de nasıl” diye yanıtladım.</p>

  <p class="gecis">İskelenin arkasında bulunan tavernaya götürdü beni. Girişe kömür mangalı konmuş, üzerindeki ızgarada çeşit çeşit taze deniz ürünleri pişiyordu. “Balık sever misin?” diye sordu. “Severim” diye yanıtladım. Myu, garsona bozuk bir Yunancayla sipariş verdi. Önce bir karaf dolusu beyaz şarap ile ekmek ve zeytin getirildi masaya. Ne bir şey dedik birbirimize, ne de şerefe kadeh kaldırdık; beyaz şarabı kadehe doldurup içtik. Bomboş karnımın ağrısını bastırmak için ekmekten ve zeytinden attım ağzıma.</p>

  <p>Myu, çok güzel bir kadındı. Onunla ilgili ilk izlenimim buydu; açık ve basit bir gerçekti. Hayır, belki de o denli açık ve basit değildi. Belki de feci bir hata yapıyordum. Bir nedenle, bir başkasının değiştirilemez rüyasının içine çekiliyordum sadece. Şimdi düşünüyorum da, bu olasılık bütünüyle reddedilemezdi. Emin olduğum bir şey var yalnızca, o zaman onu çok güzel bir kadın olarak algıladığım.</p>

  <p>Myu’nun ince parmaklarında yüzükler vardı, içlerinden biri sade, altın evlilik yüzüğüydü. Onun hakkında ilk izlenimleri zihnimde toparlamaya çalışırken, Myu şarap kadehini ara sıra ağzına götürüp sakin bakışlarla beni süzüyordu. “Sanki daha önce görüşmüşüz gibi hissediyorum” dedi Myu. “Sık sık senden bahsettiği için olmalı.”</p>

  <p>“Sumire bana da sizden sık sık söz ederdi” dedim.</p>

  <p>Myu, gülümsedi. Myu gülümseyince, sadece o sırada, gözlerinin çevresinde küçük çizgiler oluştu. “O zaman burada tekrardan kendimizi tanıtmaya gerek yok demek, değil mi?”</p>

  <p>Başımla onayladım.</p>

  <p>Myu’nun en beğendiğim yanı, yaşını saklamaya çalışmamasıydı. Sumire’den duyduğum kadarıyla, 38-39 yaşlarında olmalıydı. Gerçekten de 38-39 yaşında gibi görünüyordu. Teni güzel, bedeni ince ve fit olduğundan istese makyajla yirmili yaşlarının ikinci yarısında da görünebilirdi. Ancak bunun için özellikle bir gayret sarf etmemişti. Myu, yaşını göstermeyi doğal olarak kabul etmiş, bunu benimsemiş görünüyordu.</p>

  <p>Ağzına bir zeytin attı, çekirdeğini parmaklarıyla tutup, sanki bir şairin noktalama işaretlerini özenle koyması gibi, çok nazik bir şekilde kül tablasına bıraktı.</p>

  <p>“Gecenin bir yarısı aniden telefon ettiğim için özür dilerim” dedi Myu. “Konudan biraz söz etseydim iyi olacaktı belki, o zaman duygularıma hâkim olamadım, nereden başlayacağımı bilemedim. Şimdi de çok hâkim değilim ama en azından içimdeki karmaşa yatışmış durumda.”</p>

  <p>“Ne oldu peki?” diye sordum.</p>

  <p>Myu, masanın üzerinde iki elinin parmaklarını birleştirdi, ayırdı, sonra yine birleştirdi.</p>

  <p>“Sumire kayboldu.”</p>

  <p>“<i>Kayıp mı oldu?</i>”</p>

  <p>“Duman gibi” dedi Myu. Sonra da bir yudum şarap içti.</p>

  <p>Anlatmaya devam etti: “Uzun hikâye, en baştan sırayla anlatsam iyi olacak. Aksi halde nüanslar tam aktarılamamış olur. Bu hikâyenin aslı çok tuhaf çünkü. Ama önce yemeğimizi bitirelim. Şimdilik çok acelemiz yok nasılsa, karnımız aç olunca kafamız nasıl çalışsın ki. Hem de burası konuşmak için çok fazla gürültülü ve kalabalık.”</p>

  <p>Restoran, adada yaşayan insanlarla doluydu, herkes birbirini tanıdığından yüksek sesle konuşuyorlardı. Myu ile birbirimize bağırmadan sesimizi duyurabilmek için masanın üzerinde öne doğru öyle eğilmiştik ki neredeyse alınlarımız birbirine değecekti. Tepeleme dolu Yunan salatası tabağı, ızgara alabalık geldi masaya. Myu, balığına tuz ekip limonun yarısını sıktı, zeytinyağı döktü. Ben de aynısını yaptım. Bir süre sadece yemeğe odaklandık. Onun da önerdiği gibi, öncelikle karnımızı doyurmalıydık.</p>

  <p>“Ne kadar kalabilirsin burada?” diye sordu. “Bir hafta sonra yeni dönem başlayacak, o zamana kadar dönmek zorundayım, dönmezsem büyük sıkıntı yaşarım” diye yanıtladım. Myu, duygularını ele vermeyen bir şekilde başıyla onayladı. Sonra dudaklarını büzüp, zihninde bir hesap yapıyor gibi göründü. Ne, “Tamam, o zamana kadar dönebilirsin” dedi; ne de, “O kadar kısa sürede hallolur mu acaba?” Bu konuyla ilgili olarak kendince bir karara vardı, bu kararını bir çekmeceye kilitledi sanki, sonra sessizce yemeğini yemeye devam etti.</p>

  <p>Yemek bittikten sonra kahve içerken Myu uçak bileti konusunu açtı. “Bu miktarı dolar üzerinden seyahat çeki olarak kabul eder misin ya da Tokyo’ya dönünce banka hesabına Japon yeni olarak da yatırabilirim, hangisi daha iyi olur?” diye sordu. Şu an için maddi bir sıkıntım olmadığını, bu miktarı kendim karşılayabileceğimi söyledim. Myu ise uçak bileti ücretini ödeme konusunda ısrar etti; “Senden buraya gelmeni isteyen bendim çünkü” dedi.</p>

  <p>Başımı salladım. “Çekindiğim için değil. Sonraki yıllarda, özgür irademle buraya geldiğim gerçeğini kabul etmek isteyebilirim. Demek istediğim şey bu.”</p>

  <p>Myu biraz düşündükten sonra başıyla onayladı. “Geldiğin için sana minnettarım. Sözlerle ifade edilemeyecek kadar” dedi.</p>

  <p class="gecis">Restorandan çıkınca, gökyüzü boyanmış gibi günbatımı renklerine bürünmüştü. Sanki havayı soluduğunda için ciğerlerine kadar maviye boyanacak gibi. Gökyüzünde yıldızlar minik minik parlamaya başlamıştı. Akşam yemeğini bitirmiş ada insanları, uzun yaz gününün bitmesini zar zor beklemiş gibi evlerinden çıkmış, liman çevresinde geziniyorlardı. Aileler, çiftler, arkadaş grupları vardı. Gün biterken sakin dalgaların güzel kokusu kaplamıştı caddeyi. Myu’yla birlikte merkeze doğru yürüdük. Yolun sağ tarafına dükkânlar, küçük oteller ve yol kenarına masa koymuş restoranlar sıralanmıştı. Ahşap panjurlu küçük pencerelerde sıcak sarı ışıklar yanıyor, radyoda Yunan müziği çalıyordu. Yolun sol tarafı boyunca deniz uzanıyordu, gecenin karanlık dalgaları iskeleye sakin bir şekilde çarpmaktaydı. “Biraz yukarı doğru yürümemiz gerekecek” dedi Myu. “Dik merdivenlerden çıkabilir ya da hafif eğimli yoldan yürüyebiliriz, merdiven daha kısa sürer. Hangisi olsun?”</p>

  <p>“Fark etmez” dedim.</p>

  <p>Daracık taş merdiven tepenin eğimine paralel olarak çıkıyordu. Merdiven uzun ve dikti ama ayağındaki tenis ayakkabıları ile Myu yorulmak bilmiyor, temposu düşmüyordu. Gözümün önünde eteğinin uçları hoş bir şekilde salınıyor, güneşte yanmış güzel baldırları dolunaya yaklaşmış ayın ışığında parlıyordu, ilk nefesi kesilen ben oldum. Arada durup derin derin nefes almak zorunda kalıyordum. Yükseğe çıktıkça liman ışıkları uzaklaştı, küçücük görünmeye başladı. Az öncesine değin yanımdaki yöremdeki insan hareketleri, adsız ışıklar kümesinin arasına emilip gittiler. Makasla kesip çıkararak hafızamın duvarına iğnelemeyi isteyeceğim kadar etkileyici bir görüntüydü bu.</p>

  <p>Myu’nun kaldığı yer, verandası denize bakan bir kulübeydi. Beyaz duvarlı, kırmızı kiremitli ve kapıları koyu yeşile boyanmış bir evdi. Evi çevreleyen alçak duvarı arsız kırmızı begonviller sarmıştı. Myu, kilitli olmayan kapıyı açıp beni içeri davet etti.</p>

  <p>İçerisi serin ve ferahtı. Oturma odası, orta büyüklükte bir yemek odası ve mutfak vardı. Duvarlar, beyaz badanalıydı ve üzerlerine yer yer soyut resimler asılmıştı. Oturma odasında kanepe takımı, kitaplık ve müzik seti yer alıyordu. İki yatak odası vardı, pek geniş olmasa da temiz havluların asılı durduğu bir de banyo. Mobilyaların hiçbirinin albenisi yoktu ama doğal ve sıcak bir görüntü yaratıyorlardı.</p>

  <p>Myu, şapkasını çıkardı, çantasını sırtından indirip mutfaktaki tezgâhın üzerine koydu. Sonra, “Bir şey içer misin ya da önce duşa mı girmek istersin?” diye sordu. “Önce duşa girmek isterim” diye yanıtladım. Saçımı yıkayıp sakal tıraşı oldum. Kurutma makinesiyle saçımı kuruttum, temiz bir tişörtle kısa pantolon giydim. Böylece az da olsa derli toplu olduğumu hissedebildim. Lavabodaki aynanın altına iki tane diş fırçası konmuştu. Bir tanesinin deseni mavili, diğeri kırmızılıydı. Acaba hangisi Sumire’ninkiydi?</p>

  <p>Oturma odasına döndüğümde, Myu elinde brendi kadehiyle rahat koltukta oturuyordu. Bana da aynısını önerdi ama ben soğuk bira içmek istedim. Buzdolabını açıp bir şişe Amstel birası çıkararak, uzun bir bardağa doldurdum. Myu, rahat koltuğa kendini bırakmış halde uzun bir süre suskun kaldı. Söylemesi gereken cümleleri arıyor gibi değildi, sanki başı sonu olmayan anılarına dalıp gitmişti.</p>

  <p>“Buraya geleli ne kadar oldu?” diye başladım konuşmaya.</p>

  <p>“Bugün sekizinci gün” dedi Myu, biraz düşündükten sonra.</p>

  <p>“Peki Sumire burada kayboldu, değil mi?”</p>

  <p>“Öyle. Demin de dediğim gibi duman gibi.”</p>

  <p>“Ne zaman oldu bu?”</p>

  <p>“Dört gün önce, gece vakti” dedi, sanki bir ipucu arar gibi odanın içine bakındı. Sonra, “Acaba anlatmaya nereden başlasam iyi olur?” diye devam etti.</p>

  <p>“Milano’dan Paris’e geçip trenle Burgonya’ya gitmiş, bir köyde sizin arkadaşınızın köşk gibi büyük evinde kalmışsınız.”</p>

  <p>“Tamam, oradan başlayayım anlatmaya” dedi Myu.</p>
</body>
</html>