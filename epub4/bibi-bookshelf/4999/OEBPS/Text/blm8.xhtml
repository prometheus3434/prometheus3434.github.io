<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>8</h2>

  <p>“O köydeki üzüm bağlarının sahipleriyle öylesine yakındım ki onların şaraplarının özelliklerini avucumun içi gibi biliyordum. Hangi bağın hangi yükseltisindeki üzümden ne tür şarap yapıldığını, o yılın hava koşullarının şarabın tadını nasıl etkilediğini, işlerini ciddiyetle yürütenleri, hangi yerin erkek evladının babasının işini azimle sürdürdüğünü. Hatta kim ne kadar borç altına girmiş, kim yeni bir Citroen marka araba satın almış, bunların tümünden haberdardım. Şarap işi, tıpkı saf kan at yetiştirmek gibidir; soyunu bilmeden ve güncel bilgileri edinmeden bu iş yürütülemez. Sadece şarabın tadının iyi ya da kötü olduğunun ayrımına varmakla yapılmaz bu iş.”</p>

  <p>Myu konuşmasına ara verdi, biraz nefeslendi. Konuşmaya devam edip etmemekte kararsız gibiydi. Devam etti:</p>

  <p>“Avrupa’dan şarap satın aldığım birkaç yer var ama o Burgonya bölgesi en iyisidir. Bu yüzden yılda bir kez, mümkün olduğunca uzun bir süre orada kalmaya gayret ediyorum. Eski arkadaşlıkları canlandırıp, yeni bilgiler edinmek için. Her zaman tek gidiyordum ama bu kez İtalya’yı da gezmem gerekti. Tek başına yolculuk etmek zor geldi; hem Sumire’nin İtalyancasını geliştirmesini de istiyordum, bu yüzden onu da birlikte götürmeye karar verdim. Tek başıma kalmanın daha iyi olacağını düşünecek olursam, Fransa’ya geçmeden önce geçerli bir neden üretip onu benden önce Japonya’ya gönderecektim. Gençliğimden beri tek başıma yolculuk etmeye alışkınım, ne kadar yakın olsak da her gün sabahtan akşama dek bir başkasıyla burun buruna olmak benim için oldukça zor bir şey.</p>

  <p>Ne var ki Sumire, tahmin ettiğimin ötesinde yetenekli çıktı ve işle ilgili pek çok detayı benim için halletti; biletlerin alınması, otel rezervasyonları, fiyat üzerine pazarlıklar, masrafların kayda geçirilmesi, yöredeki iyi restoranların bulunması gibi şeyleri. İtalyancası çok geliştiği gibi, her şeyden öte son derece de hevesliydi. Tek başıma yapacağım bir yolculukta deneyimleyemeyeceğim şeyleri yaşattı bana. Başka biriyle birlikte olmanın bu denli rahat bir şey olabileceğini anlamak bende tam bir şaşkınlık yaratmıştı. Sanırım Sumire ile benim aramda özel bir bağ oluşmuştu.</p>

  <p class="gecis">İlk karşılaşmamızda Sputnik hakkında konuşmamız hâlâ hatırımda. Beatnik kuşağı yazarlarından söz ederken, ben <i>Beatnik</i> sözcüğünü Sputnik’le karıştırmıştım. Birlikte gülüşmüştük, böylece aramızdaki o ilk karşılaşmanın gerginliği ortadan kalkmıştı. Sen Sputnik denen şeyin Rusçada ne anlama geldiğini biliyor musun peki? İngilizcedeki karşılığı <i>travelling companion</i> imiş. ‘Yol arkadaşı.’ Geçenlerde tesadüfen sözlük karıştırırken öğrendim. Bu garip bir işaret değil mi sence de? Ama neden Ruslar bir yapay uyduya bu tuhaf adı takmışlar acaba? Tek başına dünyanın çevresini fırıl fırıl dönen, zavallı bir metal kütlesinden başka bir şey olmamasına rağmen.”</p>

  <p>Myu, konuşmasına ara verip bir süre düşündü.</p>

  <p class="gecis">“Böylece Sumire’yi Burgonya’ya götürdüm. Ben orada eski arkadaşlıkları canlandırıp iş görüşmeleri yaparken Fransızca bilmeyen Sumire kiralık arabayla çevreyi gezdi. Sonra bir kasabada, tesadüfen varlıklı, yaşlı bir İspanyol kadınla tanıştık; İspanyolca sohbet ederken arkadaş oluverdik. O kadın Sumire’yi aynı otelde kalan bir İngiliz beyle tanıştırdı. 50 yaşının üzerinde, yazıyla uğraşan, yakışıklı ve elit biriydi. Büyük olasılıkla geydi. <i>Erkek arkadaşı</i>, olduğunu düşündüren bir sekreteri vardı yanında.</p>

  <p>Beni de yemeğe davet ettiler. Onlarla birlikte olmaktan keyif aldım ve konuştukça ortak arkadaşlarımız olduğu ortaya çıktı ve daha da yakınlaştık.</p>

  <p>O İngiliz bey bize, ‘Bir Yunan adasında küçük bir yazlığım var, orayı kullanmak istemez misiniz?’ diye sordu. Her yaz orada bir ay geçiriyormuş ama bu kez işi çıktığından Yunanistan’a gidemeyecekmiş. <i>Ev kullanılmayınca daha çok yıpranır ve bakıcılar da ilgilenmez</i>, dedi. Bu yüzden istersek hiç çekinmeden orayı kullanabileceğimizi söyledi, işte o kulübe burası.”</p>

  <p>Myu, odada bir uçtan diğerine göz gezdirdi.</p>

  <p class="gecis">“Öğrenciliğimde bir kez tatil için gelmiştim Yunanistan’a. Bir adadan bir diğerine gittiğimiz telaşlı bir gemi gezisiydi, yine de bu ülke beni büyülemişti. Bu yüzden Yunanistan’da kiralayacağım bir yerde istediğim kadar kalmak benim için çok çekici bir öneriydi. Sumire de gitmek istiyordu elbette. Yazlığı kullanacaksam kirasını da ödemek isterim diye teklifte bulunsam da, bunu kabul etmemekte ısrar etti o bey. <i>Emlak kiralama işinde değiliz ki</i>, dedi. Bir süre çarpıştık ama sonunda teşekkür olarak Londra’daki evine bir kasa kırmızı şarap göndermemi kabul edince, anlaştık.</p>

  <p>Adadaki yaşam rüya gibiydi. Program yapmadan, aheste aheste boş zamanın keyfini sürebildim, iletişim bildiğin halde, telefon servisi berbat, faks ve internet de kullanılamıyor. Japonya’ya önceden planladığım tarihte dönemeyeceğimden Tokyo’dakilere epey sorun yaşatıyorumdur sanırım, ancak buraya bir kez gelince bu tür şeyleri umursamıyorsun artık.</p>

  <p>Sabah erkenden kalkıp, plaj havlusu, su ve güneş kremini çantamıza koyup dağın öte yanındaki plaja kadar yürüyorduk. Nefes kesici güzellikte bir sahil. Bembeyaz kum ve neredeyse hiç dalga da olmuyor. Ancak ulaşım güç olduğundan pek gelen olmuyordu, özellikle öğleden önce çok az kişi oluyordu. Bu yüzden kadın erkek herkes, rahatlıkla çırılçıplak yüzüyordu. Biz de onlara uyduk. Anadan doğma halde, sabahın masmavi, dingin denizinde yüzmek; tarifi olmayan muhteşem bir duyguydu bu. Sanki başka bir dünyaya çekilmiş gibi.</p>

  <p>Yüzmekten yorulunca Sumire’yle birlikte kumsala uzanıp güneşleniyorduk. Önce birbirimizin çıplak bedenini görmekten utandık ama bir süre sonra alışmıştık artık. Eminim bu yerin atmosferi etkili oluyordu. Birbirimizin sırtına güneş kremi sürüyor, güneşin altına uzanıp kitap okuyor, uyukluyor ya da durmadan sohbet ediyorduk. Özgürlük, böyle huzurlu bir şey olmalı diye düşünüyordum.</p>

  <p>Plajdan dönüşte yine tepeyi aşıp eve geliyor, duş alıp hafif bir yemek yiyerek, o gördüğün merdivenden şehre iniyorduk. Limandaki kafede çay içerken büfeden satın aldığımız İngilizce gazeteyi okuyorduk. Marketten yiyecek alışverişi yapıp eve dönüyor, sonra verandada kitap okuyup, oturma odasında müzik dinleyerek zaman geçiriyorduk. Sumire, ara sıra kendi odasına geçiyor ve orada bir şeyler yazıyordu sanırım; PowerBook’u açıyor, klavyenin tuşlarına pıt pıt vurma sesi geliyordu odadan. Akşamüzeri, feribotun limana varışını izlemeye gidiyorduk. Soğuk bir şeyler içerken hiç sıkılmadan gemiden inenleri izliyorduk.</p>

  <p class="gecis"><i>Dünyanın bir ucundayım, sessizce oturuyorum ve beni kimse görmüyor. Burada sadece Sumire ve ben varız</i>. Böyle bir histi. Başka hiçbir şey düşünmesek de olurdu. <i>Buradan hiçbir yere kımıldamak istemiyorum</i>, diye düşünüyordum. <i>Hiç bir yere gitmek istemiyorum. Hep böyle kalmak istiyorum</i>. Elbette bunun imkânsız olduğunun farkındaydım. Buradaki yaşamımız geçici bir yanılsamadan başka bir şey değildi, gerçeklik bir süre sonra gelip mutlaka bizi yakalayacaktı. Ve biz eski dünyalarımıza geri dönmek zorunda kalacaktık. Öyle değil miydi ama? Ancak, en azından o an gelesiye değin, gereksiz şeyler düşünmeden olabildiğince bu günlerin keyfini çıkarmak istiyordum. Aslında, buradaki yaşantımdan saf bir keyif alıyordum. Elbette dört gün öncesine kadar böyleydi bu.</p>

  <p>Dördüncü günün sabahı da yine plaja gidip denizde çıplak yüzdük, eve döndükten sonra limana indik. Kafedeki garson ikimizin yüzünü (ve de Myu’nun her seferinde bıraktığı bol bahşişi) hatırlayıp çok içten bir şekilde karşıladı bizi. İkimizin ne kadar güzel göründüğünü söyleyip iltifatlar etti. Sumire, büfeden Atina’da basılan İngilizce gazeteden satın aldı. Bu gazete ikimizi de dünyaya bağlayan tek bilgi kaynağıydı. Gazeteleri okumak Sumire’nin göreviydi. Kur değişim oranlarını kontrol ediyor, önemli yazı ve ilginç makaleleri bana tercüme ederek aktarıyordu.”</p>

  <div class="yildiz">
    * * *
  </div>

  <p>O günkü gazete makalelerinin içinden Sumire’nin seçip okuduğu, evde beslediği kedileri tarafından yenmiş 70 yaşındaki bir kadının haberiydi. Atina çevresinde küçük bir kasabada yaşanmıştı bu olay. Ölen yaşlı kadın bir işadamı olan kocasını on bir yıl önce kaybettikten sonra çok sayıda kediyi ev arkadaşı olarak kabul etmiş, iki odalı dairesinde sessiz bir yaşam sürüyordu. Ancak bir gün ansızın bir kalp krizi geçirip kanepenin üzerine yüzüstü yığılmış ve son nefesini vermişti. Düştükten sonra ölünceye dek ne kadar süre geçtiği bilinmiyordu. Ama ruhu muhtemelen tüm aşamalardan geçip, yetmiş yıl boyunca ona ev sahipliği yapan bedeninden, elveda diyerek sonsuza dek ayrılmıştı. Onu belirli aralıklarla ziyaret eden bir akrabası ya da arkadaşı olmadığından cesedi bulununcaya kadar iki hafta geçmişti. Kapı kilitliydi, pencerelerin panjurları kapalıydı; sahipleri ölen kediler dışarı çıkamamışlardı. Yiyecekleri de tükenmişti. Buzdolabında bir şeyler olabilirdi ama ne yazık ki kedilerin buzdolabının kapısını açma yetenekleri yoktur. Kediler açlığa dayanamayıp, ölmüş sahiplerinin etini silip süpürmüşlerdi.</p>

  <p>Sumire, o makaleyi satır satır Japoncaya çevirirken arada kahvesinden bir yudum alıyordu. Arılar önceki müşterinin masaya döktüğü reçeli yalamakla meşguldüler. Myu, güneş gözlüğünün ardından denize bakıyor, Sumire’nin okuduğu makaleye kulak veriyordu.</p>

  <p>“Sonra ne olmuş?” diye sordu Myu.</p>

  <p>“Hepsi bu” dedi Sumire, gazeteyi ikiye katlayıp, masanın üzerine bıraktı. “Gazetede yazanın hepsi bu.”</p>

  <p>“O kedilere ne oldu acaba?”</p>

  <p>“Acaba…” Sumire dudaklarını büzerek düşündü. “Gazeteler her yerde aynı. Asıl öğrenmek istediğin şeyi yazmıyorlar.”</p>

  <p>Arılar sanki bir şey hissetmiş gibi, törensel bir vızıltıyla topluca havalandılar, ama bir süre sonra tekrar masaya döndüler. Yine önceki gibi coşkuyla reçel yalamaya devam ettiler.</p>

  <p>“Kedilere ne olduğunu merak ettim” dedi Sumire. Sonra üzerine büyük gelen tişörtünün kolunu çekiştirip kırışıklıkları düzeltti. Tişörtü ve kısa şortu vardı üzerinde, ama içine iç çamaşırı giymediğini biliyordu Myu. “İnsan etinin tadına varan kediler, kendi hallerine bırakılınca insan yiyen kedilere dönüşebilirler diye yok edilmişlerdir belki. Ya da ‘Sizin için de zor olmuştur’ deyip serbest mi bırakmışlardır acaba?”</p>

  <p>“Sen o şehrin belediye başkanı ya da polis müdürü olsaydın, ne yapardın?”</p>

  <p>Sumire bir süre düşündü. “Onları bir merkeze koyup ıslah etmek nasıl olurdu? O zaman vejetaryen olurlardı.”</p>

  <p>“Bu hiç fena bir fikir değil” dedi Myu gülerek. Sonra güneş gözlüğünü çıkarıp yüzünü Sumire’ye döndü. “Bu hikâye bana Katolik okuluna başladığım günkü ilk dersi hatırlattı. Söylemiş miydim sana, çok katı bir Katolik kız okuluna altı yıl devam ettiğimi? İlkokulda normal mahalle okuluna gitmiştim, ortaokulda ise oraya başladım. Okulun ilk günü merasimden sonra yaşlı bir rahibe yeni öğrencileri toplantı salonuna alıp Katolik etiği üzerine konuşmaya başlamıştı. Fransızdı ama Japoncası kusursuzdu. Bir sürü şey anlatmıştı ama şu an bile hatırladığım, bir kediyle birlikte ıssız bir adaya düşmek üzerine söyledikleri.”</p>

  <p>“Çok ilginç geliyor kulağa” dedi Sumire.</p>

  <p>“Bindiğin gemi batıyor ve sen ıssız bir adaya sürükleniyorsun. Bota binebilen sadece sensin ve de bir kedi. Bir süre sürüklendikten sonra bir adaya ulaşıyorsunuz ancak kayalıklarla dolu bu ıssız adada yiyecek hiçbir şey yok. İçecek su da yok. Öte yandan, botta bir kişiye on gün yetecek kadar kuru ekmek ve su stoku var. Yaklaşık böyle bir şeydi anlattığı.</p>

  <p>Sonra rahibe salonun ortasında durup etrafına baktı, güçlü ve gayet iyi duyulan bir sesle şunları söyledi: ‘Şimdi gözlerinizi kapatıp hayal edin. Kediyle birlikte insansız bir adaya sürüklendiniz. Denizin ortasında ıssız bir ada bu ve on gün içinde oradan kurtulmanız imkânsız. Yiyecek ve suyunuz biterse ölebilirsiniz. Peki bu durumda ne yapardımz? Hem siz hem de kedi zor durumdasınız; o kıt azığınızı kediyle paylaşır mıydınız?’ Bunları söyleyen rahibe sustu, bir kez daha herkesin yüzünde dolaştı bakışları. Sonra devam etti: ‘Dikkatinizi çekmek isterim, bu bir hata olur; kediyle yemeğinizi paylaşamazsınız. Çünkü siz Tanrı tarafından seçilmiş değerli varlıklarsınız, ama kediler değil. Bu yüzden ekmeği bir tek siz yemelisiniz.’ Rahibe bunları söylerken yüzünde çok ciddi bir ifade vardı.</p>

  <p>Ben bunu önce bir şaka zannetmiştim. Bundan sonra hoş bir bitiş sözü gelecek diye bekledim. Ama gelmedi, insanın asaleti ve değeri üzerine sürdürdü konuşmasını, bense hiçbir şey anlamamış halde öylece kalakaldım. Bu tür bir konuşmayı okula daha yeni başlamış öğrencilere özellikle yapmasının ne gibi bir nedeni vardı acaba? Bugün bile bunu tam anlayabilmiş değilim.”</p>

  <p>Sumire bunun üzerine derin bir düşünceye daldı. “Peki, sonuç olarak, <i>kediyi de yiyebilirsiniz</i>, gibi bir anlam mı çıkacak bu durumda?”</p>

  <p>“Çıkar mı acaba? O kadarını dememişti ama.”</p>

  <p>“Sen Katoliksin yani ha?”</p>

  <p>Myu başını sağa sola salladı. “Hayır. O okul evimizin çok yakınında olduğundan oraya gönderildim. Üniforması da çok güzeldi hem. O okulda yabancı uyruklu sadece bendim gerçi.”</p>

  <p>“Bundan dolayı kötü şeyler geldi mi başına?”</p>

  <p>“Koreli olduğum için mi?”</p>

  <p>“Evet.”</p>

  <p>Myu yine başını hayır anlamında salladı. “Çok özgürlükçü bir okuldu orası. Kuralları katıydı, rahibelerin arasında eksantrik kişiler de yok değildi ama genel anlamda ilericiydi; bir kez bile bana ayrımcılık yapıldığını hissetmedim. İyi arkadaşlar edindim ve her şeyden öte keyifli bir öğrencilik yaşamı geçirdim. Bazı tatsız şeyler de yaşadım ama bu daha sonraları, gerçek yaşama atıldığımda oldu. Ama düşününce, yaşama atılıp da bir nedenden ötürü tatsız bir şey yaşamayan biri yoktur ki dünyada.”</p>

  <p>“Kore’de kedi yendiğini duymuştum, bu gerçek mi?”</p>

  <p>“Bunu ben de duydum. Ne var ki benim çevremde gerçekten kedi yemiş biri yok.”</p>

  <p class="gecis">Öğlenin ilk saatlerinde meydanda pek kimse yoktu. Günün en sıcak zamanıydı. Ada insanları serin evlerine kapanmış, çoğu öğle uykularının tadını çıkarıyordu. Bu saatte dışarı çıkanlar meraklı yabancılardı sadece.</p>

  <p>Meydanda bir kahramanın heykeli yer alıyordu. Bu kişi Yunanistan’da isyan çıkarmış, adaya hükmeden Türklere karşı ayaklanmıştı ama yakalanıp kazığa geçirilerek öldürülmüştü. Türkler meydana sivri bir kazık çakıp bu zavallı adamı da çırılçıplak halde onun tepesine oturtmuşlardı. Bedeninin ağırlığıyla anüsten yavaşça ilerleyen kazık en sonunda ağzından çıkmış, adam ölene değin uzun bir zaman geçmişti. Heykelin, bu kazığın yerine dikildiği söyleniyordu. Muhtemelen bu bronz heykel ilk dikildiğinde mükemmel ve görkemliydi ancak denizden esen rüzgâr ve toz yüzünden, martılar da üzerine pisledikçe, yıllar içinde önüne geçilmez biçimde aşınmıştı, adamın hatları pek seçilemiyordu. Ada insanları bu köhnemiş heykeli neredeyse hiç fark etmiyor; heykelin kendisi de, dünyanın ne hale geldiğini artık hiç umursamıyormuş gibi görünüyordu.</p>

  <p>“Kedi demişken, tuhaf bir hatıram var” dedi Sumire bir anda. “İlkokul ikinci sınıftaydım, henüz altı aylık tekir bir kedi vardı. Ben akşamüzeri verandada kitap okurken o kedi de bahçedeki büyük çam ağacının çevresinde heyecanla koştururdu. Kediler bunu sıkça yapar. Ortada fol yok yumurta yokken birden tıslayıp sırtlarını kamburlaştırarak zıplar, tüylerini kabartır, kuyruklarını dikip gözdağı verir gibi yaparlar.</p>

  <p>Yine bir gün kedi o denli coşkuluydu ki benim verandadan onu gözetlediğimi fark etmemişti bile. Çok ilginç bir görüntü olduğundan kitabı bir kenara bırakıp, gözlerimi kediye dikerek onu izledim. Kedi uzun bir süre bu tek kişilik oyunu sürdürdü. Hatta zaman geçtikçe daha da hırslandı. Sanki bir şey tarafından ele geçirilmiş gibiydi.”</p>

  <p>Sumire, bir bardak su içip hafifçe kulağını kaşıdı.</p>

  <p>“Onu izledikçe korkum arttı. Demek istediğim, kediye benim göremediğim bir şeyler görünüyor ve bu kediyi normalin ötesinde heyecanlandırıyor olabilirdi. Nihayet kedi, ağacın etrafında fırıl fırıl dönerek koşmaya başladı. Öyle hızlıydı ki, sanki o resimli kitaptaki tereyağına dönüşen kaplan<a class="footnoteref" href="../Text/notlar.xhtml#dn7" id="dn7b">7</a> gibi. Çok uzun bir süre koştuktan sonra çam ağacının gövdesine sıçradı birden. Başımı kaldırdığımda epey yukarıda, dallar arasından bakan küçük suratını gördüm. Verandadan ona seslendim. Ama duymadı.</p>

  <p>Nihayet güneş batarken serin güz rüzgârı esmeye başladı. Verandada oturmaya devam edip kedinin aşağı inmesini bekledim. İnsanlara alışkın bir kediydi, orada olursam aşağıya iner diye düşündüm. Ama inmedi. Miyavlama sesi de duyulmuyordu. Ortalık giderek kararıyordu. Korktum ve evdekilere durumu anlattım. Herkes, ‘İner nasıl olsa, endişe etme’ dedi. Ama kedi bir daha geri gelmedi.”</p>

  <p>“Hiç dönmedi mi?” diye sordu Myu.</p>

  <p>“I ıh. Kedi öylece yok oluverdi. <i>Duman gibi</i>. Gecenin bir vakti ağaçtan inip bir yerlere gitmiştir, dedi herkes. Kediler heyecanlanıp yüksek bir ağaca tırmanabilirler ama oradan aşağıya bakınca korkup inemedikleri de sık görülen bir durumdur. Hâlâ ağacın üzerinde olsa, can havliyle miyavlayıp orada olduğunu belli ederdi dediler. Ama ben buna inanamıyordum. Kedinin bir dala tutunup kaldığını, ses çıkaramayacak kadar korkmuş olduğunu düşünüyordum. Bu yüzden okuldan döner dönmez verandaya oturup, başımı kaldırarak çam ağacına bakıyor, bazen yüksek sesle ona adıyla sesleniyordum. Ama cevap yoktu. Bir hafta kadar sonra vazgeçtim. O yavru kediyi sevdiğimden bu çok üzücü bir durumdu benim için. Ne zaman bir çam ağacı görsem, yüksekte bir dala tutunmuş halde taş kesilip ölmüş zavallı yavru kedi görüntüsü gelir gözümün önüne. Hiçbir yere gidemeden orada açlıktan ve soğuktan ölmüş bir kedi.”</p>

  <p>Sumire, başını kaldırıp Myu’ya baktı.</p>

  <p>“O günden sonra bir daha kedi beslemedim. Şimdi de kedileri seviyorum. Ama o çam ağacına tırmanıp geri dönmeyen zavallı yavru kedinin benim için biricik olacağımı o zaman karar vermiştim. O kediyi unutup da başka bir kediyi sevemezdim.”</p>

  <div class="yildiz">
    * * *
  </div>

  <p>“O gün öğleden sonra o kafede bunları konuşmuştuk” dedi Myu. “O gün anlattıklarını sadece zararsız bir hatıra diye düşünmüştüm ama sonra o gün anlattığı her şeyde bir anlam varmış gibi gelmeye başladı. Ya da ben abartıyor olabilirim.”</p>

  <p>Myu bunları söyleyip başını çevirdi ve camdan dışarı baktı. Denizi aşıp gelen rüzgâr pilili perdeleri dalgalandırdı. O, gecenin karanlığına bakınca odadaki sessizlik daha da derinleşmişti sanki.</p>

  <p>“Bir şey sorabilir miyim? Konunun dışında olacağı için özür dilerim, ancak deminden beri merak etmeden duramıyorum” dedim. “Sumire’nin bu adada ortadan kaybolduğunu, <i>duman gibi</i> yok olduğunu söylediniz. Dört gün önce. Sonra da polise başvurdunuz. Öyle değil mi?”</p>

  <p>Myu, başıyla onayladı.</p>

  <p>“Buna rağmen Sumire’nin ailesine haber vermeden önce beni çağırdınız. Neden?”</p>

  <p>“Sumire’ye ne olduğu hakkında hiçbir ipucu yok. Durum netleşmeden anne babasına haber verip onları endişelendirmek doğru olur mu olmaz mı bilemedim. Çok kararsız kaldım, ama sonra biraz daha bekleyip duruma bakmak istedim.”</p>

  <p>Sumire’nin yakışıklı ve <i>havalı</i> babasının feribota binip adaya gelişini hayal ettim. Üzgün üvey annesi de birlikte gelir miydi acaba? O zaman durum çok karışırdı. Zaten her şey aslında çoktan karışık bir hal almıştı, bana göre. Bu kadar küçük bir adada bir yabancının dört gündür tek bir kişi tarafından bile görülmemiş olması pek akıl alacak bir şey değildi çünkü.</p>

  <p>“Peki, beni neden çağırdınız?”</p>

  <p>Myu çıplak bacaklarını yine birleştirdi, etek ucunu parmaklarıyla tutup aşağı doğru çekiştirdi.</p>

  <p>“Senden başka güvenecek kimsem yoktu çünkü.”</p>

  <p>“Bir kez bile görüşmediğimiz halde mi?”</p>

  <p>“Sumire sana herkesten daha çok güveniyor. Senin, ne denli zor bir konu olsa da her konuyu en ince noktalarına kadar anlayabilen biri olduğunu söylemişti.”</p>

  <p>“Aksine, böyle düşünen pek kimse yoktur” dedim.</p>

  <p>Myu gözlerini kıstı, gülümserken her zamanki küçük kırışıklar oluştu yüzünde.</p>

  <p>Ayağa kalkıp onun yanına gittim, elinden boşalmış kadehi aldım. Mutfağa gidip Courvoisier doldurdum, odaya dönüp kadehi ona uzattım. Myu teşekkür edip içkiyi aldı. Zaman geçti, perde defalarca hafif hafif dalgalandı. Rüzgârda farklı bir yerin kokusu vardı.</p>

  <p>“Baksana, olanları <i>gerçekten</i> öğrenmek istiyor musun?” diye sordu Myu. Sesinde nihayet bir karara varabilmiş olmanın yorgun tınısı vardı.</p>

  <p>Başımı kaldırıp Myu’nun yüzüne baktım. Sonra, “Kesin olan bir şey varsa o da şu ki, eğer gerçeği öğrenmek istemeseydim buraya kadar gelmezdim” dedim.</p>

  <p>Myu bir süre, gözlerini kısarak perdeye doğru baktı. Sonra da sakin bir sesle anlatmaya başladı: “Limandaki kafede kedilerden konuştuğumuz o günün akşamıydı.”</p>
</body>
</html>