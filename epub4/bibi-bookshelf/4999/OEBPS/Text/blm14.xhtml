<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>14</h2>

  <p>Sumire’ye ne olduğunu öğrenemeden sonlandı her şey. Myu’nun deyişiyle, Sumire adeta duman olmuş, ortadan kayboluvermişti.</p>

  <p>Myu, iki günün ardından, öğleden sonra, Japonya Büyükelçiliği yetkilisi ve Yunanistan turizm polisinden bir görevli ile birlikte feribotla adaya döndü. Gelenlerle adadaki polisler aralarında konuştular, ada halkını da kapsayan büyük bir soruşturma başlatıldı. Sumire’nin pasaportundaki fotoğrafın büyütülmüş hali Yunanistan’daki tüm gazetelerde yer aldı ve bilgi toplandı. Polis merkezi ve gazetelere hiç de azımsanmayacak kadar ihbar geldi ancak ne yazık ki bunların hiçbiri Sumire’yle ilgili bir ipucu sağlamadı, ihbarların tümü de farklı kişilerle ilgiliydi.</p>

  <p>Sumire’nin anne babası da adaya geldi. Onların gelmesinden kısa bir süre önce ben adadan ayrıldım. Yeni okul döneminin çok yakında başlayacak olması da bir nedendi elbet ama hepsinden öte, adada kalıp da Sumire’nin anne ve babasıyla karşılaşmak istemedim. Dahası, Japon medyası da olaydan haberdar olmuş, Japonya Büyükelçiliği ve ada polisiyle irtibata geçmişlerdi. Myu’ya, artık Tokyo’ya dönmem gerektiğini söyledim. Adada kalmamın Sumire’yi bulma konusunda artık bir faydası olmayacaktı.</p>

  <p>Myu başını sallayarak onayladı. “Şimdiye dek yanımda kalman bile çok işe yaradı. Gerçekten. Eğer buraya gelmeseydin, ben tek başıma perişan olurdum. Ama artık endişelenme. Ben bir yolunu bulup Sumire’nin anne ve babasına bir açıklama yaparım. Gazetecileri de bir şekilde idare ederim. Bundan sonrasını bana bırak. En başından itibaren bu olanlarla ilgili senin hiçbir sorumluluğun yok. Gerektiğinde çok dayanıklı biri olabildiğim gibi esasında olayları yönetmeye de alışığım” dedi.</p>

<p class="gecis">Limana dek geçirdi beni. Öğleden sonraki feribotla Rodos’a hareket ettim. Sumire’nin ortadan kayboluşunun üzerinden tam on gün geçmişti. Tam ayrılmak üzereyken Myu bana sarıldı. Son derece içten bir sarılmaydı bu. Tek bir söz etmeden uzunca bir süre ellerini sırtımda gezdirdi. Teni, öğleden sonraki sıcak güneşin altında, tuhaf bir şekilde serindi. Myu, avuçlarını kullanarak sanki bana bir şey iletmeye çalışıyordu. Ne demek istediğini anladım. Gözlerimi kapatıp o sözlere kulak verdim. Ama bunlar söze dökülemeyecek şeylerdi. Sanırım sözcük şeklini alması gerekmeyen şeyler. Myu’yla birbirimize sarılırken aramızda sessiz bir anlaşma oldu.</p>

  <p>“Sağlıcakla” dedi Myu.</p>

  <p>“Sen de sağlıcakla kal” dedim. Sonra feribot iskelesinin önünde bir süre sessizce bekledik.</p>

  <p>“Baksana, dürüstçe yanıtlamanı istiyorum” dedi Myu, ciddi bir surat ifadesiyle, ben feribota binmeden hemen önce, “Sumire’nin artık hayatta olmadığını mı düşünüyorsun?”</p>

  <p>Başımı hayır anlamında salladım. “Somut bir delilim yok ama Sumire’nin bir yerlerde yaşamaya devam ettiğini hissediyorum. Uzun zamandır kayıp olsa da, onun öldüğüne dair bir his yok içimde.”</p>

  <p>Myu, bronzlaşmış kollarını kavuşturup yüzüme baktı.</p>

  <p>“Aslına bakarsan, ben de aynı düşüncedeyim” dedi. “Ben de senin gibi hissediyorum; Sumire’nin ölmediğini yani. Ama aynı zamanda onu bir daha asla göremeyeceğimi de seziyorum. Böyle düşünmek için geçerli bir nedenim yok ama.”</p>

  <p>Bir şey diyemedim. Ortak suskunluğumuz etrafımızdaki tüm boşlukları doldurdu. Martılar ciyaklayarak, tek bir bulutun bile bulunmadığı gökyüzünü boydan boya kat ediyor, kafede aynı garson uykulu bir suratla içecek taşıyordu.</p>

  <p>Myu bir süre dudaklarını büzüp düşündükten sonra sordu: “Benden nefret etmiyorsun, değil mi?”</p>

  <p>“Sumire kaybolduğu için mi?”</p>

  <p>“Evet.”</p>

  <p>“Bunun için senden neden nefret edeyim ki?”</p>

  <p>“Bilmem.” Uzun zamandır belli etmemeye çalıştığı bitkinliği sesinden anlaşılıyordu. “Sadece Sumire’yi değil, seni de bir daha göremeyeceğim gibi bir his var içimde. Bu yüzden sordum.”</p>

  <p>“Senden nefret etmiyorum” dedim.</p>

  <p>“Ama bundan sonrasını kestiremezsin, değil mi?”</p>

  <p>“Bu tür şeylerden dolayı insanlardan nefret etmem ben.”</p>

<p>Myu, şapkasını çıkarıp kâkülünü düzeltti, sonra yeniden başına geçirdi. Ciddi bir ifade vardı bakışlarında.</p>

  <p>“Bunun nedeni, insanlardan bir beklentinin olmamasıdır mutlaka” dedi. Gözlerini kısmış, bana bakıyordu. Onu ilk gördüğüm akşamüzeri alacakaranlığında baktığı gibi. “Ben öyle değilim. Ama senden hoşlanıyorum, hem de çok.”</p>

  <p>Sonra ayrıldık. Gemi, pervanesinden beyaz köpükler çıkararak limandan geri geri çıktı, sonra yavaşça gövdesini döndürür gibi 180 derece dönüp yön değiştirirken, Myu rıhtımın başında durarak gidişimi izledi. Bedenine tam oturan beyaz bir elbise giymişti, rüzgârda uçmaması için arada bir eliyle şapkasını tutuyordu. Bu küçük Yunan adasının limanında gerçek olamayacak kadar uçucu ve asil görünüyordu. Güvertenin korkuluğuna yaslanıp, gözümü ayırmadan onu izledim. Sanki zaman bir süreliğine durmuş, o manzara zihnimin duvarına net bir şekilde resmedilmişti.</p>

  <p>Zaman yeniden akmaya başlayınca Myu giderek küçüldü, soluk bir nokta halini aldı ve sonunda güneş ışığına karışıp gözden yitti. Derken şehir uzaklaştı, dağın şekli belirsizleşti, en sonunda da adanın kendisi ışık buğusuyla kaplanmış gibi sisler içinde kayboldu. Bir süre sonra, arkamda bıraktığım şeyler sanki en baştan beri hiç var olmamış gibi bir hisse kapıldım.</p>

  <p>Belki de Myu’nun yanından ayrılmamalıydım diye düşündüm. Yeni okul dönemi başlayacaksa da varsın başlasındı. Adada kalıp Myu’ya destek olmalı, onunla birlikte Sumire’yi bulmak için elimden geleni yapmalı, elim bir durum olursa ona sımsıkı sarılmalıydım. Myu’nun beni istediğini düşünüyordum, ben de bir anlamda onu istiyordum.</p>

  <p>Myu, benim yüreğimi tuhaf bir güçle ele geçirmişti.</p>

<p class="gecis">Feribotun güvertesinden, geride kalan Myu’ya bakarken, ilk kez fark etmiştim bunları. Bunu aşk olarak adlandıramazdım ama ona çok benzeyen bir duyguydu. Tüm bedenim sayısız iple çekiliyormuş gibi bir histi bu. Duygularım karmakarışık bir halde, geminin güvertesindeki banka oturdum, spor çantamı yanıma koyup, geminin arkasında bıraktığı beyaz köpüklü dalgaları izledim. Birkaç martı o izin ardından geliyordu. Myu’nun küçük avucunu sanki bir ruhun gölgesi gibi hâlâ sırtımda hissediyordum.</p>

<p class="gecis">Doğrudan Tokyo’ya dönme niyetindeydim ama nasıl olduysa önceki gün ayırttığım uçak bileti iptal edilmişti, bu yüzden Atina’da bir gece geçirmek zorundaydım. Havayolu şirketinin ayarladığı minibüsle havalimanından ayrılıp, yine şirketin yer ayırttığı, şehirdeki bir otelde kaldım. Plaka’nın yakınlarında küçük, iyi bir oteldi burası ama hengâmeye yol açan, gürültücü bir Alman turist grubu doldurmuştu. Vakit geçirmek için yapabilecek bir şey yoktu. Şehir merkezinde gezindim biraz, birkaç hediyelik eşya aldım, özellikle birisi için almış değildim, akşamüzeri tek başıma Akropolis Tepesi’ne çıktım. Sonra düz bir kayanın üzerine uzandım, günbatımındaki ılık rüzgârı tenimde hissederken, ışıldakların mavimsi ışığının vurduğu beyaz tapınağı seyrettim. Enfes bir manzaraydı.</p>

  <p>Ama orada hissettiğim şey, hiçbir şeye benzemeyen bir yalnızlıktı. Bunu fark ettiğim anda, beni çevreleyen dünyadan birkaç renk daha sonsuza dek silinip gidiverdi. Bu boşluk duygusunun enkazı içinden, yıkık dökük dağın tepesinden, kendi yaşamımı çok ilerisine kadar görebildim. Çocukluğumda bilimkurgu çizgi romanlarında gördüğüm, insansız gezegenlerdeki ıssız manzaraya benziyordu. Orada hiçbir yaşam belirtisi yoktu. Günler öyle uzundu ki geçmek bilmiyordu, hava ya aşırı soğuk ya da aşırı sıcaktı. Beni oraya götürmüş olan uzay aracı, bir anda ortadan kayboluvermişti. Artık hiçbir yere gidemezdim. Bir şekilde, kendi çabamla hayatta kalmak zorundaydım.</p>

<p class="gecis">Sumire’nin benim için ne denli önemli ve yeri doldurulamaz olduğunu bir kez daha anladım. Sumire, başka kimsenin yapamadığı biçimde, bu dünyaya bağlıyordu beni. Onunla buluşup sohbet ettiğimde ya da onun yazdıklarını okuduğumda, bilincim sessizce genişliyor, o zamana dek görmediğini görüntüler canlanıyordu gözümde. Kalplerimiz doğal olarak birleşmişti. Ben ve Sumire, genç çiftlerin elbiselerini çıkarıp birbirlerine bedenlerini sergilemeleri gibi, birbirimizin yüreklerini tüm çıplaklığıyla görebilmiştik. Her şeyden önce bu, başka bir yerde, başka biriyle yaşanacak türden bir deneyim değildi ve biz bu duyguya zarar vermemek için –dile getirmesek de– ciddi ve özenli davranıyorduk.</p>

  <p>Onunla tensel bir haz paylaşamamış olmak, söylememe gerek yok ama, benim için üzücüydü. Eğer bunu yapmış olsaydık, daha mutlu olacağımızdan emindim. Ama bu, suların yükselip alçalması, mevsimlerin değişimi gibi, elimizde olmayan, değiştiremeyeceğimiz bir şeydi. Bu anlamda, bizimki değiştirilemeyecek bir kaderdi denebilir. Onunla aramızdaki tuhaf dostluk, ilişkimizde ne denli tedbirli davranırsak davranalım, ne kadar serinkanlılıkla hareket edersek edelim sonsuza dek sürmeyecekti. En sonunda bir çıkmaz sokağa ulaşmamız kaçınılmazdı. Acı verici biçimde kesindi bu.</p>

<p class="gecis">Ama ben Sumire’yi herkesten daha çok seviyor ve arzuluyordum. Ne kadar uğraşsam da bu ilişkinin bir yere varmayacağını biliyordum, yine de duygularımdan kolayca vazgeçemiyordum. Onun yerine koyabileceğim bir şeyim yoktu ki.</p>

  <p>Ayrıca “aniden köklü bir değişim” olmasını hayal etmiştim. Gerçekleşme olasılığı az olsa da, en azından hayal kurma hakkına sahiptim. Elbette bu hayalim, sonunda gerçeğe dönüşmemişti.</p>

<p class="gecis">Sumire’yi yitirince, içimde de pek çok şeyin kaybolduğunu anladım. Sanki dalgaların çekilmesiyle sahildeki bazı şeylerin sürüklenip gitmesi gibi. Geride kalan, benim için artık doğru düzgün bir anlamı olmayan, rayından çıkmış ve boş bir dünyaydı. Karanlık, soğuk bir dünyaydı bu. Benimle Sumire arasında geçenler, bu yeni dünyada artık yaşanmayacaktı. Bunu anlamıştım.</p>

  <p>Her insanın, hayatının özel bir zamanında elde etme şansına sahip olduğu birtakım özel <i>şeyler</i> vardır. Bunlar, küçük birer kıvılcım gibidirler. Dikkatli ve şanslı olanlar, bunları özenle korur, büyütür, meşale olarak kullanır. Ancak bir kez kaybedince o kıvılcım bir daha geri gelmez. Benim tek kaybettiğim, Sumire değildi. Onunla birlikte, o değerli kıvılcım da dahil, her şeyi yitirmiştim.

Acaba “diğer taraftaki” dünya nasıldır diye düşündüm, Sumire muhtemelen oradaydı, Myu’nun kayıp yarısıyla birlikte. Myu’nun siyah saçlı, güçlü cinsel arzuları olan diğer yarısı. Onlar orada karşılaşmış, birbirlerini tamamlamış, birbirlerini seviyorlardı belki de. “Dile getirilemeyecek şeyler yapıyoruz” diyecekti muhtemelen Sumire bana (ancak nihayetinde bu yaptıklarını bana “dile getirecekti.”)</p>

  <p>Orada bana bir yer var mıydı peki? Orada onlarla birlikte olabilir miydim acaba? Onlar kendilerini şehvetle sevişmeye kaptırmışken, ben odalardan birinin bir köşesinde Balzac’ın tüm eserlerini okuyarak mı zaman geçirirdim? Sevişmenin ardından duş alıp gelen Sumire’yle uzun bir gezintiye çıkıp çeşitli konularda sohbet ederdim (böyle desem de daha çok Sumire konuşacaktı aslında.) Bu ilişkiyi sonsuza kadar sürdürmek mümkün olur muydu peki? Normal miydi bu? “Elbette” diyecekti Sumire. “Bunları sormana gerek yok. Çünkü sen benim tek ve gerçek arkadaşımsın.”</p>

<p class="gecis">Ancak, o dünyaya nasıl gidileceğini bilmiyordum. Akropolis’teki pürüzsüz, sert kayalıkların içine işlemiş, orada gizlenmiş uzun tarihi düşündüm. Ben dediğim kişi, istesem de istemesem de, o zamansallığın devamında kısılı kalmıştı. Oradan çıkamıyordu. Hayır, bu doğru değildi. Oradan çıkmayı istemeyen aslında bendim.</p>

<p class="gecis">Ertesi gün uçağa binip Tokyo’ya dönecektim. Yaz tatili bitmek üzereydi, sonu gelmeyen günlük yaşam akışının içine bir kez daha adım atacaktım. Orada bana yer vardı. Evim vardı, masam, sınıfım, öğrencilerim de. Sakin günlerim, okunacak kitaplarım, ara sıra karşıma çıkacak ilişkiler de.</p>

  <p>Bunlara rağmen, bir daha asla eski ben olamayacağım. Yarın başka bir insan olacağım. Ancak etrafımdaki hiç kimse Japonya’ya dönenin eskisinden farklı bir kişi olduğunu fark edemeyecek. Dışarıdan bakıldığında, tek bir şeyin bile değiştiği anlaşılmayacak çünkü. Fakat, içimde bir şeyler yanıp kül olmuş, yok olmuş olacak. Bir yerlerde kan akmış, içimden şeyler kopmuş olacak. Yüzüm düşecek, dilim tutulacak, Kapılar açılıp kapılar kapanacak. Işıklar sönecek. Bugün bu benim için son gün. Bu son günbatımını. Şafak sökünce ben artık burada olmayacağım. Bu bedene başka bir insan girmiş olacak.</p>

<p class="gecis">Neden insanlar bu denli yalnız olmak zorundalar? Neden bu denli yalnız olunmak zorunda? Bu dünyada bu kadar çok insan yaşarken, her birimiz bir başkasından bir şeyler beklerken, neden bu kadar yalnızız? Ne için? Yoksa gezegen insanların yalnızlığından beslenerek mi sağlıyor dönüşünü?</p>

 <p>O düz kayalığın üzerine sırtüstü uzandım, başımı göğe kaldırıp yerkürenin yörüngesinde dönmekte olan yapay uyduları düşündüm. Ufukta hâlâ hafif bir aydınlık vardı, üzüm bağları gibi koyu bir renge boyanmış gökyüzünde sadece birkaç yıldız görünüyordu. Onların arasında yapay uyduların ışıklarını aradı gözlerim. Ne var ki, çıplak gözle seçebilmek için gökyüzü henüz fazla aydınlıktı. Gözle görülebilecek yıldızların tümü mıhlanmış gibi, aynı yerlerinde kımıldamadan duruyorlardı. Gözlerimi kapattım, kulak kesildim; Sputnik’in, dünyayla tek bağları yerkürenin çekim gücü olan, gökyüzünde dolaşmaya devam eden torunlarını düşündüm. Bu yapayalnız metal kütleler uzayın dipsiz karanlığında birdenbire karşılaşıyor, birbirlerinin yanından geçip gidiyorlardı, bir daha asla karşılaşmamak üzere ayrılarak. Birbirlerine ne söyleyecekleri bir şey vardı, ne de yerine getirmek üzere verecekleri bir söz.</p>
</body>
</html>