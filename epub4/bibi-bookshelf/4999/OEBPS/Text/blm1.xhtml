<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="../Styles/main.css" type="text/css"/>
</head>

<body>
  <h2>1</h2>

  <p>22 yaşının baharında Sumire hayatında ilk kez âşık oldu. Geniş bir ovada dosdoğru ilerleyen bir kasırganın şiddetine eşti bu aşkın yoğunluğu. Arkasında hiçbir şey bırakmıyordu; yolunun üstüne çıkan her şeyi alaşağı ediyor, tutup göğe savuruyor, akıl almaz bir şekilde parçalara ayırıp un ufak ediyordu. Kasırga, gücünü hiç kaybetmeden okyanusa varmış, gözünü bile kırpmadan Angkor Vat’ı yerle bir etmiş, bir Hint ormanını içindeki zavallı kaplan sürüsüyle birlikte yakıp kül ettikten sonra İran çöllerinde kum fırtınasına dönüşüp egzotik bir kale şehrini tamamen kumlara gömmüştü. Takdir edilesi, heykeli dikilecek bir aşktı bu. Âşık olduğu kişi Sumire’den on yedi yaş büyüktü ve evliydi. Ayrıca eklemem gerek; o da bir kadındı. Bu, her şeyin başladığı ve (neredeyse) her şeyin bittiği yerdi.</p>

  <p>O günlerde, Sumire yazar olabilmek için sözcüğün tam anlamıyla var gücüyle çalışıyordu. Hayat ne denli çok seçenek sunacak olursa olsun onun gitmek istediği tek bir yol vardı: yazar olmaya giden yol. Edebiyat tutkusu ile arasına hiçbir şey giremezdi.</p>

  <p>Sumire, Kanagava eyaletinde bir devlet lisesinden mezun olduktan sonra Tokyo’nun uzak bir köşesindeki küçük bir özel üniversitenin edebiyat-sanat bölümüne girdi. Ancak nasıl düşünürse düşünsün, orası ona uygun bir okul değildi. Ortamın monoton ve ruhsuz hali, umduğuyla uyuşmayınca –elbette bu onun düşüncesiydi– büyük bir hayal kırıklığı yaşadı. Etrafındaki öğrencilerin çoğu ümitsizce can sıkıntısıyla boğuşan, sıradan, ikinci sınıf tiplerdi. (Aslına bakarsanız ben de onlardan biriydim.) Bu nedenle Sumire üçüncü sınıfa geçmeyi beklemeden çıkış belgesini doldurarak ortadan kayboldu. Böyle bir yerde kalmaya devam etmenin, zamanını boşa harcamak olduğuna karar vermişti. Bence de onun için doğrusu buydu. Yine de sıradan bir genelleme yapacak olursam, mükemmel olmayan yaşamlarımızda boşa harcanmış zamanların da yeri önemli değil midir? Eğer bu mükemmel olmayan yaşamlarımızdan tüm bu boşa harcanmışlıkları çıkaracak olursak, yaşamlarımız mükemmel olmama özelliğini bile yitiriverir.</p>

  <p class="gecis">Tek bir cümleyle söylemek gerekirse, o, iflah olmaz bir romantikti; dik başlı, alaycıydı, daha net ifade edersem, dünyada olup bitenlerden bihaberdi. Bir kez konuşmaya başladı mı susmak bilmezdi, ama aklının uyuşmadığı kişilerin yanında (diğer bir deyişle dünyadaki insanların tamamına yakını karşısında) ağzını bıçak açmazdı. Aşırı miktarda sigara içer, ne zaman trene binecek olsa biletini kaybederdi. Aklına bir şeyler takılmayagörsün yemek yemeyi bile unuturdu. Eski İtalyan filmlerinde gördüğümüz, küçük savaş dönemi çocukları kadar zayıftı; gözleri kocaman kalmıştı. Sözcüklerle ifade etmek yerine bir fotoğrafla anlatsam daha anlaşılır olurdu ama ne yazık ki elimde bir tane bile fotoğrafı yok. Fotoğraf çektirmekten resmen nefret ediyordu, geride <i>Sanatçının Bir Genç Kadın Olarak Portresi</i>’ni bırakmaya hiç mi hiç niyeti yoktu. Elimde o günlerdeki Sumire’nin bir fotoğrafı olsaydı, bu kesinlikle bazı insanların ne kadar özel olabileceğine dair ender kayıtlardan biri olurdu diye düşünüyorum.</p>

  <p class="gecis">Anlatacaklarımın sırasını biraz değiştireceğim şimdi. Sumire’nin âşık olduğu kadının adı “Myu” idi. Herkes ona bu takma adıyla sesleniyordu. Gerçek adını bilmiyorum (gerçek adını bilmediğim için sonraki günlerde sıkıntılar yaşayacaktım ama bundan daha sonra söz edeceğim). Koreliydi ama yirmili yaşlarının ortalarında kendi isteğiyle öğrenmeye karar verene dek Korece tek bir sözcük bile bilmiyordu. Japonya’da doğup büyümüştü, Fransa’da müzik akademisinde öğrenim görmüş olduğundan Japoncadan başka Fransızca ve İngilizceyi de akıcı bir şekilde konuşuyordu. Göz alacak kadar güzel giyinir, minik ve pahalı mücevherler takar, 12 silindirli, koyu lacivert bir Jaguar sürerdi.</p>

  <p class="gecis">İlk kez karşılaştıklarında Myu’ya Jack Kerouac’ın romanlarından söz etmişti Sumire. O zamanlarda Kerouac’ın romanlarındaki dünyaya kaptırmıştı kendini. Yazarlar arasındaki idolü belirli sıklıklarla değişiyordu Sumire’nin ve o dönemdeki idolü de “modası geçmiş” Kerouac’tı. Montunun cebinde Kerouac’ın <i>Yolda</i> ve <i>Yalnız Gezgin</i> romanlarını taşır, vakit buldukça sayfalarını karıştırırdı. Hoşuna giden satırların altını kurşunkalemle çizer, sonra bu cümleleri kutsal metinlermiş gibi ezberlerdi. Bunların içinde onu en çok çeken, <i>Yalnız Gezgin</i>’de yer alan, yangın gözetleme kulesi bölümüydü. Kerouac da dağ başındaki bir kulübede tek başına, yangın gözetleyerek üç ay geçirmişti.</p>

  <p>Sumire, özellikle şu kısmı seviyordu:</p>

  <div class="alinti">
    <p>İnsan yaşamında bir kez olsun vahşi tabiatın içine karışmalı, ne kadar sıkıcı olursa olsun sağlıklı bir tek başınalığı deneyimlemeli. Tamamıyla kendine bel bağlamak zorunda olduğunu keşfedip, sonrasında kendi içindeki gerçeği, içinde gizlenmiş gücü öğrenmeli.</p>
  </div>

  <p>“Bunun harika olduğunu düşünmüyor musun sen de?” demişti bana. “Her gün dağın tepesinde durup, bakışlarınla etrafı 360 derece tarayıp, dağlardan kara bir duman çıkıp çıkmadığını kontrol etmek. Bütün gün boyunca yapman gereken tek iş bu. Kalan zamanda istediğin kitabı okuyabilir, roman yazabilirsin. Gece olunca postu kalın mı kalın bir ayı, kulübenin çevresinde ağır ağır dolaşır, işte bu tam da benim istediğim yaşam. Bununla kıyasladığımda üniversitede edebiyat-sanat bölümü okumak, bir hıyarın acı ucunu ısırmak gibi bir tat veriyor.”</p>

  <p class="gecis">Kerouac’ın romanlarındaki kahramanlardan biri gibi vahşi, havalı ve uçarı nasıl olunabilir, diye düşünür dururdu Sumire. Ellerini pantolonunun cebine sokar, siyah saçlarını kasıtlı olarak dağıtır, gözlerinde hiçbir sorun olmamasına rağmen Dizzy Gillespie’ninkine benzeyen kara, plastik gözlüğünü takar, boş boş göğe bakardı. Neredeyse her zaman ikinci el bir giysi dükkânından satın alınmış gibi duran bol, balıksırtı ceketini giyer, ayağına da kaba iş botlarını geçirirdi. Mümkün olsa sakal da bırakırdı eminim.</p>

  <p>Sumire’ye güzel denemezdi. Yanakları içe çökük, ağzı fazla büyüktü. Burnu küçük ve biraz yukarı kalkıktı. Mimikleri zengindi, espriden hoşlanıyordu ama kahkahalar atarak güldüğü olmuyordu hiç. Kısa boyluydu, keyfi gayet yerindeyken bile söyledikleri birine bağırıyormuş gibi duyulurdu. Hayatında bir kez bile ruj ya da göz kalemi kullandığını sanmıyorum. Hatta sutyenlerin farklı bedenleri olduğunu bildiğinden bile şüpheliyim. Yine de, Sumire’nin insanlara çekici gelen özel bir yanı vardı. Bu özel yan nasıl bir şeydi, sözlerle anlatmak mümkün değil. Ama onun gözlerinin içine bakınca, bu özel yanın yansıması hep oradaydı.</p>

  <p>En baştan söylesem iyi olacak; ben Sumire’ye âşıktım. Onunla ilk konuştuğum andan itibaren ona tutulmuştum ve artık bunun geri dönüşü yoktu. Ona defalarca açılmayı denemiştim. Ne var ki duygularımı doğru şekilde ifade edebileceğim cümleleri bulamadım bir türlü. Belki de böylesi daha iyi olmuştur. Ona duygularımı açmış olsaydım, Sumire bana kahkahalarla gülerdi çünkü.</p>

  <p>Sumire ile “arkadaş” olarak görüştüğüm sırada iki ya da üç kızla daha ilişki yaşıyordum (sayısını tam hatırlamıyor değilim, nasıl saydığıma bağlı olarak iki ya da üç kişi oluyordu). Bir iki kez yattığım kişileri de eklersem, bu liste biraz daha uzar. Onlarla bedenlerimizi birleştirdiğimiz sırada, sıklıkla Sumire’yi düşünüyordum. Daha doğrusu aklımın bir köşesinde Sumire’nin görüntüsü, az çok canlanıyordu. O sırada kollarımda olan kişiyi Sumire olarak hayal ettiğim de oluyordu. Tamam, bu ahlaksızca bir şeydi. Ama, doğru ya da yanlış, engel olamıyordum işte.</p>

  <p>Sumire’nin Myu ile tanışma öyküsüne dönelim.</p>

  <p>Myu, Jack Kerouac adını daha önce duymuştu, bir yazar olduğunu da iyi kötü biliyordu. Ancak ne tür bir yazar olduğunu hatırlamıyordu. “Kerouac, Kerouac… Bu adam Sputnik denilenlerden değil miydi?”</p>

  <p>Sumire, söyleneni anlamadı. Elindeki bıçak ile çatalı bir süre havada tutarak düşündü. “Sputnik? Sputnik dediğin, 1950’li yıllarda uzaya ilk gönderilen Sovyetler Birliği uydusu değil miydi? Jack Kerouac ise ABD’li yazar. Kesinlikle aynı yıllar ama…”</p>

  <p>“İşte bu yüzden o zamanlar onun romanları da bu adla anılmıyor muydu?” dedi Myu. Sonra özel bir hatıralar kavanozunun dibini araştırır gibi, parmak ucuyla masanın üzerine usulca bir daire çizdi.</p>

  <p>“Sputnik?..”</p>

  <p>“Sputnik adıyla anılıyor, bir edebiyat akımı. Hani şu akımdı, bu akımdı diye ayrılıyor ya. Sözgelimi ‘Beyaz Huş Ağacı Akımı’<a class="footnoteref" href="../Text/notlar.xhtml#dn1" id="dn1b">1</a> gibi.”</p>

  <p>Sumire o zaman nihayet anladı. “Beatnik!”</p>

  <p>Myu, peçeteyle dudağının kenarını hafifçe sildi. “Beatnik’miş, Sputnik’miş… Ben böyle terimleri hiç aklımda tutamam. ‘Kenmu Restorasyonu’ymuş, ‘Rapallo Antlaşması’ymış… Bunların tümü geçmişte kalmış şeyler ne de olsa.”</p>

  <p>Zamanın akışını hissettiren kısa bir sessizlik çöktü üzerlerine.</p>

  <p>“Rapallo Antlaşması mı?” dedi Sumire.</p>

  <p>Myu gülümsedi. Uzun bir aradan sonra sanki bir çekmecenin içinden çıkardığı nostaljik, içten bir gülümsemeydi bu. Gözlerinin kısılmış hali çok çekiciydi. Sonra elini uzatıp ince, uzun beş parmağıyla Sumire’nin zaten dağınık olan saçlarına dokunarak onları daha da kabarttı. Son derece doğal ve anlık bir hareketti bu, Sumire bilinçsizce gülümseyerek karşılık verdi.</p>

  <p class="gecis">Sumire o günden sonra Myu’yu “Sputnik Sevgilim” olarak anmaya başladı. Bu sözün tınısını sevmişti. Ona köpek Laika’yı çağrıştırıyordu. Uzayın karanlığında sessizce dönen yapay bir uydu. Küçük penceresinden bakan köpeğin parlak, kara gözbebekleri. Uzayın sonsuz ıssızlığında acaba neye bakıyordu o köpek?</p>

  <p class="gecis">Sputnik konuşması, Akasaka’da lüks bir otelde Sumire’nin kuzininin düğünü sırasında geçmişti. Kuziniyle samimi olmadığı gibi (hatta ondan hiç hazzetmezdi) birinin düğününe katılmak da Sumire için işkenceyle eşdeğerdi, ancak bu kez bazı durumlardan dolayı kaçamamıştı. O ve Myu aynı masada yan yana düşmüşlerdi. Myu detaylı olarak anlatmamıştı ama anlaşılan Sumire’nin kuzini müzik akademisi sınavına hazırlanırken Myu ona piyano dersi vermiş ya da buna benzer bir şekilde ona emeği geçmişti. Uzun süren, yakın bir ilişki değildi ama kuzini Myu’ya gönül borcu hissetmişti belli ki.</p>

  <p>Myu saçlarına dokunduğu anda, ona adeta bir refleks hızıyla âşık oluvermişti Sumire. Geniş bir araziden geçerken aniden çakan bir şimşek gibi. Sanatsal bir esinlenmeye yakın bir şeydi bu hissettiği. Karşısındakinin bir kadın olması sadece bir tesadüftü ve Sumire için bir sorun oluşturmadı.</p>

  <p>Bildiğim kadarıyla, Sumire’nin sevgilisi yoktu. Lisedeyken birkaç erkek arkadaşı olmuştu. Birlikte sinemaya, yüzmeye gittiği çocuklardı bunlar. Ama onlardan biriyle yakınlaştığını sanmıyorum. Aklı fikri yazar olmaktaydı ve o güne değin birisine yakın ilgi de duymamıştı hiç. Eğer lisede bir cinsel birliktelik (ya da ona yakın bir şey) deneyimi olduysa bile bu, cinsel istekten ya da aşktan dolayı değil, muhtemelen edebi meraktan kaynaklanmış olmalıydı.</p>

  <p>“Aslına bakarsan, ben cinsel isteğin ne olduğunu pek anlamıyorum” demişti bir gün bana, son derece ekşi bir surat ifadesiyle (üniversiteyi bırakmadan kısa bir süre önceydi. Beşinci muz kokteylini yuvarlamış, epey sarhoş olmuştu). “Nasıl olduğunu anlamıyorum. Sen ne düşünüyorsun bu konuda?”</p>

  <p>“Cinsel istek, üzerinde düşünülecek bir şey değildir” diye her zamanki gibi gerçekçi düşüncemi iletmiştim. “Öylece oluveren bir şeydir işte.”</p>

  <p>Bunu duyunca Sumire sanki ben tuhaf bir güçle hareket eden bir makineymişim gibi, bir süre yüzümü inceledi. Sonra da ilgisini yitirmiş gibi tavana dikti gözlerini. Konuşma da böylece sona erdi. Sanırım benimle bu konuyu konuşmasının yararsız olduğuna karar vermişti.</p>

  <p class="gecis">Sumire Çigasaki’de doğmuştu. Evi sahile öyle yakındı ki bazen rüzgârın taşıdığı kumlar pencere camına çarpıp kuru sesler çıkarıyordu. Babası, Yokohama’da bir diş kliniği işletiyordu. Çok yakışıklıydı, özellikle de düzgün biçimli burnuyla <i>Öldüren Hatıralar</i> filmindeki Gregory Peck’i çağrıştırıyordu. Ne yazık ki –bunu diyen Sumire’ydi– ne o ne de kardeşi burun konusunda babalarına çekmişti. O güzel, biçimli burnu oluşturan genin kaybolup gitmesi ona tuhaf geliyordu. Eğer gen havuzunun dibine batıp ebediyen yok olduysa, bu kesinlikle büyük bir kültürel kayıp olacaktı. O denli mükemmel bir burundu.</p>

  <p>Sumire’nin fevkalade yakışıklı babası, doğal olarak, Yokohama ve çevresinde yaşayan, diş problemleri olan kadınlar arasında efsanevi bir popülerliğe sahipti. Muayene odasında başına bonesini sıkıca takar, yüzüne büyük bir maske geçirirdi. Hastaların gördüğü bir çift göz ve bir çift kulak olurdu sadece. Buna rağmen yakışıklı olduğunu gizlemesi mümkün değildi. Düzgün biçimli, erkeksi burnu maskenin üzerinden seksi bir şekilde taşıyor, bunu gören kadın hastaların tamamına yakınının yüzü kızarıyor, bir anda –sigortalarının diş tedavisini kapsayıp kapsamadığına bakmaksızın– ona âşık oluyorlardı.</p>

  <p class="gecis">Sumire’nin annesi daha 31 yaşında, gencecikken ölmüştü. Doğuştan kalp rahatsızlığı vardı. Annesi öldüğünde Sumire 3 yaşında bile değildi. Annesiyle ilgili hatırladığı tek şey, onun teninin kokusuydu. Birkaç da fotoğraf kalmıştı geriye. Evlenme törenindeki hatıra fotoğrafı ile Sumire doğduktan hemen sonraki şipşak fotoğraf. Sumire eski albümü çıkarır, annesinin fotoğraflarına baktıkça bakardı. Dış görünüş açısından Sumire’nin annesi, bunu söylemeye biraz çekiniyorum ama. “silik” bir kişiydi. Ufak tefek bir kadındı, sıradan bir saç kesimi vardı; üzerinde, bunu giyerken aklı neredeymiş acaba dedirtecek bir kıyafet, yüzünde ise huzursuz bir gülümseme. Sanki geriye bir adım atıverse, arkasındaki duvara karışıp gidecekmiş gibi görünüyordu. Sumire, onun yüzünü zihnine kazımaya çabalamıştı. Böylece annesiyle belki rüyalarında karşılaşabilirdi. Elini tutup, konuşurdu hatta belki. Ama öyle olmadı. Çünkü ezberler ezberlemez unutuluverecek bir yüzdü onunkisi. Bırak rüyada görmeyi, annesi güpegündüz sokakta önüne çıksa, onu fark etmeyebilirdi.</p>

  <p>Babası, ölmüş annesinden neredeyse hiç söz etmezdi. Zaten çok konuşkan biri değildi, dahası yaşamın pek çok alanında (sanki bu, ağız içinde oluşan bulaşıcı bir hastalıkmış gibi) duygusal ifadelerden kaçınmaya meyilliydi. Sumire de, ölmüş annesi hakkında babasına bir şey sorduğunu hatırlamıyordu. Sadece bir kez, henüz çok küçükken, bir şey olmuş ve “Benim annem nasıl birisiydi?” diye sormuştu. O konuşmayı açık seçik anımsıyordu.</p>

  <p>Babası uzaklara bakmış ve bir süre düşündükten sonra yanıtlamıştı. “Hafızası çok kuvvetli biriydi, elyazısı da çok güzeldi.”</p>

  <p>Bir insanı tasvir etmek için tuhaf bir yoldu bu. Bana göre, o sırada küçük kızının yüreğinin derinliklerine işleyip orada kalacak bir şey söylemeliydi. Sumire’nin sonradan içini ısıtmak için kullanacağı, besleyici sözler. Bu güneş sisteminin üçüncü gezegenindeki temeli belirsiz yaşamını destekleyecek, bir eksen, bir sütun oluşturacak sözler. Sumire, bembeyaz not defterinin bir sayfasını açıp öylece bekledi. Ama ne yazık ki (böyle demeli değil mi, yani) Sumire’nin babası bu tür sözleri söylemeyi becerebilen biri değildi.</p>

  <p class="gecis">Babası yeniden evlendiğinde Sumire 6 yaşındaydı. İki yıl sonra bir erkek kardeşi oldu. Yeni annesi de güzel biri değildi. Üstelik, hafızası da kuvvetli değildi, elyazısında da becerikli olduğu söylenemezdi. Ama nazik ve adil bir insandı. Bir anda onun üvey kızı olan küçük Sumire için, söylemeye gerek yok, bu bir şanstı. Hayır, şans demek uygun bir ifade değil. Çünkü onu seçen babasıydı. Bir baba olarak birtakım eksikleri olabilirdi ama eş seçiminde tutarlı bir şekilde bilge ve gerçekçiydi.</p>

  <p>Üvey annesi, Sumire’yi o uzun ve zorlu ergenlik yılları boyunca koşulsuz sevmiş; Sumire, “Üniversiteyi bırakıp roman yazmaya odaklanacağım” dediğinde kendi düşüncesini elbette paylaşmış ama onun isteğine de temelde saygı göstermişti. Sumire’nin küçüklüğünden beri tutkuyla kitap okumasından mutluluk duymuş ve onu hep desteklemişti.</p>

  <p>Üvey annesi babasını ikna etmek için epey dil dökmüş, Sumire’nin 28 yaşına basıncaya dek yaşamını iyi kötü idame ettirmesini sağlayacak maddi destek sözünü ondan kopartmıştı. 28 yaşına dek başarılı olamazsa, sonrasında artık kendi başının çaresine bakmak durumunda kalacaktı. Eğer üvey annesi onun yanında yer almamış olsaydı, Sumire büyük olasılıkla beş parasız kalacak ve gerektiği kadar toplumsal bilinç ve denge hissine sahip olmadan, bu gerçeklik denen, mizah duygusundan yoksun ve ıssız topraklara atılacaktı. Sonuçta yeryüzü sırf insanları güldürmek, onları eğlendirmek için güneşin çevresinde dönüyor değildi. Belki de Sumire için bu daha iyi olabilirdi.</p>

  <p class="gecis">Sumire “Sputnik Sevgili”siyle karşılaştığında, üniversiteyi bırakalı iki yıldan biraz fazla olmuştu.</p>

  <p>Kiçicoci’de tek göz bir daire kiralamış, minimum ev eşyası ve maksimum kitapla birlikte yaşıyordu. Öğleden önce uyanır, öğleden sonra dağda kutsal yürüyüşünü yapan bir hacının şevkiyle İnogaşira Parkı’nda gezinti yapardı. Havanın güzel olduğu günlerde parktaki banka oturup ekmek yer, sigaraların birini söndürüp diğerini yakarak kitap okurdu. Yağmurlu ya da soğuk günlerde yüksek sesle klasik müzik çalan eski tarz kafeye gidip yıllanmış kanepeye gömülür, anlaşılması zor ciddi bir surat ifadesiyle Schubert’in senfonisini, Bach’ın kantatını dinleyerek kitap okurdu. Akşamüzeri bir şişe bira içer, süpermarketten satın alıp geldiği hazır yemeği yerdi.</p>

  <p>Akşam on olunca masa başına geçerdi. Sıcak kahveyle doldurduğu demlik ile büyük bir kupayı (ona doğum gününde armağan ettiğim, üzerinde Snafkin’in resmi olan), Marlboro paketini, cam kül tablasını önüne koyardı. Elbette elektrikli daktiloyu da.</p>

  <p>Orada derin bir sessizlik ve yalnızlık vardı. Zihni, bir kış gecesindeki gök kadar berraktı. Büyükayı ve Kutupyıldızı da kendi yerlerinde sabit halde parlamaktaydı.</p>

  <p class="gecis">Yazması gereken pek çok şey vardı. Anlatması gereken bir sürü öyküsü. Tek bir doğru çıkış kapısı bulabilse, tutkulu hisleri ve düşünceleri lav gibi fışkıracak, oradan da entelektüel açıdan dolu dolu, orijinal eserler ardı ardına doğacaktı. İnsanların dikkati ansızın ortaya çıkan bu “alışılmadık yeteneğe sahip yeni yazar” üzerine çekilecekti. Gazetelerin kültür sayfalarında yüzünde havalı gülümsemesiyle fotoğrafları basılacak, editörler onu dairesinde ziyaret etmek için yarışacaklardı.</p>

  <p>Ancak ne yazık ki, bunların hiçbiri olmuyordu. Gerçekte olan, sadece başını ya da sonunu yazdığı yazılarıydı ama henüz bunlardan bütün bir eser çıkaramamıştı.</p>

  <p class="gecis">Aslında durmaksızın yazabiliyordu. Aklındakileri ardı ardına cümlelere dönüştürebiliyordu. Yazamama gibi bir derdi yoktu Sumire’nin. Sorun, tam tersine, çok yazıyor olmasıydı. Elbette aşırı yazınca, gereksiz kısımları kesip atabilirdi, ama bu öyle kolay bir şey değildi; kendi yazdığı cümlelerin bütün için gerekli mi gereksiz mi olduğunu ayırt edemiyordu. Yazdıklarını ertesi gün okuduğunda, kimi zaman hepsi gerekli görünüyordu, kimi zaman tümünü çıkarsa da olurmuş gibi geliyordu. Bazen gözünün önündeki tüm taslağı ümitsizce yırtıp attığı oluyordu. Eğer bu bir kış gecesi ve odasında bir de şömine olsaydı, tam da Puccini’nin <i>La bohèma</i>’indeki gibi sıcak bir ortam oluşacaktı ama onun tek göz dairesinde şömine ne arasındı. Bırakın şömineyi, telefon bile yoktu. Doğru düzgün bir ayna bile bulunmuyordu.</p>

  <p>Hafta sonu, elleri kolları yazıp bitirdiği taslaklarla dolu halde daireme gelirdi Sumire. Elbette bunlar kıyımdan kurtulabilenler olurdu sadece. Buna rağmen oldukça hacimliydiler. Sumire’nin yazdıklarını gösterdiği tek bir kişi vardı bu dünyada. Ben.</p>

  <p>Üniversitede ondan iki sınıf üstteydim, bölümlerimiz de farklı olduğundan neredeyse hiç ortak noktamız yoktu ama bir anda samimi olmuş, konuşmaya başlamıştık. Mayıs ayındaki uzun tatilin bitimindeki pazartesi günüydü. Üniversitenin ana girişinin önündeki otobüs durağında beklerken, ikinci el kitaplar satan dükkânda bulduğum Paul Nizan’ın romanını okuyordum. Yanımda dikilmekte olan kısa boylu kız başını uzatıp kitaba baktı ve günümüzde nasıl olup da hâlâ Nizan gibi bir yazarı okuyabildiğimi sordu. Sataşmaya çalışır gibi bir havası vardı. Sanki aslında bir şeylere tekme atıp onu havaya savurmak istiyormuş da etrafta uygun bir şey bulamamış, bu yüzden de çaresiz bir şekilde bana soru yöneltmiş gibiydi – en azından ben böyle algılamıştım.</p>

  <p>Ben ve Sumire, birbirimize benziyorduk. Her ikimiz de nefes alıp verir gibi doğal bir halde, tutkuyla kitap okuyorduk. Her boş anımızda sessiz bir köşe bulup bir başımıza sayfaları çeviriyorduk. Japon romanlarını da, yabancı romanları da, eskileri de yenileri de, avangard olanları da çok satanları da okuyorduk, yeter ki entelektüel heyecan versin; elimize geçen her şeyi okuyorduk. Kütüphanelere gidiyor, Kanda’daki ikinci el kitap dükkânlarının bulunduğu caddeye gittiğimizde tüm günümüzü orada hiç sıkılmadan geçirebiliyorduk. Kendimi hariç tutarak söylersem, böylesine tutkuyla, böylesine yoğun ve çok roman okuyan birine rastlamamıştım; Sumire için de aynıydı bu durum.</p>

  <p class="gecis">Onun üniversiteyi bıraktığı yıl ben üniversiteden mezun olmuştum, Sumire ayda iki üç kez bana gelmeye devam etti. Ender olarak ben de ona gidiyordum ama onun dairesi iki kişi için fazla dar olduğundan, daha çok o geliyordu bana. Bir araya gelince romanlardan bahseder, kitap değiş tokuş ederdik. Onun için akşam yemeği hazırlardım. Yemek yapma konusunda fena sayılmazdım, Sumire ise kendi başına yemek hazırlamaktansa aç kalmayı tercih eden biriydi. Yemek için teşekkür niyetine, yarızamanlı çalıştığı yerlerden bana türlü şeyler getirirdi. Bir keresinde çalıştığı ilaç firması deposundan altı düzine prezervatif getirmişti. Muhtemelen hâlâ çekmecemde duruyordur.</p>

  <p class="gecis">Sumire’nin o günlerde yazdığı romanlar (ya da belli bölümleri) düşündüğü kadar kötü değildi aslında. Henüz tarzı tam oturmuş değildi; üslubu bazen, farklı hobi ve rahatsızlıkları olan ısrarcı ev hanımlarının bir araya gelip hiç konuşmadan, kumaş artıklarından diktikleri kırk yama yorganlara benziyordu. Buna bir de manik depresif kişiliğini ekleyin, tamamen kontrolden çıkıyordu. Daha da beteri, Sumire 19. yüzyıla özgü hacimli “<i>total novel</i>” türü dışında bir şey yazmaya ilgi duymuyor, yazdıklarına insan ruhu ve kaderine dair her şeyi katmaya çalışıyordu.</p>

  <p>Ancak bazı problemli yanları olsa da, onun yazdıklarında kendine özgü bir yenilik vardı ve kendi içindeki önemli şeyleri dürüstçe aktarma niyeti hissediliyordu. En azından bir başkasının yazım tarzını taklit etmiyordu, kolaya kaçarak yazdıklarını daha küçük ve değerli metinlere dönüştürmeye çalışmıyordu. Ben onun bu tarzını beğeniyordum. Orada bulunan saf gücü kesip çıkararak muntazam bir kalıba sokmak doğru olmazdı. Atasözünde dendiği gibi, iyi şeylerin yetişmesi zaman alır.</p>

  <p>“Biliyor musun, kafamın içi yazmak istediklerimle dolu. Akıl almaz büyüklükte bir ambar gibi orası” demişti Sumire. “Bir sürü imge, manzara, parça parça sözcükler, insan suretleri… hepsi beynimin içinde göz kamaştırıcı şekilde parlıyorlar, capcanlılar. Bana, ‘Yaz hadi!’ diye bağırdıklarını duyup, oradan mükemmel bir hikâye çıkacak diye düşünüyorum. Yeni bir yere gidiyormuş duygusuna kapılıyorum. Ama masa başına geçip yazmaya kalkışınca önemli bir şeylerin yitip gittiğini anlıyorum. Kristalleşemiyorlar sanki, çakıl taşları gibi öylece kalakalıyorlar. Ve ben de hiçbir yere gidemiyorum.”</p>

  <p>Sumire yüzünü asıp, iki yüz ellinci çakıl taşını tutup göle fırlattı.</p>

  <p>“Bende temelde bir şeyler eksik demek ki, yazar olmak için sahip olmam gereken, çok önemli bir şeyler.”</p>

  <p>Bir süre derin bir sessizlik oldu. Görünüşe göre benim her zamanki basmakalıp görüşümü almak istiyordu.</p>

  <p class="gecis">“Çok eski zamanlarda Çin’de, yüksek kale duvarları ile çevrilmiş şehirler varmış, bu duvarlarda da birkaç kapı” diye anlatmaya başladım biraz düşündükten sonra. “Kapıların özel bir anlamı olduğu düşünülürmüş. Sadece insanların girip çıktığı birer kapı değillermiş. Buralarda şehrin ruhunun barındığına inanılırmış. Ya da barınması gerektiğine. Ortaçağ Avrupa’sında kilise ve meydanın şehrin kalbi olarak kabul edilmesi gibi. Bu yüzden Çin’de bugün bile görkemli kapılar hâlâ bulunur. Eski zamanlarda Çinlilerin bu kapıları nasıl yaptıklarını biliyor musun?”</p>

  <p>“Bilmiyorum” dedi Sumire.</p>

  <p>“İnsanlar el arabalarını çekerek eski savaş alanlarına getirir, orada etrafa saçılmış, gömülmüş beyaz kemikleri toplayabildikleri kadar toplarlarmış. Köklü bir geçmişi olan Çin’de eski savaş alanları konusunda yoksunluk çekilmezmiş. Böylece şehrin girişine, bu kemikleri içine gömdükleri çok büyük bir kapı yaparlarmış. Ölmüş askerlerin ruhlarını böyle avuttuklarını düşünür, onların da şehirlerini koruyacaklarını ümit ederlermiş. Ama dahası da var. Kapı yapımı bitince, birkaç canlı köpeği getirip boğazlarını bıçakla keserlermiş. Ve henüz sıcak olan kanlarını kapıya sürerlermiş. Kurumuş kemiklerle taze kanı birleştirince eski ruhlar büyülü bir güç sahibi olurlarmış. Böyle düşünürlermiş.”</p>

  <p>Sumire, sessizce konuşmanın devamını bekledi.</p>

  <p>“Roman yazmak da buna benzer. Kemikleri toplayıp gelsen, harikulade bir kapı inşa etsen de, bu kadarıyla canlı bir roman oluşmaz. Hikâye bir anlamda bu dünyaya ait bir şey değildir. Gerçek hikâyelere bu taraf ile diğer tarafı birleştirecek, büyülü bir vaftiz gerekir.”</p>

  <p>“Yani ben de bir yerlerden kendime bir köpek mi bulmalıyım, bunu mu demek istiyorsun?”</p>

  <p>Başımla onayladım.</p>

  <p>“Ve onun sıcak kanını akıtmalıyım ha?”</p>

  <p>“Sanırım.”</p>

  <p>Sumire dudaklarını ısırıp bir süre düşündü. Birkaç bahtsız çakıl taşını daha göle fırlattı. “Hayvanları öldürmek istemiyorum ben.”</p>

  <p>“Bu bir metafordu!” dedim. “Gerçekte köpek öldürmen gerekmiyor.”</p>

  <p class="gecis">Hep yaptığımız gibi, İnogaşira Parkı’nda bir bankta yan yana oturuyorduk. Sumire’nin en sevdiği banktı bu. Önümüzde göl uzanıyordu. Rüzgârsız bir gündü. Göle düşen ağaç yaprakları su yüzeyine sıkıca yapışmış gibi duruyorlardı. Biraz uzağımızda açıkta bir ateş yakılmıştı. Havaya, sona ermek üzere olan güzün kokusu karışmıştı, uzaktan kulakları rahatsız eden bir ses geliyordu.</p>

  <p>“Sana gerekli olan şey muhtemelen zaman ve deneyim bence.”</p>

  <p>“Zaman ve deneyim” dedi Sumire, göğe bakarak. “Zaman hızla geçip gidiyor. Deneyim? Deneyimden söz etme bana. Övünüyor falan değilim ama bende cinsel istek denen şeyden eser yok. Cinsel isteği olmayan bir yazar neleri deneyimleyebilir ki? İştahsız bir aşçı ile aynı şey değil mi bu?”</p>

  <p>“Senin cinsel isteksizlik durumunla ilgili bir şey diyemem tabii” dedim. “O kıyıda köşede bir yerde gizleniyor da olabilir. Uzak bir yere seyahate gitmiş ve dönmeyi unutmuştur belki. Ama âşık olmak akıl almaz bir şeydir. Aşk bir anda seni ele geçiriverir. Belki de yarın olur bu.”</p>

  <p>Sumire, bakışlarını gökyüzünden bana doğru çevirdi. “Kasırga gibi mi?”</p>

  <p>“Öyle de denebilir.”</p>

  <p>Kasırga hayal etti bir süre.</p>

  <p>“Bu arada, hiç gerçek bir kasırga görmüşlüğün var mı?”</p>

  <p>“Hayır, yok” dedim. Musaşino şehrinde (çok şükür mü demeli bu duruma?) bir kasırga çıkması mümkün değildir.</p>

  <p class="gecis">Yaklaşık altı ay sonra bir gün, tam da benim öngördüğüm üzere aniden, akıl almayacak şekilde, kasırga şiddetinde bir aşka düştü Sumire. Kendinden on yedi yaş büyük ve evli bir kadına âşık oldu. “Sputnik Sevgili”sine.</p>

  <p class="gecis">Myu ile Sumire, kuzininin düğününde aynı masada yan yana oturduklarında, dünyadaki her insanın yaptığı gibi, önce birbirlerine adlarını söylemişlerdi. Sumire, adından nefret ettiği için, mümkünse başkalarına adını söylemekten kaçınırdı. Ancak adı sorulunca nezaketen yanıtlamak zorunda kalıyordu.</p>

  <p>Babasından duyduğuna göre ona adını annesi koymuştu. Kadın Mozart’ın “Sumire”<a class="footnoteref" href="../Text/notlar.xhtml#dn2" id="dn2b">2</a> adlı şarkısını çok seviyordu ve bir kızı olursa ona bu adı vermeye çok önceleri karar vermişti. Oturma odalarındaki plak rafında “Mozart Şarkıları Derlemesi” yer alıyordu (bunları annesinin dinlediğine şüphe yoktu), çocukluk günlerinde Sumire o ağır plakları özenle pikaba yerleştirir, “Sumire” adlı şarkıyı defalarca dinlerdi. <a href="https://www.youtube.com/watch?v=a2grRV8T95M">Elisabeth Schwarzkopf</a>’un seslendirdiği parçayı piyanoda Walter Gieseking çalıyordu. Şarkının sözlerini anlamıyordu. Ama zarif ezgiye bakılırsa, mutlaka bir ovada açmış <i>menekşelerin</i> güzelliğini anlatıyor olmalıydı Sumire’ye göre. Gözünün önünde canlandırdığı manzarayı tüm yüreğiyle seviyordu.</p>

  <p>Ortaokuldayken kütüphanede şarkı sözlerinin Japoncasını bulup okuyunca şoke olmuştu Sumire. Şarkının aslı, ovada açan güzel bir menekşenin, bir çobanın dikkatsiz kızı tarafından üzerine basılıp ezilmesini anlatıyordu. Hatta kız, ezdiği çiçeğin varlığından haberdar bile değildi. Goethe’nin bir şiirinden alınmıştı ama bu sözlerde ne bir arınma, ne de bir öğreti vardı.</p>

  <p class="gecis">“Neden annem böylesine berbat bir şarkının adını bana vermiş acaba?” diye sordu Sumire somurtarak.</p>

  <p>Myu dizinin üzerindeki peçetenin kenarını düzeltti, bir anlam yüklenemeyecek gülümsemesi dudaklarına yayılırken Sumire’nin yüzüne baktı. Gözbebekleri koyu renkteydi. Pek çok renk karıştığı halde tek bir bulut yoktu içlerinde.</p>

  <p>“Sen o şarkıyı güzel buluyor musun?”</p>

  <p>“Evet. Güzel şarkı bence.”</p>

  <p>“Benim için müziğin güzel olması yeterli. Bu dünyada her zaman harika ve güzel şeyleri elde edemezsin değil mi? Annen şarkı sözlerinin anlamını dikkate almadan sadece şarkıyı sevmiştir. Hem böyle somurtmaya devam edersen yüzünde kalıcı kırışıklar oluşacak.”</p>

  <p>Sumire, somurtmayı bırakınca yüzü eski haline döndü.</p>

  <p>“Öyle olabilir ama ben hayal kırıklığına uğramış oldum bir kere. Öyle değil mi ama? Bu annemin bana bıraktığı tek somut şey çünkü. Elbette <i>benim kendim</i> dışında.”</p>

  <p>“Her neyse, Sumire harika bir ad değil mi ki? Ben seviyorum” dedi Myu, biraz farklı bir açıdan bakıyormuş gibi göstermek için hafifçe boynunu eğerek. “Bu arada baban gelmedi mi düğüne?”</p>

  <p>Sumire etrafına bakınıp gözleriyle babasını buldu. Geniş bir salondu ama uzun boylu babasını görmesi zor olmadı. İki masa ötede, yüzünün yan tarafı onlara dönük, frak giymiş kısa boylu, yaşlıca biriyle bir şeyler konuşuyordu. Dudaklarında, buzdağını bile eritecek sıcacık bir gülümseme vardı. Avizenin parlak ışığı altında, güzel burnu Rokoko dönemi kabartma minyatürlerindeki gibi yumuşak bir şekilde kalkıktı, güzelliği karşısında onu görmeye alışık olan Sumire bile hayranlık duymaktan kendini alamadı. Babasının bu resmi toplantıya tam anlamıyla uygun bir suratı vardı. Sadece varlığı bile bulunduğu ortamı havalı kılıyordu. Büyük bir vazoya konmuş taze çiçekler, kapkara uzun bir limuzin gibi.</p>

  <p class="gecis">Sumire’nin babasını gören Myu susup kaldı. Yutkunma sesi, Sumire’nin kulağına kadar geldi. Bu, değer verdiğiniz birinin insanın içini aydınlatan sabah güneşi ışığıyla uyanabilmesi için kadife perdeyi açarken çıkan ses gibiydi. Opera gözlüğü getirmem gerekirdi belki, diye düşündü Sumire. Ancak o insanların –özellikle orta yaştaki kadınların– babasının görünüşü karşısında gösterdikleri dramatik tepkiye alışıktı. Güzellik denen şey neydi acaba, nasıl bir değeri vardı? Sumire bunu hep tuhaf bulurdu. Kimse cevabı veremiyordu. Aynı değişmez etki hep oluyordu sadece.</p>

  <p>“Bu kadar yakışıklı bir babaya sahip olmak nasıl bir şey?” diye sordu Myu. “Sırf meraktan soruyorum.”</p>

  <p>Sumire iç çekip –bugüne değin bu soru kendisine defalarca sorulmuş olmalıydı– yanıtladı: “Eğlenceli sayılmaz. Herkes şöyle düşünüyor: ‘Ne kadar da yakışıklı bir adam. Harika. Ama kızı hiç de ona benzemiyor.’ Bu duruma <i>atavizm</i> mi deniyordu?”</p>

  <p>Myu bakışlarını yine Sumire’ye çevirdi, başını eğip doğrudan onun yüzüne baktı. Güzel sanatlar müzesinde hoşuna giden bir resmin önünde dikilip ona bakar gibi.</p>

  <p>“Bugüne dek gerçekten böyle hissettiysen, yanlış yapmışsın. Bence sen gerçekten hoşsun. En az baban kadar” dedi Myu. Sonra elini uzatıp doğal bir tavırla Sumire’nin masanın üzerindeki eline dokundu. “Ne kadar çekici olduğunu bilmiyorsun.”</p>

  <p>Sumire’nin yüzü kızardı. Kalbinden, sanki tahta köprüyü koşarak geçen deli bir atın toynaklarından çıkan ses gibi, gümbürtülü sesler çıkıyordu.</p>

  <p class="gecis">Sonra Sumire ve Myu, kendi aralarında sohbete daldılar. Etrafı görmez oldular. Canlı bir davetti. Pek çok kişi ayağa kalkıp konuşma yapmıştı (Sumire’nin babası da bunlardan biriydi elbette), yemekler hiç de fena değildi. Ama hiçbiri aklında kalmamıştı Sumire’nin. Et yemeği mi yemişti, balık mı; çatal bıçağı adabına uygun mu kullanmıştı, yoksa parmaklarıyla yemiş, sonra tabağı da yalamış mıydı, hiçbir fikri yoktu.</p>

  <p>Müzik üzerine konuştular. Sumire, klasik müzik hayranıydı, çocukluğundan beri babasının plak koleksiyonunu dinleyip dururdu. Sumire ile Myu’nun müzik zevklerinde ortak çok şey vardı. Her ikisi de piyano müziğini seviyor, bunların içinde Beethoven’in 32 numaralı sonatının, müzik tarihindeki en önemli piyano müziği olduğunu düşünüyorlardı. Ayrıca <a href="https://www.youtube.com/watch?v=loB0mOYWC7s">Wilhelm Backhaus</a>’un Decca Plak Şirketi’nden çıkan, bu sonata yaptığı kaydın da, eşi benzeri olmayan harika bir performans için temel kabul edilmesi gereken yorum olduğunda hemfikirdiler. Dahası, ne kadar keyifli ve yaşama sevinciyle doluydu bu parçalar!</p>

  <p><i>Vladimir Horowitz’in mono kayıt dönemlerindeki Chopin’in eserleri, özellikle skerzoları kesinlikle nefes kesici. Friedrich Gulda’nın çaldığı Debussy’nin prelüd performansı zekice ve muhteşem. Gieseking’in Grieg’i resmen harika. Sviatoslav Richter’in Prokofiev performansındaki ihtiyat ve anlık, hızlı ruh hali değişimleri insanda tekrar tekrar dinleme isteği uyandırıyor. Wanda Landowska’nın çaldığı Mozart piyano sonatı, o kadar sıcaklık ve sevecenlikle dolu olmasına rağmen, neden bu kadar az takdir görüyor acaba?</i></p>

  <p>“Şimdi ne yapıyorsun?” diye sordu Myu müzik üzerine sohbetleri bitince.</p>

  <p>“Üniversiteyi bıraktım, ara sıra basit, kısa süreli, yarızamanlı işler yapıyorum, bir yandan da roman yazıyorum” diye yanıtladı Sumire. “Ne tür roman yazıyorsun?” diye sordu Myu. “Kısaca açıklamak zor” diye yanıtladı Sumire. “Peki ne tür romanlar okumayı seviyorsun?” diye sordu Myu. “Tek tek saymakla sonu gelmez ama son zamanlarda Jack Kerouac’ın romanlarını okuyorum” diye yanıtladı Sumire. İşte o zaman geçti “Sputnik” konuşması.</p>

  <p>Myu ise zaman geçirmek için okunan hafif roman tarzında kitaplar dışında romanlarla pek ilgili biri değildi. “Yazılanların kurmaca olduğu gerçeğini bir türlü kafamdan atamadığımdan, romandaki karakterlerle empati kuramıyorum. Eskiden beri böyle bu” diye açıkladı. Bu yüzden onun okudukları, gerçeklerin gerçek olarak aktarıldığı kitaplarla sınırlıydı. Çoğu da işiyle ilgili kitaplardı.</p>

  <p>Myu’ya ne iş yaptığım sordu Sumire.</p>

  <p>“Çoğunlukla yabancı ülkelerle bağlantılı işler” diye yanıtladı Myu. “Babamın işlettiği ticaret şirketini on üç yıl önce ailenin en büyük çocuğu olarak ben devraldım. Aslında piyano sanatçısı olmak için eğitim alıyordum ama babam kanserden öldü, annemin hem fiziksel durumu pek uygun değildi, hem de Japoncayı iyi konuşamıyordu, kardeşim ise daha lise öğrencisiydi. O zaman benim sorumluluk alarak şirketin başına geçmeme karar verdik. Geçimleri bizim şirkete bağlı akrabalarımız da olduğu için öyle kolayca şirketten vazgeçemedim.”</p>

  <p>Sanki virgül koyuyormuş gibi kısa bir iç çekti.</p>

  <p>“Babamın şirketi temelde Kore’den kuru gıda ürünleri ve tıbbi bitkiler gibi şeyler ithal ediyordu, ama şimdi daha çeşitli şeylerle ilgileniyoruz. Bilgisayar parçasına kadar türlü şeylerle. Şirketin başında halen resmi olarak ben görünüyorum ama ofis işlerini eşim ve kardeşim yürüttüğünden benim şirkete gitmem pek de gerekmiyor. Böylece şirket işleri dışında kendi özel işlerimle ilgilenebiliyorum.”</p>

  <p>“Ne gibi işler?”</p>

  <p>“En önemlisi şarap ithalatı. Ara sıra da müzikle ilgili organizasyonlar. Japonya ile Avrupa arasında gidip gelmeler. Bu tür ticaret, kişisel ilişkiler üzerinden yürütülür daha çok. İşte ben böyle tek başıma birinci sınıf ticari şirketlerle rekabet halindeyim. Bununla birlikte kişisel bir iletişim ağı kurup onu sürdürmek çok emek ve zaman alıyor. Bu elbette doğal bir şey ama…” Bir şey hatırlamış gibi başını kaldırdı. “Bu arada sen İngilizce konuşabiliyor musun?”</p>

  <p>“Pek iyi konuşamıyorum. Eh işte. İngilizce okumayı seviyorum gerçi.”</p>

  <p>“Bilgisayar kullanabilir misin?”</p>

  <p>“Pek bilmiyorum ama elektrikli daktiloya alışık olduğumdan, biraz uğraşırsam yapabilirim.”</p>

  <p>“İyi araba kullanıyor musun?”</p>

  <p>Sumire başını hayır anlamında salladı. Üniversiteye başladığı yıl babasının Volvo’sunu garaja sokarken arka kapısını kolona vurduğundan beri direksiyona neredeyse elini sürmemişti.</p>

  <p>“Peki, ‘işaret’ ile ‘sembol’ün farkını iki yüz sözcüğü aşmadan açıklayabilir misin?”</p>

  <p>Sumire, dizindeki peçeteyi alıp ağzını hafifçe sildikten sonra eski yerine koydu. Karşısındakinin talebini tam anlayamamıştı. “işaret ve sembol?”</p>

  <p>“Özel bir anlamı yok. Sadece bir örnek.”</p>

  <p>Sumire başını salladı. “Hiçbir fikrim yok.”</p>

  <p>Myu güldü. “Sakıncası yoksa kendinden söz eder misin bana? Demek istediğim, ne tür becerilerin var? Çokça roman okuyup bolca müzik dinliyor olmanın dışında?”</p>

  <p>Sumire, bıçakla çatalı sessizce tabağa bıraktı, masanın üzerindeki boşluğa bakarken kendini düşündü.</p>

  <p>“Becerikli olduğum şeylerden ziyade, yapamadıklarımı sıralasam daha hızlı olabilir. Yemek yapamadığım gibi temizlik yapmak da gelmez elimden. Evim dağınıktır, sık sık eşyalarımı kaybederim. Müziği severim ama müzik kulağım hiç yoktur, şarkı söyleyemem. Çok beceriksizim, bir çivi bile çakamam. Yön duygum felakettir, sağımı solumu bile sık sık birbirine karıştırırım. Çok sinirlenince bir şeyleri kırma eğilimim vardır. Bu bir tabak, kurşunkalem ya da çalar saat olabilir. Sonra pişmanlık duysam da o an bunu yapmaktan kendimi alamam. Tek kuruş birikimim yok. Sebepsiz yere sıkılganım ve neredeyse hiç arkadaşım yok.”</p>

  <p>Sumire biraz nefeslendi, sonra yine konuşmaya devam etti:</p>

  <p>“Öte yandan, elektrikli daktiloda hızlıca on parmak yazabilirim. Sporla pek aram yoktur ama yaşamım boyunca kabakulak dışında bir hastalığa yakalanmadım. Zaman konusunda çok titizimdir, randevularıma asla gecikmem. Yemek seçmem. Televizyon izlemem. Bazen sıkıcı şekilde kendimi övdüğüm de olur ama hiçbir şeye bahane üretmem. Arada bir omuzlarım tutulunca uyuyamam, ama bunun haricinde iyi uyurum. Reglim hafif geçer. Tek bir çürük dişim yok. Oldukça iyi İspanyolca konuşurum.”</p>

  <p>Myu başım kaldırdı. “İspanyolca konuşabilir misin?”</p>

  <p>Sumire lisedeyken, Mexico-City’de bir şirkette çalışan amcasının yanında bir ay kadar geçirmişti. Bunun iyi bir fırsat olduğunu düşünüp yoğun biçimde İspanyolca çalışmıştı. Sonrasında üniversitede de seçmeli İspanyolca dersleri almıştı.</p>

  <p>Myu, şarap kadehinin sapını parmaklarının arasına sıkıştırmış, bir aletin vidasını sıkar gibi hafifçe çeviriyordu. “Ne dersin, benim şirketimde bir süre çalışmak ister misin?”</p>

  <p>“Çalışmak mı?” Ne tür bir yüz ifadesi takınacağını bilemediğinden her zamanki ciddi suratını muhafaza etti Sumire. “Hayatım boyunca hiç tamzamanlı bir işte çalışmadım, telefona bakmayı bile doğru dürüst beceremem. Sabah ondan önceki trenlere binmiyorum, konuşmamdan da anlamışsındır, pek kibar bir dil de kullanmıyorum.”</p>

  <p>“Bunlar sorun değil” dedi Myu. “Bu arada yarın öğle yemeği için bir planın var mı?”</p>

  <p>Sumire, refleksle başını hayır anlamında salladı. Düşünmesine gerek bile yoktu, sonuçta plansız zamanlar onun en çok sahip olduğu şeydi.</p>

  <p>“O halde birlikte yemek yiyelim. Yakındaki sakin bir restorana rezervasyon yaptıracağım” dedi Myu. Sonra garsonun yeni bardağa koyduğu kırmızı şarabı havaya kaldırıp dikkatle inceledi, kokusunu içine çekti, yavaşça bir yudum içti. Bütün bu hareket serisinde, bir piyanistin yıllar boyu çalarak geliştirdiği kısa solosunda doğal olarak eriştiği zarafet vardı.</p>

  <p>“Detayları o zaman anlatırım. Bugünü iş düşünmeden rahatça geçirmek istiyorum. Biliyor musun, neresi olduğundan emin değilim ama bu Bordeaux hiç de fena değilmiş.”</p>

  <p>Sumire, ciddi surat ifadesini bırakıp Myu’ya açıkça sordu: “Ama daha yeni tanıştık, benim hakkımda neredeyse hiçbir şey bilmiyorsun, değil mi?”</p>

  <p>“Evet, öyle. Hiçbir şey bilmiyor olabilirim” diye onayladı Myu.</p>

  <p>“Peki o zaman benim işe yarayacağımı nasıl anladın?”</p>

  <p>Myu bardağın içinde kalan şarabı hafifçe çalkaladı.</p>

  <p>“Ben çok eskiden beri insanları, yüzlerine bakarak değerlendiririm” diye yanıtladı. “Demek istediğim, senin suratını ve yüz ifadeni sevdim. Hem de çok.”</p>

  <p>Sumire etraftaki havanın aniden seyreldiğini hissetti. İki meme ucu kıyafetlerinin altında dikleşmişti. Sumire elini uzatıp yarı mekanik bir hareketle su bardağını aldı ve kalan suyu bir seferde içti. Şahin suratlı garson çabucak arkasına geldi ve boşalan büyük bardağı buzlu suyla doldurdu. Buzların tıkırtısı Sumire’nin karışmış zihninin içinde, mağaraya tıkılmış bir haydudun iniltisi gibi yankılandı.</p>

  <p class="gecis">Ben bu kadına âşık oldum. Bir anda farkına vardı Sumire. Şüphe yok (buz soğuktur, gül kırmızı). Ve bu aşk beni sürükleyip bir yerlere götürmeye çalışıyor; öyle güçlü bir akıntı ki ondan kendimi korumam neredeyse olanaksız. Bana tek bir seçme hakkı bile verilmiş değil çünkü. Sürüklenip götürüldüğüm yer bugüne değin hiç görmediğim özel bir dünya olabilir. Belki de çok tehlikedir. Orada gizlenmiş olan şeyler beni derinden, öldürücü şekilde yaralayabilir. Şimdi sahip olduğum her şey elimden çıkıp gidebilir. Ama artık dönüş yok. Kendimi bu akıntıya bırakmak dışında bir şey yapamam. Yanıp kül olsam da, yok olup gitsem de.</p>

  <p class="gecis">Onun öngörüsü –elbette bunu ancak şimdi biliyorum– yüzde 120 doğru çıkacaktı.</p>
</body>
</html>