<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Aden</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1" style="margin:0pt; border:0pt; height:1em">&nbsp;</p>

  <p class="calibre2">YANLIŞ bir hesaplama yüzünden gemi dikeye çok yakın bir açıyla daldı ve kulakları sağır edici bir çığlıkla atmosfere çarptı. Adamlar kuşetlerinde yattıkları yerden damperlerin ezildiğini duydular. Ön ekranlar alevleri gösterdikten sonra karardı. Baş taraftaki akkor gaz yastığı dış kameralar için çok fazlaydı. Kontrol odası sıcak kauçuğun pis kokusuyla doldu. Hızdaki azalmanın etkisiyle adamlar geçici olarak görme ve duyma yeteneklerini yitirdiler. Son gelmişti.</p>

  <p class="calibre2">Hiç kimse düşünemiyordu. Hiç kimsenin nefes almaya bile gücü yoktu. Solunumlarını, balon şişirir gibi,' oksipulsatörler sağlıyordu. Az sonra gümbürtü kesildi. Her iki tarafta altı tehlike lambası yanmaya devam etti. Mürettebat kımıldadı. Çatlak kontrol tablosunun üstündeki uyarı sinyali kırmızıyı gösterdi. İzolasyon ve plexiglas parçaları yerde süründü. Artık gürültü yoktu, cılız bir ıslık dışında.</p>

  <p class="calibre2">"Ne?!" diyebildi boğuk bir sesle Doktor, lastik ağızlığını tükürdükten sonra.</p>

  <p class="calibre2">Kaptan, "Yerlerinizde kalın!" diye uyardı, zarar görmemiş tek ekrana bakıyordu. Gemi aniden bir takla attı; adeta dev bir kütükle üzerine vurulmuştu. Adamları saran naylon ağ bir müzik aletinin teli gibi tıngırdadı. Bir an için her şey havada tepetaklak asılı kaldı, ardından motor gürüldemeye başladı.</p>

  <p class="calibre2">Son darbeyi beklerken gerilen kaslar rahatlamıştı. Gemi egzoz alevinin dikey kolonu üzerinde yavaşça alçaldı. Yardımcı güç devresi yeniden umut verici bir şekilde titreşmeye başladı. Bu, birkaç dakika sürdü. Ardından duvarlar sarsıldı. Titreşim giderek artıyordu; türbin yataklarında boşluk meydana gelmiş olmalıydı. Adamlar birbirlerine baktılar. Hepsi farkındaydı; artık her şey kontrol kanatlarının tutup tutmamasına bağlıydı.</p>

  <p class="calibre2">Kontrol odası aniden çalkalandı; sanki çelik bir çekiç öfkeyle dışarıdan vuruyordu. Son ekran giderek bir halkalar kümesiyle kaplandı; konveks fosforışıl koruma karardı. Tehlike lambalarının parlak ışığında meyilli duvarlara adamların dev gölgeleri vuruyordu. Motor şimdi vınlıyordu. Altlarında bir gıcırtı, bir parçalanma duydular, ardından tiz bir sesle bir şey koptu. Gövde sürekli sarsılmaktan duyarsızlaşmıştı. Karanlıkta nefeslerini tuttular. Birden vücutları naylon bağları zorlayarak savruldu, ama ağların yırtılmasına neden olabilecek parçalanmış yüzeylere çarpmadı. Adamlar sarkaç gibi sallandılar...</p>

  <p class="calibre2">Gemi çığ etkisinde kalmış gibiydi. Uzakta cansız yankılanmalar vardı. Fırlayan toprak parçaları dış çanak boyunca zayıf bir sesle kayıyordu.</p>

  <p class="calibre2">Bütün hareket durdu. Altlarında bir şeyler damlıyordu. Damlama arttı, hızlandı; su sızıntısına benziyordu ve kızgın metalin üstüne damlaların birer birer düşmesi gibi, delip geçici, sürekli bir tıslama oluştu.</p>

  <p class="calibre2">"Hayattayız," dedi Kimyager. Karanlıkta hiçbir şey göremiyordu. Dört yanından kayışlarla bağlı, naylon çantada sallanıyordu. Gemi, yatakla aynı doğrultuda duruyor olmalıydı: tersi söz konusu olsaydı yatak yatay olurdu. Bir şey tıkırdadı, Doktor'un eski çakmağının soluk ışığı göründü.</p>

  <p class="calibre2">"Yoklama," dedi Kaptan. Bu arada çantasının bir kayışı koptu ve bu, yavaşça, çaresizce havada döndürdü onu. Naylon korumanın içinden uzandı ve duvarda bir tutamak yakalamaya çalıştı.</p>

  <p class="calibre2">"Burada," dedi Mühendis.</p>

  <p class="calibre2">"Burada," dedi Fizikçi.</p>

  <p class="calibre2">"Burada," dedi Kimyager.</p>

  <p class="calibre2">"Buradayım," dedi Sibernetikçi başını tutarak.</p>

  <p class="calibre2">"Benimle birlikte altı," dedi Doktor.</p>

  <p class="calibre2">"Herkes burada. Tebrikler." Kaptan'ın sesi sakindi. "Ya robotlar?" Yanıt yoktu.</p>

  <p class="calibre2">"Robotlar! !"</p>

  <p class="calibre2">Sessizlik. Doktor'un parmakları yandı; çakmağı söndürdü. "Her zaman söylemişimdir, bizim hamurumuz daha sağlamdır diye."</p>

  <p class="calibre2">"Bıçağı olan var mı?"</p>

  <p class="calibre2">"Bende var. Kayışları keseyim mi?"</p>

  <p class="calibre2">"Birileri kayışları kesmeden çıkabilirse daha iyi olur. Ben yapamıyorum."</p>

  <p class="calibre2">''Ben deneyeceğim." '</p>

  <p class="calibre2">Güçlükle nefes alarak harcanan çabalardan sonra bir darbe duyuldu ve camlar ezildi.</p>

  <p class="calibre2">"Yerdeyim. Yani duvarın üstünde," dedi Kimyager. "Doktor, buraya biraz ışık ver, size yardım edebileyim."</p>

  <p class="calibre2">"Acele et. Bu şeyin sıvısı bitmek üzere." Çakmak yeniden parladı. Kimyager, Kaptan'ın kozasına gitti ama bacaklarından ötesine yetişemedi. En sonunda yan fermuarlardan birini açmayı başardı ve Kaptan güm diye ayaklarının önüne düştü. İkisi birlikte daha hızlı çalışabildiler; az sonra hepsi kontrol odasının meyilli, yarı esnek duvarının üstünde ayakta duruyordu.</p>

  <p class="calibre2">"Nereden başlayacağız?" diye sordu Doktor, Sibernetikçi'nin alnındaki kesiğe yara bandı yapıştırırken. Doktor, ceplerinde her zaman ufak tefek şeyler bulundururdu.</p>

  <p class="calibre2">"Çıkıp çıkamayacağımızı göreceğiz," diye yanıtladı Kaptan. "Öncelikle ışığa ihtiyacımız var. Doktor, burayı biraz aydınlat, kontrol tablosunda ya da en azından alarm sisteminde hâlâ akım olabilir."</p>

  <p class="calibre2">Bu kez çakmaktan yalnızca bir kıvılcım çıktı. Doktor, çakmağı, dizlerinin üstünde yerde kırık metal parçaları arasından bir şeyler çıkarmaya çalışan Kaptan ve Mühendis. üzerine doğru arka arkaya çaktı.</p>

  <p class="calibre2">"Bir şey bulamadınız mı?" diye sordu arkalarında duran Kimyager.</p>

  <p class="calibre2">"Henüz hayır. Bir kibriti olan var mı?"</p>

  <p class="calibre2">"En son üç yıl önce kibrit görmüştüm. Bir müzede," diye belli belirsiz mırıldandı Mühendis. Dişleriyle bir kablonun dışını sıyırmaya çalışıyordu. Birden küçük, mavi bir ateş Kaptan'ın açık avuçlarını doldurdu.</p>

  <p class="calibre2">"İşte akım," dedi. "İş, bir ampule kaldı."</p>

  <p class="calibre2">Yan panelin üzerindeki acil kutusunda sağlam bir ampul buldular. Keskin bir ışık kontrol odasını aydınlattı: ortalık, kavisli duvarları olan bir tünel gibi görünüyordu. Kapı, üzerlerinde ve oldukça yüksekteydi.</p>

  <p class="calibre2">"Altı metreden fazla," dedi Kimyager umutsuzca. "Oraya nasıl ulaşacağız?"</p>

  <p class="calibre2">"Bir zamanlar bir sirkte görmüştüm, beş adam birbirlerinin üstünde ayakta duruyorlardı," dedi Doktor.</p>

  <p class="calibre2">"Biz akrobat değiliz. Ama tabandan tırmanabiliriz," dedi Kaptan. Kimyager'in bıçağını aldı ve süngersi yer kaplamasında kesikler oluşturmaya başladı.</p>

  <p class="calibre2">"Basamak mı?"</p>

  <p class="calibre2">"Evet."</p>

  <p class="calibre2">"Neden Sibernetikçi'den ses çıkmıyor?" diye sordu Mühendis. Parçalanmış kontrol tablosunun üstüne oturmuş, voltmetreyle açıktaki kabloları deniyordu.</p>

  <p class="calibre2">"Adam kendini kimsesiz hissediyor," diye yanıtladı Doktor, gülümseyerek. "Bir Sibernetikçi robotları olmadan ne yapar?"</p>

  <p class="calibre2">"Onları tamir edeceğim," dedi Sibernetikçi. Ekranlara bakıyordu; sarı ışıkları giderek sönükleşti.</p>

  <p class="calibre2">"Akümülatörü de," diye mırıldandı Fizikçi. Mühendis ayağa kalktı.</p>

  <p class="calibre2">"O zaman görüntü geri gelir."</p>

  <p class="calibre2">On beş dakika sonra altı adamlı ekip geminin ön tarafına doğru çalışmaya başlamıştı bile. Önce koridora girdiler, oradan kendi özel bölmelerine geçtiler. Doktor'un kabininde eski bir el feneri buldular. (Doktor bir şeyler biriktirmeyi severdi.) Bunu yanlarına aldılar. Her taraf berbat olmuştu. Yerlere saçılan mobilya iyi durumdaydı ama aletler, takımlar ve bazı araç gereç, içinde güçlükle yürüyebildikleri bir hurda denizi oluşturmuştu.</p>

  <p class="calibre2">"Şimdi dışarı çıkmayı deneyelim," dedi Kaptan, koridora geri döndüklerinde.</p>

  <p class="calibre2">"Uzay giysileri ne durumda?"</p>

  <p class="calibre2">"Hava uyum bölümünde. Zarar görmemişlerdir. Ama onlara ihtiyacımız yok. Aden'in, solunuma uygun bir atmosferi var. "</p>

  <p class="calibre2">"Daha önce burada bulunmuş olan var mı?"</p>

  <p class="calibre2">"Bundan on iki yıl önce gemisiyle birlikte kaybolduğunda, Altain kozmik bir araştırma gerçekleştirmişti. Hatırladınız mı?"</p>

  <p class="calibre2">"Ama hiç kimse iniş yapmamıştı, öyle değil mi?" "Evet. Hiç kimse."</p>

  <p class="calibre2">İç kapak tepedeydi, eğimli duruyordu. Ortama yabancılıkları -duvarlar yer olmuştu, tavan da duvar- yavaş yavaş geçti.</p>

  <p class="calibre2">"Bunun için canlı bir merdiven gerekecek," dedi Kaptan. Doktor'un el feneriyle iç kapağı dikkatle incelemeye başladı. Hava geçirmez mühür sağlamdı.</p>

  <p class="calibre2">"İyi görünüyor," dedi Sibernetikçi, boynunu uzatarak.</p>

  <p class="calibre2">"Evet," diye onayladı Mühendis. Direkleri büken ve aralarındaki ana kontrol tablosunu ezen korkunç gücün iç kapağı da sıkıştırmış olmasından korkuyordu. Ama düşüncesini kendine sakladı. Kaptan, Kimyager'e duvarın yanında durup eğilmesini söyledi.</p>

  <p class="calibre2">"Bacaklar açık, eller dizlerde; böylesi senin için daha rahat olacak."</p>

  <p class="calibre2">"Her zaman bir sirkte çalışmayı istemişimdir," dedi Kimyager, yere çömelirken. Kaptan bir ayağını omuzuna koyarak yükseldi ve duvara yaslanarak nikel kaplı manivela kolunu parmaklarıyla yakaladı.</p>

  <p class="calibre2">Önce sıkıca tuttu, ardından kendini koyvererek sallandı. Ezik cam parçalarının kilit mekanizmasına dolduğunu düşündüren bir gıcırtı çıktı ve kol, bir çeyrek dönüş yaptıktan sonra durdu.</p>

  <p class="calibre2">"Doğru yöne mi çeviriyorsun?" diye sordu el fenerini tutan Doktor. "Gemi onunla aynı yönde."</p>

  <p class="calibre2">"Bunu hesaba katmıştım."</p>

  <p class="calibre2">"Biraz daha güçlü çekemez misin?" Kaptan yanıt vermedi. Diğer elini de manivela koluna getirmeye çalışıyordu. Tek eliyle sallanırken, bu oldukça zordu, ama sonunda başardı, altında duran Kimyager'e çarpmamak için bacaklarını topladı ve kendini iyice yukarı çekip vücudunun bütün ağırlığıyla aşağıya bırakarak kolu birkaç kez çekti. Bu arada vücudu duvara çarpınca, homurdandı.</p>

  <p class="calibre2">Üçüncü ya da dördüncü defada manivela biraz daha kıpırdadı. Hala iki inç kadar dönmesi gerekiyordu. Kaptan, bütün gücünü toplayarak kendini bir kez daha saldı. Manivela korkunç bir gıcırtıyla kilit diline geçti; sürgü çekilmişti.</p>

  <p class="calibre2">"Mükemmel, mükemmel," dedi Fizikçi keyifle.</p>

  <p class="calibre2">Mühendis hiçbir şey söylemedi, aklı başka yerdeydi.</p>

  <p class="calibre2">Sıra iç kapağın açılmasına gelmişti; bu, daha da zor bir işti. Mühendis bölme kapısının kolunu denedi, ama hiç umut yoktu; borular çeşitli yerlerinden yarılmış ve bütün sıvı dışarı akmıştı. Doktor'un fenerinin aydınlığında, çark, üzerlerinde bir ışık halkası gibi parıldadı. Jimnastik yetenekleri için fazla yüksekteydi: üç buçuk metreden fazla. Kırık eşyaları, minderleri, kitapları biraraya getirdiler. Kütüphane, kalın gökyüzü atlaslarına kadar, sarsıntıdan tamamıyla sağlam çıkmıştı. Mühendis'in komutasında, birkaç yanlış girişimden sonra, adamlar bunlardan tuğla gibi yararlanarak bir piramit inşa ettiler. Altı ayak yüksekliğindeki bu yığını oluşturmaları yaklaşık bir saatlerini aldı.</p>

  <p class="calibre2">"Bedensel işlerden nefret ederim," diye soludu Doktor. Havalandırma birimindeki bir boşluğa sıkıştırdıkları fener, kütüphaneye gidip kolları kitaplarla dolu dönerlerken yollarını aydınlatıyordu. "Daha önce, sınırlı olanaklarla böyle icatların ortaya çıkarılabileceğine inanmazdım. Hele yıldız yolculuklarında..." Şimdi tek konuşan oydu. En sonunda Kaptan, arkadaşlarının yardımıyla, piramite dikkatle tırmandı ve çarka parmaklarıyla dokundu.</p>

  <p class="calibre2">"Henüz yeterli değil," dedi. "İki inç kısa. Eğer zıplarsam hepsi devrilecek"</p>

  <p class="calibre2">"Bende şans eseri Tachyon Teorisi var," dedi Doktor, elinde bir kütleyi kaldırarak "Bu, işimizi görür."</p>

  <p class="calibre2">Kaptan çarka sıkıca tutundu. El feneri kıpırdayınca, gölgesi, şimdi tavan olan beyaz plastik kaplamanın öbür tarafına atladı. Kitapların birkaçı aniden yer değiştirince Fizikçi, "Dikkat et," diye bağırdı.</p>

  <p class="calibre2">"Elimizde itebilecek bir şey yok," diye yakındı Kaptan hırıltılı bir sesle. "Kahretsin!" Çark ellerinden kaydı. Bir an dengesini kaybetti ama toparlandı. Diğerleri de artık yukarıya bakmaktan vazgeçip, kollarını birleştirerek, devrilmesini önlemek için dengesiz yükseltiyi bütün yönlerden sardılar. Kaptan çarkın kolunu yeniden tuttu. Bir kazınma sesinin ardından birdenbire kitaplar devrildi. Kaptan havada asılı kaldı ama çark bir tam dönüş yapmıştı.</p>

  <p class="calibre2">"On bir kez daha," dedi kitap yığınının üstüne atlarken.</p>

  <p class="calibre2">İki saat sonra iç kapak sorunu çözülmüştü. Açılmaya başladığında bütün mürettebat alkış tuttu.</p>

  <p class="calibre2">Koridorun ortasında yukarıdan sarkan açık kapak, bölmeye girmeyi kolaylaştıracak bir platform oluşturuyordu. Giysiler sağlam çıkmıştı; içlerinde durdukları kilitli dolaplar şimdi yataydı. Adamlar bunların arasından geçtiler.</p>

  <p class="calibre2">"Hepimiz çıkacak mıyız?" diye sordu Kimyager.</p>

  <p class="calibre2">"Önce dış kapağı açıp açamayacağımızı görelim ..."</p>

  <p class="calibre2">Ama dış kapak, manivela ana gövdeyle kaynaşmış gibi, kımıldamadı bile. Altısı birden omuzlarıyla yüklenip ittiler, ardından vidalan değişik yönlere çevirmeye çalıştılar, ama vidalar da dönmedi.</p>

  <p class="calibre2">"Ulaşmak kolay, zor olan, karaya çıkmak," diye bir sonuç ortaya attı Doktor.</p>

  <p class="calibre2">"Çok zekice," dedi Mühendis. Ter gözlerini yakıyordu. Kilitli dolapların üzerlerine oturdular.</p>

  <p class="calibre2">"Açlıktan ölmek üzereyim," dedi Sibernetikçi sessizlikte.</p>

  <p class="calibre2">Fizikçi, "Bir şeyler yesek iyi olacak," dedikten sonra ambara girmeyi önerdi.</p>

  <p class="calibre2">"Mutfağı denesek daha iyi olur. Dondurucuda yiyecek var..."</p>

  <p class="calibre2">"Ben yalnız beceremem. Yolda bir ton hurda var. Başka gönüllü yok mu?"</p>

  <p class="calibre2">Doktor gitmeyi kabul etti. Kimyager de istemeyerek kalktı. Yarı açık iç kapağın çıkıntısında kafaları kaybolduğunda ve yanlarına aldıkları fenerin son ışığı da yok olduğunda Kaptan fısıltıyla konuştu:</p>

  <p class="calibre2">"Hiçbir şey söylemek istemedim. Durumun farkındasınız, değil mi?"</p>

  <p class="calibre2">"Evet," dedi Mühendis. Karanlıkta Kaptan'ın ayakkabısına dokundu ve elini üstüne koydu. Bir desteğe ihtiyacı vardı. "Dış kapağı kesebileceğimizi düşünüyor musun?" "Ne ile?" diye sordu Mühendis. "Bir lehim bekimiz var."</p>

  <p class="calibre2">"Sen hiçbir lehim bekinin bir buçuk ayaklık bir seramiti kestiğini duydun mu?"</p>

  <p class="calibre2">Sessiz kaldılar. Geminin derinliklerinden yankılı bir ses duyuldu; bir mahzenden geliyormuş gibiydi.</p>

  <p class="calibre2">"Bu ne?" dedi Sibernetikçi. Sesi sinirliydi, ayağa kalktı.</p>

  <p class="calibre2">"Otur," dedi Kaptan, nazik ama kesin bir sesle.</p>

  <p class="calibre2">"Sence kapı... gövdeyle kaynaşmış mıdır?"</p>

  <p class="calibre2">"Bilmiyorum," diye yanıtladı Mühendis.</p>

  <p class="calibre2">"Peki, neler olduğu hakkında bir fikrin var mı?"</p>

  <p class="calibre2">"Atmosfere yaklaştığımızı düşünmediğimiz bir anda kozmik hızla atmosfere daldık. Ama otopilot hata yapmış olamaz."</p>

  <p class="calibre2">"Hatayı biz yaptık, otopilot değil," dedi Kaptan. "Kuyruğu hesaba katınayı unuttuk." "Ne kuyruğu?"</p>

  <p class="calibre2">"Atmosferi olan her gezegenden hareket yönünün tersine doğru kuyruk şeklinde bir gaz tabakası uzanır. Bunu bilmiyor muydun?"</p>

  <p class="calibre2">"Evet, tabii biliyordum. Demek böyle bir kuyruğun'içine düştük? Ama yoğunluğu oldukça azalmış olmalı."</p>

  <p class="calibre2">"On üzeri eksi altı," dedi Kaptan. "Ya da o civarda. Ama biz saniyede kırkbeş milin üzerinde gidiyorduk dostum. Bizi bir duvar gibi durdurdu. İlk darbe buydu, hatırlıyor musun?"</p>

  <p class="calibre2">"Evet," dedi Mühendis. "Ve stratosfere girdiğimizde hâlâ altı ya da yedi mil yapıyorduk Gerçekten de parçalara bölünmeliydik. Geminin buna dayanmış olması çok garip." "Garip mi?"</p>

  <p class="calibre2">"Bu gemi, yirmilik bir akım yükleme oranına göre tasarlandı. Ve ben ekran patlamadan önce okun göstergede nasıl fırladığını kendi gözlerimle gördüm. İbre otuza çıktı."</p>

  <p class="calibre2">"Bizim için ne düşünüyorsun?"</p>

  <p class="calibre2">"Neyi kastediyorsun?"</p>

  <p class="calibre2">"30 g'lik sabit bir hız düşüşüne biz nasıl dayanabildik?"</p>

  <p class="calibre2">"Sabit değil. Ama, maksimumda, evet. Buna rağmen yavaşlatıcılar son kapasitede çalıştı. Nabzı başlatan da buydu zaten. "</p>

  <p class="calibre2">"Ama otopilot eşitliği sağlamıştı. Hava kompresörleri yüzünden oldu..." dedi Sibernetikçi, rahatsız bir ses tonuyla. Geminin derinliklerinde bir şeyler yuvarlanmaya başladı. Metal levhanın üstünde demir tekerlekler dönüyordu sanki. Az sonra durdu.</p>

  <p class="calibre2">"Hava kompresörlerine kusur bulma," dedi Mühendis. Motor odasına gitseydik sana gösterebilirdim; onlardan beklenenin beş katını gerçekleştirdiler. Unutma, onlar yalnızca yardımcı üniteler. Her şeyden önce yatakları gevşemişti ve nabız başladığında da..."</p>

  <p class="calibre2">"Yankılanma olduğunu mu düşünüyorsun?"</p>

  <p class="calibre2">"Yankılanma farklı bir konu. Gerçek şu ki, uzayda birkaç mil süründük. Neptün'deki şu taşıyıcı gibi, hatırladın mı? Motor odasını gördüğünde bana inanacaksın. Sana şu anda orada neler olduğunu söyleyebilirim."</p>

  <p class="calibre2">"Motor odasını görmek için acelem yok. Bu adamları bu kadar geciktiren nedir? Hiçbir şey göremiyorum."</p>

  <p class="calibre2">"Bir ışığımız olacak, endişelenme," dedi Mühendis. Parinaklarının hâlâ sessiz duran ve kıpırdamayan Kaptan'ın ayakkabısının üstünde olduğunun farkında değildi.</p>

  <p class="calibre2">"Motor odasına daha sonra gideriz. Şu anda bu yalnızca zaman öldürmek olur. Başka ne yapabiliriz?"</p>

  <p class="calibre2">"Gerçekten buradan çıkamayacağımızı mı düşünüyorsun?"</p>

  <p class="calibre2">"Sadece şaka yapıyordum. Her zaman yaparım."</p>

  <p class="calibre2">"Bu kadar yeter," dedi Kaptan kendine gelerek. "Hangi şartlarda olursa olsun, gerektiğinde, bir acil çıkışı da var."</p>

  <p class="calibre2">"Şu anda da tesadüfen altımızda bulunuyor. Gemi adeta bir hendek kazımış olmalı. Ben dış çıkışın toprağın üzerinde kaldığından bile emin değilim."</p>

  <p class="calibre2">"Aletlerimiz var. Tünel kazabiliriz."</p>

  <p class="calibre2">"Yükleme bölümü ne durumda?"</p>

  <p class="calibre2">"Gömülmüş," dedi Mühendis. "Şaftın içine baktım. Ama tankerlerden biri yarılmış olmalı. En az iki metre yüksekliğinde su var orada. Büyük olasılıkla da radyoaktif."</p>

  <p class="calibre2">"Nereden biliyorsun?"</p>

  <p class="calibre2">"Her zaman önce reaktör soğutma sistemi devreden çıkar, bunu bilmiyor musun? Yükleme bölümünü unut. Bu yolu kullanmak zorundayız, tabiî eğer..."</p>

  <p class="calibre2">"Eğer bir tünel kazmazsak," dedi Kaptan yumuşak bir sesle.</p>

  <p class="calibre2">"Evet, tabii, bu da mümkün," diye kabul etti Mühendis ve sustu. Ayak sesleri duyulmaya başlamıştı. Altlarındaki koridordan gelen ani ışık gözlerini kamaştırdı.</p>

  <p class="calibre2">'Jambon, kraker, dil, ne isterseniz... Hepsi teneke kutularda! Çikolata bile var ve termoslarımız da burada," diye seslendi ilk önce tırmanan Doktor. Feneri, kutularla alüminyum tabakları yukarı aktarıp odaya çıkan diğerlerine tuttu.</p>

  <p class="calibre2">"Termoslar zarar görmemiş," dedi Sibernetikçi bardağına kahve doldururken.</p>

  <p class="calibre2">"Evet, tenekeler de iyi görünüyor. Ama dondurucu birimler, fırınlar, küçük moleküler synthesizer, su filtreleri... hepsi parçalanmış."</p>

  <p class="calibre2">"Ya arıtma cihazı?"</p>

  <p class="calibre2">"O da aynı durumda. Aletlerimiz olsaydı onarabilirdik Ama bu bir kısır döngü: bir onarım robotu için akıma ihtiyacımız var, ama jeneratörü onarmadığımız sürece akım elde edemeyiz ve jeneratörü onarmak için de bir onarım robotu gerek."</p>

  <p class="calibre2">"Evet, kafa yoruyorsunuz bilimci arkadaşlarım. Peki, bize sunacak bir umut ışığınız yok mu?" diye sordu Doktor, krakerlere yağ sürüp, üzerlerine jambon dilimleri dizerken. Yanıt beklemeden devam etti:</p>

  <p class="calibre2">"Çocukluğumda okuduğum bilimkurgu kitaplarındaki hikâyeler bizim şu sefil yıkıntıya beş basardı. Ama yine de bize olanlara benzer bir şeyle karşılaşmadım."</p>

  <p class="calibre2">"Çünkü çok bayağı," dedi Sibernetikçi suratını buruşturarak.</p>

  <p class="calibre2">"Evet bu orijinal bir durum — bir tür gezegenlerarası Robinson Crusoe," dedi Doktor. Termosu kapattı. "Döndüğümde bütün yeteneklerimi kullanıp bunu yazmalıyım."</p>

  <p class="calibre2">Tenekeleri toplamaya başladılar. Fizikçi bunları giysilerin bulunduğu dolaplara atmayı önerdi. Adamlar, kapılar kapanabilsin diye duvara yaslanmak zorunda kaldılar.</p>

  <p class="calibre2">"Biliyorsunuz, ambardayken garip bir gürültü duyduk," dedi Kimyager.</p>

  <p class="calibre2">"Nasıl bir gürültü?"</p>

  <p class="calibre2">"Bir şeyler gemiyi eziyormuş gibiydi."</p>

  <p class="calibre2">"Bir kaya mı?" diye sordu Sibernetikçi.</p>

  <p class="calibre2">"Çok farklı bir şey," dedi Mühendis. "Atmosfere çarptığımızda dış muhafaza çok yüksek bir ısıya ulaştı. Baş taraf erimeye başlamış olabilir. İşte şimdi de gövdenin bazı bölümleri soğuyor ve değişiyor. Ayrıca iç basınç da artacak. Bundan dolayı gürültü oluyor. Şu an bile duyabilirsiniz. Dinleyin..."</p>

  <p class="calibre2">Geminin iç kısmında bir ses daha duydular. Ardından, kısa ve gitgide azalan bir dizi çatlamadan sonra ortalık yine sessizliğe gömüldü.</p>

  <p class="calibre2">"Robotlardan biri olabilir mi?" dedi Sibernetikçi umutla.</p>

  <p class="calibre2">"Robotların ne durumda olduğunu gördün."</p>

  <p class="calibre2">"Ama rezerv bölümüne bakmadık" Sibernetikçi, platformun çıkıntısına yaslandı ve karanlık koridora bağırdı, "Rezerv robotları!"</p>

  <p class="calibre2">Sesi yankılandı. Yanıt ise sessizlikti.</p>

  <p class="calibre2">"Gel, şu kapağa iyice bir bakalım," dedi Mühendis. Bu biraz içbükey tepsinin yanına diz çöktü; ışığı, kenarı boyunca her inçin üstünde gezdirdi. Üzeri küçük çatlaklarla kaplı mühürleri de aynı şekilde inceledi.</p>

  <p class="calibre2">"İçerde erime yok. Bu da hiç şaşırtıcı değil, çünkü seramitin ısı iletkenlik oranı çok zayıf."</p>

  <p class="calibre2">"Belki bir kez daha denemeliyiz," diye önerdi Doktor, dış kapak tekerleğine dokunarak.</p>

  <p class="calibre2">"Hiçbir anlamı yok," dedi Kimyager.</p>

  <p class="calibre2">Mühendis elini kapağa koydu ve aniden fırladı.</p>

  <p class="calibre2">"Suya ihtiyacımız var! Bol miktarda soğuk suya!"</p>

  <p class="calibre2">"Neden?"</p>

  <p class="calibre2">"Kapağa dokunun!"</p>

  <p class="calibre2">Hepsi aynı anda dokundular.</p>

  <p class="calibre2">"Çok sıcak," dedi biri.</p>

  <p class="calibre2">"Şansımız varmış!"</p>

  <p class="calibre2">"Bu neye yarayacak peki?"</p>

  <p class="calibre2">"Gövde ısınıp genleşti. Ve tabii kapak da. Eğer kapağı soğutursak, büzülecek ve biz de bu durumda açabiliriz belki."</p>

  <p class="calibre2">"Bunu suyla yapamayız. Dondurucu birimlerde hâlâ bir miktar buz olmalı," dedi Kaptan.</p>

  <p class="calibre2">Teker teker, adımlarının yankılandığı koridora adadılar. Kaptan, Mühendis ile birlikte odada kalmıştı.</p>

  <p class="calibre2">"Açılacak," dedi yavaşça, kendi kendine konuşur gibi.</p>

  <p class="calibre2">"Eğer eriyip kaynaşmadıysa," diye mırıldandı Mühendis.</p>

  <p class="calibre2">Isıyı tahmin edebilmek için parmağını kenar boyunca gezdirdi. "Seramit 3700 derecenin üstünde erimeye başlar. Koruyucunun en son ne kaydettiğine dikkat etmedin mi?"</p>

  <p class="calibre2">"Sonlarda, kadranlar kullanılmaz durumdaydı. Yanılmıyorsam, frenlere asıldığımızda iki bin beş yüzün üzerindeydi."</p>

  <p class="calibre2">"İki bin beş yüz derece çok fazla değil." "Evet, ama ya sonra!"</p>

  <p class="calibre2">Kimyager'in kızarmış yüzü platform çıkıntısının üzerinden göründü. El fenerini boynuna bağlamıştı. Sallanan ışıkla, elini tuttuğu kovadaki buzlar parladı. Kovayı Kaplan'a verdi.</p>

  <p class="calibre2">"Bir dakika. Nasıl yapmamız gerekiyor..." diyen Mühendis birden durdu ve "Hemen dönerim," dedikten sonra karanlıkta kayboldu.</p>

  <p class="calibre2">Koridorda yine ayak sesleri duyuldu. Doktor, üstünde buzlar yüzen iki kova suyla geldi. Fizikçi ile birlikte kapağa su dökerlerken kimyacı onlara ışığı tuttu. Su, yerden koridora aktı. On defa kadar ıslattıktan sonra kapaktan tiz bir gıcırtı çıktı. Buna çok sevindiler. Mühendis geri geldi; göğsüne, giysilerin birinden aldığı bir reflektörü bağlamıştı. Bu ışıkta her şey daha parlak görünüyordu. Kontrol odasından aldığı bir kucak dolusu plastik parçasını yere döktü. Buzları, Fizikçi'nin getirmeye devam ettiği plastik parçaları, hava yastıkları ve kitaplarla korumaya çalışarak, kapağın üstüne doldurmaya başladılar. Nihayet, sırtları ağrımaya başladığında ve sıcak metalin çok çabuk erittiği buzlardan yalnızca bir miktar kaldığında, Sibernetikçi her iki eliyle de tekerleği tuttu.</p>

  <p class="calibre2">"Henüz değil!" diye bağırdı Mühendis. Ama tekerlek şaşılacak bir kolaylıkla dönüverdi. Herkes havalara zıpladı. Tekerlek giderek artan bir hızla dönüyordu. Mühendis, kapağı emniyete alan üçlü sürgünün ana kolunu yakaladı ve çekti. Kalın camın ezilmesine benzer bir ses duyuldu. Ve kapak, önce kademeli hareket edip, sonra aniden en yakında durana çarparak içeriye düştü. Siyah bir çığ içeriyi diz boyu doldurdu. Fırlatılan, Kimyager'di; kapak onu yan duvara yapıştırmış, ama hırpalamamıştı. Kaptan son anda güç bela fırlamayı başararak Doktor'u neredeyse devirmişti. Birden hepsi dondular. Doktor'un darbe yiyen el feneri sönmüştü; tek ışık Mühendis'in göğsündeki reflektörden geliyordu.</p>

  <p class="calibre2">"Bu da ne?" diye sordu Sibernetikçi titrek bir sesle. Diğerlerinin arkasında, platform çıkıntısının yanında duruyordu.</p>

  <p class="calibre2">"Aden gezegeninden bir parça," diye yanıtladı Kaptan. Açık kalan kapağın arkasından Kimyager'i kurtarmaya çalışıyordu.</p>

  <p class="calibre2">"Evet," dedi Mühendis. "Çıkış yolunun tamamı toprağın altında."</p>

  <p class="calibre2">"Bizimki de, bilinmeyen bir gezegene gerçekleştirilen ilk <span class="italic">toprakaltı</span> iniş olmalı," diye düşüncesini belirtti Kaptan.</p>

  <p class="calibre2">Herkes gülmeye başladı. Özellikle Sibernetikçi, gözlerinden yaşlar gelene kadar güldü.</p>

  <p class="calibre2">"Bu kadar yeter," dedi Kaptan. "Sabaha dek böyle devam edemeyiz. Aletlerinizi alın baylar. Kazmamız gereken koca bir delik var."</p>

  <p class="calibre2">Kimyager eğilerek yerdeki yığından ağır, yoğun bir parça aldı. Toprak oval açıklıktan çıkıntı yapıyordu. Ara sıra tepenin üzerinden siyahımsı parçacıklar koridora kadar dökülüyordu. Adamlar koridora doğru geri çekildiler; platform üzerinde yeteri kadar uzun bir oda yoktu. Kaptan ve Mühendis aşağıya en son atladılar.</p>

  <p class="calibre2">"Ne kadar derindeyiz dersin?" diye Mühendis'e fısıldadı Kaptan. Koridorun ilerisinde bir parça ışık kımıldadı. Mühendis, reflektörü Kimyager'e vermişti.</p>

  <p class="calibre2">"Birçok şeye bağlı olarak değişir. Tagerssen 75 metrelik mesafeyi delmişti."</p>

  <p class="calibre2">"Evet, ama ondan ve gemisinden geriye hiçbir şey kalmadı."</p>

  <p class="calibre2">"Ya da Ay araştırmasını düşün. Çıkabilmek için kayalarda tünel açmak zorunda kalmışlardı. Bir düşünsene! Kayalar!"</p>

  <p class="calibre2">"Ama Ay'da süngertaşı var..."</p>

  <p class="calibre2">"Burada ne olduğunu kim bilebilir ki?"</p>

  <p class="calibre2">"Marn gibi görünüyor."</p>

  <p class="calibre2">"Kapak tarafında öyle, ama ya ötesinde?"</p>

  <p class="calibre2">Aletler başlı başına bir sorundu. Bütün uzun menzilli araçlar gibi, gemide de, kopyalı bir robot seti ve çeşitli gezegen koşullarındaki yeraltı işlerini de kapsayan her türlü çalışma için uzaktan kumandalı bir yarı-otomat vardı. Ama makinalar ölüydü ve akım olmadığı sürece de onarma şansı yoktu. Ellerindeki tek büyük çaplı ünite, bir mikro reaktörün güçlendirdiği ve yine, elektrik olmadan çalıştıramayacakları bir kazma makinasıydı. Kısacası bu işi ilkel aletler kullanarak yapmak zorundaydılar: Kazma kürekle. Bu da, başka sorunların ortaya çıkması demekti. Birkaç saat uğraştıktan sonra mürettebat geri döndü ve tünelin duvarlarını takviye için, uca doğru yassılaşıp meyillenen üç çapa, iki çelik sırık ve geniş metal levhalar getirdi. Toprağı, kovalarda ve kısa alüminyum borularla desteklenmiş, çöp kutusu benzeri büyük plastik kutularda taşıdılar.</p>

  <p class="calibre2">Kazadan bu yana yaklaşık olarak on sekiz saat geçmişti ve adamlar yorgunluktan tükenmek üzereydiler. Doktor, en azından birkaç saatlik bir uykuya ihtiyaçları olduğunu seziyordu. Uyuma bölmelerindeki kuşetleri yerlerinden fırlayıp şu anda dikey durduğundan, önce ellerindeki ıvır zıvırdan yatak icat etmeleri gerekiyordu. Kuşetleri çözmek için çaba harcamaktansa hava şiltelerini, hemen hemen yarısı boş olan kütüphaneye sürüklemeyi ve yerde yan yana., yatmayı tercih ettiler.</p>

  <p class="calibre2">Ama Kimyager ve Mühendis dışında hiçbirini uyku tutmadı. Böylece Doktor tekrar kalktı ve feneri alarak uyku hapı aramaya gitti. Aşağı yukarı bir saat, ilkyardım odasına giden koridor boyunca duvar kompartımanlarından dökülen kırık alet ve aracın kapattığı yolu açmakla geçti. Sonunda, gemi saatine göre sabahın dördü olduğunda haplar işe yaramıştı. Işık söndü ve düzensiz nefes alıp vermeler az sonra karanlık odayı doldurdu.</p>

  <p class="calibre2">Birdenbire uyandılar. Çok yüksek doz alan ve sarhoş gibi Sibernetikçi dışında hepsi kalktı. Mühendis, ensesindeki keskin ağrıdan yakınıyordu. Doktor burada bir şişkinlik gördü; boynunu büyük olasılıkla kapak tekerleğiyle boğuşurlarken incitmişti.</p>

  <p class="calibre2">Canlılıkları azalmıştı. Doktor bile pek konuşmuyordu. Hava uyum odasındaki yiyecek stoku yanına yanaşılmaz durumdaydı; bir pislik tepesinin altında kalmıştı. Bu yüzden Fizikçi ve Kimyager bir kez daha, yorgunluktan adeta sürünerek, teneke kutulardaki yiyecekleri getirmek üzere ambara gittiler. Tünel işine, kaldıkları yerden başladıklarında ise saat dokuzdu.</p>

  <p class="calibre2">Salyangoz hızıyla ilerliyorlardı. Oval delikte, yalnızca kıpırdayabilecekleri bir küçük oda oluşmuştu. Öndekiler çapalarıyla toprak kütlesini kırıyor, arkadakiler de koridora götürüyorlardı. Daha sonra toprağı en kısa mesafede olan ve içinde, yakın zamanda ihtiyaç duyabilecekleri bir şey bulunmayan kumanda odasına yığmaya karar verdiler.</p>

  <p class="calibre2">Dört saat sonra kabindeki toprak diz yüksekliğine gelmişti ama tünel henüz yalnızca iki metre uzunluğundaydı. Marn yoğun ama o kadar da sert olmamasına rağmen, sırık ve çapaların keskin yüzleri saplanmaya devam etti ve adamların deli gibi çalışmaları yüzünden saplan eğrildi. Kaptan'ın kullandığı çelik çapa en sağlam olanıydı. Bu arada çökme olasılığından korkan Mühendis, sürekli olarak tavanın iyi desteklenmesine dikkat etti. Akşam olduğunda, baştan aşağı balçığa bulanmış bir durumda yemeğe oturdular. Kapaktan hemen hemen yetmiş derecelik bir açıyla dikine uzanan tünel ise altı metreden ileri gidememişti.</p>

  <p class="calibre2">Mühendis alt kata uzanan şaftın içine baktı. Ama, ana kolun otuz metre kadar gerisindeki yükleme platformunun çelik açma mekanizmasının olması gereken yerde yalnızca siyah bir su vardı. Seviye önceki güne oranla daha yüksekti; tankerlerden biri hâlâ sızıntı yapıyor olmalıydı. Suya radyasyon bulaşmıştı. Bunu küçük radyoaktivite ölçüm aracıyla da doğruladıktan sonra şaftı kapattı ve arkadaşlarının yanına döndüğünde onlara bundan söz etmedi.</p>

  <p class="calibre2">"Her şey yolunda giderse yarın dışarıda olacağız. Bir terslik çıkarsa iki günümüzü daha alır," diye düşüncesini açıkladı Sibernetikçi, termostan üçüncü kahvesini içerken. Herkes kahve içiyordu.</p>

  <p class="calibre2">"Nereden biliyorsun?" diye şaşkınlıkla sordu Mühendis.</p>

  <p class="calibre2">"Yalnızca bir önsezi."</p>

  <p class="calibre2">"Robotlarında olmayan şeye o sahip," dedi Doktor gülerek</p>

  <p class="calibre2">Gün ilerledikçe Doktor'un keyfi yerine gelmişti. Kazma işini bıraktığında işe yarar bir şeyler aramak üzere geminin çeşitli bölümlerine gitti. Döndüğünde, ellerindeki malzemeye iki manyetolu fener, portatif bir tıraş makinası, vitamin katkılı çikolata ve bir dizi havlu ekledi. Adamlar oldukça kirlenmişlerdi, giysileri leke içindeydi ve elektrik yokluğundan ötürü, elbette tıraşsızdılar.</p>

  <p class="calibre2">Ertesi günün tamamı tüneli kazmakla geçti. Kumanda odası artık çok doluydu, kapıdan toprağı atmak güçleşmişti. Ardından kütüphaneyi kullandılar. Doktor'un bu konuda kuşkuları vardı ama, icat ettikleri el arabasını birlikte taşıdıkları Kimyager, koca bir toprak yığınını kitapların üstüne tereddütsüz boşaltıverdi.</p>

  <p class="calibre2">Tünel, beklenmeyen bir şekilde açılmaya başladı. Toprak şimdi, giderek daha kuru çıkıyordu ve yoğunluk bir süredir azalmıştı. Fizikçi bunu söylemesine rağmen diğerleri kabul etmediler; gemiye sürekli aktardıkları toprak onlara farklı görünmüyordu. Koca bir parça aniden düşüp delikten içeri hava girdiğinde Mühendis ve Kaptan, öncekilerin elleriyle ısınan aletleri kapıp eğri duvarı yontma işini henüz devralmışlardı. Hava akımını hissedebiliyorlardı: dışarıdaki atmosfer basıncı, tüneldekinden ve rokettekinden biraz daha yüksekti. Çapalar ve çelik sırıklar artık çok daha hızlı çalışıyordu. Toprağı içeriye daha fazla aktarmadılar. Mürettebatın kalan kısmı öndekilere yardım edemiyordu, çünkü geriye bağlantıyı sağlayan bir bölme yoktu. Son birkaç vuruştan sonra Mühendis dışarı süzülmek üzereydi ki Kaptan durdurdu. Önce çıkışı genişletmek istiyordu. Son toprak parçalarının da gemiye aktarılması için emirler verdi; böylece tünelin tıkanma olasılığı ortadan kalkacaktı. Bu yüzden altı adamın gezegenin yüzeyine çıkmasından önce, bir on ya da yirmi dakika daha geçti.</p>

  <p class="calibre2">DIŞARlSI alacakaranlıktı. Tünel on iki metre yüksekliğinde hafif eğimli bir tepeciğin eteklerine açılmıştı. Ötede, geniş bir açıklık, üzerinde ilk yıldızların yanıp söndüğü ufka doğru uzanıyordu. Uzakta belli belirsiz, ince, ağacımsı şekiller vardı, ama batan güneşin artık çok zayıflamış ışıkları her şeyi koyu bir griye gömmüştü. Adamlar sessizce durdular. Sol taraflarında geminin koca gövdesi havaya doğru bir açı yapıyordu. Mühendis'in tahminine göre altmış metrelik bu gövdenin otuz altı metre kadarı tepeciğin içinde gömülüydü. Ama artık hiçbiri kullanılacak durumda olmayan kanatlar ve egzoz borularıyla son bulan bu dev siluletle ilgilenmiyordu. Soğuk havanın bir isim veremedikleri baygın, yabancı kokusunu içlerine çektiler ve güçlü bir çaresizlik duygusu çöktü üzerlerine. Borular, çapalar ellerinden düştü. Geniş açıklığın karanlığa batmış ufuklarına, tepede parıldayan yıldızlara bakakaldılar.</p>

  <p class="calibre2">"Şu Kutup Yıldızı mı?" diye sordu Kimyager yavaşça. Doğuda, alçaktaki titrek bir yıldızı işaret ediyordu.</p>

  <p class="calibre2">"Onun buradan görülmemesi gerek. Şu anda... Galaktik Güney Kutbu'nun tam altındayız, evet. Southern Cross da oralarda bir yerde olmalı..."</p>

  <p class="calibre2">. Yukarı baktılar. Siyah gökyüzü, takımyıldızlarla pırıl pırıldı. Bazılarını, adlarını söyleyerek birbirlerine gösterdiler. Bu, bir süre oyaladı onları. Boş alanda yabancı olmadıkları tek şey yıldızlardı.</p>

  <p class="calibre2">"Giderek soğuyor, tıpkı çöl gibi," dedi Kaptan.</p>

  <p class="calibre2">"Bu saatten sonra bir şey beceremeyiz. Gemiye dönsek iyi olur."</p>

  <p class="calibre2">"Ne? O mezara mı?" diye bağırdı Sibernetikçi kızgınlıkla.</p>

  <p class="calibre2">"O mezar olmasaydı, burada iki günde telef olurduk," dedi Kaptan. "Çocuk olma." Bunu söyledikten sonra arkasını döndü, bayırın bu birkaç metrelik yüksekliğinden güç bela seçilebilen deliğe doğru durmaksızın yürüdü. Bacaklarını sallayıp kendini içeri bıraktı. Bir an için yalnızca kafası dışarıda kaldı, sonra tamamen yok oldu. Diğerleri birbirlerine bakıyorlardı.</p>

  <p class="calibre2">"Hadi," diye mırıldandı Fizikçi. İsteksizce onu takip ettiler.</p>

  <p class="calibre2">Dar delikten içeri sürünmeye başladıklarında, Mühendis, sıranın en sonundaki Sibernetikçi'ye "Havadaki kokuya dikkat ettin mi?" diye sordu.</p>

  <p class="calibre2">"Evet. Tuhaf, keskin... Bileşimini biliyor musun?"</p>

  <p class="calibre2">"Dünya'nınkine benziyor, yalnızca birkaç madde fazlası, adlarını şu an hatırlamıyorum. Ama zararsız. Veriler kütüphanede ikinci rafta, yeşil bir..." Bunları söylerken, kütüphaneyi kendi elleriyle toprakla doldurduğu aklına gelmişti. "Kahretsin," dedi ve o da kendini tünelden aşağı bıraktı.</p>

  <p class="calibre2">Dışarıda yalnız kalan Sibernetikçi birden kendini huzursuz hissetti. Korku değildi ama boğucu bir kaybolmuşluk duygusuydu bu, ya da çevrenin esrarlı görüntüsü belki. Ayrıca solucanlar gibi toprağa geri dönmeyi de alçaltıcı buluyordu. Bunları düşünürken, başını koruyarak Mühendis'in arkasından o da tünelde sürünmeye başladı.</p>

  <p class="calibre2">Ertesi gün, yiyeceklerini yukarı taşıyıp kahvaltılarını orada yapmak isteyenler oldu, ama Kaptan buna karşı çıktı. Ona göre bu, başlarına fazladan bir dert açabilirdi. Böylece, hava boşluğunda, iki fenerin ışığında karınlarını doyurdular ve bu arada soğumuş olan kahvelerini içtiler. Sibernetikçi damdan düşer gibi sordu:</p>

  <p class="calibre2">"Bunca zamandır nasıl iyi hava soluyabiliyoruz biz?"</p>

  <p class="calibre2">Kaptan gülümsedi. Çökük yanakları kirli sakallıydı.</p>

  <p class="calibre2">"Oksijen silindirleri zarar görmemiş. Ama arıtma sorunu var; otomatik filtrelerin yalnızca biri çalışır durumda: Bataryaların üstündeki acil durum filtresi. Elektrikli olanlar zaten işe yaramaz. Kısacası altı-yedi gün içinde boğulacaktık."</p>

  <p class="calibre2">"Yani sen bunu biliyor muydun?" diye sordu Sibernetikçi yavaşça. Kaptan cevap vermedi.</p>

  <p class="calibre2">"Şimdi ne yapıyoruz?" diye sordu Fizikçi.</p>

  <p class="calibre2">Yiyecek kaplarını su dolu bir kovada yıkadılar ve Doktor, havlularından biriyle onları kuruladı.</p>

  <p class="calibre2">"Atmosferde oksijen var," dedi Doktor, alüminyum bir tabağı diğerlerinin üzerine fırlatırken. "Bu da, burada hayat olduğunu gösteriyor. Elimizde başka hangi bilgiler var?"</p>

  <p class="calibre2">"Hemen hemen hiç. Uzay Araştırma, atmosferden bir örnek almıştı, hepsi bu."</p>

  <p class="calibre2">"İniş yapmadığını mı söylüyorsun?"</p>

  <p class="calibre2">"Evet. İniş yapmadı."</p>

  <p class="calibre2">"Bu, bir dolu bilgi demek," dedi Sibernetikçi. Küçük bir şişedeki alkol ve biraz pamukla yüzünü temizlemeye çalışıyordu. Su stoklarının yetersizliğinden iki gündür yüzlerini yıkayamamışlardı. Fizikçi havalandırma ünitelerinden birinin cilalı yüzeyinde suratını inceledi.</p>

  <p class="calibre2">"Hiç yoktan iyidir," dedi Kaptan yavaşça. "Eğer havanın bileşimi farklı olsaydı, oksijensiz demek istiyorum, benim hatam hepinizi öldürecekti."</p>

  <p class="calibre2">"Ne?" diye bağırdı Sibernetikçi. Neredeyse bardağını elinden düşürüyordu.</p>

  <p class="calibre2">"Ve tabii kendimi de," diye devam etti Kaptan. "Milyarda bir bile şansımız olmayacaktı. Ama şimdi var."</p>

  <p class="calibre2">Çıt çıkmıyordu. Sessizliği Mühendis bozdu.</p>

  <p class="calibre2">"Oksijenin varlığı bitkiler ve hayvanlar anlamına mı geliyor?"</p>

  <p class="calibre2">"Her zaman değil," dedi Kimyager. "Küçükköpek Takımyıldızının Alfa gezegenlerinde de oksijen var ama bitki ya da hayvan yok."</p>

  <p class="calibre2">"Ya ne var?"</p>

  <p class="calibre2">"Fotoidler."</p>

  <p class="calibre2">"Işıldak bakteri mi?"</p>

  <p class="calibre2">"Hayır, bakteri değiller."</p>

  <p class="calibre2">"Her neyse, önemli değil," dedi Doktor. Kapları ve yiyecek kutularını bir kenara koydu. "Şimdi başka endişelerimiz var. Savunma sistemlerini çalıştıramayız, yanılıyor muyum?"</p>

  <p class="calibre2">"Oraya ulaşamayız bile," diyerek onayladı Sibernetikçi. "Robotların yatak bağlantıları koptu. Bütün döküntüleri kaldırıp götürmek için iki tonluk yük asansörünü kullanırdık ama o da çok dipte bir yerlerde yatıyor."</p>

  <p class="calibre2">"Peki silah işini ne yapacağız?" diye sordu Doktor.</p>

  <p class="calibre2">"Jektörler orada," dedi Sibernetikçi.</p>

  <p class="calibre2">"Onları nasıl şarj etmeyi düşünüyorsun?"</p>

  <p class="calibre2">"Kontrol odasında akım yok mu? Ama nasıl olur? Son baktığımızda vardı!"</p>

  <p class="calibre2">"O gördüğümüz, akümülatörde bir kısa devre olmalı," dedi Mühendis.</p>

  <p class="calibre2">"Jektörler neden önceden şarj edilmedi?"</p>

  <p class="calibre2">"Emirler. Onları şarjlı durumda taşıyamayız," diye mırıldandı Mühendis.</p>

  <p class="calibre2">"Emirler mi? Kahretsin!"</p>

  <p class="calibre2">"Bu kadar yeter!"</p>

  <p class="calibre2">Kaptan"ın sesiyle birlikte Sibernetikçi öfkeyle omuz silkti. Doktor dışarı çıktı. Elinde subaplı, kısa bir oksidize silindirle geri döndüğünde, Mühendis de kabininden getirdiği naylon, hafif bir sırt çantasının ceplerine acil yiyecek paketlerini tıkıştırıyordu. Doktor'un elindeki ilgisini çekti.</p>

  <p class="calibre2">"Nedir o?"</p>

  <p class="calibre2">"Bir silah."</p>

  <p class="calibre2">"Ne atıyor peki?"</p>

  <p class="calibre2">"Uyutucu gaz."</p>

  <p class="calibre2">Mühendis bir anda kahkahalara boğuldu.</p>

  <p class="calibre2">"Sana bu gezegende yaşayan bir şeyi bir gazla uyutabileceğini düşündüren nedir acaba?"</p>

  <p class="calibre2">"Eğer saldırıya uğramış olsaydın, her durumda kendini uyuşturabilirdin," dedi Kimyager. Bu kez, Doktor dahil, hepsi gülmeye başladı.</p>

  <p class="calibre2">"Bu, oksijenle solunum yapan her türlü canlıyı etkisiz hale getirebilir," dedi sonunda. "Ve bir darbe geldiğinde de... izleyin!"</p>

  <p class="calibre2">Silindirin altındaki bir tetiği çekti. İncecik bir buhar koridorun karanlığına doğru püskürdü.</p>

  <p class="calibre2">"Pekâlâ... elimizde daha iyi bir şey bulunmadığına göre..." dedi Mühendis. Silindire pek güvenmemişe benziyordu.</p>

  <p class="calibre2">"Gidiyor muyuz?" diye sordu Doktor. Silindiri ceplerinden birine attı.</p>

  <p class="calibre2">"Hadi gidelim."</p>

  <p class="calibre2">Güneş tepedeydi. Uzakta ve küçük olmasına rağmen Dünya'dakinden daha sıcaktı. Ama onları en çok şaşırtan, güneşin tam yuvarlak olmamasıydı. Parmaklarının arasından ve kendi antiradyasyon paketlerini bağlamak için kullandıkları yarısaydam kırmızı kâğıtların arkasından Güneş'i incelediler.</p>

  <p class="calibre2">"Kendi ekseni etrafındaki devir hızından dolayı yassı görünüyor, öyle değil mi?" diye sordu Kimyager Kaptan'a.</p>

  <p class="calibre2">"Evet, yassılık uçuş sırasında daha belirgindi. Hatırlamıyor musun?"</p>

  <p class="calibre2">"O zaman dikkat etmemiştim..."</p>

  <p class="calibre2">Güneş'e arkalarını döndüler ve gemilerine baktılar. İçine gömüldüğü alçak tepeden dışarıya doğru meyilli bir çıkıntı oluşturan beyaz, silindirik gövde dev bir topa benziyordu. Gölgede kalan tarafı sütbeyaz ve Güneşin vurduğu tarafı gümüşi parlayan dış yüzeyi zarar görmemişe benziyordu. Mühendis geminin toprağa girdiği kısma yaklaştı, gövdeyi bir kuşak gibi saran toprak kabartısının kenarına çıktı ve elini madeni kaplamanın üzerinde gezdirdi.</p>

  <p class="calibre2">"Şu seramit hiç de fena değilmiş," dedi arkasını dönmeden. "Borulara bir bakabilseydim..." Başını kaldırdı ve açıklığın üzerinde havaya yükselip kalmış çıkıntılara umutla baktı.</p>

  <p class="calibre2">"Onu daha sonra yapacağız," dedi Fizikçi. "Şu araştırma işini halledelim önce."</p>

  <p class="calibre2">Kaptan tepeye ulaşmıştı. Diğerleri de aceleyle ona yetiştiler. Kahverengimsi sarı, pürüzsüz alanın her yanı günlük Güneşlikti ve her yöne doğru değişmeksizin uzanıyordu. Bir gün önce gözledikleri, uzakta yükselen siluetlerin parlak günışığı altında, ağaç olmadığı anlaşılıyordu. Tepede Dünya'daki kadar mavi olan gökyüzü, ufukta yeşilimsi bir renge bürünmüştü. Kuzeyde belli belirsiz sirrus bulutları yavaş yavaş kayıyordu. Kaptan bileğine bağlı küçük pusuladan yönleri kontrol etti. Doktor eğilip ayağıyla toprağı eşelemeye başladı.</p>

  <p class="calibre2">"Burada neden hiçbir şey yetişmemiş?" diye sordu şaşkınlıkla.</p>

  <p class="calibre2">Bu söz üzerine hepsi duraksadı. Gerçekten de alan gözlerinin görebildiği en son noktaya kadar çırılçıplaktı.</p>

  <p class="calibre2">"Giderek artan step iklimi koşullarının etkisi altında kalmış bir bölge gibi görünüyor," dedi Kimyager tereddütle. "İlerde, batıya doğru uzanan şu arazi yamalarını görüyor musunuz? Oraya doğru renk sarıya kaçıyor. Bu, çöl olmalı. Rüzgar kumu buraya üflüyor; çünkü bu tepe killi."</p>

  <p class="calibre2">"Emin olduğumuz tek şey de bu zaten," dedi Doktor.</p>

  <p class="calibre2">"Keşifte izleyeceğimiz yollar için iyi bir plan yapmamız gerek," diye söze başladı Kaptan. "Yanımızdaki yiyecek bize ancak iki gün yeter."</p>

  <p class="calibre2">"Yalnız bu olsa iyi; suyumuz da fazla değil," dedi Sibernetikçi.</p>

  <p class="calibre2">"Buradaki suyu bulana dek elimizdekini bölüşeceğiz. Oksijenin olduğu bir yerde su da vardır. Şu aşamalarla ilerlememizi öneriyorum: İlk olarak düz bir çizgi halinde gidelim, elbette, güvenli ve acelesiz geri dönebileceğimiz bir noktaya kadar."</p>

  <p class="calibre2">"Bu, hangi yön olursa olsun, en fazla on beş mil eder," dedi Fizikçi.</p>

  <p class="calibre2">"Kabul edilmiştir. Şimdi tek soru, ne tür bir araştırma yapacağımız."</p>

  <p class="calibre2">"Durun bir dakika," dedi Mühendis. Az ötede, diğerlerinden ayrı duruyordu ve kafası bir şeye takılmış gibiydi. "Sizce bu çılgınlık değil mi?" dedi. "Bilinmeyen bir gezegenin ortasına düştük, dışarı çıkmayı zar zor başarabildik ve en önemli işi yapmak yerine, yani geminin dışarı çıkarılması için onarılabilecek her ne varsa bütün enerjimizi bunda toplamak yerine, biz, araştırma yapmaya kalkıyoruz. Hem de silahımız ya da savunma adına kullanabileceğimiz bir malzememiz ve en önemlisi de burada ne bulacağımıza dair en ufak bir fikrimiz olmadan."</p>

  <p class="calibre2">Kaptan sessizce onu dinlerken diğerlerine bakıyordu. Hepsi tıraşsızdı ve üç günlük rezillikleri onlara vahşi bir görünüm vermeye başlamıştı. Mühendis'in sözlerinin, hepsini düşündürdüğü açıktı, ama Kaptan'ın ne söyleyeceğini bekler gibi, hiçbiri konuşmadı.</p>

  <p class="calibre2">"Altı adam bir uzay gemisini kazma kürekle yerin altından çıkaramaz Henry," dedi Kaptan, sözcükleri dikkatle tartarak. "Bunu çok iyi biliyorsun. Henüz durum tam olarak belli değilken en küçük bir ünitenin onarımının bile ne kadar süreceğini kestiremeyiz. Bu gezegende yaşayanlar var. Ama bu konuda hiçbir şey bilmiyoruz. Çarpmadan önce etrafında dolaşmadık bile. Karanlıkta kalan tarafından yaklaşıp, hata sonucu, kuyruğa düştük. Düştüğümüzde karanlık aydınlık sınırına ulaşmıştık Bu arada ben son ekranın yanında yatıyordum. Ve... gördüğüm, ya da en azından gördüğümü sandığım şey... bir şehre benziyordu."</p>

  <p class="calibre2">"Bunu bize neden söylemedin?" diye sordu Mühendis yavaşça.</p>

  <p class="calibre2">"Evet, neden?" diye tekrarladı Fizikçi.</p>

  <p class="calibre2">"Çünkü emin değildim. Hangi yöne bakmamız gerektiğini bile bilmiyordum. Gemi fırıldak gibi dönüyordu. Şimdi bir şansımız var, evet, küçük de olsa var; yardım alabiliriz. Durumumuzun ne kadar ümitsiz olduğunu hepiniz biliyorsunuz. Suya ihtiyacımız var. Suyun büyük kısmı döküldü ve kirlendi. Bu durumda, sanırım bazı riskleri göze almamızda pek sakınca yok."</p>

  <p class="calibre2">"Katılıyorum," dedi Doktor.</p>

  <p class="calibre2">"Ben de öyle," dedi Fizikçi.</p>

  <p class="calibre2">Sibernetikçi birkaç adım uzaklaştı ve yüzünü güneye döndü. Diğerlerinin söylediklerini duymak istemiyor gibiydi. Kimyager başını sallıyordu. Mühendis tepenin eteğine indi, çantasını alıp sırtına geçirdi ve sordu:</p>

  <p class="calibre2">"Ne tarafa?"</p>

  <p class="calibre2">"Kuzeye," dedi Kaptan. Mühendis yürümeye başlayınca diğerleri de ona katıldı. Birkaç dakika sonra geriye dönüp baktıklarında tepe zar zor seçiliyordu, yalnızca geminin gökyüzüne yükselen gövdesi belirgindi.</p>

  <p class="calibre2">Sıcaktı. Yürüdükçe gölgeleri kısalıyordu. Botları kuma saplanıyordu ve sessizlikte duyulan sadece adımlarıyla soluklarıydı. Alacakaranlıkta ağaca benzettikleri ince şekillerden birine yaklaşırken yavaşladılar. Sarı-kahverengi topraktan yükselen, dikey bir gövdeydi bu. Bir fil derisi griliğinde, soluk metalik bir parlaklıktaydı. Alt kısmı bir insan kolundan daha kalın olmamakla birlikte, yukarı çıktıkça genişliyor ve iki metre kadar yüksekteki tepe noktasında yassı bir çanak şeklini alıyordu. Ama kaliksin en tepede açık olup olmadığını aşağıdan görmek mümkün değildi. Tamamen hareketsizdi. Adamlar bu acayip gövdenin altı metre kadar gerisinde durdular ama Mühendis yaklaşmaya devam etti ve dokunmak üzere elini kaldırıyordu ki Doktor, "Dur!" diye bağırdı.</p>

  <p class="calibre2">"Şuraya bakın!"</p>

  <p class="calibre2">Başlarını kaldırdılar. Az önce otuz, kırk metre ötelerinde etraflarını çevreleyen üç dört tane benzer, uzun, ince gövdenin şimdi bir tanesi bile yoktu.</p>

  <p class="calibre2">"Hepsi yok oldu!" diye haykırdı Sibernetikçi.</p>

  <p class="calibre2">Gözlerini zorladılar ama kaliksler gerçekten yok olmuştu. Güneş giderek güçleniyordu; sıcak, dayanılması zor bir hal almıştı. Yürümeye devam ettiler.</p>

  <p class="calibre2">Bir saat sonra, kervan gibi, ince bir sıra halinde yayılmışlardı. En önde, sırt çantasını şimdi kolunun altına almış, Doktor yürüyordu, onun arkasında Kaptan vardı, Kimyager sıranın en sonunda geliyordu. Hepsi tulumlarının önünü açmış, kollarını sıvamıştı. Tere batıp çıkmış gibiydiler, ağızları kurumuştu. Açıklığın ortasında ayaklarını adeta sürüyerek ilerliyorlardı. Ufukta yatay bir şerit görünür gibi oldu. Doktor durdu ve Kaptan'ı bekledi.</p>

  <p class="calibre2">"Ne kadar yürüdük sence?"</p>

  <p class="calibre2">Kaptan Güneş'e ve geminin yönüne doğru dönüp baktı. Artık görünmüyordu.</p>

  <p class="calibre2">"Gezegenin yarıçapı Dünya'nınkinden küçük," dedi, bir mendille yüzünü kurularken. "Beş mil kadar oldu sanırım."</p>

  <p class="calibre2">Doktor şişmiş göz kapaklarını kısarak baktı. Kumaş kepi siyah saçlarını örtüyordu. Arada bir matarasındaki suyla onu ıslatıp tekrar giyiyordu.</p>

  <p class="calibre2">"Bu delilik, biliyorsun," dedi. Her ikisi de, kısa bir süre önce geminin gökyüzüne uzandığı, ama şimdi silik, eğik bir çizgi gibi göründüğü, ufuktaki noktaya bakıyorlardı. Artık orada tek görebildikleri, kalikslerin solgun gri, ince siluetleriydi; arkalarında yeniden ortaya çıkmışlardı. Diğerleri onlara yetiştiler. Kimyager kendi çadırını yere serip üstüne oturdu.</p>

  <p class="calibre2">"Çok garip, uygarlığın hiçbir izi yok burada," dedi Sibernetikçi, ceplerini karıştırırken. Buruşuk bir kağıda sarılmış vitamin haplarını bulup herkese birer tane verdi.</p>

  <p class="calibre2">"Dünya'nın hiçbir yerinde böylesine ıssız bir yer yoktur," diye doğruladı Mühendis. "Yol yok, hava taşıtma benzer bir şey de görünmüyor."</p>

  <p class="calibre2">"Ne? Yoksa sen Dünya uygarlığının bir kopyasını bulmayı mı umuyordun burada?" dedi Fizikçi, kulaklarına inanamıyormuş gibi.</p>

  <p class="calibre2">"Sistem değişmez," diye başladı Doktor. "Bu nedenle, Aden'deki uygarlık Dünya'dakinden eski olabilir ve bu durumda da..."</p>

  <p class="calibre2">"Antropoidlerin bir uygarlığı olabilir," diye tamamladı Sibernetikçi.</p>

  <p class="calibre2">"Hadi, kıpırdayalım," dedi Kaptan. "Yarım saate kadar şuna ulaşmış olmalıyız." Ve ufuktaki ince, mor bir çizgiyi işaret etti.</p>

  <p class="calibre2">"Nedir o?" , "Bilmiyorum. Su, belki de."</p>

  <p class="calibre2">"Şu anda bana bir gölge de yeter," dedi Mühendis hırıltılı bir sesle. Bir yudum suyla boğazını ve ağzını çalkaladı. Kayış gıcırtıları arasında çantalarını yüklendiler ve grup yeniden yayılarak eski halini aldı. Bir düzineden fazla kaliksi ve sarmaşıkların, sürüngen asmaların sardığı birçok büyük bitkiyi geçtiler. Bunların hiçbiri yüzelli, ikiyüz metreden daha yakın değildi ama hiç kimsenin yürüyüş sırasından sapmaya niyeti yoktu.</p>

  <p class="calibre2">Peyzaj değiştiğinde Güneş doruktaydı. Kum miktarı buralarda daha azdı. Güneşten kavrulmuş kırmızı toprak uzun, alçak sırtlar veriyordu ve bazı yerleri gri yosun kümeleriyle kaplanmıştı. Adamlar botlarıyla yosunları dürtüklediklerinde yanmış kağıt gibi ufalandı. Uzaktan gördükleri mor çizgi birbirinden ayrı, bodur form gruplarından oluşmuştu ve rengi şimdi daha belirgindi: Üzerine uçuk mavi serpiştirilmiş bir yeşil. Bir kuzey rüzgarı zayıf, hoş bir koku getirdi burunlarına; tedbirli bir merakla, hafifçe içlerine çektiler. Birbirine dolaşmış şekillerden oluşan eğik bir duvara geldiklerinde, öndekiler, arkadakilerin yetişmesi için yavaşladı ve bütün grup biçimsiz formlardan oluşan hareketsiz bir yığının önünde durdu.</p>

  <p class="calibre2">Otuz metre uzaklıktan formlar hâlâ bir çalılık ya da kuş yuvalarıyla dolu, mavimsi bir ağaçlık gibi görünüyordu; ama, bu benzetme gerçekten bir şeyler bir şeyleri andırdığından değil, gözün, yabancılığın ortasında tanıdık bir şey bulma çabasındandı.</p>

  <p class="calibre2">"Şunlar örümcek mi?" diye sordu Fizikçi tereddütle; hepsi, kalın kıllarla kaplı küçük, ince gövdeleri ve altlarına kıvırdıkları anormal uzunluktaki bacaklarıyla hareketsiz duran örümcekleri gördüler.</p>

  <p class="calibre2">"Bunlar bitki!" dedi Doktor, heyecanla. Bu uzun, gri-yeşil nesnelerden birine yaklaştı. Kalın, kıllarla kaplı yumruları kolaylıkla bir eklembacaklının mafsalları gibi algılanabilecek bu "bacaklar," gerçekte saptı. Bunlar birbirine yakınsak, altı, yedi veya sekizli gruplar halinde yaylar çizerek yosunlu topraktan çıkıyor ve oluşturdukları "vücut," Güneşte parıldayan ince liflerle sarılı, yassı bir örümceksinin karnına benziyordu. Bitki örümcekler birbirlerine oldukça yakın sarılmışlardı ama aralarından geçmek yine de mümkündü. Sapların bazı yerlerinden, uçlarında kapalı tomurcuklarla son bulan daha parlak dallar çıkıyordu ve bunlar aşağı yukarı Dünya'daki yaprakların rengindeydi. Doktor yerden altı metre kadar yüksekte asılı duran bu "karınlardan birine bir çakıltaşı fırlattı; hiçbir şey olmadığını görünce saplardan birini inceledi ve sonunda bıçağıyla bir çentik attı. Parlak-sarı bir öz küçük damlacıklar halinde aktı, köpürmeye başladı ve önce turuncu, sonra kırmızı bir renk aldı. Ardından birkaç saniye içinde pıhtılaşarak, başta hoşlarına giden, ama sonra midelerini bulandıran, keskin kokulu bir reçineye dönüştü. Bu garip çalılığın altı, açıklıktan daha serindi.</p>

  <p class="calibre2">Bitkikarınlar gölge veriyordu ve sıklıklara doğru ilerledikçe gölge artıyordu. Saplara ve özellikle de taze filizlerin ucundaki beyazımsı tomurcuklara dokunmamaya dikkat ediyorlardı; bunlar insanda anlatılmaz bir tiksinti uyandırıyordu çünkü.</p>

  <p class="calibre2">Yer yumuşak, süngersiydi ve soluk almayı güçleştiren bir buğu yayıyordu ortalığa. Adamların yüzlerinden, ellerinden bitkikarınların kısalı uzunlu gölgeleri geçiyordu. Bazıları incecikti, turuncu başakları vardı; çürümüş ve solmuş olanlardan uzun, gevşemiş lifler sarkıyordu. Rüzgâr estiğinde bütün ağaçlık tüyleri diken diken eden, sevimsiz, yankılı bir hışırtı çıkardı; Dünya'daki bir ormanın rüzgârda çıkardığı alışılmış sesten çok, zımpara kâğıdından çıkan sese benziyordu bu. Zaman zaman, ayrı duran bitkiler de birbirine sarılmış dallarıyla yollarını tıkıyordu ve bunların etrafından dolaşmak zorunda kalıyorlardı. Bu yüzden burada, açık alanda Güneş altındaki yürüyüşlerinden bile daha yavaş ilerleyebiliyorlardı. Bir süre sonra, dikenli bitkikarınlara bakmaktan ve bunların içindeki, kuş yuvalarına benzeyen örgüleri, kozaları görmeye çalışmaktan vazgeçtiler.</p>

  <p class="calibre2">Sıranın başında yürüyen Doktor birden suratının hizasında sallanan kalın, siyah bir kılı farketti; parlak bir lifti bu, boyalı bir tele benziyordu. Onu kenara itmek üzereyken bu yeni şeyin ne olduğuna bakacak oldu ve gözlerini kaldırdığında donup kaldı.</p>

  <p class="calibre2">"Koza'lardan birinin altında birleşen sapların arasından sarkan inci renginde, soğanımsı bir şey, kendisine bakıyordu. Doktor bu ucubenin gözlerinin nerede olduğunu kestiremediği halde bakışlarını üzerinde hissetti. Ortada ne kafa, ne de bir organ vardı; yalnızca kabarcıklarla dolu şişkin, pırıltılı bir deri ve iki metre uzunluğundaki siyah kılın çıktığı koyu renkli, huni biçiminde bir yumrudan ibaretti.</p>

  <p class="calibre2">"Nedir o baktığın?" diye sordu Mühendis. Doktor'un hemen arkasındaydı. Onun cevap vermediğini görünce, gözleri bakması' gereken yeri buldu ve o da olduğu yerde kalakaldı.</p>

  <p class="calibre2">"Bu... neresiyle bakıyor böyle?" diye fısıldadı. Görünürde göz olmadığı halde sezdiği bu obur, acayip, dik bakışlar içine işlemişti. Ve içgüdüsüyle geriledi.</p>

  <p class="calibre2">"İğrenç!" dedi Kimyager. Şimdi hepsi, ucubenin altından ilk geri çekilerek mesafeyi belirleyen Doktor'un yanında ve saplar elverdiği ölçüde de uzakta duruyorlardı. Doktor tulumundan oksidize silindiri çıkardı, etrafındaki bitkilerden daha açık renkteki bu şişkin gövdeye yavaşça nişan aldı ve tetiği çekti.</p>

  <p class="calibre2">Bir sonraki saniyede, tahmin edemeyecekleri kadar çok şey oldu. Önce, Doktor dışında hepsinin gözünü alan bir çakım oldu; o, tam zamanında gözlerini kapatmıştı. Saplar bükülüp çökmeye başladığında havaya ince bir buhar yükseldi. Siyah bir duman adamlara doğru puflayarak onları sardı ve ucube ağır, ıslak bir şapırtıyla yere düştü. Belki bir saniye kadar, havası boşalan, yamrı yumru, gri bir balon gibi yerde kaldı. Siyah kıl ise hâlâ üzerinde dansediyor ve çılgın bir kamçı gibi yıldırım hızıyla titreyerek havayı yarıyordu. Sonra yok oldu ve ucubenin birbirinden ayrılmış biçimsiz parçaları süngersi yosunun üstünde salyangoz gibi sürünerek adamların ayaklarının dibinde her yöne dağılmaya başladı. Tek kelime etmelerine fırsat kalmadan, yaratığın kaçışı -ya da dağılışı- tamamlanmıştı bile: Tırtıl büyüklüğündeki son parçalar da sapların arasında toprağa oyuklar açarak gözden kayboldular. Bütün bunlar ekşi, berbat bir koku bıraktı.</p>

  <p class="calibre2">"Bir tür koloni mi?" diye sordu Kimyager. Ellerini gözlerinin üstüne bastırdı; hâlâ siyah noktacıklar görüyordu.</p>

  <p class="calibre2">"E pluribus unum," diye yanıtladı Doktor. "Veya e uno plures, eğer Latincem doğruysa. Tehlike sezdiği anda bölünen bir tür olmalı..."</p>

  <p class="calibre2">"Rezil bir kokusu var," dedi Fizikçi. "Hadi, çıkalım buradan."</p>

  <p class="calibre2">"Evet, hadi," diye onayladı Doktor. On beş, yirmi metre kadar gittiklerinde ise, "O kıla dokunsaydım ne olurdu, merak ediyorum," dedi.</p>

  <p class="calibre2">"Bunu öğrenmek sana çok pahalıya patlayabilirdi," dedi Kimyager.</p>

  <p class="calibre2">"Hiçbir şey de olmayabilirdi. Evrim birçok zararsız türe bazen çok korkunç görüntüler verebiliyor."</p>

  <p class="calibre2">"Şuraya bakın, yan tarafa doğru ortalık daha bir aydınlanıyor sanki," dedi Sibernetikçi. "Hadi, bu lanet olası örümcek ormandan çıkalım!"</p>

  <p class="calibre2">Bir ırmağın sesi geldi kulaklarına ve durdular. Yürümeye devam ettiklerinde ses de artıyordu ama giderek zayıfladı ve sonunda tamamen kesildi. Kaynağını bulamadılar. Orman' seyrekleşiyordu, yerler ise artık yumuşaktı, hattâ balçıklaşmıştı.. Yürümekte zorlanıyorlardı. Ara sıra, ayaklarının altından, ıslak çimin çıkardığı gıcırtılara benzer sesler geliyordu, ama görünürde su yoktu.</p>

  <p class="calibre2">Kendilerini, çapı otuz metre kadar, dairesel bir oyuğun kenarında buldular. İçinden, birbirine fazla yakın olmayan, sekiz bacaklı bitkiler yükseliyordu. Çok yaşlı görünüyorlardı; eğrilmiş sapları merkezdeki şişkin bölümlerini güçlükle taşıyor gibiydi. Örümceklere benziyorlardı; adamların o güne kadar görmedikleri büyüklükte, dev, cılız örümceklere. Oyuğun dibinde şuraya buraya dağılmış, toprağa yarı gömülmüş, pas renginde, iri metal parçaları vardı ve yer yer sarmaşıklarla örtülmüştü. Mühendis küçük bir yokuş bulup yavaşça aşağı kaydı. İçine girdiğinde, önceden onlara yalnızca bir oyuk gibi görünen bu deliğin, bir kratere, hatta bir bomba kraterine daha fazla benzediğine karar verdi.</p>

  <p class="calibre2">"Savaş mı olmuş dersin?" dedi Fizikçi. Sırtın tepesinden, Mühendis'in en büyük "örümceğin," dibindeki iri bir parçaya yaklaşıp, onu kıpırdatmaya çalışmasını izliyordu.</p>

  <p class="calibre2">"Demir mi?" diye aşağıya bağırdı Kaptan.</p>

  <p class="calibre2">"Hayır!" diye bağırarak cevap verdi Mühendis. Parçalanmış bir koniye benzer bir cismin arkasında kayboldu, sonra bir sap yığınını zorlayarak çatırtıyla arasından çıktı. Kaşları çatılmıştı. Uzanan eller yukarı çıkmasına yardım etti. Durumdan hiç de hoşnut görünmüyordu; ötekilerin soru dolu bakışlarına omuz silkti. "Ne olduğunu bilmiyorum. Sadece yıkıntılar. Erozyonun üstünden epey zaman geçmiş, çünkü yüz, hatta belki üç yüz yaşında görünüyorlar..."</p>

  <p class="calibre2">Adamlar çukuru yine askeri bir sıra ile ve bitkilerin en az " olduğu yerleri hedefleyerek sessizce geçtiler. Bir bölgede ise bitkiler sona eriyordu; sanki, dar pir geçit oluşturmak için bölünmüşler ve kusursuz, dümdüz bir koridor çıkarmışlardı ortaya. Saplar burada, kesilmiş ve çiğnenmişe benziyordu, büyük böcek karınları ise diğer bitkilerin üstüne itilmişti. Bunlar da, soyulmuş ağaç kabuğu gibi kırıklarla kaplı, yassı ve kuru bitkilerdi. Adamlar bu geçidi kullanmaya karar verdiler. Ölü sapların arasından güçlükle yürümecak kadar yaklaşmışlardı. Liflerden dokunmuş, kalın bir paspas gibi görünüyordu. Doktor yerden bir taş alarak duvara fırlattı. Ama taş kıpırdayan yüzeye değmeden önce, erimiş veya buharlaşmışçasına yok oldu.</p>

  <p class="calibre2">"İçine mi girdi?" diye sordu Sibernetikçi tereddütle.</p>

  <p class="calibre2">"İmkansız!" dedi Kimyager. "Ulaşmadı ki..."</p>

  <p class="calibre2">Doktor yerden bir avuç dolusu daha taş aldı ve hepsini hızla duvara attı; hepsi duvara birkaç inç kala yok oluyordu. Bu kez Mühendis, anahtarlığından bir anahtar çıkardı ve tam o an şişkin duruma gelmiş olan yüzeye fırlattı, ama, metale çarpmış gibi bir şıngırtının ardından o da kayboldu.</p>

  <p class="calibre2">"Şimdi ne oldu?" diye sordu Sibernetikçi, Kaptan'a bakarak. Kaptan konuşmadı. Doktor sırt çantasını yere koydu, içinden çıkardığı kutuyu açıp bir parça jelatinli et kesti ve onu da "perde"ye attı. Et parçası yüzeye saplandı,. bir süre orada asılı kaldı ve eriyormuş gibi yavaş yavaş kaybolmaya başladı.</p>

  <p class="calibre2">"Bu bir tür filtre," dedi Doktor. Gözleri parlıyordu. "Seçici bir zar... ya da onun gibi bir şey. .."</p>

  <p class="calibre2">Kimyager, çantasının kayışlarından birinin tokasında "örümcek," bitkilere ait çürümüş bir filiz buldu; çalılığın arasından geçerken takılmış olmalıydı. Hiç düşünmeden, dalgalanan duvara bunu attı. Filiz sıçradı ve ayaklarının dibine düştü.</p>

  <p class="calibre2">"Bir selektör..." dedi, ama, pek emin değildi.</p>

  <p class="calibre2">Doktor duvarın yanına gitti. Gölgesi değecek kadar yakınındaydı. Uyutucu silahını kaldırdı ve tetiği çekti. İnce gaz, duvarda hemen bir delik açmıştı. Ortaya çıkan siyah boşluktan, aşağı ve yukarı uçuşan kıvılcımlar ve daha derinlerde de yanıp sönen, minik, pembe-beyaz ışıklardan oluşan bir kalabalık göründü. Doktor geri çekildi; acı koku burnunu ve genzini yakmış, nefesini tıkamıştı.</p>

  <p class="calibre2">Delik iris gibi büzüldü. Duvardaki dalgalar ona yaklaştıkça yavaşladı, etrafında, üzerinde, altında dolandıktan sonra yine eski ritmi buldu. Delik küçüldü. Birden, içinden siyah, parmak gibi bir şey belirdi ve kenarında hızla gezdi. Delik kapanmıştı ve adamlar bir kez daha kendilerini ritmik hareketlerle yükselip alçalan yüzeyin önünde buldular.</p>

  <p class="calibre2">Mühendis biraz durup düşünmelerini önerdi. Ama Dok, tor karşı çıktı; bunun geri adım olacağını düşünüyordu. Sonunda yollarını duvar boyunca devam etmeye karar vererek çantalarını toplayıp yürümeye başladılar. Açıklığa uzanmış bir düzineden fazla yosun oluklarını geçerek iki mil kadar gittiler. Bu olukların ne olabileceğini tartıştılar. Sulama hipotezi, pek akla yakın bulunmayarak çürütüldü. Doktor koyu yeşil, tekerlek izi gibi oluklardan yolduğu bazı bitkileri incelemeye çalıştı. Bunlar yosun gibi görünüyorlardı ama kökçüklerinde, içleri minik, sert, siyah zerrelerle dolu, boncuk gibi yuvarlaklar vardı.</p>

  <p class="calibre2">Öğleyi geçmişti. Bir şeyler yemek için durdular. Hiçbir yerde gölge yoktu, ama sol tarafta kalan bir kilometre uzaklıktaki koruluğa dönmek niyetinde de değildi hiçbiri; örümcek bitkiler son derece huzursuz ediciydi çünkü.</p>

  <p class="calibre2">"Çocukken okuduğum kitaplara göre," dedi Doktor, ağzı dolu, "Ateş püskürten bir nesne şimdi bu duvarı açmalıydı ve dışarı üç kollu, tek bacaklı bir yaratık çıkmalıydı. Kolunun altında bir yıldızlararası telekomünikatörle -ya da kendisi telepatik olabilir- bize, kendisinin çok gelişmiş, karmaşık bir uygarlığın temsilcisi olduğunu ve '</p>

  <p class="calibre2">"Abuk sabuk konuşmayı bırak," dedi Kaptan. Termostan fincanına sıcak su doldurdu. "Ne yapacağımıza karar versek iyi olur."</p>

  <p class="calibre2">"Bence oraya girmemiz gerekiyor," dedi Doktor ve bunu yapacakmış gibi kalktı.</p>

  <p class="calibre2">"Nereye girmemiz gerekiyor?" diye sordu Fizikçi tembel tembel.</p>

  <p class="calibre2">"Sen aklını kaçırdın galiba!" diye söylendi Sibernetikçi bağırır gibi.</p>

  <p class="calibre2">"Kesinlikle iyiyim. Ama, tabii, yabancıların bize yiyecek bir şeyler atmasını umarak sonsuz yürüyüşümüze devam da edebiliriz."</p>

  <p class="calibre2">"Hadi, ciddi ol biraz," dedi Mühendis.</p>

  <p class="calibre2">"Ben çok ciddiyim. Neden biliyor musun? Nedeni gayet basit; burama kadar geldi." Bunu söyledikten sonra arkasını döndü.</p>

  <p class="calibre2">"Dur!" diye bağırdı Kaptan.</p>

  <p class="calibre2">Doktor onu duymamış gibi duvara doğru yürüdü, ötekiler kalkıp arkasından koşmaya başladıklarında duvarla arasında yalnızca birkaç metre kalmıştı. Arkasındaki koşuşmayı duyunca elini uzattı ve duvara dokundu. Eli kaybolmuştu. Bir saniye öylece durduktan sonra bir adım attı ve tamamen yok oldu. Ötekiler durdu, soluklan tıkanmıştı. Doktor'un hâlâ görünen sol ayak izinin bulunduğu yere diz çöktüler. Birden tepelerinde Doktor'un kafası belirdi; bir bıçakla gövdesinden ayrılmış gibiydi. Gözlerinden yaşlar geliyordu ve arka arkaya, yüksek sesle hapşırmaya başladı.</p>

  <p class="calibre2">"Burası çok boğucu," dedi, "İnsanın burnunu sızlatıyor. Ama birkaç dakika dayanılabilir. Biraz gözyaşı gazına benziyor. Hadi, gelin. Canınız yanmayacak, hissetmeyeceksiniz bile."</p>

  <p class="calibre2">Omzunun hizasından bir kol belirdi havada. "Seni kahrolası!" dedi Mühendis, korkuyla karışık, imrenerek Doktor'un, sıkıca yapıştığı eli onu içeri çekti ve bir anda o da gözden kayboldu. Teker teker, dalgalanan duvardan geçtiler. Sibernetikçi sonuncuydu. Tereddüt ediyordu. En sonunda, kalbi çarparak, gözlerini kapattı ve bir adım attı.</p>

  <p class="calibre2">Karanlık bir andan sonra her şey, birden aydınlandı. Kendini, bir esinti ve titreşimin olduğu geniş bir yerde, diğerlerinin yanında buldu. Bir yandan öbür yana uzanan dev boyutlardaki diyagonal ve dikey borular çapraz hatlar çizerek hareket ediyordu. Kalınlıkları her yerde aynı değildi; bazen tümsek oluşturarak, bazen incelerek dönüyor, sarsılıyorlardı. Bu durmaksızın kaynaşan parlak şekiller ormanının derinliklerinden bir şırıltı geliyordu. Hızlanıyor, duruyor ve bir çağıltı onu izliyordu. Ve bu ardışıklık sürüp gidiyordu.</p>

  <p class="calibre2">Acımsı havadan, hepsi birbiri ardına aksırmaya başladı, gözleri yaşarmıştı. Mendillerini yüzlerine tutarak, içeriden siyah bir şurup şelalesi gibi görünen duvardan geri çekildiler.</p>

  <p class="calibre2">"Sonunda, tanıdık bir şey... Bir fabrika... evet, otomatik bir fabrika bu," dedi Mühendis, iki hapşırık arasında.</p>

  <p class="calibre2">Yavaş yavaş kokuya alıştılar ve hapşırıklar dindi. Sulu gözlerini kırpıştırarak etrafa bakındılar.</p>

  <p class="calibre2">Taban lastik gibi yaylıydı. Onion iki adım ötelerindeki, İnsan kafası büyüklüğünde parıldayan cisimlerin yukarı fışkırdığı siyah kuyuların yanına gittiler. Hareketin yüksek hızı, adamların cisimlerin şekillerini tam olarak görmelerini engelliyordu. Borulardan biri, havaya yükseldikten sonra lam kuyuya düşecekleri sırada, onları içine çekti. Ama tam olarak gözden kaybolmamışlardı, çünkü, pembemsi kızarıklıkları borunun titreyen duvarlarında camı hafifçe renklendiren bir boya gibi gözükmeye devam ediyordu. Böylece borutiun içindeki bu yolculuğu izlemek mümkün oluyordu.</p>

  <p class="calibre2">"Taşıyıcı bir bant," dedi Mühendis, mendilinin arkasından. "Kitle üretimi."</p>

  <p class="calibre2">Adımlarını dikkatle atarak kuyuların etrafında dolaştı. Buradaki ışığın kaynağının ne olabileceğini düşünüyordu. Tavan yarısaydamdı, ama homojen, gri rengi, görünmez akımın sürüklediği bu cisimler karmaşasında dağılıyordu. Bütün bu hareket, aynı tempoyu elde etmek için hazırlanmış bir orkestrasyon gibiydi. Sıcak madde fıskiyeleri havaya yükseliyor ve aynı şey yukarıda da oluyordu; tavanın altında kırmızı kollan görebiliyorlardı.</p>

  <p class="calibre2">"Son-ürünün nerede depolandığını bulmalıyız," dedi Mühendis.</p>

  <p class="calibre2">Kaptan onun omzuna dokundu. "Sence ne tür bir enerji bu?"</p>

  <p class="calibre2">Mühendis omuz silkti. "Hiçbir fikrim yok."</p>

  <p class="calibre2">"Tamamlanan ürünün yerini bulmak bir yıl sürer; bu oda millerce uzunlukta," dedi Fizikçi.</p>

  <p class="calibre2">İlginçti, ama koridorun derinliklerine gittikçe nefes almak kolaylaşıyordu, sanki acı koku sadece duvardan geliyordu.</p>

  <p class="calibre2">"Kaybolduk, öyle değil mi?" dedi Sibernetikçi. Çok huzursuz olmuştu.</p>

  <p class="calibre2">Kaptan pusulasını kontrol etti.</p>

  <p class="calibre2">"Hayır. Doğru yöndeyiz... Büyük olasılıkla, burada demir veya elektromanyetizma olmadığına göre..."</p>

  <p class="calibre2">Etraflarındaki alan giderek açılana kadar, bir saatten fazla, bu garip fabrikanın canlı ormanında dolaştılar. Adeta donmuş bir rüzgâra benzeyen soğuk bir hava hissettiler. Boru ağı sürekli bölünerek uzuyordu. Kendilerini helezonik, koca bir huninin ağzında buldular. Yukarıdan huniye doğru kamçı gibi sarkan uzun dallar, uçlarında birer boğumla son buluyordu. Siyah ve parlak cisimler boğumlardan huniye hızla yuvarlanırken nereye gittiklerini görebilmek mümkün değildi, çünkü bu işlem beş, altı metre kadar yüksekte gerçekleşiyordu.</p>

  <p class="calibre2">Huninin koyu gri duvarı genişlemeye başladı, bir şeyler içeriden itiyordu. Refleksle geri çekildiler, bu şişen balon görüntüsü çok ürperticiydi. Ardından sessizce yarıldı ve tepedeki delikten siyah cisimler dökülmeye başladı. Aynı anda, daha aşağıda geniş bir kuyudan, kenarları dışa kıvrık bir tekne ortaya çıktı ve cisimler gümbürtüyle buna yuvarlandılar. Tekne onları bir şekilde sarstıktan sonra, birkaç saniyede sığ tabanındaki bir düzgün dörtgenin içinde hareketsiz Duran diğerlerinin yanına gönderdi.</p>

  <p class="calibre2">"İşte son-ürün!" diye haykırdı Mühendis. Hiç düşünmeden ağıza doğru koştu, eğildi ve en yakındaki siyah cisme uzandı. Kaptan son anda onu tulumunun kayışından yakaladı ve bu, Mühendis'in tekneye başaşağı düşmesini engelleyen tek şey oldu;" çünkü, bir kişinin taşıyamayacağı kadar agır olan cismi iyice kavramıştı. Dışarı çıkarmak için Doktor ve Fizikçi'nin yardımı gerekti.</p>

  <p class="calibre2">İçinde parlak, metalik kristal dizilerinin olduğu yarısaydam bölümleri, girintili çıkıntılı şişkinliklerle çevrili delikleri ve tepesinde, ışığı yansıtmayan, ender rastlanan cinste sert bir maddeden yapılmış pürüzlü çıkıntılar olan, bir insan gövdesi büyüklüğünde bir "şey"di bu. Kısacası aşırı karmaşıktı. Mühendis diz çökerek ona dokundu, değişik açılardan delikleri inceledi; hareket eden bölümleri olup olmadığını görmeye çalışıyordu.</p>

  <p class="calibre2">O sırada Doktor dikkatle tekneye bakıyordu. Siyah cisimlerden geometrik bir dörtgen oluşturduktan sonra biraz yükseldi, ekseni etrafında döndü ve birden gevşedi, ama bu sadece tek yönde olmuştu. Şekil değiştirdikten sonra koca bir kaşığa benzedi. Ardından dışarı büyük bir hortum çıktı ve sıcak, acı bir koku yayarak açıldı. Ağız gürültüyle siyah cisimleri yuttuktan sonra, tepesindeki hortumun ortasından kızarmaya başlamasıyla, yeniden kapandı. Doktor, cisimlerin kızgın, turuncu bir çimento oluşturmak üzere eriyip kaynaştığını gördü. Daha sonra kızarıklık zayıfladı ve hortum karardı.</p>

  <p class="calibre2">Doktor arkadaşlarını unutmuştu. İçine erimiş madde kümelerinin aktığı korkunç birer yemek borusuna benzeyen iki yüksek sütunun etrafında dolandı. Boynunu yukarı uzatarak, sulanan gözlerini arada bir silerek akkor çimentonun boru labirentinde nereye gittiğini izlemeye uğraştı. Zaman zaman gözden kayboluyordu, ama Doktor, dolambaçlı siyah kanalların derinliklerindeki kızarıklığı görünce izini yeniden bulduğunu anlıyordu. Sonunda tanıdık gelen bir noktada durdu ve yakındaki benzerleri açık kuyuların birinden fırlatılırken, oluşumunu kısmen tamamlamış kırmızı, sıcak cisimlerin, sadece, fil gövdesi gibi, tepeden sarkan bir dizi boru tarafından yutulmak üzere bir çukura yağdığını gördü. Borulardaki yolculuk sürüyordu ve şimdi renkleri pembeydi; belli ki soğuyorlardı. Doktor yürümeye devam etti. Önüne bakmadan, gözleri arkada giderken az daha düşüyordu, boğuk bir çığlık attı.</p>

  <p class="calibre2">Açık alana geri döndü. Helezonik huni daha da büyümüştü, yolculuklanndan sonra tamamen soğumuş siyah cisimler hızla içine yağmaya devam ediyordu. Doktor huninin her tarafını inceledi, artık bu "dağıtım"ın hangi yönde gerçekleşeceğini biliyordu; kendini, hâlâ siyah cismi anlamaya çalışan Mühendis'in ve onun etrafında toplanmış diğerlerinin yanında buldu. Koca balon yine açılmış, bir posta daha "son ürün," fırlatıyordu. Kuyu yeniden göründü.</p>

  <p class="calibre2">"Her şeyi izledim! Size anlatabilirim!" diye seslendi.</p>

  <p class="calibre2">"Neredeydin? Endişelenmeye başlamıştım," dedi Kaptan. "Gerçekten bir şey bulabildin mi? Çünkü Mühendis bir sonuç çıkaramadı."</p>

  <p class="calibre2">"Bu delilikten bir sonuç çıkaramamak, çıkarmaktan çok daha iyidir," diye kükredi Mühendis. Ayağa kalktı, cisme öfkeyle bir tekme attı ve ateş püsküren gözlerle Doktor'a döndü. "Büyük keşif neymiş bakalım?"</p>

  <p class="calibre2">Doktor gülümsedi. "Bunlar buraya sürükleniyor," dedi, o anda yine açılmış olan hortumu göstererek, "Şimdi içerisi ısınmaya başladı, görüyor musunuz? Burada eriyip birbirleriyle kaynaşıyor ve işlemin gerçekleşeceği tepe noktasına yığınlar halinde taşınıyorlar. Sonra, henüz sıcak ve kırmızı halde, tabanın altında bir yere dökülüyorlar -orada bir başka seviye daha olmalı- ve orada başka işlemlerden geçip, daha sönük ama yine de kızarık bir halde aynı kuyudan yukarı çıkıyorlar. Tavana geçtikten sonra da bunun içine düşüyorlar," bu kez de eliyle huniyi gösteriyordu, "Buradan tekneye, oradan hortuma geçiş, ardından erime, oluşma, erime, oluşma şeklinde bu işlem sürüp gidiyor."</p>

  <p class="calibre2">"Sen aklını mı kaçırdın?" dedi Mühendis. Alnında iri ter damlaları birikmişti.</p>

  <p class="calibre2">"Bana inanmıyor musun? Git de kendin gör o halde."</p>

  <p class="calibre2">Mühendis, Doktor'un dediğini bir değil, iki kere yaptı ve tabiî bu bir saatten fazla zamanını aldı. "Son ürün"lerle yeni bir dörtgen oluşturmakta olan tekneye geri döndüklerinde ortalık kararıyor, ışık griye dönüşüyordu.</p>

  <p class="calibre2">Mühendis'in sinirleri bozulmuştu, yüzünün bütün kasları seğiriyordu. Ötekiler bütün bu gizeme çok şaşırmış olmalarına rağmen ondan daha az sarsılmışlardı.</p>

  <p class="calibre2">"Artık gitsek iyi olur," dedi Kaptan. "Hava kararınca güçlük çıkabilir." Mühendis'i kolundan tuttu. Ötekinin önce itirazı yoktu ama sonra birden fırlayıp, arkalarında bıraktıkları siyah cisme geri dönerek, güçlükle kucağına aldı.</p>

  <p class="calibre2">"Bunu da mı götüreceksin?" dedi Kaptan. "Pekâlâ, birileri ona yardım etsin."</p>

  <p class="calibre2">Fizikçi, cismi kulağa benzeyen eğri büğrü şişkinliklerinden kavrayarak Mühendis'e yardım etti. Bu şekilde yürüyerek içbükey duvara ulaştılar. Doktor şuruba benzeyen parlak "şelale"nin içinden geçerek açıklığa çıktı. Ortalığı akşam serinliği sarmıştı. Keyifle, derin bir nefes alarak ciğerlerini doldurdu. Diğerleri de arkasından göründüler. Mühendis ve Fizikçi siyah cismi sırt çantalarının olduğu yere sürükleyerek yere bıraktılar.</p>

  <p class="calibre2">Az sonra portatif ısıtıcı yakılmış, biraz su ısıtılmış ve et konsantresi bunun içinde çözülmüştü. Kurt gibi acıkmışlardı, sessizce yemeklerini yediler. Artık hava tamamen kararmıştı. Yıldızlar çıkıp, giderek parlaklaştığında uzaktaki korunun bulanık çalılığı da gecenin içinde kayboldu. Işık veren tek şey ısıtıcının hafif esintide titreyen mavimsi alevleriydi. Arkalarındaki "fabrika"nın yüksek duvarı ses yapmıyordu ve karanlıkta yatay dalgaların hâlâ hareket edip etmediğini görebilmek imkânsızdı.</p>

  <p class="calibre2">"Dünyadaki tropikal kuşak gibi giderek karanlıklaşıyor burası," dedi Kimyager. "Ekvatoral bölgede miyiz acaba?"</p>

  <p class="calibre2">"Sanırım," dedi Kaptan. "Gerçi gezegenin eklipliğe göre açısını bile bilmiyorum."</p>

  <p class="calibre2">"Ama bunu saptayabilmemiz gerekir."</p>

  <p class="calibre2">"Evet, ama veriler gemide."</p>

  <p class="calibre2">Bir süre sessizce oturdular. Soğuk giderek kendini hissettiriyordu, battaniyelerine sarıldılar. Fizikçi çadırlarını şişirerek, yer seviyesinde küçük bir girişi olan gergin bir yarımküre haline getirdi. Kenarlarını tutturmak için iri taşlar aradı. Gerçi kancalar vardı ama onları yerleştirecek aletleri yoktu. Bütün bulabildiği küçük yongalardı, böylece eli boş dönerek mavi alevin etrafında oturan diğerlerine katıldı. Gözü, fabrikadan getirdikleri ağır cisme takılınca, alıp onu destek yaptı.</p>

  <p class="calibre2">"En azından bir işe yaradı," dedi Doktor onu izlerken.</p>

  <p class="calibre2">Mühendis oturduğu yerde eğilmiş, başını ellerinin arasına almıştı. Bu haliyle bir keder sembolü gibiydi. Hiçbir şey söylemiyordu; yemeği önüne geldiğinde bile homurdanmaktan başka bir şey yapmamıştı zaten. Sonra birdenbire ayağa kalktı ve sordu:</p>

  <p class="calibre2">"Şimdi ne yapıyoruz?"</p>

  <p class="calibre2">"Tabiî ki uyuyacağız." Doktor ciddi bir suratla, paketinden bir sigara çıkardı, yaktı ve gözle görülür bir keyifle içine çekti.</p>

  <p class="calibre2">"Ya yarın?" diye ısrar etti Mühendis.</p>

  <p class="calibre2">"Henry, çocuk gibi davranıyorsun," dedi Kaptan, bir avuç dolusu kumla tencereyi temizlerken. "Yarın günün büyük bölümünü fabrikayı araştırmaya devam etmekle geçirecegiz. Bugün katettiğimiz yol çeyrek mil kadar olsa gerek."</p>

  <p class="calibre2">"Ve farklı bir şey bulacağımızı düşünüyorsun, öyle mi?"</p>

  <p class="calibre2">"Bilmiyorum. Önümüzde uzun bir sabah var. Öğleden sonra gemiye döneriz."</p>

  <p class="calibre2">"Harika," diye söylendi Mühendis. Gerindi ve inledi. "Kendimi dayak yemiş gibi hissediyorum."</p>

  <p class="calibre2">"Biz de senden farklı değiliz," diye onayladı Doktor, şakacı tavrıyla. Sonra hemen ekledi, "İyi düşün, gerçekten şunun hakkında bir şeyler söyleyemez misin bize?" Sigarasının ucuyla, çadırı tutan hayal meyal şekli gösterdi.</p>

  <p class="calibre2">"Elbette. Bu açık değil mi? Bu, her yerde gördüğümüz cinsten bir..."</p>

  <p class="calibre2">"Hadi, ciddi ol biraz. Şuna baksana, bir sürü ayrıntısı var. Ama bu benim alanım değil."</p>

  <p class="calibre2">"Öyle mi? Peki, sana benim alanım olduğunu düşündüren nedir?" diye patladı Mühendis. "Bu bir delinin işi," fabrikayı işaret etti. "Ya da delilerin. Bir deliler uygarlığı. İşte sana kahrolası Aden!" Sonra sakin bir sesle ekledi: "Buraya taşıdığımız şey bir işlemin sonucu; kompresyon, bölünme, termal işlem, cilalama. Polimerlerden, inorganik kristallerden yapılmış. Neden mi? Hiçbir fikrim yok. Bu bir birim, bir bütün değil. Ve bu saçma sistemin bir parçası olarak da bana çok anlamsız geliyor."</p>

  <p class="calibre2">"Ne demek istiyorsun?" diye sordu Kaptan. Kimyager tabakları bir tarafa koymuş, battaniyesini seriyordu. Doktor sigarasını söndürdü ve kalan yansını dikkatle cebine koydu.</p>

  <p class="calibre2">"Bunu ispat edemem. Güç hücreleri var, hiçbir şeyle bağlantısı olmayan üniteler bunlar. Kapalı bir devre gibi, ancak, acayip bir İzolasyon maddesiyle donatılmış. Bu şeyin... bunun bir işlevi olamaz. Bana göründüğü kadarıyla durum bu. Insan yıllar sonra bazı sezgilere sahip oluyor. Yanılmış olabilirim ama... hayır... her neyse, bu konuda daha fazla konuşmak istemiyorum." benziyordu ama üzerlerindeki çeşitli ayrıntıların, başka şeylerle birleştirilmek üzere oluşturulduğu görülüyordu. Yarım yumurtanın da dışarı fırlamış pipetleri vardı ve bunların ağızlarına valf görevi yapan mercek biçimli parçalar oturtulmuştu. Cisimlerin bazılarından iki, bazılarından ise üç ya da dört pipet çıkıyordu. Pipetlerin birkaçı diğerlerinden daha kısaydı ve oluşumu henüz tamamlanmamış görünüyordu; sanki bunların işlemi yarıda kesilmişti. Merceklerin bazıları pipet deliklerini tamamen doldururken, bazıları yalnızca bir bölümünü kapatıyordu ve birçoğunda mercek ya yoktu ya da ancak bir bezelye büyüklüğündeki tepesi oluşmuştu. Yarım yumurtaların yüzeyleri pürüzsüz ve cilalıydı.</p>

  <p class="calibre2">Pipetler farklı yönlere doğru uzuyordu: Yarım yumurtaların birinde, küçücük bir delikten bağlantı kurup birleşmiş ve mercekleri sekiz rakamının şeklini almış iki pipet buldular. Doktor bunlara "Siyam'lı İkizler," dedi. Bazı küçük pipetlerin ağızları ise kapalıydı.</p>

  <p class="calibre2">Mühendis tekneden avlanan yeni partinin arasından güçlükle ilerliyordu. Kaptan, "Buna ne diyorsun?" diye sordu, onun arkasında çömelerek.</p>

  <p class="calibre2">"Şimdilik hiçbir şey, artık gidelim," diye cevap verdi Mühendis ayağa kalkarken. Ama moralinin düzeldiği açıkça belli oluyordu.</p>

  <p class="calibre2">Şimdi holün, devirdeki işlem basamağına göre bölümlere ayrıldığını görüyorlardı. Koca yemek borularından oluşmuş bir ormana benzeyen üretim mekanizmalar her yerde aynıydı. Bir öncekinin tekrarı bir dizi hareketi izleyerek yarım mil kadar yürüdükten sonra geldikleri bir bölümde boruların, içlerinde hiçbir şey taşımadığını gördüler; kuyuların dibi boştu, yutulan ya da eriyen hiçbir şey yoktu ortada. Önce, ürünün gözle görülemeyecek kadar şeffaf olduğunu düşündüler. Mühendis akışın olduğu bir bölmeye doğru eğilerek, düşen maddeleri yakalamak için elini uzattı, ama gerçekten hiçbir şey yoktu. .'' "Bu çok anlamsız," dedi Kimyager.</p>

  <p class="calibre2">Ama, her nasılsa, Mühendis fazla şaşırmışa benzemiyordu. "ilginç," dedi sadece ve yürüdüler.</p>

  <p class="calibre2">Gürültünün giderek arttığı bir alana yaklaşıyorlardı. Monoton, ama sağır edici bir gümlemeydi bu; milyonlarca ıslak, ağır deri parçası, gevşek, koca bir davulun üstüne atılıyordu sanki. Sonra ses farklılaştı.</p>

  <p class="calibre2">Tavandan aşağı sarkan düzinelerce çomak biçimli, titreyen istalaktitten, siyah cisimler dolu gibi yağıyor, arada bir, keseye benzeyen şişkin, gri zarları yüzünden sağa sola sapıyorlardı. Havadayken süratli kollar tarafından kapılıyor ve tabanda düzgün diziler halinde, yanyana, kusursuzca yerleştirilerek dörtgenleri oluşturuyorlardı. Arada sırada, bir balinanın başı büyüklüğünde bir şey çıkıp uzun bir uğultuyla bu "son ürün," dizilerini bir seferde yutuyordu.</p>

  <p class="calibre2">"İşte depo," diye açıkladı Mühendis, "Yukarıdan buraya ulaşıyorlar -bu bir taşıyıcı- biriktiriliyorlar ve çevrim için geri gönderiliyorlar."</p>

  <p class="calibre2">"Geri gönderildiklerini nereden biliyorsun?" diye sordu Fizikçi.</p>

  <p class="calibre2">"Çünkü depo dolu."</p>

  <p class="calibre2">Hiçbiri anlamamıştı ama bir şey söylemeden yollarına devam ettiler.</p>

  <p class="calibre2">Kaptan gitme emrini verdiğinde saat neredeyse dört olmuştu. O sırada, iki bölüme ayrılmış bir ünitedeydiler. İİki, kulplarla donatılmış pütürlü diskler üretiyor, ikincisi ise bu kulpları kesip, yerlerine, oval halkalar takıyordu. Diskler, üzerlerine kulak biçimli kulpları tekrar monte edilmek üzere tabanın altından geçip pürüzsüz bir şekilde "Doktor'un deyimiyle tıraşlı ve temiz- geri dönüyorlardı.</p>

  <p class="calibre2">Açıklığa çıktıklarında Güneş hâlâ tepede ve sıcaktı. Çadırı ve çantalarını bıraktıklar yere doğru yürürlerken Mühendis, "Parçalar yavaş yavaş bir bütün oluşturmaya başladı," dedi.</p>

  <p class="calibre2">"Gerçekten mi?" dedi Kimyager, alay eder gibi.</p>

  <p class="calibre2">Kaptan, Doktor'a döndü, "Sen buna ne diyorsun?" diye sordu.</p>

  <p class="calibre2">"Bir ceset," dedi Doktor.</p>

  <p class="calibre2">"Ne demek, bir ceset?" dedi Kimyager.</p>

  <p class="calibre2">"Canlı bir ceset," diye ekledi Doktor. Sessizlik içinde biraz yürüdüler.</p>

  <p class="calibre2">"Birileri bunun ne demek olduğunu açıklar mı acaba?" dedi Kimyager. Kızmaya başlamıştı.</p>

  <p class="calibre2">"Çeşitli bölümlerin üretimi için düzenlenmiş bir sistem ve artık denetlenmediği için, zamanla tamamen kullanım dışı kalmış," diye açıkladı Mühendis sonunda.</p>

  <p class="calibre2">"Ne kadar oluyor dersin?"</p>

  <p class="calibre2">"İşte onu bilemiyorum."</p>

  <p class="calibre2">"Kaba bir tahminle... birkaç on yıl," dedi Sibernetikçi. "Belki daha da fazla. İki yüz yıl önce bırakıldığını duysam, şaşmam."</p>

  <p class="calibre2">"Ya da bin yıl," dedi Kaptan.</p>

  <p class="calibre2">"Merkezi yönetim sistemlerinin tümü, belli bir katsayı hızında bozuluyor ve..." diye başlayan Sibernetikçi'nin sözünü Mühendis kesti:</p>

  <p class="calibre2">"Sistemleri bizimkilerden farklı çalışıyor olabilir, hatta elektronik bile olmayabilir. Şahsen ben, elektronik olmadığı kanısındayım. Elementler metal değil, yarı sıvı."</p>

  <p class="calibre2">"Bunu boşver," dedi Doktor. "Sence şansımız nedir? Ben zayıf olduğunu düşünüyorum."</p>

  <p class="calibre2">"Gezegendeki canlılardan mı söz ediyorsun?" diye sordu Kimyager.</p>

  <p class="calibre2">"Evet. Söylemek istediğim kesinlikle bu."</p>

  <p class="calibre2">GEMİLERİNİN bulunduğu tepeye ulaştıklarında gece ilerlemişti. Daha hızlı yürüyebilmek ve tabiî, bu arada, korunun herhangi bir sakiniyle karşılaşmamak için, bitkilerin, aradan koca bir saban geçmiş gibi ayrılıp aşağı yukarı yirmi metre genişliğinde bir açıklık oluşturduğu yolu kullandılar. Burada kadifemsi bir liken ve yosun tabakasından başka şey yoktu.</p>

  <p class="calibre2">Yorgun ve açtılar. Ellerindeki tek fenerle, çadırlarını geminin yanına kurmaya karar verdiler. Fizikçi çok susadığından gemiye indi; dönüş sırasında su stokları tükenmişti. Gideli epey olmuştu. Ötekiler onun tünelden gelen bağırışlarını duyduklarında çadırı şişiriyorlardı. Koşup onu çıkardılar. Titriyordu. Konuşamayacak kadar sinirliydi.</p>

  <p class="calibre2">"Ne oldu böyle? Sakin ol!" diyerek yatıştırmaya çalıştılar. Kaptan yavaşça onu omuzlarından tuttu.</p>

  <p class="calibre2">Fizikçi, geminin üzerlerinde yükselen gövdesini gösterdi. "Orada bir... bir şey vardı."</p>

  <p class="calibre2">"Ne vardı?"</p>

  <p class="calibre2">"Hiçbir fikrim yok."</p>

  <p class="calibre2">"Orada bir şey olduğunu nereden biliyorsun o halde?" "Yanlışlıkla kumanda odasına girdim. Ağzına kadar toprakla doluydu orası. Şimdi toprak yok." "Yok mu? Nerede peki?" "Bilmiyorum." "Öteki odalara baktın mı?"</p>

  <p class="calibre2">"Evet. Ben... önce, kumanda odasını toprakla doldurduğumuzdan emin olamadım ve ilk başta bu düşünceyi kafamdan savdım. Sonra ambara girip içme suyunu buldum ve bardak almak için senin kabinine girmeyi düşündüm", -Sibernetikçi'ye baktı- "ve orada..."</p>

  <p class="calibre2">"Kahretsin! Ne vardı, söylesene?"</p>

  <p class="calibre2">"Her şey sümüksü bir maddeyle kaplanmıştı."</p>

  <p class="calibre2">"Sümüksü mü?"</p>

  <p class="calibre2">"Yapışkan, şeffaf bir madde. Botlarımda biraz kalmış olmalı!"</p>

  <p class="calibre2">"Ama bu, tanklardan sızan bir madde olabilir, kimyasal reaksiyon yani... Laboratuvardaki aletlerin yarısı parçalandı, biliyorsun."</p>

  <p class="calibre2">"Saçmalama! Şu botlarıma bir baksana!"</p>

  <p class="calibre2">Doktor'un feneri, botlarının üstünde gezindi. Parıldayan kısımları poliüretanla kaplanmış gibi duruyordu.</p>

  <p class="calibre2">"Ama bu, bir ziyaretçimiz olduğu anlamına gelmez," dedi Kimyager. Bunu söylerken sesi hiç de ikna edici değildi.</p>

  <p class="calibre2">"Başta botlarına yapışmadı," diye devam etti Fizikçi. "Bir fincan alıp ambara geri döndüm. Tabanlarımın saplandığını hissediyordum ama önemsemedim. Suyu içtim ve dönerken aklıma birden yolumun üzerindeki kütüphaneyi kontrol etmek geldi. Neden, bilmiyorum, ama huzursuz olmuştum. Kapıyı açtım ve... ne toprak vardı, ne de izi! Oysa oraya kendi ellerimle yığmıştım. Ve sonra kumanda odasındaki toprağın da yok olduğunu anladım."</p>

  <p class="calibre2">"Ya sonra?" diye sordu Kaptan.</p>

  <p class="calibre2">"Buraya koştum."</p>

  <p class="calibre2">Fener, hâlâ soluk soluğa olan Fizikçi'nin ve etrafında toplanmış adamların bulunduğu bölgeyi aydınlatıyordu.</p>

  <p class="calibre2">"İçeri mi giriyoruz... ya da... ne yapıyoruz?" diye sordu Kimyager. Bu arada, buna hiç de gönlü olmadığı açıktı.</p>

  <p class="calibre2">"Şu botlarına tekrar bakayım," dedi Kaptan.</p>

  <p class="calibre2">Kafasını az daha, aynı anda eğilen Doktor'unkine çarpıyordu. Birbirlerine baktılar. İkisi de hiçbir şey söylemedi.</p>

  <p class="calibre2">"Bir şeyler yapmalıyız," dedi Sibernetikçi, umutsuzca. Kaptan hâlâ dikkatle botların derisine yapışmış parlak tabakayı inceliyordu.</p>

  <p class="calibre2">"Bütün bu olanlar, buraya ait hayvan örtüsünden bir örneğin gemiye girdiğini ve ilgisini çekecek bir şey bulamayınca da gittiğini gösteriyor," dedi sonunda.</p>

  <p class="calibre2">"Bir tür solucan belki de, bir ya da hattâ iki köpekbalığı büyüklüğünde," diye zırvaladı Sibernetikçi. "Ya toprağa ne oldu?"</p>

  <p class="calibre2">"Evet, bu çok garip..."</p>

  <p class="calibre2">Doktor yürümeye başladı ve uzaklaştı. Fenerinin ışığı, yeri süpürdükten sonra karanlığa doğru yükseldi.</p>

  <p class="calibre2">Birdenbire bağırdı, "Burada. Onu buldum!"</p>

  <p class="calibre2">Hepsi ona doğru koştu. Üzeri, yer yer, parıldayan bir zarla örtülü on metre uzunluğunda bir yarığın yanında duruyordu.</p>

  <p class="calibre2">"Sanki gerçekten bir solucanmış gibi duruyor," dedi Fizikçi, alçak sesle.</p>

  <p class="calibre2">"Bu durumda geceyi gemide geçirmek zorundayız," kararını verdi Kaptan.</p>

  <p class="calibre2">"Ama girişi kapatabilmek için, önce geminin her köşesini aramamız gerekecek."</p>

  <p class="calibre2">"Bu bütün gece sürer!" diye inledi Kimyager.</p>

  <p class="calibre2">"Ama mecburuz."</p>

  <p class="calibre2">Çadırı dışarıda ve ortaya çıkabilecek bir şeylerin insafına bırakarak tünele girdiler.</p>

  <p class="calibre2">Gemiyi her köşesine, her çatlağına kadar aradılar. Fizikçi kontrol odasındaki kırık panelin parçalarının yerinden oynatılıp oynatılmadığım düşündü, ama emin değildi. Sonra Mühendis, tüneli kazarken kullandıkları aletlerin en son bıraktıkları gibi durup durmadığını merak etti.</p>

  <p class="calibre2">"Bakın," dedi Doktor, sabırsızca, "Şimdi dedektifçilik oynamaya başlayamayız; saat neredeyse iki !"</p>

  <p class="calibre2">Kuşetlerinden ayırdıkları şiltelerine uzandıklarında saat üçtü ve Mühendis motor odasındaki iki düzeyi kontrol edip, bir de, oraya çelik bölmelerden açılan kapılan kilitlemeye kalkışmaktan vazgeçmiş olmasaydı, sabahı edeceklerdi. İçerisi havasızdı ve ortalığa pis bir koku sinmişti, ama, yorgunluktan dökülüyorlardı; botlarım ve tulumlarını çıkarıp ışığı söndürür söndürmez derin bir uykuya daldılar.</p>

  <p class="calibre2">Doktor karanlıkta uyandı. Saatini gözlerine doğru kaldırıp baktı ve bir an için aklı karıştı, çünkü saat karanlığa uymuyordu. Sonra, yerin altında ve gemide olduğunu hatırladı. Yeşil kadran sekizi gösteriyordu. Öyleyse neden bu kadar erken kalkmıştı? Kendi kendine söylendi, tam arkasını dönüp uyumak üzereydi ki, donup kaldı.</p>

  <p class="calibre2">Geminin derinliklerinde bir şeyler oluyordu. İşitmekten çok, hissediyordu bunu. Taban sarsıldı. Uzaktan, zar zor duyulabilen bir patırtı geliyordu. Kalkıp dimdik oturdu. Kalbi çarpıyordu.</p>

  <p class="calibre2">"Geri döndü!" diye düşündü. Fizikçi'nin, yapışkan izini keşfettiği yaratığı gözlerinin önüne getirmeye çalışıyordu. "Giriş kapağına yükleniyor."</p>

  <p class="calibre2">Gemi ansızın sarsıldı; sanki dışarıdan dev bir el onu itip toprağın daha da derinliklerine sokmaya çalışıyordu. Mürettebattan biri uykusunda inledi. Birden Doktor tüylerinin diken diken olduğunu hissetti: Gemi on altı bin tondu! Taban hızlı, düzensiz bir ritmle titremeye başladı. Sonradan anladı. Hareket ünitelerinden biriydi! Birileri onu çalıştırmıştı!</p>

  <p class="calibre2">"Herkes kalksın!" diye bağırarak el yordamıyla feneri aramaya başladı.</p>

  <p class="calibre2">Mürettebat yataklardan zıpladı ve Doktor feneri en sonunda bulup yakana kadar hepsi bağıra çağıra birbirine çarpıp tökezledi. Birkaç kelimede, olanları öğrendiler.</p>

  <p class="calibre2">Mühendis, hâlâ uyku sersemi, sesi dinledi. Gemi sarsılmaya başladı ve giderek artan bir inilti havayı doldurdu. "Lombar ağızlarındaki hava kompresörleri!" diye bağırdı.</p>

  <p class="calibre2">Tulumunun fermuarını çekmekte olan Kaptan bir şey söylemedi. Diğerleri de hızla giyindiler. Ama Mühendis, Doktor'un elinden feneri kaptığı gibi, fanila ve şortla koridora fırladı.</p>

  <p class="calibre2">"Ne yapacaksın?"</p>

  <p class="calibre2">Aceleyle, kumanda odasına doğru koşan Mühendis'in arkasından gittiler. Taban artan bir hızla ve şiddetle sarsılmaya başlamıştı. "Şimdi pervane kanatlarını koparacak!" dedi Mühendis, davetsiz misafirin temize havale ettiği odaya dalarken. Ana terminallerden birine koştu ve şalteri çevirdi.</p>

  <p class="calibre2">Köşede bir ışık yandı. Mühendis ve Kaptan, birlikte kasadan jektörü alıp kabından çıkardılar, ellerinden geldiğince çabuk, terminalle birleştirdiler. Kadranlar kırıktı, ama silindirin üzerindeki tüp parlak maviyi gösterdi. Akım vardı; jektör şarj oluyordu!</p>

  <p class="calibre2">Yerin sarsıntısı raflardaki metal aletleri tıngırdatıyordu. Bu arada cam bir nesne yere düşüp kırıldı. Sonra aniden sarsıntı kesildi ve ışık söndü.</p>

  <p class="calibre2">"Şarj oldu mu?" diye sordu Fizikçi.</p>

  <p class="calibre2">"Olsa olsa iki devir yapmıştır. Bu kadarına sahip olduğumuz için şanslıyız," dedi Mühendis. Jektörü terminallerden ayırdı, alüminyum çıkışını yere doğru tutarak kulpu kavradı ve koridora çıkarak motor odasına yöneldi. Yarı yoldaki kütüphaneye henüz gelmişlerdi ki, şiddetli bir gıcırtı duydular. Gemi, çırpınıyor gibi iki üç silkelenmeyle yeniden sallandı. Motor odasında, bir şey kulak tırmalayıcı bir gürültü çıkarıyordu. Hemen ardından bir sessizlik başladı.</p>

  <p class="calibre2">Mühendis ve Kaptan, birlikte zırhlı kapıya ulaştılar. Kaptan göz deliğinin kapağına doğru süzülüp içeri baktı.</p>

  <p class="calibre2">"Feneri verin," dedi.</p>

  <p class="calibre2">Doktor hemen feneri eline koydu ama, dar deliğe feneri tutup aynı zamanda içeriyi görmek oldukça zordu. Mühendis, bir başka deliği açarak gözünü yerleştirdi ve birden soluğu boğazında tıkandı.</p>

  <p class="calibre2">"Orada yatıyor," diyebildi, uzun bir aradan sonra.</p>

  <p class="calibre2">"Ne?"</p>

  <p class="calibre2">"Ziyaretçimiz. Buraya biraz ışık tutun, biraz aşağıya, tamam! Kıpırdamıyor." Biraz sessizlikten sonra devam etti: "Bu şey bir fil kadar büyük."</p>

  <p class="calibre2">"Manifold serilerine değmiş mi?" diye sordu, hiçbir şey göremeyen Kaptan.</p>

  <p class="calibre2">"Hayır, ama güç hatlarına abanmış gibi görünüyor. Altından çıkan uçları görebiliyorum."</p>

  <p class="calibre2">"Neyin uçlarını?" diye sordu arkalarındaki Fizikçi. Giderek sabırsızlanıyordu.</p>

  <p class="calibre2">"Yüksek gerilim kabloları. Hâlâ kıpırdamıyor. Kapıyı açacak mıyız?"</p>

  <p class="calibre2">"Bunu yapmamız gerek," dedi Doktor ve yanındaki ana sürgüyü itti.</p>

  <p class="calibre2">"Belki ölü numarası yapıyordur," diye düşüncesini belirtti arkadan birisi.</p>

  <p class="calibre2">Öteki sürgüler yataklarında yavaşça kaydılar ve kapı açıldı. Kimse eşiği geçmedi. Fizikçi ve Sibernetikçi öndekilerin omuzlarının üzerinden başlarını uzatmışlardı. İçeride, yandan zorlanan bölme duvarlarının arasında sıkışmış, çıplak, hörgüçlü, parlak bir kütle, kırık ekran parçalarının üstünde yatıyordu. Arada sırada yüzeyinden bir ürperme geçiyordu.</p>

  <p class="calibre2">"Yaşıyor," diye fısıldadı Fizikçi.</p>

  <p class="calibre2">Sanki at kılı yanıyormuş gibi keskin, çok iğrenç bir koku doldurmuştu odayı ve mavimsi bir duman fenerin ışığında döne döne yükseliyordu.</p>

  <p class="calibre2">"Sadece tedbir olarak," dedikten sonra, Mühendis, jektörü biraz kaldırıp ana gövdeyi kalçasına dayadı ve biçimsiz kütleyi hedef aldı. Ve bir ıslık sesiyle, atış, hörgücünün tam altında dik bir yay çizen hurda yığınına çarptı. Dev beden kasılıp sertleşti, şişti ve yassılaşacakmış gibi, biraz çöktü. Bölme duvarları titredi ve ağırlığın altında her iki yandan eğrildi.</p>

  <p class="calibre2">"Tamamdır," dedi Mühendis, çelik eşiği geçerken.</p>

  <p class="calibre2">İçeri girdiler. Yaratığın bacaklarını ve başını bulmaya çalıştılar. Transformatörün kopuk bir parçasının üzerinde hareketsiz yatan biçimsiz kütle tek tarafındaki hörgücüyle, pelte ile dolu koskoca bir çuvala benziyordu. Doktor ölü vücuda dokunarak elini burnuna götürdü.</p>

  <p class="calibre2">Parmak uçlarında parıldayan beyaz, zam gibi maddeyi diğerlerine doğru uzatarak, "Şunu koklayın," dedi. İlk, Kimyager kokladı. Şaşkınlıkla bağırıvermişti.</p>

  <p class="calibre2">"Tanıdın mı?" diye sordu Doktor.</p>

  <p class="calibre2">Hepsi zamkı kokladı ve "fabrikayı dolduran acı kokuyu tanıdılar.</p>

  <p class="calibre2">Doktor köşelerden birinde, kaldıraç olarak kullanabileceği bir sırık buldu, bir ucunu yaratığın altına doğru kaydırıp, biraz çevirmeye uğraştı. Ama, bunun yerine, sırık neredeyse yarıya kadar ete gömüldü.</p>

  <p class="calibre2">"Durun bir dakika," dedi Mühendis. "Böyle bir hayvan... üniteyi nasıl çalıştırabilir?"</p>

  <p class="calibre2">Herkes dehşetle ona baktı.</p>

  <p class="calibre2">''Haklısın," diye mırıldandı Fizikçi.</p>

  <p class="calibre2">"Bu şeyi çevirmeniz gerek," diye üsteledi Doktor. "Hadi, hep birlikte . aynı yönden çevireceğiz yalnızca. Tiksinmeyin öyle. Ee... ne duruyorsunuz?"</p>

  <p class="calibre2">"Bekleyin," dedi Mühendis. Dışarı çıktı ve bir dakika sonra, tüneli kazmak için kullandıkları çelik kazıklarla döndü. Bunlar gövdenin altına sokuldu ve Doktor'un yönetiminde yukarı kaldırıldı. Sibernetikçi'nin eli, bir ara, kaygan melalden kurtulup deriye değdiğinde korkudan titredi. Sonunda, yaratık iğrenç bir şapırtıyla öbür tarafa yuvarlandı. Hepsi geri kaçmış, bağıranlar bile olmuştu.</p>

  <p class="calibre2">Kendisini kanat gibi saran kalın et kıvrımlarının arasında iki kollu küçük bir vücut vardı; aşağı sarkan düğümlü parmaklan yere değiyordu. Bu haliyle kütle uzun, dev bir istiridye gibiydi. Bir çocuğun başından daha büyük olmayan şey ise, ileri geri sallanırken giderek yavaşladı, durdu ve açık sarı bağ zarlarından asılı kaldı. Bütün cesaretini toplayıp ilk yaklaşan Doktor oldu. Çok eklemli kollardan birinin ucunu tuttu ve damarlı, küçük beden döndü. Ortaya çıkan; yassı, gözsüz bir yüz, açık burun delikleri ve bir insanın ağzının olabileceği yerde de, ikiye bölünmüş bir dili andıran bir çentikti.</p>

  <p class="calibre2">"Aden sakinlerinden biri... " diye fısıldadı Kimyager.</p>

  <p class="calibre2">Konuşamayacak kadar allak bullak olan Mühendis jeneratör şaftının üstüne oturmuş, farkında olmadan, ellerini habire tulumuna sürüyor, temizlemeye çalışıyordu.</p>

  <p class="calibre2">"Bu tek bir yaratık mı, yoksa iki mi?" diye sordu Fizikçi. Doktor, ölü "adam"ın göğsüne dikkatle dokunurken, yanıbaşında onu seyrediyordu.</p>

  <p class="calibre2">"Birin içinde iki, ya da ikinin içinde bir veya belki simbiyoz tarzında yaşıyorlar. Zaman zaman ayrılıyor bile olabilirler."</p>

  <p class="calibre2">"O tek başına sarkan siyah saçlı korkunçluk gibi mi?" dedi Fizikçi. Doktor başını salladı ve incelemesine devam etti.</p>

  <p class="calibre2">"Ama bu canavarın bacakları yok, gözleri yok, hatta bir kafası bile yok!" dedi Mühendis ve hiç yapmadığı bir şeyi yaptı: Bir sigara yaktı.</p>

  <p class="calibre2">"Bunu birazdan anlayacağız," diye cevap verdi Doktor. "Sanırım onu parçalara ayırmama bir itirazınız yoktur? Dışarı çıkarmak için zaten bunu yapmamız gerekecek. Bu arada... pek hoş bir iş olmasa da, bir asistan beni çok memnun ederdi, doğrusu. Gönüllü var mı?"</p>

  <p class="calibre2">Kaptan ve Sibernetikçi bir adım öne çıktılar.</p>

  <p class="calibre2">Doktor ayağa kalktı. "Güzel. Ben aletleri arayacağım, bu biraz uzun sürebilir. Şunu söylemeliyim ki, bu oyun böyle karmaşıklaşmaya devam ederse, ayakkabılarımızı cilalamamız bile bir hafta sürecek. Başladığımız hiçbir şeyi bitiremeyeceğiz gibi görünüyor."</p>

  <p class="calibre2">Mühendis ve Fizikçi koridora çıktılar. Bu arada, lastik bir önlük giyip kollarını yukarı sıvamış, elinde cerrahi gereçlerle dolu nikel bir tepsiyle ilkyardım odasından dönen Kaptan, onların önünde durup kaşlarını çattı.</p>

  <p class="calibre2">"Artıcının durumunu biliyorsunuz. Eğer sigara içmek istiyorsanız dışarı çıkın."</p>

  <p class="calibre2">Böylece tünele yöneldiler. Kimyager de onlara katıldı; güvenlikte olmaları için Mühendis'in motor odasında bıraktığı jektörü de yanına almıştı.</p>

  <p class="calibre2">"Bu acayip yaratık nasıl jeneratörü çalıştırmış olabilir?" dedi Mühendis. Yanaklarını ovuşturdu; sakalları uzamıştı, artık batmıyordu. Hepsi sakal bırakmıştı. Zaten bu gidişle tıraş olmayı akıl edecek halleri olmayacaktı.</p>

  <p class="calibre2">"En azından jeneratör biraz akım üretti. Bu, bobinlerin sağlam olduğunu gösterir."</p>

  <p class="calibre2">"Kısa devreye ne diyorsun?"</p>

  <p class="calibre2">"Sigorta attı, hepsi bu. Mekanik elemanlar tamamen kırılmış durumda, ama bunu halledeceğiz. Duylara gelince; yedeklerimiz var, yalnızca arayıp bulmak gerekiyor. Teorik olarak, silindiri de onarabiliriz ama kendi alet takımı olmadan, bu, bir ömür sürer. Sanırım, ilk başta etraflı bir araştırma yapmamamın nedeni, her şeyi un ufak görmekten korkmamdı. O zaman durumumuz ne olurdu, tahmin edersiniz."</p>

  <p class="calibre2">"Reaktör..." diye başladı Kimyager, ama Mühendis suratını ekşitti.</p>

  <p class="calibre2">"Reaktör başka bir sorun. Reaktörü yapmaya başlayacağız. Önce akıma ihtiyacımız var. Akım olmadan hiçbir şey yapamayız. Soğutma sistemindeki sızıntı deliğini nokta kaynağı ile beş dakikada hallederim. Ama bunun için de akım gerekiyor bana."</p>

  <p class="calibre2">"Şimdi mi başlayacaksın makinalarla uğraşmaya?" diye sordu Fizikçi, sesinde bir umutla.</p>

  <p class="calibre2">"Evet. Şu onarım işinin sırasını belirleyeceğiz. Bunu Kaptan'la önceden konuşmuştum. Başlangıçta en azından bir çalışma ünitesi gerekiyor. Elbette üniteyi atom enerjisi olmadan çalıştırma riskini göze almak zorunda kalacağız. Tanrı bilir, nasıl olacaksa bu! Yatay kollardaki bir düzenlemeyle, belki... Elektronik kontrolların ne zamandan beri kullanım dışı olduğu, ya da atom reaktöründe neler olup bittiği konusunda en ufak bir fikrim yok."</p>

  <p class="calibre2">"Nötron irisleri bağımsız çalışabilir," dedi Fizikçi. "Atom reaktörü otomatik olarak boşta çalışıyor. Ve elbette, çok yüksek bir ısıya ulaştığında, soğutma sistemleri de devre dışı olursa..."</p>

  <p class="calibre2">"Nötron irisleri iyi durumda, ama atom reaktörü erimiş olabilir, öyle mi? lşte bu harika!"</p>

  <p class="calibre2">Tartıştılar, parmaklarıyla kumda diyagramlar çizdiler. Doktor tünel girişinden kafasını çıkarıp onları çağırınca hemen ayağa kalktılar.</p>

  <p class="calibre2">"Ne öğrenebildin?"</p>

  <p class="calibre2">"Bir yönden bakılırsa pek bir şey yok, ama diğer bir yönden, oldukça fazla," diye cevap verdi Doktor. Yalnızca kafası dışarı çıkmış bu haliyle konuşurken, pek acayip görünüyordu. "Bir yaratık mı, yoksa iki mi olduğundan hâlâ emin değilim. Ama her nasıl olursa olsun, sonuçta, bir hayvan.</p>

  <p class="calibre2">Çift dolaşım sistemine sahip ama bunlar tamamen ayrı değil. Büyük yaratık, yani taşıyıcı, sıçrayarak ya da uzun adımlarla yürüyor."</p>

  <p class="calibre2">"Sıçrıyor mu, yürüyor mu? Arada büyük fark var," dedi Mühendis.</p>

  <p class="calibre2">"Bu doğru," diye kabul etti Doktor. "Hörgüç sindirim sistemini içeriyor." "Yani sırtında bir midesi mi var?"</p>

  <p class="calibre2">"O, sırtı değil. Akım onu çarpıp düşürdüğünde karnı yukarı gelmiş."</p>

  <p class="calibre2">"O zaman, küçük yaratık bir binici gibi," dedi Mühendis.</p>

  <p class="calibre2">"Evet. Bir anlamda, taşıyıcı sırt bölüme yerleşmişti. Ya da Sırt değil," diye düzeltti Doktor. "Daha çok, büyük gövdenin içinde oturuyor gibiydi; orada keseye benzer bir yuva var. Bir şeye benzetebildiğim tek yanı da bu zaten. Bir kangurunun kesesini andırıyor, ama bu benzerlik çok küçük ve tek başına, bir şey ifade etmiyor."</p>

  <p class="calibre2">"Ve bunun zeki bir yaratık olduğunu varsayıyorsun, öyle mi?" dedi Fizikçi.</p>

  <p class="calibre2">"Kapıları açıp kapatacak kadar zeki olabilir, ama jeneratörü çalıştıracak kadar değil," dedi, hâlâ tünelde duran Doktor. "Tek problem şu ki, bizdeki anlamıyla bir sinir sistemi yok."</p>

  <p class="calibre2">"Bu nasıl olur?!" diye yerinden zıpladı Sibernetikçi.</p>

  <p class="calibre2">"Henüz ne amaçla varolduklarını bile kestiremediğim bazı organları var," diye devam etti Doktor. "Bir omuriliği de ... Ama küçük kafatasının içinde beyin yok. Bir şey var, evet, ama bunun beyin olduğunu söyleyecek olursam, bütün anatomistler bana güler... Birçok salgı bezi var, ama bunlar lenfatik gibi görünüyor. Akciğerlerin yanında, bu arada üç akciğeri var, çok sinir bozucu bir şey buldum. Bu gerçekten hiç hoşuma gitmedi. Onu alkole koydum, birazdan görebilirsiniz."</p>

  <p class="calibre2">"Ama şimdi daha acil işlerimiz var. Motor odası mezbahaya döndü. Her şeyin dışarı çıkarılıp gömülmesi gerekecek ve geminin içi sıcak olduğu için acele etmemiz iyi olur. Yüzünüzü kapatabilirsiniz; koku fazla kötü değil, ama çiğ et miktarı büyük olduğundan rahatsız edecektir."</p>

  <p class="calibre2">"Sen şaka yapıyorsun, herhalde?" dedi Fizikçi.</p>

  <p class="calibre2">"Hayır."</p>

  <p class="calibre2">Doktor şimdi dışarıdaydı. Lastik önlüğü ve beyaz gömleği tamamen kırmızıya boyanmıştı.</p>

  <p class="calibre2">"Üzgünüm, bu iş canınızı sıkacak ama yapılması gerekiyor. Gelin."</p>
</body>
</html>
