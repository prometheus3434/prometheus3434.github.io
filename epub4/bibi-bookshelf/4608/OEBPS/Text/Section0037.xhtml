<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Otuz Üçüncü Bölüm</h1>

  <h2 class="sigil_not_in_toc">Mahpuslar</h2>

  <p>Nisanın ilk günlerinde Pardaillan yeni elbiselerini giyinmiş olduğu halde Paris’e yaklaşır, oğlu da François de Montmorency ile görüşmeye uğraşırken, biz iki günden beri Hotel de Mesmes’de hapsedilmiş bulunan kadınlara dönelim.</p>

  <p>Henri de Montmorency, konağın birinci katındaki dairesinde bir aşağı bir yukarı dolaşıyordu. Henri’nin, Jeanne’ı bulunca, artık unutmuş olduğunu sandığı bütün hisleri yeniden uyanmıştı. Jeanne’a karşı eski aşk ve muhabbeti âdeta yeniden doğmuştu ve bu sefer bu hisler kelimenin tam anlamıyla bir ihtiras şekline bürünmüştü. Onu elde edememek âdeta izzeti nefsine dokunuyordu. Şövalye düşünüyordu:</p>

  <p>“Önceleri onu çitler arasından gözetlerken kalbimin hızlı hızlı attığını hissederdim. Ona hiçbir zaman yaklaşamayacağımı zannederdim. Heyecanım o derece artardı. Biricik isteğim, onun benim olamayacağı gibi başkasının da olamamasıydı. Kardeşimi onun için kıskanıyordum. François beni ölüm derecesinde yaraladığı vakit beni en çok üzen şey, onların yeniden buluşabilmeleri ve sevişebilmeleri imkânı ve ihtimaliydi. Çok şükür bu korkum tahakkuk etmedi. Daha sonra babamın onları birbirlerinden ebediyen ayırdığını duyduğum zaman sevincimden çıldırmak derecelerine gelmiştim. Ah, onun aşkını kazanabildiği için François’ya karşı ne kadar büyük bir kin besliyordum. Şimdi Jeanne elimde. Acaba François nerede? Onu tekrar bulduğumu ve elde ettiğimi öğrenecek olursa kim bilir ne yapar? Bana ne kadar kızar?”</p>

  <p>Tam bu sırada oda kapısı vuruldu:</p>

  <p>“Gir!”</p>

  <p>İçeriye Damville’in adamlarından biri girdi. Henri sordu:</p>

  <p>“Ne var?”</p>

  <p>“Hoşunuza gitmeyecek bir havadis.”</p>

  <p>“Nedir? Söyle!”</p>

  <p>“Kardeşiniz Paris’te bulunuyor.”</p>

  <p>Damville sarardı:</p>

  <p>“Emin misin?”</p>

  <p>“Evet efendim. Kendisini bizzat gördüm ve takip ettim. Şimdi konağındadır.”</p>

  <p>“Aldanmadığına eminsin, değil mi?”</p>

  <p>“Katiyen efendim. Sizi nasıl görüyorsam kendisini de öyle gördüm.”</p>

  <p>“Pekâlâ, gidebilirsin!”</p>

  <p>Henri de Montmorency yalnız kalınca bir koltuk sandalyesine düştü. Bir dakika önce onu bulmayı âdeta temenni eder durumdayken şimdi tamamen değişmişti. Titriyor, âdeta ağabeyinin bulunduğu Paris’ten kaçmak istiyordu.</p>

  <p>Kendi kendine:</p>

  <p>“Paris’te ha?” diye kekeledi. “Ne tuhaf şey, on altı yıldan beri birbirimizden uzaklaşmak istediğimiz halde bu en önemli günde yine aynı yerde buluşuyoruz. Talih sanki bizi istesek de, istemesek de birbirimize yaklaştırıyor. Kim bilir belki de yarın, bir hafta sonra burun buruna geleceğiz. O zaman ne yapacağız? Kozumuzu paylaşmamız lazım gelecek mi?”</p>

  <p>Ayağa kalkarak masaya şiddetli bir yumruk indirdi. Sonra:</p>

  <p>“Yalnız olsam bütün bunlar bana vız gelirdi,” diye bağırdı. “Kendisini gözümü kırpmadan beklerdim. Hatta daha ileriye giderek kendisini arar ve bulurdum. Tahkir eder, yüzüne karşı bağırırdım. Fakat şimdi yalnız değilim. Jeanne de yanımda. Onu seviyorum ve François’nın onun burada olduğunu bilmesini istemiyorum. Ağabeyimin de onu hâlâ sevmediği ne malum? Şimdi Jeanne’ı bir yere saklamak! Öyle bir yere ki, kendisini hiç kimse bulamasın.”</p>

  <p>Birdenbire dudaklarında haince bir gülüş meydana geldi:</p>

  <p>“Evet! Orası iyi! İyi oldu da aklıma geldi. Jeanne orada emniyette bulunacak. Kimse kendisini bulamayacak.”</p>

  <p>Böylece düşündükten sonra odasından çıktı. Doğruca Jeanne ile Loise’ın kapalı tutuldukları odaya geldi. Kapıyı vurup bir saniye kadar bekledi. Sonra kapıyı açtı.</p>

  <p>Ana kız, karşısındaydı ve sanki birbirlerini korumak istermiş gibi sarılmış vaziyette duruyorlardı. Yüzleri bembeyaz olmuş, kendisine bakıyorlardı.</p>

  <p>Henri önce Jeanne’a baktı. Bu kadın hâlâ güzeldi. O kadar ki, aradan geçen yılların yüzüne vurduğu solgun renk onu daha da güzelleştirmiş ve manalaştırmıştı.</p>

  <p>Kapıyı kapattıktan sonra:</p>

  <p>“Nasılsınız madam?” diye sordu.</p>

  <p>Jeanne o zaman cesaretle Loise’ın önüne geçti.</p>

  <p>“Nasıl oluyor da bu çocuğun önüne çıkmaya cesaret ediyorsunuz?” diye sordu. “Nasıl oluyor da onun önünde bana söz söylemekten utanmıyorsunuz?”</p>

  <p>Mareşal alaylı bir davranışla:</p>

  <p>“Beni unutmadığınızı, tanıdığınızı görüyorum. Bundan dolayı kendimi tebrik etmeliyim. Demek söyledikleri kadar ihtiyarlamamışım. Bunu da bana kendisini unutmadığınızı sandığım Şövalye de Pardaillan söylemişti.”</p>

  <p>Loise acı bir çığlık kopararak elleriyle yüzünü sakladı. Jeanne:</p>

  <p>“Böyle acı bir hatırayı kızımın önünde anmanız ancak bir alçaklıktır,” dedi. “Buradan derhal çıkınız! Bizi yakalatarak buraya getirmek suretiyle son bir fenalık daha yaptınız. Artık ne istiyorsunuz? Eğer şimdi de kızıma musallat olmayı düşünüyorsanız çok aldanıyorsunuz. Çünkü bugün onu her şeye rağmen koruyacak bir annesi var. Bunu biliniz.”</p>

  <p>Henri de Montmorency hiddetle sarsıldı. Yumruklarını sıktı. Fakat sonra kendisine hâkim oldu:</p>

  <p>“Siz de hiç değişmemişsiniz. Hep eski halinizdesiniz. Sizi ne zaman görsem yüzünüzde nefret ve kinden başka bir şey göremiyorum Aradan bu kadar çok yıl geçtiği halde nasıl oluyor da hiç değişmiyorsunuz? Bana karşı söylediğiniz sözler benim için hiç önemli değil. Çünkü buraya sizinle mühim bir meseleyi görüşmek için gelmiş bulunuyorum.”</p>

  <p>“Benimle mi?”</p>

  <p>“Evet, sizinle! Aynı zamanda bu sözlerimizin aramızda kalmasını istediğim için kızınızın biraz çekilmesini rica ederim.”</p>

  <p>Loise yeniden annesinin boynuna sarıldı:</p>

  <p>“Anne, ben senin yanından ayrılmam!”</p>

  <p>“Merak etme yavrum. Annen senin yanından ayrılmaz! Bu adam ne derse desin! Annen seni daima koruyacaktır.”</p>

  <p>Henri fena halde kızarıp bozardı. Jeanne’ı yalnız bırakmak için kurduğu plan böylelikle neticesiz kalmıştı. Bir ara zor kullanmayı düşündü. Fakat Jeanne karşısında o kadar metin duruyordu ki, bundan da vazgeçmeye mecbur kaldı.</p>

  <p>Fakat Jeanne’la da mutlaka görüşmek istiyordu. Hiddetinden ve hırsından gözleri bulanıyor, âdeta vahşi bir hayvan gibi yerinde duramıyordu.</p>

  <p>Kısık bir sesle:</p>

  <p>“Niçin korkuyorsunuz?” dedi. “Eğer maksadım sizi kızınızdan ayırmak olsaydı bunu önceden kolaylıkla yapardım. Böyle bir fikrim, böyle bir amacım yok. Evet, size karşı pek şiddetli davranmıştım. Bundan sonra da öyle hareket edeceğim. Çünkü ben azimkâr bir insanım. Bir şeye karar verdim mi, bunu ne pahasına olursa olsun yaparım. Homurdanıyorsunuz. Fakat boş şey. Jeanne beni dinle ve bana inan! İşte François meydanda; seni terk etti. Halbuki ben bir dakika bile seni unutmuş değilim.”</p>

  <p>Aynı saniyede Jeanne’ın ağzından acı bir feryat döküldü:</p>

  <p>“Sefil!” diye inledi. “Bizi birbirimizden ayıran sensin! Senin ihanetin ve yalanın buna sebep oldu.”</p>

  <p>Jeanne hıçkıra hıçkıra ağlıyordu. Annesinin ağlamaya başlaması üzerine Loise de kendisini tutamayıp ağlamaya başladı. Henri, ana kızın birbirlerine sarılarak hıçkırmalarını büyük bir soğukkanlılıkla seyrediyordu. O zaman, bunları konağa getirildikleri zaman birbirlerinden ayırmadığı için hata işlediğini anladı. Hiçbir kuvvet Jeanne’ı yola getiremeyecekti. Şu halde en son çareye başvurmak lazım geliyordu ki, bu da zor kullanmaktı.</p>

  <p>O zaman heyecanını belli etmemeye çalışarak:</p>

  <p>“Pekâlâ,” dedi. “İstediğiniz gibi hareket ediniz ve beni istediğiniz gibi suçlandırınız! Fakat ileride bana hak vereceksiniz.”</p>

  <p>“Sana mı hak vereceğiz?”</p>

  <p>“Evet, bana! Çünkü henüz sizi ne kadar büyük bir tehlikeden kurtardığımı bilmiyorsunuz. Bunu öğrendiğiniz zaman bakalım yine böyle sert davranmakta devam edecek misiniz? Şimdi size ne söylemek için geldiğimi bilmeniz lazım.”</p>

  <p>“Ne söyleyecektiniz?”</p>

  <p>“Saint-Denis Sokağı‘nda büyük bir tehlike içinde bulunuyordunuz. Sizi onun için oradan kaçırdım, Fakat aynı tehlike burada da var. Onun için sizi bütün tehlikelerden kurtaracak bir eve göndermeye karar verdim. Şimdilik ben gidiyorum. Siz hazırlanınız. Bir saate kadar sizi götürecek olan araba hazır olacaktır.”</p>

  <p>Jeanne’ın ümitle gözleri parladı. Fakat onun bu hareketi Henri’nin gözlerinden kaçmamıştı. Soğuk bir tavırla:</p>

  <p>“Madam, eğer aklınıza kaçmak ihtimali geldiyse bunu hemen unutunuz! Şayet yolda bağırmak veya kaçmak isterseniz bu hareketiniz sizin için çok fena olacaktır.”</p>

  <p>“Yani?”</p>

  <p>“Kızınızı kaybedeceksiniz.”</p>

  <p>Bunu müteakip Jeanne’ın cevap vermesine meydan bırakmadan dışarı çıktı. Kendi kendine: “Kendisiyle görüşmek için daha uygun bir yer bulmak gerek!” diye düşünüyordu.</p>

  <p>İki kadın odada yalnız kalınca acı, yeis ve ümitsizlikle bakıştılar. Jeanne içinden: “Her şey mahvoldu! Kızım da, ben de mahvolduk!” diye düşünüyordu. Çünkü az önceki konuşmalarında Henri’nin asla değişmediğini, karşısındakinin hep o eski zalim ve gaddar adam olduğunu anlamıştı.</p>

  <p>De Mesmes’e geldikleri ilk gün de Henri onlara görünmüştü. Fakat o zaman tek bir kelime bile söylemeden kapıyı kapatmış ve gitmiş bulunuyordu. Jeanne bu görünmede Henri’nin hakiki niyetini ve içyüzünü görememiş, anlayamamıştı. Kendilerinden ne istediğini, niçin kendilerini kaçırdığını sezememişti. Jeanne’ın tek bir ümidi vardı: Aradan geçen seneler zarfında Henri değişmiş olabilirdi. Kalbinde bir merhamet hissi doğmuş olabilirdi. İşte zavallı kadının bütün ümidi bunda idi.</p>

  <p>Halbuki ne kadar aldandığını şimdi görüyordu. Henri hep eski Henri idi. Hep aynı zalim, gaddar ve kinci adamdı.</p>

  <p>Hafif bir sesle:</p>

  <p>“Acaba bize ne yapacak?” diye mırıldandı.</p>

  <p>Loise cevap verdi:</p>

  <p>“Korkma anneciğim! Bizi yalnız birbirimizden ayırmasın da…”</p>

  <p>“Ayrılmayacağız! Fakat bizi nereye götürecek?”</p>

  <p>“Bizi ayırmadıktan sonra nereye isterse götürsün!”</p>

  <p>“Bizi hiçbir kuvvet ayıramaz kızım!”</p>

  <p>O gece iki kadın sabaha kadar uyuyamadı. Fakat Henri’nin bildirmesine rağmen hiç kimse gelip kendilerini aramadı.</p>

  <p class="yildiz"><img alt="bsg-04" src="../Images/bsg-04.jpg"/></p>
</body>
</html>