<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Kırk Üçüncü Bölüm</h1>

  <h2 class="sigil_not_in_toc">Küçük Jacques-Clement</h2>

  <p>Kont Marillac’la Pardaillan, Bethisy Sokağı‘na kadar pek az koştular. Amiralin konağına girdikleri zaman sabah yaklaşıyordu. Kont buna rağmen, başta Kral olmak üzere, bütün konaktakilerin uyandırılmasını emretti.</p>

  <p>On dakika sonra toplantı salonunda Kral ve Amiral başta olmak üzere herkes hazır bulunuyordu.</p>

  <p>Söze başlayan Kont, Kraliçe Catherine de Medicis’in kendilerinin Paris’te bulunduklarını bildiğini söyledi.</p>

  <p>Amiral Coligny:</p>

  <p>“O halde kaçmalıyız!” dedi.</p>

  <p>Kont:</p>

  <p>“Buna lüzum kalmadı…” cevabını verdikten sonra Catherine de Medicis ile yaptığı konuşmayı en ince ayrıntılarına kadar anlattı. Bu bilgi salondakilere büyük bir neşe vermişti. Sonuç olarak sabahleyin kapılar açılır açılmaz Kont Marillac’ın hemen yola çıkması ve Kraliçe Jeanne d’Albret’ye olup biteni bildirmesini kararlaştırdılar.</p>

  <p>Toplantıdan sonra Kont bir koltuğun üzerinde yarım yamalak uyuklayan Pardaillan’a konuşulan şeyleri anlattı. Ve sabahleyin erkenden hareket etmeye mecbur olduğunu ilave ederek sözlerini şöyle tamamladı:</p>

  <p>“Aşağı yukarı Paris’ten bir ay için ayrılacağım. Bu durumu nişanlıma bildirecek vaktim yok. Sizden ricam ona giderek bu seyahatimi bildirmenizdir. Aynı zamanda Kraliçe Jeanne d’Albret’ye her şeyi söyleyeceğimi ve kendisinden evlenme iznini alacağımı da söyleyiniz.”</p>

  <p class="yildiz">* * *</p>

  <p>Kont ertesi gün erkenden Paris’ten ayrıldı. Paris şimdi yeni bir şekil almaya başlamıştı. Kiliselerde durup dinlenmeden Huguenot’lara çatan papazlar birdenbire susmuştular. Kraliçe sarayda din namına kan dökmenin cinayet olduğunu bağıra bağıra söylüyordu. Halk arasında, Katoliklerle Protestanlar arasında ebedi bir sulh anlaşması yapılmış olduğu sözleri dolaşmaya başlamıştı. Bu gürültülerin bu şekilde sona erdiğini gören Kral samimi olarak memnundu ve bunun için büyük bir domuz avına çıkmıştı. En mutaassıp Katolikler bile sanki kendilerine bir emir verilmiş gibi susuyorlardı.</p>

  <p>Çok yakın bir gelecekte Prenses Margot ile Navarre Kralının evlenecekleri ve bu münasebetle Paris’te büyük şenlikler yapılacağı öğrenildi…</p>

  <p>Artık birçok tanınmış Protestan, Paris’te serbestçe dolaşmaya başlamıştı. Bunların arasında Amiral Coligny de göründü.</p>

  <p>Bu süre içinde genç Pardaillan azap içinde Paris’te araştırmalar yapıp duruyordu. Bunların neticesiz kalması onda yavaş yavaş Loise ile annesini Paris’ten başka yere götürüldükleri inancını uyandırmıştı. François de Montmorency de aynı fikirdeydi. Büyük Pardaillan’a gelince, ortadan âdeta kaybolmuştu. Genç şövalye birçok defa de Mesmes’in etrafında dolaşmış, birkaç defa da duvardan aşarak içeri girmişti. Fakat koca konak bomboştu. İçinde tek bir canlı insan yoktu.</p>

  <p>Şövalye, Marillac’ın hareketinden bir gün sonra Alice’in evine gitmiş ve kendisine başlarından geçeni anlattıktan sonra Kontun sözlerini söylemişti. Kendisini çok iyi karşılayan genç kadın, nişanlısının, Kraliçe d’Albret’den evlenmek müsaadesini isteyeceğini duyunca, kendisini tutamayarak bayılmıştı… Bereket versin, ihtiyar Laura oradaydı da, kadıncağızı hemen ayıltabilmişti. Şövalye de bu işten bir şey anlamayarak evden çıkmıştı. Bu durumdan şüphelenen Şövalye, birkaç gün sonra aynı eve bir daha geldiyse de, evi, pencere ve kapısı sımsıkı kapalı ve terk edilmiş bir durumda bulmuştu.</p>

  <p>Genç şövalye işi tamamıyla serseriliğe vurmuştu. Paris’in en köşe bucak sokaklarına kadar her tarafı dolaşıyor ve boş yere iz arıyordu.</p>

  <p>Bir gün yolu Carmes Manastırı‘nın yanından geçerken kendi kendine kâğıttan çiçekler yapan küçük bir çocuğa rastladı. Bu çocukla her nedense ilgilenen genç Pardaillan sordu:</p>

  <p>“Bu yaptığın çiçekleri ne yapacaksın?”</p>

  <p>“Bahçem var. Oraya dikeceğim.”</p>

  <p>“Senin bahçen nerede?”</p>

  <p>“Manastırın içinde büyük bahçede… Bahçıvan papaz bu bahçeyi bana verdi.”</p>

  <p>“Sen manastırda mı oturuyorsun?”</p>

  <p>“Evet! Sebebini bilmek ister misiniz? Çünkü benim annem yoktur. Ölmüş!.. Papaz arkadaşım söyledi. Onu İnnocents Mezarlığı‘na gömmüşler…”</p>

  <p>Bu arada sarı yüzlü bir papaz onlara yaklaştı. Küçük çocuğu elinden tutarak:</p>

  <p>“Haydi Jacques-Clement! Vakit geldi. Artık manastıra gir,” diye götürdü.</p>
</body>
</html>