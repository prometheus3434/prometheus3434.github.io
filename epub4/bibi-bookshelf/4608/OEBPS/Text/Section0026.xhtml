<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yirmi İkinci Bölüm</h1>

  <h2 class="sigil_not_in_toc">Beklenmeyen Bir Buluşma</h2>

  <p>Evet, Deodat’yla Alice hiç beklenmedik bir şekilde buluşmuşlardı. Genç subay ayağa kalkarak Alice’in elini tuttu ve onu ateşe doğru yaklaştırdı. Bir taraftan da:</p>

  <p>“Acaba rüya mı görüyorum? Hakikaten Alice, sen misin?” diye konuşuyordu. “Halbuki senden ayrıldığım için ne kadar üzülüyordum. Mademki karşımdasın, artık daha fazla üzülmeme lüzum yok.”</p>

  <p>Onu ocağın yanındaki bir kanepeye oturttu. Ellerini elleri içine aldı:</p>

  <p>“Fakat buz gibi olmuşsunuz. Soğuktan titriyorsunuz… Ateşe biraz daha sokulabilirsiniz. Yüzünüz de üşümüş, üstelik sararmışsınız da… Belki de alevler yüzünüzü böyle gösteriyor. Çok da yorgun görünüyorsunuz.”</p>

  <p>Genç kız, içinden: “Şimdi kendisine ne diyeceğim?..” diye düşünüyordu. Ne diyebilirdi?.. Ona nasıl bir yalan uydurmalıydı? Bunu yapabilecek miydi? O kadar sevdiği bu adamı da mı aldatacaktı?..</p>

  <p>Filhakika iki genç bir süreden beri sevişiyordu. Ve birbirlerine yeminle aşklarını söylemişler, kendi aralarında nişanlanmışlardı.</p>

  <p>Alice bu aşklarını Navarre Kraliçesine söylemediği için pişman olmuştu. Bu şefkatli Kraliçe belki kendisini affederdi. Niçin böyle yapmamıştı?</p>

  <p>Delikanlı durmadan bir şeyler söylüyor, genç kıza aşkından bahsediyor, onu ısıtmak için kucağında sıkıyordu. Ona birçok şey söylüyordu. Alice, kulağının dibinde söylenen tatlı sözleri duyuyor, fakat manasını düşünemiyordu bile…</p>

  <p>Genç adam onu göğsünün üzerinde daha büyük bir muhabbetle sıktı:</p>

  <p>“Alice, kutsal meleğim! Arkamdan gelmek suretiyle bana karşı göstermiş olduğun büyük sevgi ve bağlılıktan dolayı kendimi şimdi dünyanın en mutlu insanı sayıyorum. Bana bu saadet dolu geceyi yaşattığın için sana nasıl teşekkür edeceğimi bilemiyorum.”</p>

  <p>Delikanlı, sözüne devam etti:</p>

  <p>“Biliyor musun, neye karar verdim? Seninle derhal evlenelim. Şimdi yola çıkarak, erkenden Saint-Germain’e varırız. Hemen Kraliçenin yanına çıkarız. Ona her şeyi anlatırız. Göreceksin, kendisi de bundan memnun kalacaktır. Ondan sonra sen rahat rahat orada kalırsın. Ben de aldığım görevi yapmaya giderim. Beni Kraliçenin yanında beklersin.”</p>

  <p>“Kraliçe gitti.”</p>

  <p>“Gitti, ha?..”</p>

  <p>“Evet, şimdi pek uzaklarda olmalıdır.”</p>

  <p>“Öyle mi?”</p>

  <p>Alice artık kendisini tamamıyla toplamış olduğundan, soğukkanlılıkla:</p>

  <p>“Kraliçe arabaya binerlerken ben de fırsattan yararlanarak kaçtım. Beni çağırdıklarını, beni aradıklarını duydum. Fakat bulamadılar. Nihayet araba hareket etti. Karanlıklar içinde kayboldu.”</p>

  <p>Deodat şaşırdı:</p>

  <p>“Ne yaptın? Benim için göze aldığın büyük fedakârlıktan dolayı sana son derece hayranım. Fakat bu hareketine sonra Kraliçe ne der?”</p>

  <p>Alice tatlı tatlı delikanlıya baktı:</p>

  <p>“Ben seni sevdikten sonra, ne isterlerse söylesinler. Senden uzun bir süre ayrılmam mümkün değildi. Buna dayanamayacaktım. Onun için siz Paris’e doğru yola çıkar çıkmaz ben de arkanızdan hareket ettim. Yalvarırım beni geri çevirme!..”</p>

  <p>Genç adam bu sözler üzerine Alice’in dizlerine kapandı. Kendisi için bu kadar büyük fedakârlıkları göze aldığını sandığı genç kızın ellerini durmadan öpüyor, kendisini ne kadar sevdiğini anlatıyordu.</p>

  <p>Alice, birdenbire kendini delikanlının kolları arasına attı. Boynuna kuvvetle sarıldı. Kendisini durmadan öpmeye başladı:</p>

  <p>“Sevgili Deodat, seni ne kadar sevdiğimi biliyorsun. Eğer sen de beni seviyorsan, hemen şimdi, sabah olmasını bile beklemeden hareket edelim. Seninle birlikte kaçalım. Her yerden uzaklara gidelim. Paris’ten, hatta Fransa’dan kaçalım. İspanya’ya, İtalya’ya yahut daha uzak başka memleketlere gidelim. Nasıl olsa bu kılıcınla her yerde iş bulursun. Sana hayatımın sonuna kadar bir hizmetçi sadakatiyle hizmet ederim.”</p>

  <p>Deodat, genç kızın gösterdiği bu aşın heyecanın nedenini anlayamıyordu:</p>

  <p>“Niçin bu kadar telaş ediyorsun. Alice?” diye sordu.</p>

  <p>“Çünkü artık sensiz yaşamaya daha fazla dayanamayacağım… Her şeyi göze alıyorum. Bir an önce buralardan uzaklaşmak, kimselerin bizi tanımadıkları bir köşeye gitmek istiyorum.”</p>

  <p>“Bu güzel duyguların karşısında ancak saygıyla eğilirim. Fakat bilmem lazımdır ki, kendisine her bakımdan bağlı bulunduğum Navarre Kraliçesi bana bazı emirler vermiştir. Bu emirleri mutlaka yapmak mecburiyetindeyim. Her şeyimi kendisine borçlu olduğum muhterem Kraliçeye hıyanet etmek kadar büyük alçaklık olamaz. Sözlerimi anlıyorsun, değil mi?”</p>

  <p>Alice, kollarını Deodat’nın boynundan çekti:</p>

  <p>“Anlıyorum. Birlikte gidemeyeceğimizi söylemek istiyorsun…”</p>

  <p>“Çünkü ben Paris’e gitmezsem Kraliçenin başına büyük felaketler gelecektir.”</p>

  <p>“Evet, evet! Biliyorum, Kraliçemiz tehlikede bulunuyor. Onun için gitmen lazım…”</p>

  <p>“Üzerime aldığım kutsal görevi sona erdirdikten sonra seni tekrar bulurum. Mademki Kraliçe gitti. Ve sen ona refakat etmek istemiyorsun, bu takdirde Paris’e gel… Orada beni evlatları gibi kabul eden bir ev var. Sen de orada kendine sıcak bir yuva bulur, her şeyden emin olarak korkmadan beni bekleyebilirsin.”</p>

  <p>“Burası kimin evi?..”</p>

  <p>“Reisimiz Amiral Coligny’nin…”</p>

  <p>Alice bu cevaptan memnun kalmadığını gösterir bir şekilde başını salladı. Deodat sordu:</p>

  <p>“Oraya gitmek istemiyor musun?”</p>

  <p>Alice cevap vermeden önce biraz kendi kendine düşünmek lüzumunu duydu:</p>

  <p>“Çok yorgunum,” dedi. “Söylediklerinin manasını anlamıyorum. Burada hiç olmazsa bir iki saat uyuyabilsem kendimi toparlardım…”</p>

  <p>Genç adam, derhal köylüden bir yorganla yastık istedi. Bunu tam ateşin karşısındaki kanepenin üzerine koyarak Alice’i yatırdı.</p>

  <p>Alice hemen gözlerini kapatmış ve uyur gibi yaparak muntazam fasılalarla nefes almaya başlamıştı. Deodat yine masanın başına oturdu ve uyumakta olan sevgilisini beklemeye koyuldu.</p>

  <p>Uyur gibi yapan Alice ne yapacağını düşünüyordu.</p>

  <p>Evet, ne yapmalıydı?</p>

  <p>Deodat’yı seviyordu. Bu kadar sevdiği bir gence her şeyi itiraf etmek, ona ne kadar alçak bir insan olduğunu söylemek imkânsız bir şeydi. Bunu söylemektense ölmeyi bin defa tercih ediyordu.</p>

  <p>Yapabileceği iki şey vardı:</p>

  <p>Kendi kendini öldürmek yahut her şeye rağmen yaşamak…</p>

  <p>İntihar etmek onun için kolaydı. Çünkü her ihtimale karşı yanında daima kuvvetli bir zehir bulunduruyordu. Fakat bu kadar genç, bu kadar güzelken, seviyor ve seviliyorken ölümü nasıl özleyebilirdi? Dünyadan, zevk aldığı bunca şeyi feda ederek ayrılmak, ne kadar güç bir işti…</p>

  <p>Yaşamak, fakat nasıl? Yaşarsa belki Deodat’yı Paris’ten ve Fransa’dan uzaklaştırmaya muvaffak olabilirdi. Mesele, onun hiçbir şeyi öğrenmemesindeydi. Kendisi de bir yolunu bulup Catherine de Medicis’ten kurtulabilirdi. O zaman bütün bu zor görünen şeyler kolayca hakikat olabilirdi. Sonuç olarak şu kararı verdi:</p>

  <p>Deodat’dan bir süre ayrılarak, Catherine’in yanına gidecek, orada kendisinden kurtulmak için bir fırsat gözleyecek. Bu esnada Kont Marillac, yani Deodat da işini bitirince kendisini kandırıp uzaklara kaçacak.</p>

  <p>Ancak bu esnada Navarre Kraliçesinin, sevgilisine kendi ihanetini anlatması ihtimali vardı. Eğer böyle bir şey olur ve Deodat onun yanına giderek kendisinden hesap soracak olursa o zaman derhal intihar edecekti.</p>

  <p>Kesin kararını verdikten sonra uyanır gibi yaptı:</p>

  <p>“İşte, bütün hayatım süresince unutamayacağım bir gece…”</p>

  <p>“Ben de bu geceyi unutamayacağım. Sen Amiralin konağında oturmak istemiyordun, değil mi?”</p>

  <p>Alice:</p>

  <p>“Evet, bu hiç doğru olmaz. İkimizin de bu durumda aynı yerde kalması, laflara yol açmaz mı?”</p>

  <p>“Doğru… Peki, ne yapalım?”</p>

  <p>“Dinle beni, sevgilim. Paris’te akrabamdan ihtiyar bir kadın var. Uzaktan halam da oluyor. Kendisi biraz fakircedir, fakat beni çok sever. Evi de temizcedir. Beni oraya götürürsün…”</p>

  <p>“Fevkalade bir fikir… Sizi görebilecek miyim?”</p>

  <p>Alice gülümsedi:</p>

  <p>“Elbette… Bu kadıncağız pek iyi kalplidir. Ona sizden bahsederim. İsterseniz haftada iki defa, pazartesi ve cuma günleri gelip beni görürsünüz.”</p>

  <p>“Hangi saatlerde?..”</p>

  <p>“Akşam saat dokuza doğru…”</p>

  <p>“Ev nerede?”</p>

  <p>“La Hache Sokağı‘nda, köşe başında, kapısı yeşile boyanmış, biraz içeride, ufak bir bina…”</p>

  <p>Deodat kendi kendine düşündü:</p>

  <p>“Louvre Sarayı‘na pek yakın!.. Kraliçenin burnunun dibinde ama ne zararı var?..”</p>

  <p>Bu esnada artık sabah olduğundan, köylü, içeri girmiş, kahvaltı isteyip istemediklerini sormuştu. Delikanlı, mükemmel bir yemek ısmarladı ve karşı karşıya geçerek büyük bir iştahla yediler. Ondan sonra hemen hareket ettiler. Sabahın saat sekizine doğru Paris’e girdiler. Evvela La Hache Sokağı‘na gittiler, Delikanlı, genç kızı götürdüğü eve bıraktı. Ondan sonra arkasına dönüp bakmadan atına atlayarak yoluna devam etti.</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>