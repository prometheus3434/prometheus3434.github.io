<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-03" src="../Images/bbg-03.jpg"/></p>

  <h1>Sekizinci Bolüm</h1>

  <h2 class="sigil_not_in_toc">Paris Yolunda</h2>

  <p>Henri ağabeyine karşı bu müthiş sözleri söylediği vakit gece karanlığı ormanı süratle kaplıyordu. François’nın yüzü hiddetten bembeyaz kesilmişti. Kardeşine nefret ve iğrenmeyle bakıyordu.</p>

  <p>Bu böylece birkaç dakika sürdü. Sonra net bir sesle:</p>

  <p>“O halde sana haber vereyim: Gebereceksin!” dedi.</p>

  <p>Henri bir anda geriye sıçradı ve belinden kılıcını çekti:</p>

  <p>“Herhalde ikimizden birinin öleceğini söylemek istiyorsun…”</p>

  <p>“Hayır, sadece sen gebereceksin!”</p>

  <p>Sonra da ağır ağır kılıcını çekti.</p>

  <p>Birkaç saniye sonra kılıçlar birbirine değmiş ve iki kardeş arasında son derece şiddetli bir çarpışma başlamış bulunuyordu. Henri, bütün kudret ve ustalığını bileğinde toplamış, son derece dikkatle kılıç kullanıyor ve cidden ustaca dalışlarla ağabeyini zor durumlara düşürüyordu. Buna mukabil François çok kayıtsız görünüyordu. Kılıçları yalnız gözüyle takip ediyordu. Aklının başka yerde olduğu belliydi.</p>

  <p>Kendi kendine: “Demek karımı kandıran adam öz kardeşimmiş! Şimdi ne yapmalıyım? Kardeşimi öldürmem gerekiyor. Ondan sonra yeniden bir yeis ve ıstırap içine düşeceğim.”</p>

  <p>Bu sırada Henri’nin kılıcı hafifçe François’nın boğazına değdi ve bir damla kan çıkardı. Bu hareket, François’nın aklını başına getirmişti. Hemen kendisini topladı. Henri de kendisini kızdırmak, hislerini kırbaçlamak için ne söylemek lazım gelirse bunları söylemekte kusur etmiyordu. Bir ara yeniden ağabeyine hakaret dolu bir küfür savurdu.</p>

  <p>Artık çok oluyordu. François:</p>

  <p>“Kendini kolla, Henri!” diye haykırdıktan sonra şiddetle ileri atıldı. Çarpışma pek şiddetli, fakat kısa sürdü. Sonra acı bir feryat duyuldu. Kılıç Henri’nin üçüncü kaburgasının üstüne saplanmıştı. Henri kılıcı atarak yere düştü. Şimdi kılıcı biraz batırmak, Henri’nin kalbini delmek için yeterdi. Fakat François kendisini tuttu. Ne de olsa şimdi yerde yatan adam kardeşiydi. Bu sırada oraya çıralarını yakarak gelen odunculara Henri’yi işaret etti ve tek bir kelime bile söylemeden şatonun yolunu tuttu.</p>

  <p>İki saat sonra şatoya varmıştı. Nöbetçi kendisini görünce selam durdu. Fakat aynı zamanda ufak bir hayret çığlığı koparmaktan da kendini alamadı.</p>

  <p>François’nın sabahleyin simsiyah olan saçları beyazlaşmış, bembeyaz olmuştu.</p>

  <p>François, nöbetçiye sert bir sesle:</p>

  <p>“Bana bir hayvan getiriniz!” dedi.</p>

  <p>Birkaç saniye sonra bir at getirildi. François ata binerken nöbetçi sordu:</p>

  <p>“Monsenyör acaba ne vakit geri dönecekler?”</p>

  <p>“Geri dönmek mi? Hiçbir vakit!..”</p>

  <p>Sonra atını şiddetle mahmuzladı. At, karanlık yollar içinde kayboldu, gitti.</p>

  <p class="yildiz">* * *</p>

  <p>Jeanne, çocuğunu sağ salim elde ettikten sonra hemen yola düşmüş, doğruca Montmorency Şatosu’nun yolunu tutmuştu. Küçük kızı kucağında olduğu için artık onu kendisinden biç kimse alamazdı.</p>

  <p>François’ya bütün hakikati söylemeye karar vermiş bulunuyordu. Hain Henri’nin kendisine oynadığı oyunu, çektirdiği ıstırapları bir bir anlatacaktı. Ondan sonra en tatlı ve en büyük sürpriz olan küçük çocuğu, minimini Loise’ı kucağına verecekti.</p>

  <p>Şato görünmüştü. İşte François, kocası, çocuğunun babası bu anda orada bulunuyordu. Fakat uzaktan, şatonun kapısında bir hareket gördü. Ellerinde meşalelerle birçok adam duruyordu. Bunların arasından bir adam atını dörtnala kaldırmış olduğu halde geçti. Meşalelerin ışığı altında aydınlanan yüzünü Jeanne bir saniyede görmüştü:</p>

  <p>“Ta kendisi!” dedi ve bütün kuvvetiyle ileri atıldı:</p>

  <p>“François, François!” diye haykırdı.</p>

  <p>Fakat geç kalmıştı. Birkaç saniye zarfında her şey bitmiş, François belki de bir daha adı duyulmamak üzere gitmişti.</p>

  <p>O zaman kadın kendisini uğurlayan muhafızlara yaklaştı:</p>

  <p>“François nereye gidiyor?” diye sordu.</p>

  <p>“Gittiği yeri kimse bilmiyor.”</p>

  <p>“Ne vakit geri dönecek?”</p>

  <p>“Bir daha geri dönmeyeceğini söyledi.”</p>

  <p>“Bu yol nereye gider? Monsenyör hangi yolu takip ediyor?..”</p>

  <p>“Bu yol, Paris yoludur.”</p>

  <p>“Paris mi, pekâlâ!..”</p>

  <p>Jeanne, hâlâ uyumakta olan küçük kızını kucağında sıkı sıkıya tuttuğu halde hemen yola çıktı.</p>

  <p>Şimdi Jeanne’ın önüne yeni bir yol açılıyordu: Paris! Oraya gidecekti. François de Montmorency’yi bu büyük, bu uçsuz bucaksız şehirde arayacaktı. Orasını hiç bilmiyordu. Yalnız masal gibi ismini duyuyordu, o kadar… Fakat Paris ne kadar büyük olursa olsun, orada François de Montmorency gibi tanınmış bir insanı bulmak herhalde kolay olacaktı.</p>

  <p>İşte bu düşünce ve azimle yola çıktı. Ne karanlığa ne cebinde beş para bulunmamasına ne de yol kesen haydutların ve hırsızların bolluğuna aldırıyor, durmadan yürüyordu.</p>

  <p class="yildiz">* * *</p>

  <p>François’nın hareketinden bir saat kadar sonra oduncular, Henri’yi bir sedye üzerine koymuş oldukları halde getirdiler. Sedye kan içinde kalmıştı. Bunu gören şato halkı, büyük bir telaş ve heyecan gösterdi. Derhal odasına nakledildi ve şatonun operatörü çağrıldı.</p>

  <p>Operatör yarayı muayene ettikten sonra:</p>

  <p>“Yaşayacak,” dedi. “Fakat altı ay yerinden kıpırdayamaz.”</p>

  <p>Oduncular, François ile Henri’nin düello ettiklerini görmüşlerdi. Fakat korkularından hiç kimseye bir şey söylemediler. Şatoda pek az kimse Henri’nin bu durumu ile François’nın gidişi arasında bir münasebet olabileceğini düşündü.</p>

  <p>Diğerleri, Henri’nin, ormanda birtakım meçhul soyguncular tarafından yaralandığını sanıyorlardı.</p>

  <p class="yildiz">* * *</p>

  <p>Şövalye de Pardaillan’ın da şatoyu terk etmesi aynı saate rastlamıştı. Henri de Montmorency, Pardaillan’a, çocuğu saklamasını ve kimseye göstermemesini emretmişti. Halbuki o, bu hareketin ne kadar iğrenç bir şey olduğunu düşündüğünden, bu emri tutmamış ve çocuğu annesine geri vermişti. Henri tabii kendisine çok kızacaktı. Belki de derhal yakalatıp öldürtecekti. Efendisinin tabiatını çok iyi biliyordu. İşte bu düşünceyle, en iyi şeyin oradan çıkıp gitmesi olduğunu düşünmüş ve derhal kararını vermişti:</p>

  <p>“Şu çocuğu annesine geri vermekle senyöre ihanet ettim. Bunun cezası ölümdür. Bu yaştan sonra boynumda bir ip görmek hiç de hoşuma gitmez. Daha evvel şu atın nallarını muayene edeyim.”</p>

  <p>Ondan sonra ata atladı. Çocuğunu kucağına aldı ve dörtnala Paris’e doğru hareket etti.</p>

  <p>Aradan yarım saat kadar geçtikten sonra yolun ortasında bir gölge gördü. Dikkat edince bunun, tanıdığı bir kadın olduğunu anladı. Yanına yaklaştı:</p>

  <p>“Madam!” diye hitap etti.</p>

  <p>Kadın durdu ve sordu:</p>

  <p>“Bu yol doğru Paris’e gider, değil mi?”</p>

  <p>“Evet, fakat yalnız başınıza mı seyahat ediyorsunuz?”</p>

  <p>“Evet!”</p>

  <p>“Bunun ne kadar tehlikeli bir iş olduğunu bilmiyorsunuz galiba… İsterseniz size refakat edeyim.”</p>

  <p>“Hayır, teşekkür ederim! Benim bir şeyden korkum yoktur.”</p>

  <p>Şövalye ne yapabilirdi? Kadını selamlayarak yoluna devam etti. Fakat biraz gittikten sonra yine durdu ve geri döndü:</p>

  <p>“Madam, Paris’te kimin yanına gidiyorsunuz?”</p>

  <p>“Orada yanına gideceğim hiçbir tanıdığım yoktur.”</p>

  <p>“Aklınıza fena bir şey gelmesin. Fakat öyle zannediyorum ki, paranız da yok.”</p>

  <p>“Hayır, yok!”</p>

  <p>Şövalye kendi kendine bir dakika kadar düşündü. Sonra katı bir kararla eğildi ve küçük Loise’ın göğsüne parlak bir şey bıraktı:</p>

  <p>“Rica ederim madam, bunu kabul ediniz ve şu Şövalye de Pardaillan’a da daha fazla lanet etmeyiniz. Çünkü kendisi dostlarımdan biridir.”</p>

  <p>Böyle diyerek atını mahmuzladı ve karanlık içinde dörtnala uzaklaştı.</p>

  <p>Jeanne o zaman bu adamın, kendisine kızını veren adam olduğunu tanıdı. Kızının göğsüne bıraktığı parlak şeyi de muayene ettiği zaman bunun bir yüzükten koparılmış iri bir elmas olduğunu gördü.</p>

  <p>Bu elmas, küçük Loise’ı kaçırmak için Henri’nin, Pardaillan’a verdiği elmastı.</p>
</body>
</html>