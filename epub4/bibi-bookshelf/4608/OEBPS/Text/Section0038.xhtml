<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Otuz Dördüncü Bölüm</h1>

  <h2 class="sigil_not_in_toc">La Hache Sokağı‘nda</h2>

  <p>İki olay, Mareşal Damville’i istediğini yapmaktan alıkoymuştu. Jeanne’ın yanından çıktığı zaman kendisini oldukça mesut hissediyordu. İlk adımı başarıyla atmış bulunuyordu. Kendi kendine: “Uydurduğum yalan fena değil!” dedi. “İlk seferinde beni elbette böyle karşılayacaktı. İkinci defasında sözlerimi sükûnetle dinleyeceğine eminim. Ondan sonra muvaffakiyet! Şimdilik kendilerini daha emniyetli bir yere götürmeliyim.”</p>

  <p>Akşama kadar kadınları nereye götürebileceğini düşündü. Gece basınca kararını vermiş bulunuyordu. Hemen hazırlanıp sokağa çıktı. Yarım saat sonra La Hache Sokağı‘ndaki yeşil kapılı eve varmış bulunuyordu. Kendisini takip eden bir kimse olup olmadığını kontrol ettikten sonra cebinden çıkardığı bir anahtarı kilide soktu. Fakat kapı açılmıyordu. O zaman: “Bu kadın hakikaten akıllı! Kilidi değiştirmiş!” diye düşündü.</p>

  <p>Sonra şiddetle kapının tokmağını vurdu. Ama aradan uzun süre geçtiği halde gelen giden olmadı. Kapıda beklediği halde evden en ufak bir gürültü bile sızmıyordu:</p>

  <p>“Anlaşıldı,” diye söylendi. “Emniyet etmiyorlar! Şu anda evde bulunuyorlar. Herhalde içeri girmeliyim,” ve kapının tokmağına birkaç defa daha şiddetle vurdu.</p>

  <p>O zaman hafif bir gürültü oldu. Bahçenin kumları üzerinde ilerleyen bir ayak sesi duyuldu ve kapının arkasından:</p>

  <p>“Eğer polisleri çağırmamı istemiyorsan hemen yoluna git!” diye bir ses yükseldi.</p>

  <p>Henri:</p>

  <p>“Laura, kapıyı aç! Yabancı değil! Benim! Beni durup dururken duvardan atlatma!” diye seslendi.</p>

  <p>İhtiyar kadın sesi tanımıştı:</p>

  <p>“Siz misiniz monsenyör?” diyerek hemen kapıyı açtı.</p>

  <p>“Benim ya! Çok mu şaştın?”</p>

  <p>“Elbette, bir seneden beri sizi görmemiştim.”</p>

  <p>“Bir seneden beri buraya gelmemem, bu şekilde karşılanmam niçin bir sebep olamaz!”</p>

  <p>“Monsenyör ne istiyor?”</p>

  <p>“Alice ile görüşeceğim.”</p>

  <p>“Alice Paris’te değildir efendim.”</p>

  <p>“Haydi oradan! Daha geçen gün Louvre’da Paris’e geldiği söyleniyordu.”</p>

  <p>“Tekrar gitti!”</p>

  <p>“Öyle mi, pekâlâ öyleyse! Ben de oturup beklerim. Bir ay sonra bile gelse buradan ayrılmam.”</p>

  <p>Tam bu sırada asıl binanın kapısı açıldı. Beyaz bir elbise giymiş bulunan Alice de Lux kapıda belirdi:</p>

  <p>“Buyurunuz, içeri giriniz monsenyör!” dedi.</p>

  <p>Henri içeri girdi. Laura ışıkları yaktıktan sonra çekildi. Alice ayakta hiç kımıldamadan bekliyordu. Yalnız kalınca:</p>

  <p>“Sizi dinliyorum,” dedi. “Kapımı zorladınız! Bağırıp çağırdınız. İleri geri söylendiniz ve içeri girdiniz. Bütün bu davranışlarınızın sebebini anlıyorum. Evvelce metresiniz olduğum için böyle hareket ediyorsunuz. Neyse bunları bırakalım. Benden ne istiyorsunuz?”</p>

  <p>Mareşal bu sözler karşısında önce şaşırdı. Alice’ten bu sözleri beklemiyordu:</p>

  <p>“Evvela evinize bu şekilde geldiğimden dolayı affınızı rica edeceğim,” dedi “Sizden bir yardım istemeye geldiğim için sizi kızdırmaktan çekinirim.”</p>

  <p>“Niçin kızayım? Bunun için bir sebep yok ki?..”</p>

  <p>Alice, Henri’nin aşk istemek için gelmediğini öğrenince biraz ferahladı. Henri odanın içine bir göz gezdirerek:</p>

  <p>“Odada iki şeyden başka bir değişiklik yok.”</p>

  <p>“O iki şey neymiş?”</p>

  <p>“Evvela siz… Çok değişmiş ve çok güzelleşmişsiniz. Hayır, hayır, korkmayınız! Bunu aşkımı ilan etmek için söylemiyorum. Sadece hakikati söylüyorum.”</p>

  <p>“İkincisi?”</p>

  <p>“Şurada bir resim vardı. O kaldırılmış.”</p>

  <p>“Sizin resminiz, değil mi? Sebebini söyleyeyim. Çünkü şimdi bir âşığım var!”</p>

  <p>“Âşığınız mı?”</p>

  <p>“Evet! İşte kapı onun için açılmak istenmedi. Sizi böyle soğuk bir şekilde karşılamamın sebebi de budur.”</p>

  <p>Alice en iyi çarenin açık açık konuşmak olduğu kanısına varmıştı.</p>

  <p>Henri:</p>

  <p>“Demek benim yerime bir başkası geldi. Görüyorsunuz ya bundan ne kadar memnun oldum. Çünkü sizin mutlu olmanız bana ancak saadet ve neşe verir. Ben de bunu istiyorum,” dedi.</p>

  <p>Alice, Mareşale hayretle bakıyordu. Mareşal Damville devam etti:</p>

  <p>“Sizden isteyeceğim yardım için de beni unutmanız lazımdı. Demek bu oldu.”</p>

  <p>“Benden ne istiyorsunuz?”</p>

  <p>“Şimdi anlatacağım.”</p>

  <p>Bu sırada Alice birdenbire sarardı. Duyduğu bir ses kendisini sarsmıştı. Hemen Mareşali kolundan tutarak yandaki bir odaya geçirdi. Bu sırada ihtiyar Laura da göründü. Alice onu görünce:</p>

  <p>“Sus! Duydum! Biliyorum!” diye koştu.</p>

  <p>Alice bir adamın sokak kapısının önünde durduğunu ve anahtarla kapıyı açarak içeri girdiğini duymuştu. Bu anahtar da ancak sevgilisinde, yani Kont de Marillac’ta bulunabilirdi.</p>

  <p>Kont bahçeyi geçerek odaya girince Alice’i sapsarı bir halde gördü.</p>

  <p>Ellerini uzatarak ve gülümseyerek yaklaşırken onun bu halini sezince:</p>

  <p>“Neyin var Alice? Yoksa hasta mısın?” diye sordu.</p>

  <p>“Hayır, hasta değilim. Ancak sizi gördüğümden dolayı biraz heyecanlandım da…”</p>

  <p>Genç kadın yavaş yavaş kendisini toparlıyordu. Deodat hayret içindeydi. O gece ilk defa olarak Alice’in evine vakitsiz olarak geliyordu. Alice delikanlının fikrinden geçen şeyleri anladı:</p>

  <p>Gülümseyerek:</p>

  <p>“Ne tuhaf oldum,” dedi. “Sizi yarın gece görecek yerde bu gece görmek beni çok şaşırttı. Az daha fena oluyordum!”</p>

  <p>Deodat sevgilisini kolları arasına alarak sıktı:</p>

  <p>“Sevgili Alice! Benim dünyada senden başka kimsem yok. Dünyada yalnız senin evine yaklaştıkça ben de heyecanlandığımı, kalbimin daha büyük bir şiddetle çarptığını hissediyorum.”</p>

  <p>Alice artık kendisini tamamıyla toparlamıştı. Kendi kendine: “Mareşal sözlerimizi işitecek. Fakat ne önemi var? Bir kere olan oldu. Deodat’yı görmeyecek ve tanımayacak olduktan sonra ne çıkar!” diye düşündü.</p>

  <p>Deodat:</p>

  <p>“Böyle habersiz geldiğimden dolayı beni affediniz!” dedi.</p>

  <p>“Sizi affetmek mi? Bilakis bu gelişiniz beni ancak mesut etti.”</p>

  <p>“Yazık ki benim için hakikaten bir saadet olan sizi görmem, çok kısa sürecek. Çünkü buraya bu gece gelmekteki amacım size yarın gece gelemeyeceğimi söylemektir.”</p>

  <p>“Sizi yarın görmeyecek miyim?”</p>

  <p>“Hayır güzelim! Çünkü yarın gece bazı önemli kimselerin hazır bulunacakları gizli bir toplantıda benim de hazır bulunmam gerek. Fakat sizden hiçbir sır saklamayacağımı bilirsiniz.”</p>

  <p>Alice’in vücudunu yeniden bir heyecan kapladı. Deodat’nın siyasetten bahsedeceğini ve bazı önemli sırlar söyleyeceğini anlamıştı. Halbuki yandaki odada bulunan Henri bunların hepsini rahatça duyabilirdi. Ona bu sözleri söyletmemek için ne yapmalıydı?</p>

  <p>Genç adam devam etti:</p>

  <p>“Siz benim her şeyim değil misiniz? Benim bildiğim şeyleri sizin de bilmeniz kadar tabii ne olabilir? Gece…”</p>

  <p>Alice sevgilisinin sözünü kesti:</p>

  <p>“Ne lüzumu var sevgilim! Hayır, istemem! Bana böyle şeyler söylemeyiniz! Sizden yalnız âşıkane sözler dinlemek istiyorum!”</p>

  <p>“Hayır söyleyeceğim! Çünkü siz benim her şeyimsiniz! Her şeyimi bilmelisiniz.”</p>

  <p>“Daha yavaş konuşunuz… Rica ederim!”</p>

  <p>“Sebep ne? Bizi bir dinleyen mi var?”</p>

  <p>“Ah, düşünmüyorsunuz. İhtiyar Laura aklınızdan çıkıyor mu? İhtiyar halam da diğer bütün ihtiyar kadınlar kadar meraklı ve geveze bir insandır!”</p>

  <p>“Evet, evet! Hakkınız var. Bu hatırıma gelmemişti.”</p>

  <p>Tam bu sırada kapı açılarak Laura içeri girdi:</p>

  <p>“Sevgili kızım, ben biraz dışarı çıkmak istiyorum. Kont de Marillac burada olduğuna göre sizi yalnız bırakmış sayılmam.”</p>

  <p>Alice haykırmamak için dudaklarını kanatırcasına ısırmak mecburiyetinde kaldı. Kont ismini Henri’nin duymaması için bir kere bile ağzına almadığı halde ihtiyar Laura bunu bağıra bağıra söylemişti.</p>

  <p>Zavallı kadın:</p>

  <p>“Hayır!” diye cevap verdi. “Çıkmayınız! Bu odadan ayrılmayınız!”</p>

  <p>Deodat şaşırdı:</p>

  <p>“Neden? Benden korkuyor musunuz?”</p>

  <p>Alice, kontun yüzüne hayretle bakarak:</p>

  <p>“Sizden neden korkayım?” diye sordu. Sonra ihtiyar kadına dönerek: “Haydi gidiniz! Yalnız çabuk geliniz,” dedi.</p>

  <p>İhtiyar kadın odadan çıktı. Az sonra sokak kapısının açılıp kapandığı duyuldu. Kont de Marillac o zaman:</p>

  <p>“Nihayet yalnız kalabildik!” dedi. “Şimdi size önemli sırlarımızı söyleyeceğim.”</p>

  <p>“Onu bırak kuzum! Aşkımızdan bahsedelim!”</p>

  <p>“Fakat burada, senin yanında ancak birkaç dakikalık vaktim var. Hemen gitmeye mecburum! Yarın gece gelemeyeceğimden dolayı da çok müteessirim. Navarre Kralı, Amiral de Coligny ve Prens de Conde, Bethisy Sokağı‘ndaki evde toplanacaklar.”</p>

  <p>Genç kadın içinden: “İkimiz de mahvolduk,” diye düşündü.</p>

  <p>Deodat devam etti:</p>

  <p>“Bu toplantıya Mareşal de Montmorency de davet edildi.” Alice’in vücudu yeniden heyecanından titredi. Eğer Deodat onun bu haline dikkat etmemiş olsaydı yan odada hâsıl olan gürültüyü belki duyabilirdi.</p>

  <p>“Neyiniz var? Neden böyle titriyorsunuz?”</p>

  <p>Alice:</p>

  <p>“Ben mi?” diye kekeledi. “Hayır… Fakat kendimi o kadar da iyi hissetmiyorum. Herhalde pek iyi değilim.”</p>

  <p>Alice düşünüyordu. Kontu daha fazla söyletmemek için ne yapmalıydı? Aklına bayılmak geldi. Fakat yalandan bayılma taklidi yapacak olursa bu sefer de sevgilisinin su bulmak için evi aramaya kalkışacağını, bu takdirde mutlaka Henri’yle karşılaşacağını düşündü.</p>

  <p>O vakit:</p>

  <p>“Geçti!” diye mırıldandı. “Ufak bir buhran! Son olayların tesiri.”</p>

  <p>“Göreceksin sevgilim! Seni o kadar rahat yaşatacağım ki, bütün bu buhranların sona erecek!”</p>

  <p>“Evet! Ne kadar iyi konuşuyorsun. Hep istikbâlden bahsedelim!”</p>

  <p>“Dinle Alice! Yapılacak olan toplantıda çok önemli kararlar verilecek. Eğer bu işi başarabilirsek artık bütün bu savaşlara son verilecek. O vakit birbirimizden asla ayrılmayacağız. Sana ‘karım’ diyebileceğim günü bilsen ne kadar büyük bir arzuyla bekliyorum.”</p>

  <p>“Ah sevgilim!..”</p>

  <p>“Maksada en kısa yoldan erişmek için Kralı kaçıracağız ve ona şartlarımızı bildireceğiz.”</p>

  <p>“Susunuz, halam geliyor!”</p>

  <p>Ve kapıya giderek şiddetle açtı. Laura ile burun buruna geldi.</p>

  <p>Alice bu son sözü sırf Deodat’yı susturmak için söylemişti. Sokak kapısının açıldığını filan duymuş değildi. Onun için böyle bir hareket yaptığı halde Laura’yı kapının arkasında görmesi onu şaşırtmıştı:</p>

  <p>Kont tabii işin farkına varmamıştı:</p>

  <p>“Bu yüzden yarın akşam bulunamayacağım sevgilim,” dedi. “Seyahatimin sebebini zannederim izah ettim.”</p>

  <p>“Anlıyorum sevgilim! Pekâlâ gidiniz! Tanrı yardımcınız olsun!”</p>

  <p>İki sevgili yaklaştılar. Deodat Alice’i yeniden kolları arasına aldı. O zaman Alice:</p>

  <p>“Deodat!” dedi. “Geçirdiğim bu buhranların birisi de birkaç günden beri görmekte olduğum korkunç rüyalardır. Bazı şeyler beni ürkütüyor. Korkutuyor. Ne diyeyim, bilmem ki!”</p>

  <p>“Sevgilim!”</p>

  <p>“Beni seviyor musun?”</p>

  <p>“Elbette seviyorum. Bunu neden sordun?”</p>

  <p>“O halde dinle! Eğer beni seviyorsan sözlerime itaat edeceğine yemin etmelisin!”</p>

  <p>“Yemin ederim.”</p>

  <p>“Dinle beni sevgilim. Kendini çok iyi korumanı istiyorum. Her şeyden şüphe etmelisin! Kendini daima kolla! Herkesten çekin! En çok sevdiklerinden, annenden, hatta nişanlından bile çekin!”</p>

  <p>Deodat gülerek sevgilisini dudaklarından öptü. Alice devam etti:</p>

  <p>“Bilinmez ki sevgilim,” dedi. “Belki uykuda yahut bir kriz anında ağzımdan bir şey, bir söz kaçabilir. Onun için sevgilim, kendini kolla! Böyle hareket edeceğine, üzerine basacağın taşı bile gözünden kaçırmayacağına, rastlayacağın herkesten çekineceğine, içtiğin suyun, yediğin yemeğin bile zehirli olup olmadığına dikkat edeceğine yemin etmeni istiyorum!”</p>

  <p>“Pekâlâ, mademki sen istiyorsun, işte yemin ediyorum. Fakat bu halin beni korkutuyor. Yoksa bir şey mi işittin? Bir bildiğin mi var?”</p>

  <p>“Hayır, bir şey bilmiyorum. Yalnız duygularım beni aldatmaz. Eğer beni bir parça bile seviyorsan dört yanını düşmanlar sarmış gibi hareket et!”</p>

  <p>“Söz veriyorum. Göreceksin, yakın bir gelecekte bütün korkuların kaybolacak.”</p>

  <p>Son defa öpüştükten sonra Kont mantosuna sarınarak evden çıktı.</p>

  <p>Alice son derece zor bir durumda bulunuyordu. Gözünün önünden korkunç şeyler geçiyordu. Tevkif edildiğini, hapse konduğunu, işkenceden sonra idam edildiğini görür gibi oluyordu.</p>

  <p>Evet, Mareşal her şeyi duymuştu. Laura’nın bağıra bağıra söylediği ismi, Kontun açığa vurduğu sırları, hepsini duyması lazımdı. Bunun için sevgilisinin isimlerini saydığı adamların gizli bir cemiyet kurduklarını da öğrenmişti. Henri aynı zamanda de Guise’e bağlı olduğu için Huguenot’ların lehinde bulunan bu cemiyeti ele vermekte çok çıkarı vardı.</p>

  <p>Bundan başka işin içinde kardeşi François da bulunduğu için Henri daha büyük bir istekle hükümeti bundan haberdar edecekti. Sonuç ne olacak? Hepsi tevkif edilecekler ve aralarında Deodat da olduğu halde hepsi idam edileceklerdi.</p>

  <p>İşte Marillac mesut ve şen evden ayrılırken Alice bu kara düşünceler içinde bulunuyordu.</p>

  <p>Ne yapmalıydı? Kendisiyle sevgilisini ölümden kurtaracak hiçbir yol ve imkân yok muydu?</p>

  <p>Vardı.</p>

  <p>Yavaş yavaş başını kaldırdı. Şimdi gözleri vahşetle parlıyordu:</p>

  <p>Ölümü ölümle önleyecekti.</p>

  <p>Henri’yi öldürecekti.</p>

  <p>Kesin kararını bir dakika içinde verdi. İçeri girince evvela yatak odasına koştu. Orada kısa sağlam bir hançeri daima çekmecesinde bulundururdu. Onu aldı. Kabzası avucunda bulunmak üzere kolunun içine soktu. Sonra gayet sakin bir tavırla sol eliyle kapıyı açarak içeri girdi.</p>

  <p>Mareşal ayakta duruyordu. Alice karşı karşıya durduklarında birdenbire atılmaya ve hançeri Mareşalin göğsüne saplamaya karar vermişti. Kendi kendine: “Tabii her şeyi inkâr edecek, hiçbir şey duymadığını söyleyecek! Ben de inanmış göründükten sonra bir dakikada işini bitireceğim,” diye düşünüyordu.</p>

  <p>Fakat Mareşal Damville’in ilk sözü:</p>

  <p>“Bütün konuşulanları duydum!” oldu.</p>

  <p>Alice bu cevabı hiç beklemediği için şaşırdı. Telaşlı bir harekette bulundu. Bu hareketiyle kolunda sakladığı hançerin ucu göründü. Demirinin parıltısı Mareşalin gözünden kaçmadı.</p>

  <p>Henri devam etti:</p>

  <p>“Şunu da söyleyeyim ki, gece ve gündüz sırtımda daima zırhlı bir gömlek taşırım. Senin hançerin bunu delemez. Onun için boş yere beni öldürmeye kalkışma!”</p>

  <p>Alice kendisini toparlamıştı. İki adım geriledi ve sırtını kapıya dayadı:</p>

  <p>“Tasarladığım şeyi anladığınızdan dolayı pek üzgünüm. Çünkü şimdi sizinle mücadeleye girişince yenileceğim tabiidir. Fakat her şeye rağmen size saldıracağım ve sizi öldürmeye çalışacağım. Sizi dışarı çıkmaya bırakmaktansa elinizle ölmek daha iyidir. Burada ikimizden birimiz ölmeliyiz.”</p>

  <p>Böyle dedikten sonra artık hançerini saklamaya lüzum görmediğinden bunu meydana çıkardı. Göğsü soluyor. Henri’ye dik dik bakıyordu.</p>

  <p>Henri etrafa süratle baktıktan sonra Alice ile arasında bir masa bulunacak şekilde bir koltuğa oturdu. Sonra sakin bir sesle:</p>

  <p>“Aramızda geçecek kavganın sonunu biliyorsun, değil mi?” diye sordu.</p>

  <p>“Evet, biliyorum. Haydi beni öldürünüz!”</p>

  <p>Henri omuzlarını silkti:</p>

  <p>“Ne siz beni öldüreceksiniz ne de ben sizi öldüreceğim. Şayet kendime çıkmak için bir yol açmak istersem size bir zarar vermeden hançeri elinizden alabilirim. Fikrim budur. Onun için sizi öldüreceğimi sanmayınız.”</p>

  <p>Alice titredi. Henri devam etti:</p>

  <p>“Fakat beni böyle zor kullanmaya mecbur ederseniz, şurasını da söyleyeyim ki, buradan çıkar çıkmaz işittiğim sırrı istediğim gibi kullanmakta serbest olacağım.”</p>

  <p>Alice hançeri daha ziyade sıktı. Gözleri kan çanağına dönmüştü.</p>

  <p>Henri:</p>

  <p>“Fakat eğer anlaşabilirsek ben işittiğim şeyleri unutacağım. Şimdi sözlerimi dinle! Ben istediğim şeyleri söyleyeyim. Eğer kabul edersen bütün duyduklarımı unutacağıma söz veririm.”</p>

  <p>“Size inanamam!”</p>

  <p>Henri yavaş yavaş kızmaya başladı. Fakat kendini tuttu:</p>

  <p>“Pekâlâ, sizi inandırmak için elinize bir rehin verirsem?”</p>

  <p>“Bir rehin mi?”</p>

  <p>“Hem de canlı bir rehin! Şimdi beni dinle. Buraya niçin geldiğimi size söylememiştim. Sadece sizden bir yardım istediğimi biliyorsunuz. Daha evvel şunu söyleyeyim ki, siz çok değişmişsiniz. Önce benim metresim iken hep saray meseleleriyle uğraşırdınız. Halbuki şimdi sizde tam manasıyla seven bir kadın, seven bir kaplan hali var. Anlıyorum. Siz ne Navarre Kralını ne Amiral Coligny’yi ne Prens de Conde’yi ne de kardeşimi kurtarmak istiyorsunuz. Sizin amacınız sadece Kont de Marillac’ı kurtarmaktır. Öyle değil mi?”</p>

  <p>Alice cevap vermedi. Henri devam etti:</p>

  <p>“Bütün bu hallerinizden, kim olduğunu bilmediğim bu adamı son derece sevdiğiniz anlaşılıyor. Şimdi bana açıkça cevap veriniz. Eğer yanlış söylüyorsam, yani aldanmışsam, boş yere çenemi yormayayım. Size bu deliliği yaptırmak isteyen şey aşk mıdır?”</p>

  <p>“Evet, aşktır! Seviyorum ve sevgilim ismini söylediğiniz adamdır!”</p>

  <p>“Mükemmel! O halde anlaşabileceğimizi kuvvetle ümit ediyorum.”</p>

  <p>“Nasıl?”</p>

  <p>“Nasıl olacak!.. Bana dikkat etsene… Bende bir başkalık görmüyor musun? Benim gibi sabırsız bir askerin, herkesin kendisinden titrediğini görmek isteyen bir komutanın, şimdi niçin bu kadar sabırlı olduğunu bilmek istemiyor musun? Senden niçin, ne gibi bir mesele için yardım istemeye gelmiş olduğumu düşünmüyor musun? Ben sana muhtacım Alice ve beni ancak sen kurtarabilirsin.”</p>

  <p>Bu sözler genç kızın üzerinde hemen tesirini yaptı. Gözlerindeki kin yavaş yavaş kayboldu. Henri de değişikliği memnuniyetle seyrediyordu.</p>

  <p>“Bana vahşi asker derler. Böyle bir adamın nasıl olup da bu kadar sabrettiğini ve aşktan nefret eden benim nasıl olup da senin aşkını anladığımı düşünmüyor musun? Sana açıkça söyleyeyim Alice! Çünkü ben de seviyorum. Fakat bu aşkta sizin gibi talihli değilim. Sevdiğiniz adam da sizi seviyor. Halbuki benim sevdiğim kadın beni sevmiyor. Sen, aşkına karşılık görüyorsun. Halbuki ben aşkıma karşı nefret ve hakaret görüyorum.”</p>

  <p>Henri o kadar samimi bir tavırla konuşuyordu ki, Alice Mareşalin büyük ve ümitsiz bir aşka tutulduğunu anladı. O zaman yavaş yavaş sinirleri gevşedi. Elindeki hançer de tok bir ses çıkararak döşemenin üzerine düştü.</p>

  <p>Alice, Henri’nin ciddi olduğunu anlamıştı. Bu, kurnaz, yalancı ve hilekâr adam bu anda yalan söylemiyor, rol yapmıyordu.</p>

  <p>Genç kadın bunu anlayınca yavaş yavaş Mareşal Damville’e yaklaştı. Yanındaki koltuğa oturdu:</p>

  <p>“Bu anda duyduğunuz acıyı her zaman hatırlayacağım,” dedi.</p>

  <p>“Eğer sırrınızı öğrenmemiş ve bunun için hayatınızla oynamanıza şahit olmasaydım kalbimi kemiren, ruhumu parçalayan bu aşktan size hiçbir şekilde bahsetmeyecektim. Fakat sırrınız benim için bir teminat yerine geçtiğinden artık size kalbimi açabilirim.”</p>

  <p>“Sizi dinliyorum Mareşal!”</p>

  <p>Henri bunun üzerine Jeanne’a ait aşkını ve bu aşkın mazisini Alice’e birer birer anlattı. Sözlerini şöyle bitirdi:</p>

  <p>“Şimdi sevdiğim kadını ve kızını kaçırarak konağıma hapsettim. Fakat bu kadınların bir hafta kadar güvenilir bir yerde saklanmaları lazım geliyor. Aynı zamanda kaçamayacaklarından emin olmam lazım. İşte size bu işim için başvuruyorum. Bana bu yardımı yapmanızı isteyecektim.”</p>

  <p>Alice hiddetle Henri’nin sözünü kesti:</p>

  <p>“İstediğiniz yardım bu kadınları saklamak mıdır?”</p>

  <p>“Evet!”</p>

  <p>Henri, Alice’in aklından neler geçtiğini anlamıştı. Biraz sert bir tavırla:</p>

  <p>“Beni dinleyiniz!” dedi. “Eğer sırrınızı öğrenmemiş olsaydım bu yardımı sizden bir masal uydurarak yine isteyecektim. Fakat şimdi açıkça söylüyorum. Bana bu aşk işinde yardım ediniz. Ben de size yardım edeceğim. Size ihanet ederek âşığınızı ele verecek olursam siz de Jeanne meselesini bildirir ve bu yüzden işlediğim cinayeti yayarak beni itham edebilirsiniz. Bütün Fransa’ya beni rezil edebilirsiniz.”</p>

  <p>Henri bir saniye nefes aldı:</p>

  <p>“Sözlerim karşısında şaşırdığınızı görüyorum. Kardeşimin eşine karşı duyduğum aşkla onları ayırmak size garip görünüyor. Fakat ne yapayım. Elimde değil! Şimdi açıkça pazarlığa girişelim. Siz sadık, dikkatli ve merhametsiz bir muhafız olacaksınız. Aksi takdirde…”</p>

  <p>Alice gözlerini kaldırdı:</p>

  <p>“Evet!”</p>

  <p>“Buradan çıkar çıkmaz âşığınızı hükümete ihbar edeceğim. Gideceği yer doğruca darağacıdır.”</p>

  <p>Alice bir harekette bulunmak isterken Henri sözünü kesti:</p>

  <p>“Niçin tereddüt ediyorsunuz? İkimiz de birbirimizin elindeyiz. Size bir rehin bırakarak âşığınızın hayatını satın alıyorum. Eğer âşığınızı hakikaten seviyorsanız onun için her şeye katlanmanız lazımdır. Aksi halde onu sevmediğinize inanmam lazım geliyor.”</p>

  <p>Alice:</p>

  <p>“Onu sevmemek mi dediniz? Şunu bilin ki onu kurtarmak için gerekirse Paris’i bile yakmaya hazırım!” diye bağırdı.</p>

  <p>Henri de Montmorency:</p>

  <p>“Öyleyse niçin hâlâ tereddüt ediyorsunuz? Beni öldürmenize imkân olmadığına sizi inandırayım. Bakınız!”</p>

  <p>Böyle söyleyerek göğsünü açtı. Bütün vücudunu boynuna kadar örten bir zırh gömlek her tarafını kaplıyordu.</p>

  <p>Alice o zaman yere diz çöktü. Ellerini havaya kaldırarak:</p>

  <p>“Ey sevgili Deodat’m!” diye inledi. “Senin için alçaklığın en derin tabakasına iniyorum. Şimdiye kadar bir casus kızdım. Şimdi de zindancı oluyorum.”</p>

  <p>Mareşal de ayağa kalkmıştı. Önünde saygıyla eğildi.</p>

  <p>“Yarın gece burada olacağım. Onların kaçamamaları için gereken tedbirleri tamamlayacağınızdan eminim.”</p>

  <p>Bundan sonra sakin bir şehirde kapıyı açarak dışarı çıktı ve gitti. Alice vaziyetini değiştirmemişti. Elleriyle yüzünü kapatarak:</p>

  <p>“Alçaklığın en son derecesine indim. Acaba beni buradan kim kurtaracak!” diye inledi. Bu sözlerine:</p>

  <p>“Ben!” diye tok, kuvvetli ve tehditkâr bir ses cevap verdi.</p>

  <p>Alice sıçrayarak geri döndü ve deli gibi:</p>

  <p>“Papaz!” diye kekeledi.</p>

  <p>Mareşal Damville’in çıktığı kapının eşiğinde Alice’in ilk âşığı papaz Garola, beyazlı siyahlı elbisesiyle, bir heykel gibi kımıldamadan duruyordu.</p>
</body>
</html>