<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yirmi Yedinci Bölüm</h1>

  <h2 class="sigil_not_in_toc">Papaz Günah Çıkarıyor</h2>

  <p>Bu olaydan tam bir gün önce l’Auxerrois Kilisesi’nde ilginç bir olay daha cereyan etmişti. Akşamın saat yedisi idi. Papaz, eski kiliseyi tıklım tıklım dolduran halka hitaben verdiği vaazı bitirmişti. Arkasında Carmes tarikatının işareti olan siyahlı beyazlı bir cübbe bulunan uzun boylu ve yakışıklı bir adam olan papaz, Pani-Garola’dan başkası değildi.</p>

  <p>Garola, hiçbir papazla ölçülemeyecek derecede şiddetli konuşuyor ve Huguenot’ların öldürülmeleri gerektiğini ileri sürüyordu. Tabii bu sırada Kraliçe Jeanne d’Albret’ye, oğlu Henri’ye ve ileri gelen bütün Protestan Fransızlara atıp tutuyor, hatta daha ileri giderek bunlara karşı savaş açmayan Kralı bile tenkit ediyordu.</p>

  <p>Bazı kimseler bu papazın Catherine de Medicis’in adamı olduğuna inanıyorlardı. Fakat işin hakikat tarafına gelecek olursak, kiliseye devam ederek bu yakışıklı ve ateşli papazı dinleyen şık kadınların büyük çoğunluğu, başka birtakım düşünceler besliyorlardı.</p>

  <p>Bu adamı hemen hemen herkes tanıyordu. Kibar kadınlar onu evvelce Marki de Pani-Garola ismiyle tanıyorlardı. Kuvveti, kavgacılığı, kılıç kullanmaktaki ustalığı, sefihliği ve ayyaşlığıyla büyük bir ün yapmıştı. Sonra birdenbire ortadan kaybolmuştu. İşte şimdi yobaz denecek kadar mutaassıp ve dindar bir papaz olarak karşılarına çıkmış bulunuyordu.</p>

  <p>Vaazı bittiği zaman birçok kimse dayanamayarak:</p>

  <p>“Kahrolsun Huguenot’lar!..” diye bağırmıştı. Ondan sonra kilise yavaş yavaş boşaldı. İçeride yalnız on on beş kadar kadın kalmıştı. Bunlar günah çıkarılmasına mahsus kapalı hücrenin etrafında dua ile meşguldüler. O zaman bir kilise hizmetçisi gelerek rahibin çok yorgun olduğunu ve bunun için bu akşam hiç kimsenin günahını çıkaramayacağını söyledi. Bunu duyan kadınlar biraz mırıldandıktan sonra çaresiz birer birer kiliseyi terk ettiler. Yalnız iki kadın, her şeye rağmen duruyor, dışarı çıkmıyordu.</p>

  <p>Bu kadınlardan biri, siyah bir manto giymiş, yüzüne de kalın bir peçe örtmüştü. Bununla beraber genç ve güzel olduğu kolayca anlaşılabiliyordu. Bir iskemleye oturmuştu. Yanındaki kadın:</p>

  <p>“Papaz günah hücresine girdi Alice,” dedi.</p>

  <p>Alice başını kaldırarak titredi. Yaşlı kadın yanındakini eliyle iterek:</p>

  <p>“Haydi kızım, içeri gir,” dedi.</p>

  <p>Genç kadın:</p>

  <p>“Cesaretim çok kırıldı, Laura,” dedi.</p>

  <p>“Çocukluğu bırak. Senin için özel izni koparıncaya kadar akla karayı seçtiğimi unutma.”</p>

  <p>“İsmimi söylemedin, değil mi?”</p>

  <p>“Hâlâ mı tereddüt ediyorsun?”</p>

  <p>Genç kadın son bir cesaretle ayağa kalktı ve günah çıkarma hücresine girdi. Papazın bulunduğu yerle Alice’in girdiği yer arasında ince bir kafes vardı. Karanlık denecek kadar loş bir yer olan hücrede, genç kadının yüzünde bir de peçe olduğu için papazın kendisini tanıyabilmesine imkân yoktu.</p>

  <p>Papaz, hafif bir sesle birtakım dualar okuduktan sonra:</p>

  <p>“Sizi dinliyorum madam,” dedi.</p>

  <p>“Marki Garola! Alice de Lux’üm. Bir zamanlar sevmiş olduğunuz, belki de hâlâ sevdiğiniz kadın… İşte bu kadın bugün ağlayarak size gelmiş bulunuyor.”</p>

  <p>Papaz aynı lakayt sesle:</p>

  <p>“Sizi dinliyorum madam,” diye tekrar etti.</p>

  <p>“Garola, sesimi tanımadınız mı?”</p>

  <p>Papaz bir heykel gibi sert bir sesle:</p>

  <p>“Madam,” dedi, “burada bir Marki yok; sadece günahlarınızı dinleyecek ve eğer merhamete layıksanız bu günahlarınızın affı için Tanrı‘ya yalvaracak bir papaz bulunuyor.”</p>

  <p>“Fakat aşkımızı inkâr mı edeceksiniz?.. Dudaklarımda, hâlâ dudaklarınızın izleri var.”</p>

  <p>“Eğer böyle şeyler söyleyecek olursanız çekilmeye mecbur olacağım.”</p>

  <p>“Hayır, hayır, kalınız. Size söyleyeceklerim var.”</p>

  <p>“O halde sanki karşınızda sadece sözlerinizi dinleyecek bir papaz bulunuyormuş gibi konuşunuz. Bahsettiğiniz adam ölmüş bulunuyor.”</p>

  <p>“Size önce işlediğim günahları anlatacağım. Sonra da çektiğim azapları nakledeceğim. Bilmem, Tanrı çektiklerimi yeter görecek mi?”</p>

  <p>“Sizi dinliyorum, kızım.”</p>

  <p>“Henüz on altı yaşında bulunuyordum. Çok güzel bir kızdım. Bu güzelliğimle büyük bir kraliçenin gözüne çarptım… Beni aldı, nedimeleri arasına kattı. Yetim bir kızdım. Ne annem ne de babam vardı. Kraliçe beni kızı yerine koyacağını ve yetiştireceğini vaat etti.”</p>

  <p>“Devam ediniz!”</p>

  <p>“Yeni işime başlayınca birçok toplantıda bulundum. Birçok asilzade bana ilan-ı aşk etti. Fakat ben hiçbirine karşı ilgi duymuyordum. Benim sevdiğim tek bir şey vardı: Elmaslar, altınlar, ipek elbiseler ve dantelalar… Kraliçe beni çabuk anladı ve eğer emirlerine uyarsam beni zengin edeceğini söyledi. Ben de onun her emrine körü körüne uyacağımı vaat ettim. İşte ilk kabahatim budur. Böylece zenginlik uğrunda şeytanla bile anlaşma yapmış bulunuyordum.”</p>

  <p>Alice bir dakika kadar nefes aldı sonra devam etti:</p>

  <p>“Bir gün Kraliçe beni odasına çağırdı. Gözümün önünde içi inci, zümrüt, yakut ve elmaslarla dolu bir kutu açtı ve kendisine itaat edecek olursam hepsini bana vereceğini söyledi. Gözlerim faltaşı gibi açıldı. Âdeta altüst oldum. ‘Ne yapmak lazımsa emrediniz,’ dedim. O zaman beni elimden çekti, koridora çıktık. Uzakta birtakım asilzadeler dolaşıyordu. Bunlardan birini bana gösterdi: ‘Kendini bu adama sevdireceksin,’ dedi.”</p>

  <p>Papaz bir heykel gibi sessizdi:</p>

  <p>“Bu adamın ismi neydi?” diye sordu.</p>

  <p>“Söyleyeyim. Bu adamın ismi Clement-Jacques de Pani-Garola idi. Kendisi Marki idi. İtalya’dan gelmişti. Şimdi onu biraz tanıdınız, değil mi muhterem peder?”</p>

  <p>“Devam ediniz. Bu adamı sevdiniz, değil mi? Hatanız bu kadar mı? Bu günahınızı Tanrı‘nın affedeceğine eminim. Seven zavallı bir kadının affedilmeyecek ne günahı olabilir?”</p>

  <p>“Benimle alay ediyorsunuz, öyle mi? O halde, size hakikati söyleyeyim: Bu adamı asla sevmiyordum.”</p>

  <p>Alice, rahibin gayriihtiyari sarsıldığını hissetti. Buna rağmen devam etti:</p>

  <p>“Evet, onu sevmiyordum. O, çok güzel, çok yakışıklı bir gençti. Her şeyi vardı. Buna rağmen onu bir türlü sevemiyordum.”</p>

  <p>Papaz boğuk bir sesle sordu:</p>

  <p>“Ya o?..”</p>

  <p>“O bana tam manasıyla âşıktı. Beni bir çılgın gibi seviyordu. Belki de ben böyle zannediyordum… Fakat ben, Kraliçenin emrini yerine getirmeye mecburdum. Seviştik… Bir yıl sonra ondan gebe kalmıştım. Çocuk, Kraliçenin bana verdiği La Hache Sokağı‘ndaki küçük evde doğdu. Tabii bütün bu işler gizli oldu. Babası çocuğu alarak götürdü.”</p>

  <p>Alice hıçkırıklarını tutamamıştı. Papaz:</p>

  <p>“Anlıyorum, dedi. Çok geç gelen analık duygusuyla şimdi pişmansınız… Çocuğun ne olduğunu anlamak istiyorsunuz. Bu hususta size malumat verebilirim. Çünkü ben çocuğu her zaman görüyorum.”</p>

  <p>Alice dehşetten titredi:</p>

  <p>“Çocuk ölmedi mi? Yaşıyor demek… O halde bana neden yalan söylediniz? Söyleyiniz, çabuk söyleyiniz, yoksa bağırmaya başlarım. Sizi bütün dünyaya karşı rezil ederim.</p>

  <p>“Sus, yoksa gidiyorum.”</p>

  <p>“Merhamet! Bana acıyınız. Söyleyiniz.”</p>

  <p>“Tanrı bu çocuğun yaşamasını istedi. Babası olan Marki kendisini alıp bir sütnineye teslim etti. İsmini koydu.”</p>

  <p>“İsmi nedir?”</p>

  <p>“Babasının ismi… Yani Jacques-Clement…”</p>

  <p>“Kendisi nerede?..”</p>

  <p>“Paris manastırlarından birinde öğrencidir. Tanrı herhalde kendisini ileride bazı görevler vermek için koruyor… İşte bilmek istediğiniz şeyi öğrendiniz. Görüyorsunuz ya, size acıdığım için hakikati söyledim. Şimdi hiçbir cinayet işlemediğimi ve çocuğun hayatta olduğunu anladınız.”</p>

  <p>Alice altüst olmuştu. Ölmüş bildiği çocuğunun hayatta olduğunu anlaması, hislerini ve düşüncelerini karmakarışık etmişti. Sevinmek mi, yoksa üzülmek mi gerektiğini bir türlü kestiremiyordu.</p>

  <p>Papaza gelince, o sert, o hain adam da bir an papazlığını unutmuş, insan olmuştu:</p>

  <p>“Alice,” dedi, “benimle görüşmek, kalbinizin zehirlerini dökmek istediniz. Pekâlâ… Fakat şimdi de dinlemek sırası sizindir. Kalbimi yavaş yavaş örtmeye başlayan duyguları bozdunuz. Ruhumu ezen elemleri, kederleri uyandırdınız. Çocuğunuzun ölmüş olduğunu sandığınızdan, bu yüzden altına girmiş olduğunuz büyük günahları affettirmek istediniz. Çünkü beni anlayamıyordunuz. Çocuğu alıp götürdükten sonra yanınıza niçin bir daha gelmediğimi, eğlence ve sefahat hayatına niçin atıldığımı, nihayet niçin bir manastıra kapanarak papaz olduğumu anlayamıyordunuz.”</p>

  <p>“Clement, bu sebepleri düşündüm ve buldum. İşte beni ayağınıza getiren duygu da budur. İntikam almaktan vazgeçmenizi rica etmek için ayağınıza geldim. Çok azap çektiğime inanınız. Fazlasıyla çektim.”</p>

  <p>“Söyleyiniz bakalım, ne keşfettiniz?”</p>

  <p>“Kraliçe, Montmorency’lerin İtalya’da müttefik aradığını duymuştu. Siz Verona’dan, Floransa’dan ve Venedik’ten geçerek buraya gelmiştiniz. Sizi François de Montmorency ile beraber görmüşlerdi. Kraliçe, böylece bir hıyanet şebekesinin kurulmuş olduğuna inanıyordu. Ancak elinde kesin deliller yoktu. İşte bunları elde etmek için sizin metresiniz oldum. Cinayetlerim ve günahlarım burada başlar.”</p>

  <p>“Devam ediniz!”</p>

  <p>“Bir gece saatlerce seviştikten sonra derin bir uykuya dalmıştınız. Ah Clement, artık yetişin. Beni daha fazla söyletmeyin, utanıyorum.”</p>

  <p>“Utanmak da bir nevi cezadır. Devam ediniz.”</p>

  <p>“Evet, devam etmeliyim. Siz uyurken ben bu durumdan yararlanarak..”</p>

  <p>“Sözlerinizi ben tamamlayayım: Uykumdan istifade ederek bütün kâğıtlarımı çaldınız ve ertesi günü bunları Catherine de Medicis’e verdiniz. Ben bütün bunları hemen öğrendim ve taparcasına sevdiğim kadının aşağılık bir casus olduğunu anladım.”</p>

  <p>“Bana acıyınız! Yaptıklarımdan son derece pişmanım! Doğru söylediğime yemin edebilirim.”</p>

  <p>“Bereket versin ki, bu kâğıtlarda önemli bir şey yoktu. François de Montmorency kaçmak zorunda kalmadı. Birçok insanın hayatıyla oynadınız. Bana gelince, ben bütün bunları görmektense ölmeyi yüz defa tercih ederim.”</p>

  <p>“Merhamet ediniz.”</p>

  <p>“Bir ay sonra doğurdunuz. Ben o zamana kadar yalnız ve yalnız intikam almayı düşünüyordum.”</p>

  <p>“Ve bu intikamınızı almaya muvaffak oldunuz. Fakat şunu bilmeniz lazımdır ki, benden aldığınız intikam sizi de benim dereceme indirmiş bulunuyor. Bulunduğum zayıf durumdan, humma ateşleri içinde sayıklarken bundan istifade ettiniz ve bana bir mektup yazdırarak imzalattınız. Bu mektupta çocuğumu kendi elimle öldürdüğümü itiraf ediyorum.”</p>

  <p>“Sözleriniz tamamıyla doğru değil. Siz kalpsiz bir ana idiniz. Çocuğu götürmemi siz istediniz ve onu öldürmeme razı oldunuz. Bunu inkâr mı edeceksiniz?”</p>

  <p>“Hayır… Ben suçumu itiraf ediyorum. Haklı olduğumu hiçbir şekilde ileri sürmüyorum. Sonra siz, beni celladın eline teslim eden bu kâğıdı, kendi yazımı ve imzamı Catherine de Medicis’e verdiniz.”</p>

  <p>“Evet, öyle yaptım.”</p>

  <p>Alice tırnaklarını aralarındaki kafesin deliklerine soktu. Hiddetle:</p>

  <p>“Bunun sonunun neye vardığını biliyor musunuz?.. Bunu bir defa olsun hatırınıza getirdiniz mi? Bu mektup yüzünden Catherine’in elinde kelimenin tam manasıyla bir cinayet âleti oldum. Gecelerimi, gündüzlerimi korku ve azap içinde titreyerek geçiriyordum. Catherine ne emrederse itirazsız yerine getiriyordum. Kendimi, Kraliçenin şüphelendiği adamların kolları arasında yıprattım. François de Montmorency’nin metresi olmaya çalıştım. Bu taş gibi adama tesir edemeyince kardeşi Henri de Montmorency’yi elde ettim… Diğer kurbanlarımdan ve âşıklarımdan bahsetmiyorum. Sana yalnız son derece fena bir hayat geçirdiğimi söyleyeceğim. Artık yeter! Daha fazla söyleyemeyeceğim!”</p>

  <p>“Pekâlâ, artık çocuğun ölmediğini ve cinayetin işlenmediğini öğrendiniz. Sizi serbest olmak, hürriyetinizi geri almaktan hiç kimse men edemez.”</p>

  <p>“Fakat bunu nasıl ispat edebilirim?”</p>

  <p>Papaz, davasını kazanmış bir adam edasıyla güldü.</p>

  <p>Zavallı kadın:</p>

  <p>“Yaptıklarınız çok müthiş, intikamınız çok vahşice,” diye hıçkırıklarla inledi.</p>

  <p>“Neden? Siz kendinize bir meslek seçmiştiniz. Ben de sizi bu sanatınızda ilerlemeye mecbur ettim. İşte hepsi bu kadar…”</p>

  <p>“Bu kadar zalim olmayınız! Bana acıyınız!”</p>

  <p>“Ben merhametsiz bir insan değilim. Benden bir şey istediniz mi?..”</p>

  <p>Alice’in içinde bir ümit uyandı. Kendi kendine: “Acaba bu olabilir mi?” diye düşündükten sonra:</p>

  <p>“Clement,” diye inledi. “Tanrı‘nın önünde diz çöktüğüm gibi sizin önünüzde de diz çöküyorum ve yalvarıyorum. Beni kurtarınız. Beni affediniz. Bana dünyada yaşamak imkânını kazandırınız.”</p>

  <p>Papaz, alnında biriken terleri sildi:</p>

  <p>“Size ne gibi bir hizmette bulunabilirim?”</p>

  <p>Alice:</p>

  <p>“Kurtuldum!” diye bağırmamak için kendisini güç tuttu ve:</p>

  <p>“Clement, beni kurtarabilirsiniz. Bir sözünüz bana kâfidir. İşte sizden bunu istemeye geldim. Papaz olduğunuzu öğrendiğim zaman, katı kalbinize biraz merhamet geldiğini düşündüm. Clement, size çok fenalık yaptım. Fakat siz büyüklük gösterin. Beni affedin.”</p>

  <p>“Sizi kurtarmak için ne yapayım?”</p>

  <p>“Her şeyi yapabilirsiniz. Şimdi Catherine’in size ne kadar bağlı olduğunu biliyorum. Evvelce sizden şüphe eden Kraliçe, şimdi hiçbir sözünüzü kırmaz. Clement, eğer bir söz söylerseniz mektubu size geri verir.”</p>

  <p>“Benden bunu mu istemeye geldiniz?”</p>

  <p>“Evet…”</p>

  <p>“Doğru söyledin! Kraliçeye her istediğimi yaptırabilirim. Mektubu almak için sadece istemek yeter. Birkaç saat sonra onu sana verebilirim. Hemen alır, yırtar, yakar ve kurtulursunuz.”</p>

  <p>“Bana karşı bu kadar büyüklük göstereceğinize, doğrusu inanmamıştım. Beni sevincimden çıldırtacaksınız.”</p>

  <p>“Mektubu Kraliçeden isteyeceğim.”</p>

  <p>“Tanrı sizi takdis etsin…”</p>

  <p>“Fakat bir şartım var.”</p>

  <p>“Ne isterseniz emrediniz! Onu derhal yerine getireceğim…”</p>

  <p>“Şartım çok basittir. Bu mektubu niçin istiyorsunuz?.. Bu mektubu yok etmekle nasıl bir menfaatiniz olacak? Bunu bana açıklayacaksınız!”</p>

  <p>Alice şaşırdı:</p>

  <p>“Size ne kadar azap çektiğimi söylemiştim.”</p>

  <p>“Bunlar akla yakın sebepler olamaz.”</p>

  <p>“İsterseniz yemin edeyim.”</p>

  <p>“Böyle bir şeyi istemeniz, ancak yeni aşklar ve ihanetlerle izah edilebilir.”</p>

  <p>“Böyle bir şey yok!”</p>

  <p>“Mademki söylemiyorsunuz, o halde kalbinizdekileri size ben anlatayım. Bütün bu davranışınızın anlamı, serbest kalmak istemenizin sebebi sadece içinizde doğan yeni aşktır. Bunun için bulunduğunuz zor durumdan kurtulmak istiyorsunuz. İsterseniz sevdiğiniz adamın ismini de söyleyeyim. Bu adama Kont de Marillac ismi verilmiştir.”</p>

  <p>Papazın her cümlesi, Alice’i yeni bir dehşet ve azaba sokuyordu. İnkâra kalkışmadı:</p>

  <p>“Doğru söylüyorsunuz,” dedi. “Seviyorum. Hayatımda birinci defa olarak bütün ruhum, bütün kalbimle seviyorum. Bana sevmek müsaadesini veriniz. Benden kâfi derecede intikam aldınız. Beni cehennem azapları içinde yaşattınız. Günahlarımın cezasını çektim. Şimdi beni neden kurtarmak istemiyorsunuz? Beni serbest bırakınız. Ben de seveyim. Ben de biraz yaşayayım.”</p>

  <p>Papaz Garola hiç cevap vermiyordu.</p>

  <p>Alice:</p>

  <p>“Niçin cevap vermiyorsunuz?” diye sordu.</p>

  <p>Papaz boğuk bir sesle:</p>

  <p>“Cevap vereyim,” dedi. “Kraliçeyi bulmamı ve ondan mektubunuzu almamı istiyorsunuz. Evvela bu mümkün değildir. Çünkü Kraliçe Catherine’in yanında artık hiçbir kıymetim ve itibarım yoktur. Çoktan beri yanına gitmediğim gibi gitmek niyetinde de değilim. Demin sizi söyletmek için mahsus böyle söyledim. Bu yönden size hiçbir hizmette bulunamayacağımdan dolayı sadece teessür duyuyorum.”</p>

  <p>“Demek beni kurtarmak istemiyorsunuz?”</p>

  <p>Boğuk bir kahkaha duyuldu:</p>

  <p>“Sizi kurtarmak, düştüğüm felaket çukurundan kendi elimle hazırlayacağım saadetinizi seyretmek… Marillac’la sevişmenize imkân hazırlamak mı? Haydi oradan, deli mi oldunuz? Beni budala mı sanıyorsunuz?”</p>

  <p>Alice, acı bir sesle bulunduğu yere âdeta yığıldı. Aldanmıştı. Karşısında her şeyden elini eteğini çekmiş bir papaz bulacağını sanmıştı. Halbuki karşısındaki hâlâ haris ve kıskanç Marki de Garola idi.</p>

  <p>Sonra yeni bir felaketle daha karşılaşmış bulunuyordu:</p>

  <p>Acaba Garola, sevgilisinin ismini nasıl öğrenmişti?</p>

  <p>“Sizi bir an bile gözden uzak bulundurmadım. Manastırın içinden bile her hareketinizi takip ettim. Her şeyi öğrendim ve duydum. Bilmediğim bir sırrınız, bir ihanetiniz kalmadı. İsterseniz bütün âşıklarınızı sırasıyla sayabilirim… Fakat bütün bunları kıskançlıkla yaptığımı sanmayınız. Çünkü sizi bu korkunç uçuruma atan bendim. Benim isteğimle ahlâk merdivenlerini birer birer indiniz. Sizi Kraliçenin eline teslim etmekle ne yapmış olduğumu biliyordum. İşte sizden bu şekilde intikam aldım. Taparcasına sevdiğim bir vücudun her gün biraz daha alçaldığını görmekle sonsuz bir zevk duyuyordum. İlk ihanet ettiğiniz ben, sizi ebedi ihanete mahkûm etmiş oluyordum. Nihayet Navarre Kraliçesinin sarayına gönderildiniz. Orada da her gün yaptıklarınızı öğrendim… Senden son bir intikam alabilmek için bu Kont Marillac’ı âdeta takdis ediyordum. Siz onu bütün kalbinizle seviyordunuz…”</p>

  <p>Papaz acı acı güldü.</p>

  <p>“Ne tuhaf şey… Bana geliyor ve saadetiniz için derman arıyorsunuz. Ben size çocuğunuzun sağ olduğunu haber veriyorum. Sizde insani bir his uyandırmak istiyorum. Halbuki siz aşkınızdan başka bir şey düşünmüyorsunuz. Buraya günahlarını affettirmeye geldiğini söylüyorsun. Halbuki yeni günahlar işliyorsun. Eğer şu anda Tanrı bizi dinliyorsa ondan bağıra bağıra senin felaketini, daha fazla azap ve ıstırap çekmeni istiyorum.”</p>

  <p>Bu sözlerden sonra papaz hücreden çıktı. Mihraba doğru elleriyle lanet eder gibi bir işaret yaptı. Sonra odasına gitmek üzere çekildi. Alice’e gelince, olduğu yere yığılıp kalmış; bayılmıştı…</p>

  <p>Onu bekleyen ihtiyar kadın, dudaklarında beliren keskin bir gülüşle içeri girerek genç kadına bir ilaç koklattı. Alice gözlerini açtı. Hafızasını topladıktan sonra:</p>

  <p>“Kaçalım, kaçalım! Buradan kaçalım!” diye ağlayarak ihtiyar kadını sürükledi.</p>

  <p class="yildiz"><img alt="bsg-01" src="../Images/bsg-01.jpg"/></p>
</body>
</html>