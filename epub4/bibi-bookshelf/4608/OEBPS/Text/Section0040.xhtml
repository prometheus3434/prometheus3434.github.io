<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Otuz Altıncı Bölüm</h1>

  <h2 class="sigil_not_in_toc">Hotel de Mesmes</h2>

  <p>Bu sırada de Mesmes’e enteresan bir ziyaret yapılmıştı. Konağa aceleyle gelen bir adam hemen Mareşal Damvilie’nin yanına çıkarılmıştı.</p>

  <p>Mareşal kendisini görünce:</p>

  <p>“Siz misiniz? Fakat bu ne tedbirsizlik…” diye sordu.</p>

  <p>“Evet, benim. Buraya gelmemin sebebi de Mareşal de Tavannes veya Dük de Guise’in yanına gitmenin daha tehlikeli olabileceğini düşünmemdir.”</p>

  <p>“Mühim bir şey var demek?..”</p>

  <p>“Evet, son derece mühim!.. Bunu vakit geçirmeden size bildirmem lazım!..”</p>

  <p>“Beni korkutuyorsunuz!”</p>

  <p>“Sadece gerçeği söylüyorum… Hiç kimseye sezdirmeden Bastille’den uzaklaştım. Burada ancak birkaç dakika kalabilirim. Siz durumu derhal Düke ve diğer arkadaşlara bildiriniz!..”</p>

  <p>“Peki, söyle bakalım ne var?”</p>

  <p>“Hepimizin hayatı tehlikede…”</p>

  <p>“Hayatımız tehlikede mi dediniz Mösyö Guitalens?”</p>

  <p>Bastille Hapishanesi’nin müdüründen başkası olmayan ziyaretçi başını salladı:</p>

  <p>“Evet efendim.”</p>

  <p>“Anlat bakalım.”</p>

  <p>“Burada bizi kimsenin dinlemediğine emin misiniz?”</p>

  <p>“Eminim. Fakat istersen gel, küçük odada görüşelim.”</p>

  <p>Mareşal, Guitalens’ı bu odanın yanında diğer küçük bir odaya soktu:</p>

  <p>“Burada yüzde yüz emniyetteyiz. Bu hususi odama benden ve kâhyam Gilles’den başka kimse giremez. Gilles de zaten bütün sırlarımı biliyor. Onun için hiçbir şeyden çekinmeden anlatabilirsiniz.”</p>

  <p>Guitalens, kendisini, Mareşalin gösterdiği bir koltuğa atar gibi bıraktı:</p>

  <p>“Öyle sanıyorum ki, hepimiz mahvolacağız.”</p>

  <p>“Neden?..”</p>

  <p>“Paris’te sırlarımızı bilen bir adam var. Bu adam isterse hepimizi darağacına gönderir.”</p>

  <p>Mareşal Damville sapsarı kesilmişti:</p>

  <p>“Sırlarımızı bilen bir adam mı dediniz?”</p>

  <p>“Evet. Ve bu adam Paris’te ellerini kollarını sallaya sallaya geziyor.”</p>

  <p>“Nasıl öğrenmiş? Ne biliyorsan anlat…”</p>

  <p>“Bu adam, benim anladığıma göre, Deviniere Oteli’ndeki toplantımızda hazır bulunmuş ve her şeyi görüp öğrenmiş.”</p>

  <p>“Kim bu adam? İsmi nedir?”</p>

  <p>“Pardaillan…”</p>

  <p>Henri şaşırdı:</p>

  <p>“Pardaillan mı dediniz? Altmış yaşında olduğu halde ellisinde gösteren uzun boylu, zayıf, kuru kır bıyıklı bir adam, değil mi?”</p>

  <p>“Hayır, hayır, tamamıyla aksi… Yirmi iki yirmi üç yaşlarında, donuk bakışlı, uzun boylu, alaycı ve şeytan gibi zeki bir delikanlı…”</p>

  <p>“Öyleyse bu onun oğlu olacak… Bana bahsetmişti.”</p>

  <p>Guitalens bir şey anlamadı:</p>

  <p>“Kimin oğlu?”</p>

  <p>“Siz devam ediniz. Bence en önemli nokta, sırrımızı öğrenen adamın yalnız bu olup olmadığını bilmektir. Acaba bu gençten başkası da sırlarımızı biliyor mu?”</p>

  <p>“Zannetmem.”</p>

  <p>“Öyleyse fazla telaş etmeye lüzum yok… Bu delikanlıyı elde etmek için ben bir çare biliyorum. Fakat siz bu sırrı onun bildiğini nasıl öğrendiniz?”</p>

  <p>“Onu bana hapsetmek için göndermişlerdi. Orada kendisinden dinledim.”</p>

  <p>“O halde iş büsbütün kolay…”</p>

  <p>“Ne gibi?..”</p>

  <p>“Ne gibi olacak? Kendisini hapishanenin zindanlarından birine indirirsiniz. Orada geberir gider, böylelikle bu dava da kendiliğinden biter.”</p>

  <p>“Fakat kendisi şimdi Bastille’de değil…”</p>

  <p>“Kaçtı mı?”</p>

  <p>“Hayır, ona kapıları ben açtım. Kendisini ben serbest bıraktım.”</p>

  <p>Henri, Guitalens’ın çıldırıp çıldırmadığını anlamak üzere kendisine dikkatli dikkatli baktı.</p>

  <p>Guitalens:</p>

  <p>“Buna şaştınız, değil mi? Fakat dünden beri ne kadar büyük bir buhran içinde bulunduğumu düşündükçe aklımı nasıl oynatmadığıma doğrusu şaşıyorum. Düşününüz ki, bu adamın elinde hepimizi mahvedecek bir sır bulunuyordu… Ve ben bu adamı serbest bırakmak zorunda bulunuyordum…”</p>

  <p>“Rica ederim Guitalens, o kadar telaşlı olma… Olanı biteni bana birer birer anlat…”</p>

  <p>Bastille müdürü o zaman, olup biteni bütün ayrıntılarıyla anlattı. Ve sözlerini:</p>

  <p>“Bu durumda siz ne düşünürdünüz? Ne yapardınız?” diye bitirdi.</p>

  <p>“Sizden başka türlü hareket edebileceğimi sanmıyorum. Başka bir şey yapamazdınız.”</p>

  <p>“Şimdi ne yapacağız?”</p>

  <p>“Herhalde bu delikanlıyı elde etmekten başka çaremiz yok… Evet, onu elde etmeliyiz!”</p>

  <p>“Fakat nerede bulabiliriz ki?”</p>

  <p>“Onu bana bırakınız.”</p>

  <p>“Kendisini tanıyor musunuz?”</p>

  <p>“Hayır, sadece kendisini iyi tanıyan birisini biliyorum. Bu da yeter. Siz rahat rahat gidebilirsiniz azizim Guitalens… Bir tehlike görünürse Dükü haberdar ederim. Fakat hiçbir şey olmayacaktır… Bugün yarın delikanlı elimizde bulunacaktır…”</p>

  <p>“Demek böyle… Doğrusu buna çok sevindim! Eğer bu çocuk size gelirse, rica ederim, hemen bana gönderiniz. O, bu defa misafir edeceğim odalardan bir daha asla çıkamaz!”</p>

  <p>“Bu genç Pardaillan’ı size yarın elleri ayakları bağlı olarak göndermeyi vaat ediyorum. Fakat belki de kendisinden istifade de ederiz. Neyse, bunu bir defa kendisini yakaladıktan sonra kararlaştırırız.”</p>

  <p>Bastille müdürü orada daha fazla kalmadı. Hemen izin aldı. Ve kendisini beklemekte olan arabasına binerek hareket etti.</p>

  <p>Guitalens konaktan ayrılırken ihtiyar Pardaillan da kendi elbiselerini giymiş bulunuyordu. Didier de kendi uşak elbiselerini giymişti.</p>

  <p>Pardaillan:</p>

  <p>“Eğer ciğerini delmemi istemiyorsan olan bitenleri hiç kimseye anlatmayacaksın,” dedi. “Eğer kimseye bir şey söylemezsen sana tam yüz ekü var. Söylersen gümüş saplı bir hançer… İkisinden birini tercih et bakalım.”</p>

  <p>“Paraları tercih ederim.”</p>

  <p>“Öyleyse şu keseden yüz ekü al bakalım.”</p>

  <p>Uşak hemen elini keseye daldırdı.</p>

  <p>“Haydi, şimdi de kâhyana uyandığımı haber ver. Ne duruyorsun? Çabuk ol!”</p>

  <p>“Başüstüne efendim. Hemen şimdi…”</p>

  <p>Pardaillan bir koltuğa oturarak düşünceye dalmıştı. İhtiyar kurt, dolambaçlı merdivenlerden indikten sonra rastladığı kapıda, Bastille müdürünün konuştuklarını kısmen duymuş bulunuyordu. İşte bu yüzden düşünceliydi. Çünkü oğlu tehlikedeydi. Herhalde bir yolunu bulup kendisini bundan haberdar etmek lazım geliyordu. Pardaillan, konakta niçin dolaştığını, konakta gizli bulunan kimsenin kim olduğunu öğrenmek için araştırmaya çalıştığını filan unutmuştu.</p>

  <p>Şimdi o, yalnız oğlunu düşünüyor, bu işten onu nasıl haberdar edeceğini tasarlıyordu.</p>

  <p>Bardağını şarapla doldurdu. Ve hiddetle sonuna kadar bir yudumda içti. Nihayet kararını verdi. Vakit geçirmeden konaktan çıkacak ve doğruca Deviniere Oteli’ne giderek olup bitenden oğlunu haberdar edecekti. Eğer kendisini zorla alıkoymak isteyecek olurlarsa o zaman kılıcını çekecek, karşısına kim çıkarsa çıksın, şişleyip geçecekti.</p>

  <p>Bu kararla ayağa kalktı. Kendisine çeki düzen verdi. Tam dışarı çıkacağı zaman kapı açılarak içeriye Mareşal Damville girdi:</p>

  <p>“Nasıl bakalım, iyi uyudun mu? Bu gece hazır mısın Şövalye?..”</p>

  <p>Pardaillan, Mareşali selamladı:</p>

  <p>“Halimden tamamıyla haberdar olduğunuzu görüyorum. Her şeyi iyi gören ve haber veren hizmetçileriniz olduğunu anlıyorum.”</p>

  <p>“Az önce sizi kendim gelip görecektim. Fakat uyuduğunuzu söyledikleri için rahatsız etmek istemedim. Sadece uyanınca bana haber vermelerini tembih ettim. Sizi acele görmem lazım geliyordu. Her şey bundan ibaret…”</p>

  <p>“Bu aceleden dolayı ben de doğrusu memnun oldum. Şimdi gayet iyiyim. Üç gece uykusuzluğa dayanabilirim.”</p>

  <p>“O kadar büyük bir iş istemem. Gece yarısı her şey tamamlanacak…”</p>

  <p>“O saatten sonra artık serbest kalacağım, değil mi?”</p>

  <p>“Evet, istediğiniz yere gidebilecek, istediğiniz kadar gezebileceksiniz. Burada bulundukça bu oda sizin olacaktır. Giriştiğimiz iş biraz uzayacak. Ve belki de tehlikeli olacak. Biraz daha kalabalıklaşmamız lazım. Kuvvetli yeni arkadaşlara ihtiyacımız var. Ha, iyi ki aklıma geldi. Zannederim bana oğlunuzdan bahsetmiştiniz.”</p>

  <p>Pardaillan titredi:</p>

  <p>“Evet efendim.”</p>

  <p>“Bu çocuk iş vaktinde iyi kılıç kullanabilir. Öyle demiştiniz, değil mi?”</p>

  <p>“Müthiş bir silahşordur.”</p>

  <p>“O halde onu bana yarın mutlaka getir. Nerede oturuyor?..”</p>

  <p>“Sainte-Genevieve Dağı‘nda…”</p>

  <p>“Garip şey. Yoksa oğlunuz papaz veya doktor mu olmak istiyor?..”</p>

  <p>“Hayır! Yalnız hepsi ayyaş, kavgacı ve şakacı olan öğrencilerle düşüp kalkmaktan pek hoşlanır da…”</p>

  <p>“Ona güvenebiliriz, değil mi?”</p>

  <p>“Bana güvendiğiniz kadar…”</p>

  <p>“Pekâlâ öyleyse… Yarın sabah onu beklerim.”</p>

  <p>Henri böyle diyerek odadan çıktı. Pardaillan o zaman derin bir nefes aldı. Kuşanmış olduğu kılıcı belinden çıkardı: “İşler kolaylaştı. Yarın çocuğumu buraya getireceğimi beklediği için oğlum bu gece hayattadır. Gece yarısı serbest kalınca ilk iş olarak Deviniere Oteli’ne giderim. O zamana kadar gürültü patırtı çıkarmaya lüzum yok. En iyisi şimdi bir güzel uyku çekmektir.”</p>

  <p>Böyle düşünerek yatağına girdi ve akşam yemeğine kadar deliksiz bir uyku çekti.</p>

  <p>Henri de Montmorency çok dikkatli hareket ediyordu. Kadınların nereye götürüleceklerini sadece kâhya Gilles biliyordu. Onu daha önceden La Hache Sokağı‘na göndermiş ve yeşil kapılı evi gözaltına aldırmıştı. D’Aspremont bu sokağın başına kadar arabayı götürecekti. Burada dizginleri Mareşal alacak ve arabayı eve kadar kendisi sevk edecekti. Pardaillan da La Hache Sokağı‘nın başında d’Aspremont’un yanında bekleyecekti. Bu şekilde arabanın olduğu yeri Henri ile Gilles’den başka hiç kimse bilemeyecekti.</p>

  <p>Saat gecenin tam on birinde Vikont d’Aspremont Pardaillan’ın odasına girdi:</p>

  <p>“Hazır mısınız Şövalye?..”</p>

  <p>“Hazırım.”</p>

  <p>“O halde buyurunuz.”</p>

  <p>Orthes, yolda, Pardaillan’a ne şekilde hareket edeceklerini anlattı.</p>

  <p>Pardaillan:</p>

  <p>“Arabada kimin bulunduğunu biliyor musunuz?” diye sordu.</p>

  <p>“Hayır… Ya siz?..”</p>

  <p>“Ben de bilmiyorum.”</p>

  <p>Konağın avlusunda, her tarafı adamakıllı kapanmış bir araba duruyordu. Taşınacak kimsenin daha önceden arabaya bindirilmiş olduğu anlaşılıyordu. Orthes d’Aspremont arabacı yerine çıkarak dizginleri eline aldı. Henri atına binmeden önce Pardaillan’a son emirlerini verdi:</p>

  <p>“Araba yavaş yavaş gidecektir. Siz de on adım arkasından yürüyeceksiniz. Herhangi bir kimse yaklaşacak olursa düşünmek filan yok. Ne yapacağınızı biliyorsunuz, değil mi?”</p>

  <p>Pardaillan cevap olmak üzere mantosunu açtı. Elinde yalın kılıcını tuttuğu gibi, belinde de bir tabancayla ayrıca bir hançer de parlıyordu.</p>

  <p>Mareşal Damville:</p>

  <p>“Mükemmel…” diyerek atına atladı ve bir işareti üzerine konağın büyük kapısı açıldı. Henri öne geçti ve kafile hareket etti.</p>

  <p>Konaktan fazla ayrılmamışlardı ki, birdenbire karanlıkta bir tabanca patladı.</p>

  <p>Mareşal:</p>

  <p>“İleri! Dörtnala!” diye bağırdı.</p>

  <p>Kurşun atlara rastlamadığı için d’Aspremont arabayı dörtnala kaldırmıştı.</p>

  <p>Bu sırada:</p>

  <p>“Alçaklar! Kadın hırsızları!” diye haykıran kısık bir ses yükseldi.</p>

  <p>Mareşal ve araba son süratle kaçmaya koyulunca bir adamın da bunların peşine düştüğü görüldü. Elde kılıç, koşan bu adamı görünce Pardaillan:</p>

  <p>“İşte nihayet sıra bize de geldi,” dedi. Ve kılıcı elinde olduğu halde arabayla meçhul adamın arasına girdi.</p>

  <p>Adam, karşısına dikilen Pardaillan’ı ortadan kaldırmadan süratle uzaklaşan arabaya yetişemeyeceğini anlayınca o da elinde kılıcı olduğu halde Pardaillan’ın üzerine atıldı. Kılıçların demirleri birbirine değdi.</p>

  <p>Daha ilk hamlelerde ikisi de karşısındakinin yaman bir silahşor olduğunu anlamıştı. Karanlık pek fazla olmakla beraber, hafif ay ışığında birbirlerinin gölgelerini seçebiliyorlardı. İkisi de tek kelime söylemiyor, karşısındakini ortadan kaldırmak için öylesine çarpışıyordu.</p>

  <p>Düello pek müthiş oldu.</p>

  <p>Pardaillan memnundu. Çünkü araba tehlikeden kurtulmuş bulunuyordu. Onun bu müdahalesi ve meçhul adamı kılıcıyla durdurması Mareşalin işini kolaylaştırmıştı. Onun için ihtiyatla kılıç kullanıyor ve daha ziyade kendisini korumaya bakıyordu.</p>

  <p>Fakat meçhul adam işi çabuk bitirmek azmindeydi. Birkaç hücumu müteakip son derece emin olduğu bir hamle ile Pardaillan’ın üzerine atıldı. Kılıçların çarpışmasından kıvılcımlar çıkmıştı. Pardaillan bu çok ustaca hücumu aynı ustalıkla çelmeye muvaffak olmuştu.</p>

  <p>Meçhul adam bunun üzerine:</p>

  <p>“Vay şeytan vay!” diye haykırdı.</p>

  <p>Pardaillan da aynı sözü söylemişti.</p>

  <p>Fakat o anda çarpışma durdu. Kılıçlar indi:</p>

  <p>“Baba!”</p>

  <p>“Oğlum!”</p>

  <p>Kılıçlarını hemen kınlarına soktular. İhtiyar Pardaillan sıkılmış, genç ise daha ziyade bir hiddet içinde bulunuyordu.</p>

  <p>Bir dakika kadar susarak kulak verdiler. Fakat arabanın hangi tarafa gittiğine dair en ufak bir ses bile duymadılar.</p>

  <p>Genç Pardaillan o zaman büyük bir acı içinde:</p>

  <p>“Kayboldular,” diye mırıldandı.</p>

  <p>İhtiyar Pardaillan ne söyleyeceğini bilemiyordu, işin iç yüzünü bilmemekle beraber kendisini suçlu gibi görüyordu, içinde böyle bir his vardı.</p>

  <p>Kendisini kurtarmak için:</p>

  <p>“Uzun zaman kaybolduktan sonra seni böyle mi bulacaktım?” diye homurdandı. “Sen babanın öğütlerini böyle mi tutacaktın? Nesin? Kendisine ait olmayan işlere karışan, yardım bile istemeyen meçhul kimselerin imdadına koşan bir evlat! Sana erkeklere, kadınlara, hatta kendine bile inanmamamı söylemiştim. Halbuki sen aksini yapan serseri bir şövalye olup çıkmışsın. Bu yol fena bir yoldur. Hem az para getirir hem de insanı gözden düşürür. Neyse… Haydi seninle, gece vakti kapısı çalındığı zaman açılan meyhanelerden birine gidelim. Ne duruyorsun? Gelmek istemiyor musun?”</p>

  <p>Şövalye acı bir sesle devam etti:</p>

  <p>“Oğlum, seninle karşılaşmam işimi çok zorlaştırdı. Sana yüz bin ekü ile bir komutanlık sağlamıştım…”</p>

  <p>“Sus babacığım! Ne kadar acı çektiğimi bu sözlerinizin beni ne kadar yaraladığını anlamıyor musunuz? Yürüdüğümüz yollar ayrı… Seni de düşmanlarımın tarafında görmekle çok müteessirim baba…”</p>

  <p>İhtiyar Pardaillan şaşırmıştı:</p>

  <p>“Beni bırakıyor musun? Fakat niçin?”</p>

  <p>“Beni buna zorlayan sensin baba… Düşün ki, bu gece müthiş bir şey oldu: Sana karşı kılıç çektim. Şayet size bir şey olsaydı, o anda, ben de kendimi öldürürdüm. Halbuki beni durdurduğunuz yoldan yürümem lazım. Siz efendinizin emrinden çıkamazsınız ki, ne yapmalı? Çok isterim ki, kötü talihler sizi bir daha karşıma çıkarmasın. Bütün isteğim bu… Hoşça kalın baba…”</p>

  <p>İhtiyar Pardaillan sendeleyerek bir toprak yığınının üzerine oturdu:</p>

  <p>“Ne demek? Oğlum beni bırakıyor. Birbirimize karşı düşman mı olmamız lazım? O halde yaşamaktan ne zevk alabilirim ki… Bu ihtiyar vücut ne işe yarar ki… Oğlumu bir komutan, zengin bir asilzade olarak görmek istiyordum. Biricik isteğim buydu. Halbuki o şimdi beni bırakıp gitmek istiyor. Yollarımız ayrıymış… Birbirimize düşmanmışız…”</p>

  <p>İhtiyar kurdun sert yanaklarından iki damla gözyaşı yuvarlandı. Bu, Pardaillan’ın hayatında ikinci veya üçüncü ağlayışı idi.</p>

  <p>Boğuk ve titrek bir sesle:</p>

  <p>“Bütün ümitlerim yıkıldı,” diye inledi.</p>

  <p>Aynı zamanda titreyen iki elin ellerini kavradığını hissetti:</p>

  <p>“Hayır, yapamayacağım baba. Sizi bırakıp gidemeyeceğim! Düşüncelerimizi birbirimize anlatmamız lazım. Sizi kendime düşman bilecek olursam acıdan ölürüm.”</p>

  <p>İhtiyar Pardaillan, yeniden hayat bulmuş gibi canlandı:</p>

  <p>“Hay Tanrı şeytanların canını alsın!” diye haykırdı. “Dur bakalım. Her şeyden önce birbirimizi bir defa kucaklayalım. Ötesi kolay…”</p>

  <p>Babayla oğul birbirlerine sarıldılar.</p>

  <p>İhtiyar asker:</p>

  <p>“Dur da seni doya doya seyredeyim. Ben karanlıkta da görebilirim. İhtiyar bir babaya oğlunu görmek için ışık lazım değildir. Vay canına! Eski halinde değilsin. Kolların çok sertleşmiş. Adalelerin çok irileşmiş. Bir deve dönmüşsün. Kılıç kullanmaktaki ustalığını da gördüm. Ben bile buna artık karşı koyamayacağımı anlıyorum. Gel, kol kola yürüyelim. İkimiz bir olduktan sonra dünya bize vız gelir!”</p>

  <p>“Kaldığımız yere gidelim!”</p>

  <p>“Sen nerede oturuyorsun? Hâlâ Deviniere Oteli’nde mi?”</p>

  <p>“Evet baba!..”</p>

  <p>“Fakat bu andan itibaren Deviniere Oteli senin için çok tehlikelidir. O taraflarda hiç görünmemen lazım.”</p>

  <p>“Emin misin?..”</p>

  <p>“Tabii… Çünkü Bastille Hapishanesi’nin müdürü Guitalens seni her yerde arıyor. Ele geçirip zindana sokmak için yapamayacağı şey yoktur. Haydi yürü.”</p>

  <p>“Nereye gideceğiz?”</p>

  <p>“Vuran Çekiç Meyhanesi’ne… Burasını bilir misin?”</p>

  <p>“Evet baba…”</p>

  <p>On beş dakika sonra baba ile oğul, Vuran Çekiç Meyhanesi’nin birinci katında bir odada bir şarap şişesinin karşısında bulunuyorlardı.</p>

  <p>İhtiyar Pardaillan:</p>

  <p>“Şimdi artık bana her şeyi anlat bakalım. Ben Paris’ten ayrıldıktan sonra neler olduysa, başından neler geçtiyse hiçbirini atlamadan doğru bir şekilde bana anlat! Yalnız daha önce sana bir şey sorayım. Bu arabayı niçin gözetliyordun? Bunun hangi saatte geçeceğini biliyor muydun?”</p>

  <p>“Evet!..”</p>

  <p>“İçinde kim vardı? Bunu da biliyor muydun?”</p>

  <p>“Biliyordum.”</p>

  <p>“O halde seni tebrik ederim. Çünkü benden daha iyi haber toplamışsın. Çünkü ben bu arabada kimin bulunduğunu bilmiyordum. Nasıl öğrendin?”</p>

  <p>“Deviniere Oteli’ni biliyorsunuz, değil mi?”</p>

  <p>“Elbette…”</p>

  <p>“Landry Usta’nın karısını?..”</p>

  <p>“Onu da bilirim elbette.. Güzel, oynak bir kadındır.”</p>

  <p>“Tamam. Bu sabah de Mesmes’de olup biten şeyleri öğrenmeyi aklıma koymuştum. Bunu nasıl başarabileceğimi düşünürken Madam Landry, kolunda bir sepetle önümde durdu. Onu nezaketle selamladım. Ve nereye gittiğini sordum. Ne cevap verse beğenirsiniz?”</p>

  <p>“Ne cevap verdi?”</p>

  <p>“De Mesmes için sipariş edilmiş börekleri götürmüyor muymuş?..”</p>

  <p>“Vay canına!”</p>

  <p>“İşte ben de bundan yararlanarak konağa girebildim.”</p>

  <p>“Çok talihlisin.”</p>

  <p>“Madam Landry bana beraber gelmek isteyip istemediğimi sordu. Fırsatı kaçırır mıyım? Hemen peşine takıldım. Böylece konağa girdim. Kadının korkusuna filan ehemmiyet vermeden onunla ta içeriye kadar beraber girdim. Sebep de börek sepetini taşımak. Madam Landry, kâhyadan çok korkuyordu.”</p>

  <p>“Yine mi kâhya?.. Bu adama kızmaya başladım.”</p>

  <p>“Neyse, ona rastlamadan kilere kadar gittik. Orada ben kaldım. Madam Landry içeriye mutfağa, Jeannette adındaki kadının yanına gitti. Ortada kimse görünmediğinden kilerin bir köşesine gizleniverdim.”</p>

  <p>“Vay, vay, vay! Olur cesaret değil. Sırtımın terlediğini hissediyorum.”</p>

  <p>“On beş dakika sonra iki kadın mutfaktan çıktılar. Beni bir hayli aradılar.”</p>

  <p>“Sonra?..”</p>

  <p>“Sonrası kolay oldu. Jeannette denilen kadın, kara gözlü, kara kaşlı güzelce bir kadın. Bir şey almak üzere kilere girer girmez onu derhal kollarımın arasına aldım. Bağırmak isterken öptüm ve kendisini sakinleştirdim. Beş dakika sonra Jeannette beni kendisine âşık bir şövalye olarak tanıyordu. Onu görmek için bu cüreti göstermiş olduğuma inanıyordu. Kızcağız derdini de döktü. Hiç sevmediği halde kâhya, kendisini Gillot adındaki yeğenine vermek istiyordu.”</p>

  <p>“Şu kâhya yine ortaya çıktı. Dikkat etsin, kan tepeme çıkıyor.”</p>

  <p>“Neyse, işler yoluna giriyordu. Tam bu sırada bir ayak sesi duyuldu. Jeannette beni gizlemek için büyük bir dolaba yerleştirdi.”</p>

  <p>“Tam sırasını bulmuş. Yoksa Gillot mu geldi?”</p>

  <p>“Hayır, dayısı…”</p>

  <p>“Kahrolsun bu kâhya. Şu herifin kulaklarını kesmek boynuma borç olsun. Ne bela bir herif… Pekâlâ, sonra dolaptan nasıl çıktın?”</p>

  <p>“Anlatacağım. Dolaptayken, kâhya Gilles ile Jeannette arasında geçen çok önemli bir konuşmayı dinledim. Kâhya Jeannette’e: ‘Mahpus kadınlar bu sabah sana bir şey söylediler mi?’ sualini sordu.”</p>

  <p>Pardaillan şaşırdı:</p>

  <p>“Mahpus kadınlar mı?” dedi.</p>

  <p>“Evet baba, siz nasıl şaşırdınızsa ben de dolabın içinden çıkacak gibi oldum. Jeannette: ‘Hayır, hiçbir şey söylemediler,’ cevabını verdi. Kâhya bunun üzerine: ‘Neyse, bu gece artık buradan gidecekler. Sen de rahat edersin. Yalnız bu işten sakın kimseye bahsetme,’ emrini verdi.”</p>

  <p>İhtiyar Pardaillan başını salladı:</p>

  <p>“Kızı bu tehlikeden kurtarmalı… Gillot’nun da kulakları bana fazla geliyor. Fakat acaba bu mahpus kadınlar kimlermiş? Doğrusu bunu pek merak ediyorum.”</p>

  <p>“Şimdi söyleyeceğim. Kâhya gider gitmez ben de dolaptan çıktım. Jeannette bana: ‘Haydi şimdi çabuk gidiniz. Yarın sabah yine gelirsiniz,’ dedi. Ben de cevap olarak: ‘Hiçbir yere gidemem,’ cevabını verdim. Fakat Jeannette, nişanlısı Gillot’nun gelmek üzere olduğunu, eğer beni görecek olursa bütün konak halkını ayağa kaldıracağını söyledi. Halbuki ben buna hiç önem vermedim. Üstelik Jeannette’ten beni mahpus kadınların yanına götürmesini de istedim.”</p>

  <p>“Olur cesaret değil…”</p>

  <p>“Ben mahpus kadınlardan bahsedince Jeannette hemen değişiverdi. O zaman konağa kendisi için değil, mahpus kadınlar için geldiğimi anladı. Bana kim olduğumu, konağa niçin geldiğimi sordu. Ben inkâr ettim. Fakat kız katiyen yanaşmıyordu. Başını sallayarak: ‘Herhalde bu genç kızı seviyorsunuz. O da sizi seviyor. Bu mahpusluğun sebebini şimdi anlıyorum. Bu işte benden yardım beklerseniz aldanırsınız,’ diyordu. Böyle konuşunca Jeannette’in beni kıskanmakta olduğunu anladım. O zaman yeni bir yalan uydurdum. Bu genç kızı kibar bir asilzadenin sevmekte olduğunu, beni kendisinin gönderdiğini, onunla görüşmem lazım geldiğini ve Montmorency ailesinden olan bu kadınların benim gibi bir serseriye yüz vermeyeceklerini söyledim.”</p>

  <p>“Montmorency ailesi mi dedin?”</p>

  <p>“Evet, bu kadınlar Montmorency ailesine mensuplarmış. İşte ben bu sözleri söyleyince kızacağız inandı. Böyle yüksek bir aileye mensup bir genç kızın bana hiçbir şekilde bağlı olamayacağına inandı.”</p>

  <p>İhtiyar Pardaillan kahkahalarla güldü:</p>

  <p>“Gayet güzel bir fikir…”</p>

  <p>“Siz buna ne dersiniz baba? Montmorency gibi bir aileden bir kızla benim evlenebilmeme imkân var mı?”</p>

  <p>Pardaillan bir kadeh şarabı daha son yudumuna kadar yuvarladı:</p>

  <p>“Bu belli olmaz oğul! Aşk ve sevda işi bu. Adi bir papaz çömeziyle evlenmek için varını yoğunu veren nice kibar kadınlar vardır. Demek bu kadınlar Montmorency ailesinden?”</p>

  <p>“Evet baba…”</p>

  <p>“İş gitgide tuhaflaşıyor ve meraklandıyor. Sonu nasıl gelecek bakalım?”</p>

  <p>“Jeannette, benim gibi bir serseriyle böyle kibar bir genç kız arasında bir aşk münasebeti olmayacağını anlayınca yavaş yavaş isteğime yanaşmaya başladı. Fakat gece saat sekizden önce beni onların yanına götüremeyeceğini söyledi. O zamana kadar beni kendi odasında saklayacağını ilave etti. Ben de sevinçle sözlerini kabul ettim.”</p>

  <p>“Sonra?..”</p>

  <p>“Sonra peşine takıldım. Beni birtakım koridorlardan geçirdi. Tam büyük bir sofaya gireceğimiz sırada karşımıza biri çıktı…”</p>

  <p>“Yine mi Gilles?..”</p>

  <p>“Hayır, bu sefer gelen Gillot idi.”</p>

  <p>“Vay, vay, vay! Yakaladı mı seni?”</p>

  <p>“Şimdi anlatacağım. Bulunduğumuz yerde bir kapı gözüme ilişti. Aralık duran bu kapıya kendimi dar attım. Gillot beni görmemişti. Tabii buna çok sevindim. Sersem herif, meğer dayısının verdiği emir üzerine büyük körüklü arabayı hazırlamaya iniyormuş. Araba gece saat on birde hazır olmalıymış. Daha önce de mahzenden bir şişe şarap almaya gidiyormuş.”</p>

  <p>“Vay ayyaş vay!”</p>

  <p>“Halbuki korkudan, girdiğim kapının mahzen olduğunu anlamıştım. Hemen merdivenleri birer birer inmeye başladım. Birkaç saniye sonra kapı açıldı ve Gillot da aşağıya inmeye başladı.”</p>

  <p>“Olay pek heyecanlı…”</p>

  <p>“Ben bir şeye takılıp devirmemeye, böylelikle burada bulunduğumu belli etmemeye çalışıyordum. Ahmak herif ise üzerime doğru geliyordu. Böylece gerileye gerileye sonunda sırtım duvara yapıştı. Mahzen karanlık olduğundan herif beni görmüyordu.”</p>

  <p>“Çok iyi… Talihliymişsin!”</p>

  <p>“Fakat herif iyi bir şişe şarap seçmek için bir meşale yakmaz mı…”</p>

  <p>“Oldu mu bu?..”</p>

  <p>“Mahzen aydınlanır aydınlanmaz da burun buruna geldik. Beni görünce aklı başından uçar gibi oldu. Bağırmak istedi. Fakat pek geç kalmıştı. Çünkü daha atik davranarak boğazını elime geçirdim. Meşaleyi de çabuk söndürdüm. İyi ki bunu yapmışım…”</p>

  <p>“Neden?..”</p>

  <p>“Aradan bir dakika bile geçmeden mahzenin kapısında bu sefer kâhya Gilles’in sesini duydum.”</p>

  <p>“Yine mi o?..”</p>

  <p>“Mahzenin kapısını açık bıraktıkları için homurdanıyordu. Mahzeni hiddetle kilitledi ve gitti. Böylece Jeannette de kurtulmuş oluyordu. Fakat ben de mahzene hapsedilmiş bulunuyordum.”</p>

  <p>“Oradan nasıl çıktın?”</p>

  <p>“Bu biraz güç, daha doğrusu geç oldu. Gillot’nun boğazını biraz fazlaca sıkmış olacağım ki, adamın nefesi kesilmişti. Bunun üzerine elimi gevşek bıraktım. O zaman birkaç kere rahat nefes alınca ayaklarıma kapandı:”</p>

  <p>“‘Bana merhamet ediniz hırsız efendi. Beni öldürmeyiniz. Emin olunuz ki, sizi ele vermem,’ dedi.”</p>

  <p>“Demek adam seni hırsız sandı?..”</p>

  <p>“Evet, herhalde gözleri karanlığa alışınca belimde parlayan tabanca ve hançeri görmüş ve beni hırsız sanmış olacaktı…”</p>

  <p>“Doğru…”</p>

  <p>“Buna ben de memnun oldum. Fakat her ihtimale karşı bağırmaması için ağzını tıkadım.”</p>

  <p>“Bu olay saat kaçta olmuştu?”</p>

  <p>“On bir filan vardı.”</p>

  <p>“Tesadüfe bak ki, ben de tam bu sırada başka bir uşağın ağzını tıkamakla meşguldüm. Sonra?..”</p>

  <p>“O zaman son derece susadığımı ve acıktığımı hissettim.”</p>

  <p>“Mahzende yiyecek, içecek bulmaktan kolay ne var ki.”</p>

  <p>“Evet, ben de karnımı sucuk ve şarapla doldurdum. Gillot’yu da doyurmak isterken onu nerede bulayım?”</p>

  <p>“Nerede?..”</p>

  <p>“Ben karnımı doyururken sürüne sürüne yanımdan uzaklaşmış. Merdivenleri bile çıkmış. Tam kapıyı tekmeleyeceği sırada enseledim. Bu sefer dayağı hak etmişti. Fakat ben yine kendisine acıdım. Sadece ellerini ayaklarını bağlayarak kendisini sucukların arasına domuz pastırması gibi uzattım.”</p>

  <p>“Hak etmiş…”</p>

  <p>“O zaman kapıya gittim. Açıp açamayacağımı gözden geçirdim. Kapı son derece sağlam bir şekilde yapılmıştı. Boş yere belki bir saat uğraştım. Hiçbir sonuç alamadım. Dışarı çıkabilmek için ancak birisinin içeri girmesi gerekiyordu. Ben de bunu beklemeye başladım.”</p>

  <p>“Çok meraklandım. Çabuk söyle. Bu uğursuz mahzenden, sonra nasıl çıkabildin?”</p>

  <p>“Kapıyı yine Jeannette açtı.”</p>

  <p>“Aşk olsun kıza…”</p>

  <p>“Fakat vakit çok geç olmuştu. Gecenin sonuna geliyordu. Bana: ‘Çabuk olunuz!’ dedi. Sonra tekrar gelip gelmeyeceğimi sordu. Geleceğimi vaat ettim. O zaman Gillot’yu sordu. Ben de: ‘Gillot, mahzendeki bütün sucuk ve pastırmaları yiyor,’ cevabını verdim. O içeri girince ben de bahçeye fırladım ve duvardan atlayarak konaktan çıktım. Hemen büyük kapının yakınında uygun bir yer seçerek beklemeye başladım. Tam saat birde araba çıktı. Maksadım önce arabacıyı tabanca ile yere yuvarlamak, sonra önden giden atlıyı tepelemek ve böylece kadınları kurtarmaktı. Ötesini biliyorsunuz.”</p>

  <p>İhtiyar Pardaillan, oğlunun sözlerini büyük bir merakla sonuna kadar dinlemişti. Bitirince:</p>

  <p>“Sen, başından geçenlerin yalnız birini, en sonuncusunu anlattın,” dedi. “Öbürlerini de anlat. Ben gittikten sonra başına gelen şeyleri birer birer söyle,” dedi.</p>

  <p>“Bunu anlatmamın sebebi, hayatımı bu iki kadına bağışlamış olmamdır. İşte konağa girmemin filan bütün sebebi budur. Size bir şey sormak isterim baba…”</p>

  <p>“Sor oğlum!”</p>

  <p>“Siz bu arabayla beraberdiniz, değil mi?”</p>

  <p>“Evet!..”</p>

  <p>“O halde arabanın nereye gittiğini bilmeniz gerekir.”</p>

  <p>“Hayır evladım, onu bilmiyorum! Görevim yalnız arabanın peşinden yürümek ve arabaya kimseyi yaklaştırmamaktı.</p>

  <p>Genç Pardaillan ümitsizlikle başını salladı. Babası sordu:</p>

  <p>“Şimdi de sen söyle bakalım. Bu arabanın içinde bulunan ve Montmorency ailesinden olduğunu söylediğin kadınlar kimlerdir?”</p>

  <p>“Babacığım, ayrılıp gitmeden bana bir sırrınızı söylemiştiniz. Kızını kaçırmış olduğunuz bir kadın vardı; hatırladınız mı?..”</p>

  <p>İhtiyar Pardaillan sarardı. Oğlu devam etti:</p>

  <p>“Yani Jeanne de Piennes ile kızı Loise… Onları hatırladınız, değil mi? Loise de Montmorency…”</p>

  <p>“Onu seviyor musun?”</p>

  <p>“Evet baba…”</p>

  <p>“Çok feci bir şey…”</p>

  <p>“Biliyorum. Fakat onu sevmekten de kendimi alamıyorum. Hayatımın biricik amacı onları kurtarmaktır. İşte o arabada ikisi bulunuyordu.”</p>

  <p>“Buna emin misin?”</p>

  <p>“Tamamıyla… Fakat tam izlerini bulduğum sırada onları elimden kaçırdım. Mareşal iki zavallı kadını şimdi kim bilir nereye götürdü…”</p>

  <p>İhtiyar Pardaillan da başını salladı:</p>

  <p>“Şimdi ben de her şeyi anlıyorum. Beni odaya hapsetmelerinin sebebi meydana çıkıyor. Mareşal bu kadınların konakta olduklarını öğrenmememi istiyormuş.”</p>

  <p>“Fakat babacığım, siz ne vakit Mareşal Damville’in hizmetine tekrar girdiniz. Bunu hiç bilmiyordum.”</p>

  <p>“Dün akşamdan beri. Konağa girer girmez Mareşal beni bir odaya hapsetti ve ancak bu gece yarısından itibaren serbest kalacağımı bildirdi. Ben de serbest kalır kalmaz hemen seni arayıp bulmayı kararlaştırmıştım.”</p>

  <p>Bunun üzerine ihtiyar Pardaillan da bütün olup bitenleri oğluna bir bir anlattı. Bu karşılıklı konuşmalar tan yeri ağarıncaya kadar devam etti sonunda ihtiyar Pardaillan tekrar konağa dönmeyi kararlaştırdı. İki kadının nerede olduklarını ancak bu sayede öğrenebileceklerdi.</p>

  <p>İhtiyar asker:</p>

  <p>“Arabanın nereye gittiğini bilen bir adam da d’Aspremont’dur. Çünkü arabayı o idare ediyordu. Gerekirse onu da söyletmesini bileceğim.”</p>

  <p>“Ben doğru François de Montmorency’ye giderek durumu kendisine bildireceğim. Sizi de Deviniere Oteli’nde bekleyeceğim…”</p>

  <p>“Deviniere mi dedin? Galiba Bastille’e bir defa daha gitmek istiyorsun?..”</p>

  <p>“Doğru, bunu düşünmemiştim.”</p>

  <p>“En iyisi burada kalmaktır. Vuran Çekiç Meyhanesi’nin o kadar fena bir şöhreti var ki, ne polis ne de devriye buraya uğramak cesaretini gösterebilir. Onun için en emin yer burasıdır. Sahibi de benim ahbabımdır. Sana bir oda hazırlasınlar. Rahat rahat oturursun.”</p>

  <p>Ayrılmadan önce baba oğul kucaklaştılar. İhtiyar Pardaillan, meyhaneci kadını uyandırarak gereken emirleri verdi. Kadın, genç şövalyenin burada, Kralın Louvre Sarayı‘nda bulunduğundan daha emin bir şekilde kalacağını yeminle söyledi.</p>

  <p>İhtiyar asker giderken, oğlu:</p>

  <p>“Baba,” dedi, “mademki ben Deviniere Oteli’ne gidemeyeceğim, oraya bari siz gidin. Orada bir dostumu bırakmıştım.”</p>

  <p>“Kimdir? Adı ne?..”</p>

  <p>“Pipeau adında bir köpek…”</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>