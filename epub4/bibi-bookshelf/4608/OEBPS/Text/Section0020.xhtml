<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-05" src="../Images/bbg-05.jpg"/></p>

  <h1>On Altıncı Bölüm</h1>

  <h2 class="sigil_not_in_toc">Garip Bir Ayin</h2>

  <p>Pardaillan otele döndüğü zaman karanlık basmaya başlamıştı. Gözlerini gayriihtiyari sevgilisinin güzel yüzünü görmek üzere kaldırdı. Ona böyle süslü görünmek için parasının yarısını sarf etmişti. Buna mukabil pencerede hiç kimseyi görmedi. İçini çekerek otele doğru giderken, aynı evi dikkatle gözden geçiren, burunları havada üç asilzadeye gözü ilişti.</p>

  <p>Bundan biri yanındakine soruyordu:</p>

  <p>“Onun burada oturduğuna kati surette eminsin, değil mi Maurevert?”</p>

  <p>“Evet Kont de Quelus! Birinci katında ev sahibi ihtiyar bir kadın oturuyor. İkinci kata da bu sabahtan itibaren ben taşınmış bulunuyorum.”</p>

  <p>Kont diğer adama döndü:</p>

  <p>“Prensin böyle bayağı kızlar hakkında gösterdiği iptilaya ne dersin Maugiron?..”</p>

  <p>“Buna benim de bir türlü aklım ermiyor, sarayda o kadar kadın varken…”</p>

  <p>“Sonra hepsinden daha güzel, Margot gibi bir de karısı bulunurken…”</p>

  <p>Diğer iki adam, Maurevert’e karşı besledikleri nefret hissini saklamaya gayret etmekle beraber onunla da konuşmuyorlardı. Maurevert:</p>

  <p>“Bu gece buluşuruz,” diyerek yanlarından uzaklaştı.</p>

  <p>Diğerleri de yürümek üzere bulunurlarken, karşılarına bir delikanlı dikildi. Şapkasını çıkararak alaylı bir tavırla kendilerini selamladı:</p>

  <p>“Bu eve o kadar dikkatle bakmanızın sebebini öğrenebilir miyim?” diye sordu.</p>

  <p>İki adam bakıştıktan sonra içlerinden biri:</p>

  <p>“Bu suali sormaktan maksadınız nedir?” diye sordu.</p>

  <p>“Çünkü bu ev bana aittir.”</p>

  <p>Quelus:</p>

  <p>“Yoksa evinizi satın alacağımızı mı zannediyorsunuz?” diye sordu.</p>

  <p>“Evim satılık değildir.”</p>

  <p>“O halde bizden ne istiyorsunuz?”</p>

  <p>“Bana ait olan bir şeye hem baktınız hem de güldünüz. Bunun sebebini öğrenmek hakkımdır.”</p>

  <p>“Gel, Maugiron, bu adam galiba deli…”</p>

  <p>Pardaillan’dan başkası olmayan genç adam, sükûnetini bozmuyordu:</p>

  <p>“Ben deli değilim. Yalnız başkalarının, mallarına manalı manasız gülen budalalara kızarım.”</p>

  <p>“Amma da belaya çattık yahu! Galiba durup dururken kulaklarını kestirmek istiyorsun?”</p>

  <p>“Orasını bilmem. Fakat ben terbiyesiz terbiyesiz konuşan ve gülen adamları cezalandırmaktan da pek hoşlanırım. Eğer gülmek istiyorsanız gidiniz başka yerde gülünüz.”</p>

  <p>“Ya, peki, nereye giderek gülelim?”</p>

  <p>“Küçük Clercs çayırını nasıl buluyorsunuz?”</p>

  <p>“Güzel yer… Ne vakit gidelim?”</p>

  <p>“İsterseniz şimdi…”</p>

  <p>“Hayır, şimdi olamaz. Yarın sabah arkadaşımla ben saat onda orada bulunuruz. Size gelince, şimdiden tavsiye edeyim, bu gece bol bol gülünüz. Çünkü yarından sonra bir daha asla gülemeyeceğinizi zannediyorum.”</p>

  <p>Pardaillan şapkasını salladı:</p>

  <p>“Gülmeye çalışırım.”</p>

  <p>Bunun üzerine iki adam, kararan yollardan yürüyüp kayboldular.</p>

  <p>Pardaillan, düşünceli düşünceli otele döndü. Lokantanın bir köşesine oturarak bir şişe şarap ısmarladı, sonra düşünmeye başladı: “Bu iki sersem orada ne yapıyordu? Hele o pis suratlı herifi hiç beğenmedim, Acaba oraya kız için mi geldiler? Fakat kızcağız o kadar az sokağa çıkıyor ki, nasıl olmuş da onların gözüne çarpmış. Neyse… Fakat şu iki sersem, eğer kızın peşindeyse vay başlarına gelecek felakete!”</p>

  <p>O akşam otelde büyük bir telaş göze çarpıyordu. Şövalye, Lubin’i çağırdı:</p>

  <p>“Ne o? Galiba bu gece eğlence var?” diye sordu.</p>

  <p>“Evet efendim. Ben de onun için pek keyifliyim.”</p>

  <p>“Neden?..”</p>

  <p>“Şairler çok cömerttirler, hem kendileri çok içerler hem de bana çok şarap ikram ederler.”</p>

  <p>“Demek şairler gelecek?”</p>

  <p>“Her ayın ilk cuma gecesi onlar burada toplanırlar.”</p>

  <p>“Ya?..”</p>

  <p>“İşte bu kadar… Hem kardeşim rahip Thibaut da buraya gelecek…”</p>

  <p>“O da şair mi?”</p>

  <p>“Hayır, hayır. Beni affedin. Vakit geldi. İşte bakın, kırmızı tüylü şapkalı bir adam içeri giriyor.”</p>

  <p>İçeri giren bu adam yüzünü büyük bir dikkatle kapatmıştı. Buna rağmen Pardaillan kendisini tanıdı:</p>

  <p>“Mösyö de Cosseins,” diye mırıldandı.</p>

  <p>Bu adam, Kral IX. Charles’ın muhafız alayı kumandanı, yani Louvre Sarayı‘nın en nüfuzlu adamı idi. Her geçit resminde, her manevrada, her av partisinde Kralın yanında bulunur, bir adım ayrılmazdı. Pardaillan kendisini herkes gibi oradan tanıyordu.</p>

  <p>Şövalye: “Acaba bu askeri kumandanla rahip Thibaut’nun bulunduğu bu şairler toplantısı nasıl bir toplantı olacak?” diye düşünüyordu.</p>

  <p>Lubin ile Cosseins, hizmetçilerin ziyafet sofrasını kurdukları salona geldiler. Garson:</p>

  <p>“Ziyafet burada olacak,” dedi.</p>

  <p>Beriki:</p>

  <p>“Hayır, olmaz. Daha uzağa gidelim,” dedi.</p>

  <p>Bu odadan diğer bir ziyafet odasına geçtiler. Bunun sonunda küçük ve karanlık bir oda vardı. Cosseins burasını gözden geçirdi:</p>

  <p>“Burası iyi… Buraya kimse giremez, değil mi?”</p>

  <p>“Hayır efendim.”</p>

  <p>“Rahip nerede oturacak?”</p>

  <p>“Büyük salonda… Ziyafet odasının kapısı önünde… Siz de, buraya hiç kimsenin giremeyeceğinden emin olarak rahat rahat şiirlerinizi okuyabilirsiniz.”</p>

  <p>“Siz de biliyorsunuz ki, bizim o kadar büyük emeklerle meydana getirdiğimiz şiirleri çalan adamlar pek çoğaldılar…”</p>

  <p>“Evet, evet, öyleymiş!..”</p>

  <p>Lubin ayrıldıktan sonra Pardaillan merakından yerinde duramaz olmuştu. Hemen yanına sadık köpeği Pipeau’yu alarak lokantanın arka tarafına geçti. Buraları karış karış bildiğinden, dar bir aralıktan geçti ve demir bir kapıyı itip açarak lokantanın arka mahzenine indi. Az sonra bu ziyafet salonlarının tam arkasına varmış bulunuyordu. Duvardaki gizli bir pencereyi açarak beklemeye başladı.</p>

  <p>Saat dokuza doğru şapkaları kırmızı tüylü, mantolarına adamakıllı sarılan üç kişi daha geldi. Lubin bunları ziyafet salonuna aldı. On dakika sonra iki kişi ve az sonra üç kişi daha geldi. Bunlar salona girince Lubin:</p>

  <p>“Sekiz oldular, hesap tamam,” dedi.</p>

  <p>Bu anda ihtiyar, beyaz sakallı, kırmızı tüylü bir rahip kapıdan göründü. Lubin:</p>

  <p>“Kardeşim Thibaut!” diye haykırdı.</p>

  <p>Rahip sordu:</p>

  <p>“Bizim sekiz şair geldi mi?”</p>

  <p>“Geldiler.”</p>

  <p>“Şimdi beni dinle! Bunlar bizim şairlerimizle tanışmak isteyen sekiz yabancı şairdir.”</p>

  <p>“Öyle ama, kardeşim, senin bu şiir işlerine karışmana bir türlü aklım ermiyor.”</p>

  <p>Thibaut kaşlarını çattı:</p>

  <p>“Galiba tekrar manastıra gitmek istiyorsun. Biliyorsun ya, orada şarap ve piliç yok, sadece kuru ekmekle su var. Sana soru sormayacaksın demedim mi?”</p>

  <p>“Merhamet, aziz kardeşim!.. Benden tek soru işitmeyeceksin…”</p>

  <p>“İyi! Haydi bana, şu salonun kapısı önüne bir masa kur. Karnım çok acıktı.”</p>

  <p>“Ne yemek istersiniz aziz kardeşim?”</p>

  <p>“Yarım tavuk, bir börek, bir omlet, diğer çerezler ve dört şişe şarap…”</p>

  <p>Rahibin buraya oturmasındaki sebep, başkalarının kendisinden izin almadan içeriye, şairlerin yanına girmelerini önlemekti.</p>

  <p>Az sonra rahip yemeğe başlarken kapıdan giren altı şair de kendileri için hazırlanan hususi salona girmek üzere önünden geçtiler.</p>

  <p>Rahip Thibaut kendi kendine: “İşte dinsiz herifler geldi,” diye mırıldandı.</p>

  <p>Büyük salonda oturanların bütün bu olan biten şeylerden hiç haberleri yoktu. Burası talebeler, askerler, serseriler ve birkaç da şık müşteriyle dolu bulunuyordu. Salonun ortasında bir hokkabaz, oyunlar yapıyor; kahkahalar, garsondan şarap isteyen sesler, kadeh tıkırtıları ortalığı velveleye veriyordu.</p>

  <p>İşte altı şair bundan yararlanarak ve hiç kimsenin gözüne çarpmadan içeri girmiş ve kendileri için hazırlanan salona geçmiş bulunuyordu. Thibaut bunların hepsini de tanımıştı. Bunlar Ronsard, Baif, Remy Belleau, Jean Dorat, Jodelle ve Pontus de Thyard idiler.</p>

  <p>Yerlerine oturunca Jean Dorat:</p>

  <p>“Muhterem kardeşler,” dedi. “Bu akşam burada Yunan şiir ve sanat ilahlarını anmak için toplanmış bulunuyoruz… Her şeyden önce şiirin en yüksek nağmelerini yaratarak, ebedi bir nam kazanmış olan büyük Ronsard’ın önünde hürmetle eğiliyorum.”</p>

  <p>Duvar kadar sağır olan, fakat her sağır gibi bu kusurunu gizlemeye çalışan Ronsard, herkesin kendine baktığını görünce başını salladı.</p>

  <p>“Muhterem edip Jean Dorat’nın fikirlerine iştirak ediyorum,” dedi.</p>

  <p>Bu sırada başka bir şair:</p>

  <p>“İçmek sırası geldi,” diye bağırdı.</p>

  <p>Ronsard ona doğru dönerek:</p>

  <p>“Teşekkür ederim,” diye söylendi.</p>

  <p>Jean Dorat devam etti:</p>

  <p>“Geçen hafta, tanınmış sekiz yabancı şiir ve fikir adamının bizim bu toplantımızda hazır bulunmak istediklerini söylemiştim. Bunların gayet namuslu insanlar olduklarına emin bulunuyorum. İsimlerini bana söylediler. Büyük şair Ronsard da bunların arzularına muvafakat etti. Zaten evvelce de bazı yabancıları aramıza sokmamış mıydık?”</p>

  <p>Remy Belleau:</p>

  <p>“Ya bizi ele verirlerse?” dedi.</p>

  <p>“Böyle bir şey yapmayacaklarını kesin surette temin edebilirim. Hatta bizimle konuşmayacaklar bile… Yüzlerine birer maske geçirip bir köşede oturacaklar ve hiç konuşmadan bizi seyredecekler. Ve hepsi yarın sabah Paris’i terk edecek…”</p>

  <p>“Mademki sen kefil oluyorsun, pekâlâ…”</p>

  <p>Bunun üzerine ara kapı açıldı. Sekiz maskeli adam iki sıra üzerine oturmuşlar, onları seyrediyordu.</p>

  <p>Şairlere gelince, onlar yavaş yavaş içmeye ve eski Yunan ve Roma ilahlarını metheden şiirler okumaya başladılar. Bu sırada bunlardan biri, duvardaki gizli bir dolabı açtı. Kandillerle aydınlatılan bu dolapta, Venüs’ün, Apollon’un ve diğer Yunan ilahlarının küçük heykelleri göze çarpıyordu.</p>

  <p>Bu sırada Ronsard ayağa kalktı. Eski Yunan hayatını metheden ve bugünkü yalan ve riya dolu saray ve kilise hayatını yerin dibine batıran bir nutuk söyledi. Bunu takiben hep bir ağızdan Yunanca bir ilahi söylediler. Ondan sonra yeniden Yunan ilahlarının şerefine içmeye başladılar. Törenin bundan sonrası fazla meraklı olmadığından Jean Dorat ayağa kalkarak ara kapıyı kapattı. Böylece sekiz yabancı şair odalarında yalnız kaldılar.</p>

  <p>Pardaillan, delikten her şeyi görmüş ve büyük bir hayret içinde kalmıştı. Kapı kapanınca maskeli adamlardan biri maskesini çıkardı:</p>

  <p>“Hem dini inkâr hem de mukaddesatı tahkir ettiler,” dedi.</p>

  <p>Şaşkınlığını güçbela tutan Pardaillan:</p>

  <p>“Vay canına! Bu adam Metropolit Sorbin de Sainte-Foi imiş,” diye söylenmekten kendini alamadı.</p>

  <p>Sorbin sözüne devam etti:</p>

  <p>“Bu ne rezilane ve dinsiz bir tören! Din ve kilise aleyhinde söylenmedik söz bırakmadılar. Tam işe başlamak sırasıdır. Sonra bu dinsiz Ronsard’a birçok imtiyaz veriliyor, para ve nişan veriliyor.”</p>

  <p>Sırasıyla diğer adamlar da birer birer maskelerini çıkardılar. Ve Pardaillan dördünü tanıdı. Diğerleri de Cosseins, Henri de Guise ve amcası Kardinal de Lorraine idiler.</p>

  <p>Kardinal:</p>

  <p>“Bu şairlerin maskaralıklarıyla vakit geçirmeyelim,” dedi. “İdareyi elimize aldığımız zaman hepsinin hakkından geliriz…”</p>

  <p>Henri de Guise:</p>

  <p>“Öyleyse şimdi işlerimizden bahsedelim. Sükûnet bulunuz. İntikam saati yakındır. Fransa tahtına krallığa layık birisi geçince, derhal haklarından gelinecektir. Size din ve kilise için çalışacağıma dair söz vermiştim. Bu sözüme ne kadar sadık olduğumu iş başına geçtiğim zaman göreceksiniz…”</p>

  <p>Kardinal söz aldı:</p>

  <p>“Ben gerekli incelemeleri yaptım. Capetien soyunun haksız olarak tahtı ele geçirdiğini ispat eden vesikalar elimdedir. Taht üzerinde hiçbir hakkı olmadığı halde tahta kurulmuş olan Capetien’lardan gelen Bourbon ve Valois soylarının da dolayısıyla taht üzerinde hiçbir hakka sahip bulunamayacağı aşikârdır. Halbuki siz Henri, Lorraine Dükü, Luther tarafından Charlemagne soyuna mensup bulunuyorsunuz…”</p>

  <p>Henri sükûnetle:</p>

  <p>“Sıra size geldi, Mareşal de Tavannes,” dedi, “sizi dinliyoruz…”</p>

  <p>“Derhal harekete hazır altı bin piyade askerim var!”</p>

  <p>“Siz söyleyiniz, Mareşal de Damville…”</p>

  <p>Pardaillan’ın gayriihtiyari vücudu titredi. Bu adamı tanımıştı. Bu adam, hırsızların elinden kurtardığı, buna mukabil kendisine Galaor’ı hediye eden adamdı.</p>

  <p>Henri de Montmorency yahut Mareşal Damville:</p>

  <p>“Benim dört bin piyade, üç bin süvari askerim var. Fakat daha evvel kararlaştırmış olduğumuz şartlarımı da unutmamanızı rica ederim.”</p>

  <p>Dük de Guise güldü:</p>

  <p>“Şartlarınızı unutmadım. Kardeşiniz François tevkif edilecek ve siz Montmorency Kontluğunun bütün haklarına mâlik olacaksınız. Bunlar değil mi? Kabul ediyorum!”</p>

  <p>Mareşal Damville, gözlerinde büyük bir hırs ve kin yandığı halde hürmetle eğildi.</p>

  <p>“Siz söyleyiniz, Mösyö de Guitalens!..”</p>

  <p>“Ben Bastille Zindanı‘nın müdürü olduğum için vazifemi zaten yapıyorum kanaatindeyim. Siz tevkif edilecek olan adamı bana getiriniz. Onun bir daha buradan diri çıkmayacağını size temin ederim.”</p>

  <p>“Cosseins, sen de söyle…”</p>

  <p>“Louvre Sarayı‘ndaki muhafız bölüklerim benim emrimdedirler. İlk işarette onu tevkif ederek Bastille’e gönderebilirim…”</p>

  <p>“Sıra size geldi, Metropolit de Sainte-Foi…”</p>

  <p>“Yarından itibaren, dinsizleri müdafaa eden Kral Charles’ın aleyhinde bütün kiliselerimde vaazlara başlatıyorum. Bütün Paris kiliselerine devam eden halk, yarından itibaren Kral Charles’ın ne biçim bir insan olduğunu öğrenecek.”</p>

  <p>Mareşal de Tavannes birdenbire sordu:</p>

  <p>“Dük d’Anjou’yu ne yapacağız?”</p>

  <p>Metropolit cevap verdi:</p>

  <p>“Bu soy Tanrı‘nın gazabına uğrayacaktır. Kralı ortadan kaldıralım. Onun bütün yakınları da birer birer düşecektir…”</p>

  <p>Henri de Guise o zaman:</p>

  <p>“Artık proje yapmak zamanı geçti,” dedi. “Faaliyete geçmeliyiz. Sizi temin ederim, bütün bu işler birkaç gün içinde olup bitecektir. Siz, hepiniz bana güvenebilirsiniz.”</p>

  <p>Dük bir saniye kadar sustu:</p>

  <p>“Bana olan güveniniz ve bağlantınız yalnız şimdiye kadar değil, bundan sonra da devam etmelidir. Hepinize anlaşmalarla bağlıyım… Sözümde mutlak surette duracağım. Herkes üzerine aldığı görevi başaracak olursa en güç işler bile kolaylıkla görülür. Artık ayrılalım. Ne kadar az bir arada görünürsek o kadar az şüphe uyandırırız.”</p>

  <p>Bundan sonra herkes sırayla Henri de Guise’in elini öptü ve odadan birer birer çıkarak gözden kayboldu.</p>

  <p>Guise de gidince, Jean Pardaillan saklı bulunduğu yerden doğruldu; gizli pencereden atlayarak içeri girdi. Gördüğü ve işittiği şeylerden serseme dönmüştü. Öyle müthiş bir sırrı öğrenmişti ki, bu, insanı bir anda mahvedebilirdi. Eğer Henri de Guise onun bu sırrı öğrendiğini bir bilse kendisini bir saniye bile yaşatmazdı.</p>

  <p>O halde ne yapmalıydı?.. Susmalı mı, bütün bu olup bitenlere seyirci mi kalmalıydı?</p>

  <p>Pardaillan bunu yapamayacağını biliyordu. Krala karşı özel bir sempatisi yoktu. Daha doğrusu IX. Charles’ın kral olup olmaması kendisini zerre kadar ilgilendirmiyordu. Onu en çok hayrete düşüren şey: Cosseins, Guitalens, de Tavannes, Mareşal Montmorency gibi para ve mevkilerini IX. Charles’a borçlu olan kimselerin şimdi nasıl olup da Kralın aleyhine birleşmiş olmaları, ona ihanet ederek kendisini devirmeye çalışmalarıydı. Bu ne ahlâksızlık, bu ne utanmazlıktı?..</p>

  <p>Onları ele vermeye gelince, Pardaillan bunu bir an bile düşünemiyordu. O, asla böyle bir işi yapacak yaratılışta bir adam değildi.</p>

  <p>O halde ne yapmalıydı? Şimdi burada onu görecek bir adam, kendisini, az öncekileri bilerek gözetlemiş olduğunu zannedecekti. Hemen mantosunu yüzüne örterek dışarı çıkmak üzere kapıyı açtı.</p>

  <p>Tam bu sırada içerde bulunan sekiz şairin çıktığını gören ve sayılarının tamam olduğunu sayarak öğrenen Lubin, vazifesinin sona ermesinden memnun, kapıyı kapatmaya geliyordu ki, odadan dokuzuncu bir adamın çıktığını dehşet ve hayretle gördü:</p>

  <p>“Hey, kimsin? Orada ne arıyorsun?” diye sorarken şiddetli bir darbeyle yere yuvarlandı. Ve tanımadığı bu adam, üzerinden atlayarak kayboldu.</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>