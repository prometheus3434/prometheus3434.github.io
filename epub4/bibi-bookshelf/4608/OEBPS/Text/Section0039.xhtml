<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-08" src="../Images/bbg-08.jpg"/></p>

  <h1>Otuz Beşinci Bölüm</h1>

  <h2 class="sigil_not_in_toc">Baba ile Oğul</h2>

  <p>Gece saat dokuz sularında bir adam yarı koşar bir vaziyette Saint-Denis Sokağı‘ndan geçiyordu. Ortalık o kadar karanlıktı ki, insan bastığı yeri bile göremiyordu. İşte böyle koşarken kim olduğunu göremediği bir adamla çarpışarak onu yere düşürdü. Sonra bir küfür savurarak yoluna devam etti.</p>

  <p>Beş dakika sonra Deviniere Oteli’nin önüne gelmişti. İçeri girmek ister gibi bir dakika kadar duraladı. Ondan sonra başını sallayarak:</p>

  <p>“Tedbirsizliğe lüzum yok!” diye söylendi. “Onu görmek için vaktim var. Şimdi daha geç kalmadan varacağım yere gitmeliyim.”</p>

  <p>Ondan sonra yolunu Temple tarafına çevirdi. Burada gece karanlığında bir şato gibi görünen de Mesmes’in önüne varınca durdu. Kapıyı çaldı.</p>

  <p>Bir dakika sonra kapının üzerindeki ufak bir delik açıldı. Bir ses ne istediğini sordu.</p>

  <p>“Mareşale, Ponts-de-Ce Hanı‘nda rastladığı adamın geldiğini söyleyiniz.”</p>

  <p>Kapı derhal açıldı.</p>

  <p>Mareşal Damville’in konağı da de Guise’in ve diğer büyük senyörlerin konakları gibi Louvre Sarayı şeklinde tertip edilmişti. Konakta birçok muhafız, asilzade ve subay vardı. IX. Charles, Louvre Sarayı‘nda nasıl krallık yapıyorsa Henri de kendi konağının kralıydı.</p>

  <p>İçeri girer girmez bir subay kendisini karşıladı:</p>

  <p>“Ponts-de-Ce’den mi geliyorsunuz?”</p>

  <p>“Evet! En uzun yolları dolaşarak geldim.”</p>

  <p>“Öyleyse Şövalye de Pardaillan’sınız!”</p>

  <p>“Evet! Ben Pardaillan olmakla iftihar ederim. Ya siz kimsiniz?”</p>

  <p>“Sadece unutmuş olduğunuz bir anıyı size hatırlatmak isteyen biri.”</p>

  <p>“Ne garip şey? Yüzünüzü bir türlü tanıyamıyorum.”</p>

  <p>“İsmim Orthes’dur. Vikont d’Aspremont’um. Sizinle görülecek bir hesabım var.”</p>

  <p>“Aman ne iyi! Hemen hesabımızı görebiliriz.”</p>

  <p>Bu sırada ikinci bir subay aralarına girdi. Kılıcını çeken Pardaillan’a:</p>

  <p>“Mareşal, konağında kavga edilmesinden hoşlanmaz! Hesabınızı sonra görürsünüz. Sizi şimdi bekliyorlar,” dedi.</p>

  <p>Pardaillan kılıcını kınına sokarak içeri girdi. Konağın büyük kapısı kapandı.</p>

  <p>Orthes:</p>

  <p>“Sizin için hazırlanan odaya sizi ben götüreceğim,” dedi.</p>

  <p>Pardaillan:</p>

  <p>“Benim için büyük bir şeref olur,” cevabını verdi.</p>

  <p>Önde ışık tutan bir hademe olduğu halde Orthes, Pardaillan’la beraber sanki aralarında hiçbir şey yokmuş gibi yürüdüler. İkinci kata çıkınca büyük bir kapının önünde durdular.</p>

  <p>Orthes:</p>

  <p>“İşte odanız burasıdır. Bir şey yemek ister misiniz?”</p>

  <p>“Teşekkür ederim. Karnım tok.”</p>

  <p>“Öyleyse size hayırlı geceler dilerim.”</p>

  <p>“Mareşal Damville konakta mı?”</p>

  <p>“Hayır. Fakat sizi bekliyordu.”</p>

  <p>Orthes, Pardaillan’ı selamladıktan sonra çekildi. Pardaillan kapıyı açarak güzel bir şekilde döşenmiş bir odaya girdi ve kapıyı kapattı. Fakat aynı zamanda kapının bir anahtarla kilitlendiğini duydu.</p>

  <p>“Vay canına, kapıyı üzerime kilitlediler!” diyerek koştu. Fakat hem kapı son derece sağlam hem de kilidi kırılacak gibi değildi. O zaman pencerelere koştu. Gayet sık ve sağlam demirler pencereyi kapatıyordu. Yine kapıya koşarak birkaç yumruk vurdu ve bağırdı. Hiçbir cevap alamadı.</p>

  <p>Bunun üzerine şapkasını çıkararak yatağın üzerine attı:</p>

  <p>“Vay ahmak vay! İşte kapana girdin. Bir de kendini kurnaz sanırsın. Henri de Montmorency’nin sana karşı sabırlı durmasının sebebini hiç düşünmedin mi? Alçak ve korkak herif! Bana karşı yalnız başına dövüşmekten korktu. Beni buraya konağına çağırdı. Ben de kandım. Tuzağa kendi ayağımla girdim. Şu Ortbes serserisini burada görünce meseleyi anlamalıydım. Fakat ben postumu öyle kolay kolay deldirmem. Herhalde uşaklarından birkaçını haklarım,” diye homurdandı.</p>

  <p>Uyku Pardailian’ın gözlerinden akıyordu. Buna rağmen uyumaya yanaşmıyordu.</p>

  <p>“Herhalde uykuda iken bastırılıp tavuk gibi boğazlanmak istemem,” diye mırıldandı. “Sabaha kadar bekliyeceğim.”</p>

  <p>Böyle söylenerek kılıcını çekti. Odada aşağı yukarı dolaşmaya başladı.</p>

  <p>Saatler geçiyor, fakat içeri kimse girmiyordu. Pardaillan da yorgunluktan gözlerini açamaz hale gelmişti. Odada sallana sallana yürüyordu.</p>

  <p>Nihayet daha fazla tahammülü kalmadı. Kılıcı elinde olduğu halde yatağa uzandı. Niyeti yatar bir halde beklemekti. Fakat uyku galip geldi. On dakika sonra odayı derin bir horultu kapladı.</p>

  <p class="yildiz">* * *</p>

  <p>İhtiyar Pardaillan birçok yer dolaşmış, Henri de Montmorency’den aldığı parayla mükemmel bir elbise yaptırmış ve nihayet nisanın haftasında beş parasız Paris’e girmiş bulunuyordu.</p>

  <p>İlk iş olarak meyhaneye koştu. Şarabından etine kadar kendisine mükemmel bir ziyafet çekti. Atını da meyhanenin arka tarafında bulunan ahıra çektirmiş, önüne yirmi çuval yulaf ve arpa koydurmuştu.</p>

  <p>Ortalık iyice kararınca hesap istedi. Garson on bir ekülük bir hesap çıkardı. O zaman Pardaillan, atını rehin bırakarak meyhaneden çıktı ve Mesmes’e doğru yola koyuldu.</p>

  <p>Burada başına neler geldiğini biliyoruz. Pardaillan, hayatından umudunu kesmiş bir halde uykusuzluğa dayanamayarak kendinden geçmişti.</p>

  <p>Uyandığı zaman sabah olmuş ve güneş adamakıllı yükselmiş bulunuyordu. Bunu görünce:</p>

  <p>“Vay canına!” diye söylendi. “Ölmemişiz.”</p>

  <p>Yataktan kalktı. Kendisine biraz çeki düzen verdi. Tam bu sırada kapı açılarak içeriye Mareşal Damville girdi. Yüzü oldukça sararmış olduğu için geceyi uykusuz geçirdiği anlaşılıyordu.</p>

  <p>“Tam gününde geldiğiniz için size teşekkür ederim Şövalye!” dedi.</p>

  <p>“Fakat açıkça söyleyeyim ki, geldiğime pişman da olmadım değil…”</p>

  <p>“Anlıyorum. Sizi odaya kapattıkları için, değil mi?”</p>

  <p>“Evet efendim.”</p>

  <p>“Bunu onlara ben emretmiştim. Böyle hareket etliğimden dolayı kusurumu affedeceğinizi umuyorum.”</p>

  <p>“Siz mi emrettiniz? Fakat sebep?”</p>

  <p>“Sizi fena bir karşılaşma ihtimalinden korumak istemiştim.”</p>

  <p>“Bir şey anlamıyorum..”</p>

  <p>“Anlamanıza lüzum da yok. Esas olan burada bulunmanızdır. Şimdi sizden iki şey isteyeceğim.”</p>

  <p>“Sizi dinliyorum.”</p>

  <p>“Birincisi bugün de burada kapalı kalacaksınız. Size yemin ederim ki, korkacak bir şey yok. Bu durum gece yarısı sona erecektir.”</p>

  <p>Pardaillan suratını ekşitti. Henri:</p>

  <p>“Şimdi bütün gün buradan çıkmayacağınıza dair bana söz veriniz bakayım.”</p>

  <p>“Pekâlâ, söz veriyorum.”</p>

  <p>“Teşekkür ederim. Gelelim ikinci meseleye..”</p>

  <p>“Sizi dinliyorum monsenyör…”</p>

  <p>“Elimde çok kıymetli bir hazine var. Bu hazineyi emniyetli bir yere nakletmem lazım… Hazine gece yarısı götürülecek. Bu işte de bana yardımınızı istiyorum.”</p>

  <p>“Mademki hizmetinizi kabul ettim; her tehlikeyi göze almış bulunuyorum demektir. Bu itibarla bana güvenebilirsiniz. Bu hazinenin yolda elinizden alınmasından korkuyorsunuz herhalde…”</p>

  <p>“Evet! Bundan korkuyorum. Bu işi ancak siz ve yine sadık adamlarımdan Vikont d’Aspremont yapabileceksiniz.”</p>

  <p>“Tam gece yarısı hareket edeceğiz, değil mi?”</p>

  <p>“Evet! Bu hazine bir arabanın içinde bulunacak.”</p>

  <p>“Anladım.”</p>

  <p>“Arabayı d’Aspremont idare edecek. Ben de atla önden gideceğim. Size gelince, bir elinizde kılıç, diğer elinizde tabanca, arabayı arkadan yürüyerek takip edeceksiniz. Eğer herhangi bir kimse arabaya yaklaşmak isteyecek olursa onu derhal tepeleyeceksiniz.</p>

  <p>“Bir şey sormama izin verir misiniz? Bu hazine, yoksa kanlı canlı, etli bir hazine mi?”</p>

  <p>Henri sarararak Pardaillan’a baktı:</p>

  <p>“Ne demek istiyorsun? Yoksa bir şey mi duydun?”</p>

  <p>“Hayır, bir şey duymadım. Ancak taşınacak olan hazinenin başında bir taç olup olmadığını öğrenmek istiyorum da…”</p>

  <p>Mareşal Damville:</p>

  <p>“Kralı götüreceğimizi sanıyor,” diye düşündü.</p>

  <p>Pardaillan devam etti:</p>

  <p>“Bilmem, fikrimi size anlatabildim mi? Eğer böyle bir şey varsa bir kat daha ihtiyatlı olmak lazım.”</p>

  <p>“Dinleyiniz! O iş henüz olmadı! Fakat arabada sanki Kral varmış gibi dikkatli davranmamız lazımdır.”</p>

  <p>Pardaillan kendi kendine: “Benden gizlemek istiyorlar; ama boş… Demek bunlar Kralı kaçırmışlar. Fakat nasıl oluyor da Paris’te kimse işin farkında değil… Her neyse!” diye düşündü. Sonra sordu:</p>

  <p>“Benim odaya kapatılmamın sebebi, konağınızda mahpus bulunan kimsenin kim olduğunu öğrenmemem için midir?..”</p>

  <p>“Evet!..”</p>

  <p>“Pekâlâ öyleyse… Bütün gün odamdan çıkmayacağım… Gece yarısı da emrinize hazır bulunacağım.”</p>

  <p>“O halde ben de rahat rahat gidiyorum.”</p>

  <p>Mareşal böyle diyerek dışarı çıktı. Pardaillan o zaman kendi kendine şöyle düşünmeye başladı:</p>

  <p>“Burada bulunan kimsenin kim olduğunu öğrenmememi niçin istiyorlar? Bu kadar ihtiyatlı olmaya ne lüzum var? Acaba sandığım gibi, bu adam Kral mı? Kim bilir. Mademki bu işin içyüzünü benden saklıyorlar, ben de öğrenmek için çalışacağım…”</p>

  <p>Yavaşça kapıya yaklaşarak gözden geçirdi. Kapı kilitli değildi. O zaman açtı. Dün gece geldiği koridora çıktı. Bunun sonuna kadar yürüdü. Aşağıya inen merdivenlerin başına kadar geldi. Ortalıkta kimse görünmüyordu. Daha fazla dolaşmadan odasına döndü.</p>

  <p>Ve öğleye kadar odada ıslık çalıp, hafif sesle şarkı söyleyerek, esneyip vakit geçirdi.</p>

  <p>Öğle vakti odaya bir uşak gelerek sofrayı kurdu ve kendisine yemek getirdi. Pardaillan hemen sofranın başına geçerek karnını iyice doyurdu. Uşak, ikinci gelişinde masanın üzerine para dolu bir kese bıraktı.</p>

  <p>Pardaillan altın seslerini duyunca gülümsedi:</p>

  <p>“Nedir bu?”</p>

  <p>“Maaşınız… Monsenyörün kâhyası size verilmek üzere gönderdi.”</p>

  <p>“Bravo! Doğrusu kâhyanın bu hareketi karşısında çok memnun oldum, içinde kaç para var?”</p>

  <p>“600 ekü…”</p>

  <p>“600 mü? Bu işte bir yanlışlık olacak. Benim maaşım 500 eküdür.”</p>

  <p>“100 ekü de yol masrafınızmış.”</p>

  <p>“Pek güzel… Şimdi şu keseyi açınız.”</p>

  <p>“Açtım efendim.”</p>

  <p>“Beş ekü alınız.”</p>

  <p>“Aldım efendim.”</p>

  <p>“Onları cebinize koyunuz.”</p>

  <p>“Koydum efendim.”</p>

  <p>“Bunlarla bir meyhaneye giderek sıhhatime birkaç kadeh şarap içiniz.”</p>

  <p>Uşak yerlere kadar eğilerek Pardaillan’ı selamladı:</p>

  <p>“Teşekkür ederim efendim. Yarın son meteliğine kadar sıhhatinize içeceğim efendim.”</p>

  <p>“Niçin yarın? Bugün iç daha iyi… Yarın ne olacağını hiç kimse bilmez. En iyisi şimdi git iç…”</p>

  <p>“Fakat bugün için akşama kadar hizmetinizde bulunmak emrini aldım.”</p>

  <p>“Ya!..”</p>

  <p>“Evet efendim. Yanınızdan hiçbir şekilde ayrılmamak mecburiyetindeyim.”</p>

  <p>“Pekâlâ öyleyse, elini şu keseye sok.”</p>

  <p>“Soktum efendim.”</p>

  <p>“On beş ekü daha al…”</p>

  <p>“Aldım efendim.”</p>

  <p>“Doğruca Meme Emen Dana Meyhanesi’ne gideceksin… Orasını biliyor musun?”</p>

  <p>“Biliyorum efendim. Büyük sarayın karşısında…”</p>

  <p>“Tamam… Oraya gider, dün akşam ödemeyi unuttuğum on bir ekülük borcumu ödersin. Üst tarafı senin. Gelirken bıraktığım atımı da getirirsin. Haydi derhal git… Ben de bir uyku kestireyim. Dün gece uyuyamadım. Döndüğün zaman beni uyandırırsın.”</p>

  <p>Uşak hâlâ duruyordu:</p>

  <p>“Ne duruyorsun? Gitsene!”</p>

  <p>“Yarın gideceğim efendim.”</p>

  <p>“Amma garip şey! Bana atım lazım.”</p>

  <p>“Aşağıdaki ahırımızda atlarımız emrinizdedir.”</p>

  <p>Pardaillan bu laf anlamaz uşağın sırtında kırılacak bir sopa bulmak için etrafına bakındı. Sonra bunun faydasız olacağını düşündü. Durum belliydi. Bu uşak kendisine bir nevi zindancı tayin edilmişti.</p>

  <p>“Adın ne senin?” diye sordu.</p>

  <p>“Didier efendim.”</p>

  <p>“Şu şarabı içiver bakalım.”</p>

  <p>“İçemem efendim.”</p>

  <p>“Sebep?..”</p>

  <p>“Kâhya, bugün şarap içersem beni kovacağını ve belki de daha fena bir şekilde cezalandıracağını söyledi.”</p>

  <p>“Öyle mi? Anlaşıldı. Sen çok sadık ve itaatli bir uşaksın. Böyle olduğun için de doğruca cennete gideceksin.”</p>

  <p>Böyle diyerek ayağa kalktı. Odada birkaç defa aşağı yukarı dolaştıktan sonra kapıya giderek kilitledi. Sonra uşağın yanına yaklaştı:</p>

  <p>“Demek bütün gün yanımdan ayrılmayacaksın.”</p>

  <p>“Evet efendim.”</p>

  <p>“Burada durarak kafamı şişirecek ve rahatça uyumama engel olacaksın.”</p>

  <p>“Hayır efendim, burada değil, kapının önünde, koridorda bekleyeceğim. Böylece sizi rahatsız etmeyeceğim.”</p>

  <p>“Ben odadan çıkmak istersem peşimden beni takip edeceksin, değil mi?”</p>

  <p>“Hayır efendim.”</p>

  <p>“Peki, o halde kapı önünde ne yapacaksın?”</p>

  <p>“Dışarı çıkacak ve gidecek olursanız durumu kâhyaya bildireceğim.”</p>

  <p>“Çok güzel! Sen hakikaten çok sadık ve işini bilir bir adamsın. Peki, seni boğmaya kalkışacak olursam ne yapacaksın?..”</p>

  <p>Uşak şaşırdı:</p>

  <p>“Boğmak mı?”</p>

  <p>“Evet, boğmak… Gırtlağını sıkmak istersem ne yapacaksın? Bunu da biliyor musun?”</p>

  <p>“Bağıracağım efendim.”</p>

  <p>Pardaillan’ın hırsı son haddini bulmuştu. Bir yandan konakta olup bitenleri çok merak ediyor, bir taraftan da uşağın aptallığı sinirine dokunuyordu:</p>

  <p>“Bağıracak mısın? Çok iyi… Fakat ya bağırmana meydan vermezsem?..”</p>

  <p>Uşak aptal aptal bakıyordu:</p>

  <p>“Nasıl?..”</p>

  <p>“Şimdi görürsün!”</p>

  <p>Pardaillan bir anda masanın üzerinden aldığı örtüyü aptal uşağın ağzının üzerinde boynuna dolayıverdi. Sonra belinden hançerini çıkararak adamın gözüne sokar gibi yaklaştırdı:</p>

  <p>“Azıcık kımıldar ve gürültü etmeye cesaret edersen kendini ölmüş bil…”</p>

  <p>Uşak başıyla itaat ettiğini bildirir bir işaret yaptı. Pardaillan:</p>

  <p>“Hah şöyle… Nihayet adam olmaya başladın. Sözlerimi iyice dinle. Ya bana itaat edeceksin, ben ne dersem kabul edeceksin, yahut da öleceksin. Hangisini kabul ediyorsun? Yaşamak istiyor musun?”</p>

  <p>Uşak başıyla yeniden “evet” işaretini yaptı.</p>

  <p>“Pekâlâ öyleyse… Eğer emirlerime itaat edersen ölmekten kurtulursun. Haydi bakalım, çabuk şu üzerindeki elbiseleri çıkar. Senin elbiselerini ben giyeceğim. Sen de benim elbiselerimi giyeceksin.”</p>

  <p>Beş dakika sonra iki adam, elbiselerini değiştirmiş bulunuyordu. O zaman Pardaillan:</p>

  <p>“Şimdi yatağa girerek yalandan horlamaya başlayacaksın. Tıpkı uyur gibi yapacaksın. Ben ara sıra kapıyı açıp bakacağım. Eğer seni horlamaz bulursam kalbine bir bıçağın saplanacağını bil…”</p>

  <p>Uşak başıyla tasdik işareti yaparak yatağa uzandı ve usta aktörleri bile kıskandıracak şekilde yalandan horlamaya koyuldu. Pardaillan, uşağın başını yorganla örttü.</p>

  <p>Pardaillan bunun üzerine uşağın sırmalı şapkasını gözlerinin ta üstüne kadar eğdi ve loş koridora çıktı. Uzaktan bakan bir kimsenin, Didier olmadığını anlamasına imkân kalmamıştı.</p>

  <p>Tam koridora çıkmıştı ki, karşıdan bir subay göründü. Kapının hizasına gelince sordu:</p>

  <p>“Şövalye ne yapıyor?”</p>

  <p>Pardaillan kalbi heyecandan çarparak kısık bir sesle:</p>

  <p>“Uyuyor efendim,” diye cevap verdi.</p>

  <p>Subay, uşak sandığı Pardaillan’ın yüzüne bile bakmadan yavaşça kapıyı açarak başını uzattı. Horultuyu duyduktan sonra yine yavaşça kapattı ve koridorda uzaklaştı.</p>

  <p>Pardaillan bu tehlikeyi atlattıktan sonra bu sefer koridorun öbür ucuna doğru yürüdü. Koridor burada bir kapıyla bitiyordu. Bunu açınca dar bir merdivenle karşılaştı. Buradan aşağıya indi. Başka bir daireye gelmişti. Kulağına bir fısıltı geldi. Kulağını kapıya dayadı. Fakat birkaç cümle ancak duyabildi. Bu cümleler arasında kendi ismi de geçiyordu. Pardaillan sırtında bir ürperti hissetti ve titredi…</p>

  <p>Kendi kendine:</p>

  <p>“Daha fazla dolaşmak tehlikeli… İyisi mi odama döneyim. Daha fazla bir şey öğrenebilmeme imkân yok. Mareşal de odama dönerse rezil olurum,” diye düşündü ve yavaşça yürüyerek odasına döndü.</p>
</body>
</html>