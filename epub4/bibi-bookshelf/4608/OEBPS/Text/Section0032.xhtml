<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yirmi Sekizinci Bolüm</h1>

  <h2 class="sigil_not_in_toc">Catherine de Medicis’in Siyaseti</h2>

  <p>Alice de Lux korkunç bir gece geçirdi. Akıbetini düşündükçe titremekten kendini alamıyordu. Sabaha kadar hep bu felaketten nasıl kurtulabileceğini düşündü durdu. Hiçbir şey bulamadı. Neticede:</p>

  <p>“Mademki benimle çarpışmak istiyorlar, uğraşıyorlar, ben de sonuna kadar dayanacağım!” kararına vardı.</p>

  <p>Ne olurdu. Garola kendisine acısaydı kendisini Catherine de Medicis’e bağlayan ve mahkûm eden mektubu ondan alsaydı. O zaman hiç çekinmeden Kraliçenin huzuruna çıkacak ve:</p>

  <p>“Şimdiye kadar size hizmet etmiştim. Fakat artık hürriyetimi geri alıyorum. Beni unutmanızı rica ederim!” diyecek ve ayrılacaktı.</p>

  <p>Fakat bütün bu hürriyet ve saadet hayallerine artık veda etmek gerekiyordu. Kendisinin, Catherine’in elinde nasıl bir oyuncak, nasıl bir köle olduğunu şimdi gayet iyi anlıyordu. Görevine başlamak üzere saraya gitmesi zamanı da gelmişti. Son olaylar üzerine Kraliçenin kendisine çok kızdığını da tahmin etmiyor değildi.</p>

  <p>Bütün gece uyumadığı halde sabahleyin erkenden kalktı. Laura’nın yardımıyla giyindikten sonra doğru Louvre Sarayı‘na gitti. Orada bulunan arkadaşları hemen etrafını sararak kendisine türlü sorular sormaya başladılar. Alice hepsine cevaplar veriyordu. Bu esnada Kraliçeye de Alice’in geldiği haberi verilmişti. Catherine, serbest kalınca kendisini kabul edeceği, saraydan ayrılmaması cevabını verdi.</p>

  <p>Catherine de Medicis bu esnada Müneccim Ruggieri ile konuşuyordu. Daha sonra Kral ile de görüşecekti.</p>

  <p>Kraliçe, yatak odasının bitişiğinde, duvarları yağlıboya tablolarla kaplı güzel ve geniş bir odada bulunuyordu. Ruggieri:</p>

  <p>“Demek sulha karar verdiniz!” dedi.</p>

  <p>“Evet! Unutmamak lazımdır ki, bazen sulh harpten daha şiddetli bir silahtır.”</p>

  <p>“Jeanne d’Albret’nin Paris’e geleceğine inanıyor musunuz?”</p>

  <p>“Mutlaka gelecek.”</p>

  <p>“Ya Coligny?..”</p>

  <p>“O da hepsi de gelecekler… Sen yalnız öğüdümü unutma!..”</p>

  <p>“Unutmam! Navarre Kraliçesinin hasta olduğunu her tarafa yayacağım.”</p>

  <p>“Evet Rene! Zavallı kadının ziyadesiyle hasta olduğunu sana temin ederim. Bir görevin daha var.”</p>

  <p>“Evet, Jeanne d’Albret’nin Henri’den başka bir çocuğu daha olduğunu da yayacağım.”</p>

  <p>“Hatta Henri’den daha yaşlı bir çocuk… Şayet Henri ortadan kalkacak olursa birçok hak ileri sürebilecek bir çocuk…”</p>

  <p>Müneccim, başını önüne eğerek mırıldandı:</p>

  <p>“Oğlum!..”</p>

  <p>Sonra başını kaldırdı:</p>

  <p>“Bir yalan! Bir iftira!”</p>

  <p>“Evet, bir iftira!”</p>

  <p>“Buna kimse inanmaz.”</p>

  <p>“İnanırlar, insanlar ekseriya hakikatten ziyade yalana kıymet verirler. Yalnız yalan söylemeyi bilmek lazımdır… Çekinerek yalan söylemenin hiçbir faydası yoktur. Yalan, doğruymuş gibi kesinlikle söylenmelidir. Mesela, ‘Madam Estampes, Kral I. François’yı zehirledi,’ diye bir yalan söylediğimi düşün… Önce bir sürü ahmak, ‘Ateş olmayan yerde duman olmaz,’ diye fikirler ileri sürerek şüphelenecek. Bunlara, ‘Ben buna inanmam. Fakat birçok kimse Kral François’nın Madam Estampes tarafından zehirlendiğini söylüyor,’ sözlerini durmadan tekrarlayan Madam Estampes’un özel düşmanlarını ekleyiniz. Sonra gerek kendi menfaatleri, gerek rezalete karşı duydukları sempati yüzünden böyle bir dedikoduyu arzu eden birçok korkunç ve dedikoducu insanı düşününüz. İşte Madam Estampes böylece müthiş bir dedikodunun kahramanı olarak kalır.</p>

  <p>Bu durum karşısında Madam Estampes iki şey yapabilir: Ya bu dedikodu karşısında kendisini müdafaa etmeye tenezzül etmez yahut da müdafaa etmeye karar verir. Eğer cevap vermez, kendisini müdafaa etmeye tenezzül etmezse yalan gitgide çevresini daha ziyade genişletir. Birçok kimse, ‘Mademki susuyor, o halde cinayeti mutlaka işlemiş olması lazımdır,’ diye bağırmaya başlar. Kendisini müdafaa etmeye kalkarsa ikinci bir yalan uydururum. Mesela, ‘Zehir yeşil tozdu,’ şeklinde bir yalan uydururum. Madam Estampes, bunun yalan olduğunu ispat etmek için kendisinde asla yeşil bir toz olmadığını söyler. İşte bu andan itibaren mahvoldu demektir. Saray halkı, asilzadeler ve halk artık ikinci yalanla meşgul olmaya başlarlar. Birinci yalan, bir hakikat olarak kabul edilmiştir. Şimdi münakaşa konusu Kralın yeşil yahut mavi bir tozla Madam Estampes tarafından zehirlenmiş olmasıdır. Madam Estampes’un, Kralı zehirlediğinden artık hiç kimsenin şüphesi bile kalmaz.”</p>

  <p>Rene Ruggieri, Kraliçeyi dinledikten sonra:</p>

  <p>“Bu her yerde tatbik edilebilir mi?” diye sordu.</p>

  <p>“Evet, her yerde tatbik edilebilir. Konudan dışarı çıkmayalım. Şimdi Navarre Kraliçesi Paris’e gelecek. Onun hasta olduğunu önceden yaymak lazım. Anlıyorsun, değil mi?.. Sonra ikinci oğlundan bahsetmeye sıra gelecek. Neden öyle düşünceli duruyorsun? Oğluna yüksek bir mevki hazırladığımı anlamıyor musun? Onun, Henri’nin yerine kral olmayacağı ne malum?..”</p>

  <p>Rene Ruggieri’nin birdenbire gözleri parladı. Kraliçe:</p>

  <p>“Sözlerimi anladınız, değil mi?” diye sordu.</p>

  <p>Müneccim, Kraliçenin ellerine sarıldı:</p>

  <p>“Ah Catherine! Ne kadar büyüksünüz!” dedi.</p>

  <p>“Haydi artık git!.. Fakat sözlerimi unutma!..</p>

  <p>“Her emrinize körü körüne itaat edeceğim.”</p>

  <p>Müneccim gittikten sonra Catherine ayağa kalktı. Kimseye görünmeden, birtakım arka koridorlardan dolaşarak Kralın dairesine geldi. Bu daireye yaklaştıkça daha kuvvetli olarak bir av borusu sesi duyuluyordu.</p>

  <p>Tanınmış bir avcı olan Kral IX. Charles, ava ait her şeyle yakından ilgilenir; mesela nefesi tutuluncaya, hasta oluncaya kadar av borusu çalardı. Hususi doktoru, boş yere Kralı bu iptilasından vazgeçirmeye çalışıyordu.</p>

  <p>Catherine, oğlunun odasına girmeden evvel, mahzun bir insan tavrını takındı. Kral, annesini görünce, çaldığı boruyu bıraktı. Annesinin elini öptü ve onu bir koltuğa oturttu…</p>

  <p>Catherine:</p>

  <p>“Her sabah olduğu gibi sıhhatinizden haberdar olmaya geldim. Nasılsınız oğlum?” diye konuştu.</p>

  <p>“Teşekkür ederim anne! Çok iyiyim!”</p>

  <p>“Hele şöyle yüzünüzü pencereye doğru çeviriniz. Sizi adamakıllı göreyim. Çok şükür, sizi çok iyi görüyorum. Bari rahat nefes alayım. O menhus krizi geçirdiğiniz zamandan beri gözüme uyku girmiyor. Doktorunuzun sözleri de aynı şekilde beni düşündürüyor. Çünkü bu krizlerden birinin ölümünüze sebep olacağını söyledi. Ben buna bir türlü inanmıyorum. Üç kilisede ve bilhassa Notre-Dame Kilisesi’nde sıhhatiniz için dualar ettiriyorum.”</p>

  <p>“Anne, şunu hemen söyleyeyim ki, ben de sizin gibi doktorumun sözlerine inanmıyorum. Bakınız, sıhhatim ve kuvvetim tamamıyla yerinde… Ölümümden yararlanacak kimselerin daha pek çok beklemeleri gerekecek!..”</p>

  <p>“Bunu ben de bütün kalbimle temenni ederim. Fakat ölümünüzden yararlanacak bazı kimselerin bulunduğuna siz de inanıyorsunuz. Daha ne kadar yaşayacağınız da belli değil… Babanızın o eğlence esnasında muhafız komutanının hançeriyle can vermesi bütün Paris’i ağlatmıştı. Bütün Fransa mateme gömülmüştü. Tanrı seni bana kavuşturmayı mukadder kılmışsa Paris halkı niçin sizin de arkanızdan aynı matemi tutmasın?..”</p>

  <p>Charles gayriihtiyari sarardı:</p>

  <p>“Anneciğim, bu uğursuz bahsi neden açtınız? Sizinle ölümümden bahsetmeksizin iki dakika konuşamayacak mıyım?..”</p>

  <p>“Oğlum, bir ana daima oğlu hakkında endişeli olur!”</p>

  <p>“Ben de size sıhhatimin son derece yerinde olduğunu söylüyorum. Rica ederim, bir daha bundan bahsetmeyelim. Bir sancım tutar tutmaz bunu büyülterek gizli gizli konuşan insanlara her yerde rastlamak kâbildir. Hatta sarayda bile…”</p>

  <p>“Herhalde Huguenot’lardan bahsetmek istiyorsunuz. Ben de sizinle onlar hakkında görüşmek istiyorum.”</p>

  <p>Kral omuzlarını silkerek odanın bir tarafında duran birkaç kişiye döndü:</p>

  <p>“Kraliçe bana bazı şeyler söyleyecek. Profesör Pompeus, siz silah dersi için bir saat sonra geliniz. Gelirken, bahsettiğiniz Arap hançerlerinden de birkaç tane getiriniz. Üstat Cruce, sizinle demir atölyesinden yarın konuşuruz. İcat ettiğiniz yeni kilidi de yarın görürüm. Şimdilik bizi yalnız bırakınız.”</p>

  <p>Hepsi Kraliçeye ve Krala selam vererek çıktılar. Cruce, Kraliçeyi selamlarken, aralarında bir göz işareti geçti. O zaman Kral, av köpeklerini okşayarak bir koltuğa yerleşti:</p>

  <p>“Sizi dinliyorum,” dedi.</p>

  <p>“Charles! Hükümetteki bu karışık durum seni düşündürmüyor mu? Her iki tarafa mensup nice yiğit asilzadenin birbirlerini öldürmesi neticesinde memleketin düştüğü tehlikeyi sezmiyor musun?”</p>

  <p>“Bu sözleriniz doğrusu hayretimi uyandırdı anne… Ben her iki taraf arasında bir anlaşma yaratmak için uğraşmadım mı? Harp etmek isteyen halka hitaben Paris sokaklarına birçok beyanname yapıştırtarak kan dökmekten hoşlanmadığımı dünyaya ilan etmedim mi? Saint-Germain Antlaşması benim isteğimle imzalanmadı mı? Halbuki siz şimdiye kadar hep başka türlü hareket ediyor, bana her zaman harbi, çarpışmayı tavsiye ediyorsunuz. Şimdi ise ilk defa olarak bana sulh tavsiye ediyorsunuz!”</p>

  <p>“Oğlum, meğer beni ne kadar yanlış tanımışsınız…”</p>

  <p>“Ben annemi daima iyi görmek, iyi tanımak isterim!.. Fakat madam, şu hakikati itiraf ediniz ki, ben sizi ne kadar fena görüyorsam diğer çocuklarınız size o kadar yakın bulunuyorlar, değil mi?”</p>

  <p>Catherine, Kralın söylemek istediğini anlamamazlıktan geldi:</p>

  <p>“Ne yazık ki, beni hayatımda kimse tanımadı! Bu da benim talihim… Harbi niçin istemiş olabilirim? Sırf sulhu elde edebilmek için!..”</p>

  <p>“Evet, maksadınızı pek güzel biliyorum. Planınız, Huguenot’ları son ferdine kadar ortadan kaldırmak, sonra rahat rahat yaşamaktır. Bu siyaseti güderek elde ettiğiniz sonuçları gördük. Mareşal de Tavannes’ın ifadesine göre kardeşim d’Anjou, büyük başarılar elde etmekle beraber; ihtiyar Coligny, yeni ordular kurarak bizi yendi. Eğer sulh istemeseydik belki Paris bile tehlikeye düşecekti. İşte bu savaşlar, daima arka arkaya çıkıyor. Protestanları ne kadar yensek karşımıza daima daha kuvvetli olarak çıkıyorlar. Artık yeter!.. Emrim yerine gelmeli!.. Herkesten itaat istiyorum. Bütün adamlarınız, hatta şu papaz Garola, ki sizin hesabınıza çalışıyor, herkes Huguenot’lara karşı düşmanlıktan vazgeçmelidir! Paris’e kimin hâkim olacağını yakında görürüz. Bu nazlı, süslü bebeklerin hepsini Bastille’e tıkacağım. Kardeşim eğer bunlara acıyacak olursa onun da sonu fena olacaktır. Papazlarınızı da yola getireceğim. İşte ilk iş olarak şu Garola’yı tevkif ettiriyorum!”</p>

  <p>Genç kral hiddetle konuşuyor, yumruklarını havada tehditle sallıyordu. Kraliçe de ayağa kalktı:</p>

  <p>“Bu halinizi görenler, beni tehdit ettiğinizi sanacaklar,” dedi.</p>

  <p>Kral o zaman kendisine geldi. Balmumu gibi sararan yüzü hafifçe kızardı.</p>

  <p>“Affedersiniz,” dedi. “Fakat bu herifler beni o kadar kızdırıyorlar ki, kendimden geçiyorum!”</p>

  <p>“Eğer beni dinlersen, oğlum, ne Garola’yı ne de diğerlerini tevkif ettiriniz.”</p>

  <p>“Fakat ben lüzum görürsem hepsini, hatta Henri’yi bile, tevkif ettireceğim! Herkes aklını başına toplasın. Sabrımın da bir haddi var!”</p>

  <p>“Seni bir türlü anlayamıyorum. Hem sulh istediğini söylüyorsun hem de ailemiz efradına varıncaya kadar herkesi tevkif ettirmekten bahsediyorsun!”</p>

  <p>Charles cevap vermeden koltuğuna yığılmıştı. Annesi ona yavaş yavaş hâkim olmaya başlamıştı:</p>

  <p>“Dinle Charles,” dedi. “Bana kim ne derse desin. Ben çocuklarımın saadetini temin etmek için çırpınan zavallı bir anneden başka bir şey değilim. Ben sulh ve sükûnu temin edecek bir çare buldum. Eğer bunu yapacak olursan kimseleri tevkif ettirmeye lüzum kalmayacak!”</p>

  <p>“Bu çare, para ile yeni ordular hazırlamak, yeni savaşlara girişmek, yeni katliamlara kalkışmak olmasın da…”</p>

  <p>“Hayır, hayır, bunların hiçbiri değil, oğlum!..”</p>

  <p>“Ya nedir?..”</p>

  <p>“Eğer başlarında Coligny ile Henri de Bearn bulunmazsa Huguenot’ların hiçbir kuvveti kalmaz.”</p>

  <p>“Yani?..”</p>

  <p>“Biraz sabırlı olunuz. Maksadım, Huguenot’lar bu iki yaman adamı kaybedecek olurlarsa sizin için bir tehlike olmaktan çıkacaklarını söylemektir. Size karşı bir daha asla savaşa kalkışamazlar.”</p>

  <p>“Fakat onlar benimle harp etmiyorlar ki…”</p>

  <p>“Sözümü daha bitirmedim. Coligny ile Bearn’in size boyun eğmelerini düşününüz!”</p>

  <p>“Buna asla razı olmazlar.”</p>

  <p>“Fakat ben, bunları Kralın en sadık adamları yapacak bir çare buldum.”</p>

  <p>“Eğer bunu buldunuzsa sizi bilhassa takdir edeceğim!”</p>

  <p>“Size sorarım: Amiral Coligny’ye bir ordu vererek Hollanda’da katledilen mezhepdaşlarının imdadına gönderirseniz ne olur?”</p>

  <p>“Amiral ayaklarıma kapanır. Fakat bu da İspanya ile bir savaş çıkarmaz mı?”</p>

  <p>“Bu ikinci bir meseledir. Ona karşı da bir tedbirim var. Şimdilik söylediğim şeyi Amirale teklif etmeye karar verdiniz mi?..”</p>

  <p>“Evet İspanya’ya karşı savaşı bile göze alarak bunu yapacağım. Sınır savaşları her zaman dahili harplerden daha az tehlikelidir. Pekâlâ, Coligny için bir şey buldunuz. Ya Henri de Bearn ne olacak?”</p>

  <p>“Henri sizin düşmanınızdı. Onu ben size kardeş yapacağım…”</p>

  <p>“Ne şekilde?..”</p>

  <p>“Kız kardeşiniz Marguerite ile evlenerek…”</p>

  <p>“Margot ile mi?”</p>

  <p>“Evet! Henri bu evlenmeyi hiçbir şekilde reddedemez! Hatta Jeanne d’Albret bile bundan memnun olacaktır!”</p>

  <p>“Ya Margot?..”</p>

  <p>“Biz ne dersek kızım razı olur. Kalben size itaat etmese bile zekâsı ve bize bağlılığı ona bu fedakârlığı yaptırır!”</p>

  <p>Kral ayağa kalkarak bağırdı:</p>

  <p>“Bravo anne! Bundan daha mükemmel bir fikir olamaz! Bu sayede hakiki sulhu korumak kâbil olabilir. Henri ailemize karışır ve Coligny de Hollanda’da uğraşacak bol iş bulacak olursa Huguenot partisinden hakikaten eser kalmaz… Artık savaşlara, Paris sokaklarında adam öldürmelere son verilir. Büyük eğlenceler ve avlar tertip ederiz. Rahat rahat yaşarız. Halbuki işin bu iyi tarafları varken, biz hep kötü taraflarıyla uğraşıyorduk. Ortalık da ne kadar fenalaşıyordu. Düşünceniz çok yerinde… Hemen yarın meclisin toplanmasını ilan ediniz, çok şükür, artık rahat nefes alıyorum.”</p>

  <p>Bir çocuktan farksız olan IX. Charles, sevincinden sıçrayarak annesinin boynuna sarıldı. Fakat onun bu hali uzun sürmedi. Birdenbire sarardı. Büzülmüş elini kalbine götürdü ve nefesi tıkanarak durdu. Gözleri faltaşı gibi açıldı.</p>

  <p>Fakat neyse ki kriz büyümedi, yavaş yavaş sakinleşti. Kendisini topladı:</p>

  <p>“Ufak bir buhran! Bütün bunlara sebep etrafımda dönen bin bir entrikadır. Şimdi barış olacak olursa artık bu buhranlardan da eser kalmayacaktır. Değil mi anne?”</p>

  <p>Catherine ayağa kalktı:</p>

  <p>“Tanrı‘nın izniyle her şey yoluna girecektir, oğlum. Şimdi artık işe başlayalım. Ben evlenme işi için meclisi yarın topluyorum. Hiçbir itirazın yok, değil mi oğlum?”</p>

  <p>“Evet anne… Ben de Margot’ya giderek onu razı etmeye çalışacağım.”</p>

  <p>Kral neşeyle hafif bir şarkı mırıldanarak kız kardeşinin dairesine doğru uzaklaşırken Kraliçe kendisini arkasından seyretti. Sonra o da çekildi.</p>

  <p>Catherine de Medicis, odasına döndükten sonra hizmetçisine:</p>

  <p>“Paola! Bana Alice’i çağır!” emrini verdi.</p>

  <p>Birkaç saniye sonra Alice içeri girerek Kraliçeyi büyük bir saygı ile selamladı.</p>

  <p>Catherine tatlı bir sesle:</p>

  <p>“Demek döndün yavrum. Şüphesiz dün gelmiş olmalısın!..”</p>

  <p>“Hayır efendim, On bir gün önce geldim.”</p>

  <p>“On bir gün önce mi? Fakat bu kadar zaman içinde neredeydin?..”</p>

  <p>“Çok yorgundum madam…”</p>

  <p>“Evet, evet anlıyorum. Biraz dinlenmeye, belki de düşünmeye ihtiyacın vardı. Neyse… Senden çok memnunum kızım. Görevini çok iyi kavradın. Aynı zamanda Kralın ve hükümetin arzuları olan emirlerimi başarıyla yerine getirdin. Bunun mükâfatını göreceksin!”</p>

  <p>Alice teşekkür anlamında başını salladı:</p>

  <p>“Sadece hakikati söylüyorum. Senin sayende Kraliçe Jeanne d’Albret gibi korkunç bir düşmanımızın bütün niyetlerini öğrenerek bunların boşa çıkması için gerekli tedbirleri alabildik. Bundan dolayı sizi tebrik ederim. Bilhassa gönderdiğiniz mektuplar çok iyi ve etraflı yazılmıştı. Bunlardan çok faydalandım. Yalnız anlayamadığım şey… Navarre Kraliçesinin Paris’ten nasıl olup da gittiğidir. Tahta köprü üzerinde bir olay olmuş. Kraliçeyle siz büyük bir tehlike atlatmışsınız. Bunu öğrendiğim vakit çok üzüldüm. Kraliçenin ölmesini hiçbir vakit istemem. Benim istediğim şey onun bize kötülük yapmamasıdır. Yapabileceği şeylerden korunabilmektir. Şu hâdiseleri anlat bakalım!”</p>

  <p>Alice bunun üzerine geçen olayı kısaca anlattı. Bitirince Catherine:</p>

  <p>“Şimdi seni tekrar oraya göndereceğim. Bu defaki görevin kolay ve tatlı olacak. Aramızda bir dostluk kurmaya, onun fikirlerini yatıştırmaya çalışacaksın. Yeter derecede dinlenmiş olduğun için hemen bugün yola çıkabilirsin.”</p>

  <p>Alice taş gibi donmuş kalmıştı. Ne cevap vereceğini bilemiyordu. Kraliçe tekrar sordu:</p>

  <p>“Az daha unutacaktım. Navarre Kraliçesi Paris’e neden geldi?”</p>

  <p>“Mücevherlerini satmak için.”</p>

  <p>“Zavallı Jeanne! Bari epey para tuttu mu? Neyse, benimle ilişiği olmayan işlerine karışmam. Yine elinde avucunda satacak mücevherleri olduğu için bahtiyarmış. Bende o da yok. Son olarak üç beş parça elmas ve mücevherim kaldı. Bunları da sevdiklerim için sakladım. İskemlenin üzerindeki şu kutuyu getirir misin?”</p>

  <p>Alice büyükçe kadife bir kutuyu alarak kraliçeye verdi. Catherine kutuyu açınca Alice’in gözüne bir elmas kemer tokasıyla inci ile süslü bir çift küpe ilişti.</p>

  <p>Catherine bunları eline aldıktan sonra:</p>

  <p>“Nasıl buluyorsun?” diye sordu.</p>

  <p>“Son derece kıymetli olmaları lazım.”</p>

  <p>“Evet, doğru! Şey, ne diyorduk? Navarre Kraliçesi mücevherlerini kime sattı?”</p>

  <p>“Yahudi Isaac Ruben’e!..”</p>

  <p>“Sonra nereye gitti?”</p>

  <p>“Evvela Saint-Germain’e gitti. Oradan da Saintes’e gidecek. Fakat belki de yolunu değiştirir.”</p>

  <p>“Yolunu mu değiştirir? Niçin?”</p>

  <p>“Öyle zannediyorum efendim.”</p>

  <p>Catherine de Medicis, Alice’e uzun uzun baktı:</p>

  <p>“Kızım, niçin öyle endişeli ve şaşkın duruyorsun? On günden beri istirahat ettiğin için neşeli olmalısın. Bak sana güzel bir haber vereyim. Seni ne kadar sevdiğimi bundan anlayacaksın! Kral, Huguenot’larla barışmak istiyor. O zaman Jeanne d’Albret de dostumuz olacak. Paris’e, hatta bu saraya gelerek burada oturacak.”</p>

  <p>Bu sözleri duyan Alice sararıyor ve bozuluyordu. Kraliçe sanki bunun farkında olmuyormuş gibi sözüne devam etti:</p>

  <p>“Onun için Navarre Kraliçesine resmi tekliften evvel bir haber göndermek istiyorum. Bu mühim görevi de sana veriyorum.”</p>

  <p>Alice bir hareket yapmak isterken kraliçe sözüne devam etti:</p>

  <p>“Sus, sözümü iyi dinle! Vaktimiz pek azdır. Hemen hareket etmen lazım. Bir saate kadar bir araba hazır olacak. Kraliçeye yetişmek için büyük bir süratle gideceksin! Şimdi gözlerini aç ve söyleyeceklerimi iyi dinle! İki görevin olacak: Birincisi kraliçeye büyük bir nezaketle muamele edecek ve sana vereceğim hediyeleri kendisine götüreceksin! Ondan sonra ikinci mühim bir şey de şimdi sana vereceğim bir çift eldivendir. Bu eldivenleri de kraliçeye hediye edeceksin! Fakat bunlar benim değil, şahsen senin kendi hediyen olacak. Anlıyorsun değil mi? Ona karşı bağlılığını göstermek için bu eldivenleri Paris’ten kendin almış olacaksın!</p>

  <p>“Çok rica ederim Majeste! Daha fazla ısrar etmeyiniz. Buna imkân yok.”</p>

  <p>Catherine de Medicis: “Eldivenleri anladı,” diye düşündükten sonra yanında bulunan başka bir kadife elmas kutusunu açtı:</p>

  <p>“Alice buna ne dersin?”</p>

  <p>Alice, kraliçenin eline baktı. Kraliçenin elinde siyah kadife içinde parıl parıl parlayan altı büyük taşlı geniş bir altın tarak duruyordu:</p>

  <p>“Bu tarak sana fevkalade yakışacak, dedi. Baksana, âdeta bir taç gibi.”</p>

  <p>“Evet, fakat bundan şüphelenecek…”</p>

  <p>“Niçin şüphelensin? Farz et ki Paris’e geldiğini öğrendim ve Navarre Kraliçesiyle aranın iyi olduğunu bildiğimden sana söyledim ve sana bu görevi verdim. Fakat eldivenleri unutmamak lazım. Şunu da söyleyeyim ki, sakın bunları giymeye veya kutuyu açmaya kalkışma!”</p>

  <p>“Fakat bu mümkün olamaz Majeste!..”</p>

  <p>Kraliçe bu sefer Alice’e dik dik baktı:</p>

  <p>“Neden? Bir kere sebebini söyleyin.”</p>

  <p>Genç kadın ellerini yüzüne kapattı:</p>

  <p>“Her şey bitti!”</p>

  <p>“Ne demek istiyorsun?”</p>

  <p>“Artık bir daha onun yanına gidemem.”</p>

  <p>“Sebep?”</p>

  <p>“Çünkü o her şeyi öğrendi.”</p>

  <p>“Neyi öğrendi?”</p>

  <p>“Yanında hangi görevle bulunduğumu!”</p>

  <p>“Buna emin misin?”</p>

  <p>“Evet!”</p>

  <p>Catherine hiddetle ayağa kalktı. Odada gezinmeye başladı. Fakat o, öyle hiddete filan çabuk kapılan bir insan değildi. Yavaş yavaş toparlandı:</p>

  <p>“Bu iş nasıl oldu?”</p>

  <p>“Köprü vakasında birisi dizlerime emirlerinizi bildiren bir kâğıt fırlatmış. Zaten benden daha önce de şüpheleniyormuş. Mektuptan sonra hiç şüphesi kalmadığından beni Saint-Germain’den kovdu..”</p>

  <p>Alice hüngür hüngür ağlamaya başladı. Bu vesileyle içini de boşaltmış oluyordu. Kraliçe odada dolaşmakta ve düşünmekte devam ediyordu:</p>

  <p>“Haydi kızım, sakin ol. Yine ucuz kurtulmuşsun. Doğru! Çok büyük bir tehlike atlatmışsın. Fakat çektiğin acıların sebebi kral ve kraliçenin hayati emniyetleri olduğu için sükûnet bulmalısın. Haydi Alice’çiğim! Kendini topla! Artık seni bir daha oraya göndermem. Sana daha münasip bir iş bulurum. Sana karşı emniyetim asla sarsılmamıştır. Bunu sana ispat edeceğim.”</p>

  <p>Alice titredi.</p>

  <p>Ne yapacağını kararlaştıramıyordu. Kraliçeden kendisini affetmesini ve bir daha hizmetinde kullanmamasını rica etmeye bir türlü cesaret edemiyordu. Onu şüphelendirmekten son derece korkuyordu.</p>

  <p>Catherine söze başladı:</p>

  <p>“İşte kendine geldin! Artık geçmişi düşünme! Senin için iyi bir istikbâl hazırlıyorum. Sana yakında, Paris’te bir hizmet vereceğim.”</p>

  <p>“Fakat! Navarre Kraliçesinin de Paris’e geleceğinden bahsetmiştiniz!”</p>

  <p>“Evet! Bundan hiç kimseye bahsetmeyeceksin! Demin sana söylediğim bütün şeyleri unut! Bana ihanet eden aptalların ne olduklarını biliyorsun. Sana bunu sadece gözünü açmak için söylüyorum. Şimdi söyle bakalım! Jeanne d’Albret’nin buraya gelmesinde ne fenalık görüyorsun?”</p>

  <p>“Louvre Sarayı‘na mı?”</p>

  <p>“Evet!”</p>

  <p>“Fakat ya burada beni görürse? İşte bunu söylüyorum. Onun için bana izin verirseniz altı ay, bir sene buralardan uzaklaşayım. Sizinle uzaktan daima muhaberede bulunurum.”</p>

  <p>“Evet! Jeanne d’Albret’nin seni burada görmesi doğru değildir.”</p>

  <p>Alice sevincinden haykırmamak için dişlerini sıktı. Kraliçe devam etti:</p>

  <p>“Evet, Louvre Sarayı‘nda görünmeyeceksin! Fakat işin yine Paris’te olacak. Sen yine La Hache Sokağı‘ndaki evde oturacaksın. Her akşam bana bir rapor vereceksin! Sözlerimi anlıyor musun?”</p>

  <p>“Evet Majeste!..”</p>

  <p>“Yeni yaptırdığım kuleli köşkü gördün, değil mi?”</p>

  <p>“Evet efendim.”</p>

  <p>“Bunun alt tarafında kuleli demir çubukla kapalı dar bir pencere var. Her gece bana yazacağın raporu bu pencereden atarsın. Sana verilecek olan emirleri de yine buradan alırsın. İşte hepsi bu kadar, anladın mı?”</p>

  <p>“Anladım efendim.”</p>

  <p>“Şimdi sözlerime dikkat et! Önce şunu söyleyeyim ki, altı seneden beri bana ve dolayısıyla saraya büyük görevlerde bulundun. Sana hangi işi verdikse başardın. Senin gayret ve zekânla iftihar ediyorum. Şimdi sana sonuncu bir görev veriyorum.”</p>

  <p>“Doğru mu söylüyorsunuz?”</p>

  <p>“İstersen yemin edeyim. Hükümete yapacağın bu son görevden sonra tamamıyla serbest kalacaksın.”</p>

  <p>Alice titreyerek:</p>

  <p>“Majeste!” diye mırıldandı.</p>

  <p>“Evet, serbest kalacaksın. Bizi dinleyen Hazreti İsa üzerine yemin ederim ki serbest kalacaksın. Fakat biz sana karşı serbest kalmayacağız. Bir defa seni zengin edeceğim. Hükümet kasasından senede on iki bin ekü maaş alacaksın. Paris’te birçok konağım var. Bunlardan hangisini istersen seçeceksin. Bu konak, bütün eşyası, atları, arabaları ve hizmetçileriyle beraber senin olacaktır.”</p>

  <p>Catherine bir saniye kadar Alice’i inceledi. Sonra devam etti:</p>

  <p>“Evlendiğin gün benden yüz bin ekü alacaksın. Çünkü seni mutlaka evlendirmek kararını da vermiş bulunuyorum. Seni sevecek ve senin tarafından sevilecek birkaç asilzade bulacağım. İstediğiniz gibi Paris’te veya Fransa’nın diğer bir köşesinde oturabileceksiniz. Yani hem serbest, hem zengin hem de bahtiyar olacaksın ve evlendiğin gün işte bak, bu mücevherleri takacaksın.”</p>

  <p>Catherine de Medicis böyle söyleyerek kutudan fevkalade kıymetli bir gerdanlık çıkardı.</p>

  <p>Alice evvelce kendisini bu derece çeken bu mücevherlere şimdi âdeta iğrenerek bakıyordu. Fakat bu hissini belli etmemeye çalışması lazımdı, içinden:</p>

  <p>“Son alçaklık, son rezalet! Ondan sonra serbest kalacağım. Aşk ve servet içinde yaşayacağım,” diye düşündükten sonra yüksek sesle:</p>

  <p>“Bu ne kıymetli gerdanlık!” diye söylendi.</p>

  <p>“Artık iyice anlaştık, değil mi çocuğum? Gelelim görevine, François de Montmorency işinde başarılı olamamıştın. O zaman seni affetmiştim. Fakat bu defa mutlaka başarılı olman lazımdır. Yani anladığın gibi işin içinde yine bir adam var. Bu adama iyice hulûl etmen ve bu adamın sana son derece güvenmesi lazımdır. Bu suretle onun bütün fikirlerini öğrenecek ve bana bildireceksin. Yalnız eğer bu işi başaramazsan seni hiçbir şekilde affedemem. Bunu da bilmeni isterim. Sözlerimi anladın mı?”</p>

  <p>“Evet efendim.”</p>

  <p>“Bu adam Paris’te bulunuyor. Kendisi düşmanlarımın en tehlikelisidir. Ben yaşadıkça benim için her zaman bir tehlikedir. Onu nasıl bulacağını sana öğreteceğim. Ne yapıp yapıp bu adama hulûl edeceksin. Onu elde ederek bana getireceksin! Anladın mı?”</p>

  <p>“Bu adam kimdir Majeste?”</p>

  <p>“Kont de Marillac!”</p>

  <p>Bu isim Alice’in kulağında bir yıldırım gibi aksetti. Bir anda sanki ayaklarının dibinde bir uçurum açılmış ve kendisi bu uçurumun ta dibine yuvarlanmış gibi oldu.</p>

  <p>Catherine ondaki bu değişikliği anlamıştı. Ayağa kalkarak ona doğru yürüdü. Alice, Kraliçenin hareketini yırtıcı bir kuşu takip eder gibi gözetliyordu.</p>

  <p>Catherine, genç kadının bileğini tutarak sıktı:</p>

  <p>“Bu adamı tanıyor musun?”</p>

  <p>Kız korkudan tir tir titriyordu. Bir anda kraliçenin ayaklarına kapanmayı ve ona her şeyi itiraf etmeyi düşündü. Sonra bu fikrinden vazgeçti.</p>

  <p>Titrek bir sesle hayır cevabını verdi.</p>

  <p>Kraliçe boğuk bir sesle:</p>

  <p>“Halbuki ben, onu tanıdığını iddia ediyorum,” dedi.</p>

  <p>Alice yine:</p>

  <p>“Hayır!” diye kekeledi..</p>

  <p>Fakat Catherine’in durumu değişmiyordu. Aynı korkunç bakışlarını genç kadından ayırmıyor, böylelikle sanki onun bütün ruhunu, bütün içini okuyordu. Bu sefer:</p>

  <p>“Hem de onu seviyorsun?” diye homurdandı.</p>

  <p>Kız bütün kuvvetini toplayarak sadece:</p>

  <p>“Onu tanımıyorum!” diye mırıldandı. Sonra kendisini kaybederek yığılıp kaldı.</p>

  <p>Bayılmıştı…</p>

  <p>Kraliçe hemen belinden küçük bir şişe çıkararak açtı ve bunu genç kadına koklattı. Alice gözlerini açtı. Yüzünden terler akıyordu…</p>

  <p>Kraliçe:</p>

  <p>“Ayağa kalk!” diye emretti.</p>

  <p>Alice kalkarken Catherine’in yüzü tamamıyla değişmiş ve sakinleşmişti:</p>

  <p>“Ne oldun yavrum?” diye sordu. “Herhalde bu son seyahat, sinirlerini çok bozmuş olacak. Seni ne kadar sevdiğimi bilirsin. Onun için düşüncelerini açık açık söyle!”</p>

  <p>Ondan sonra ona biraz daha yaklaştı:</p>

  <p>“Haydi bakalım. Bana kalbindekileri söyle. Yorgunsun değil mi? Durumunu anlıyorum ve takdir ediyorum. Seni sevdiğimi bir an bile unutma! Bana gayet serbest olarak açılabilirsin. Bütün istediklerini söyleyebilirsin.”</p>

  <p>Alice bu sözler üzerine ellerini kavuşturdu:</p>

  <p>“Ah Majeste! Bana izin vermek lütfunda bulunsanız!” diye mırıldandı.</p>

  <p>“Haydi kızım, çekinme söyle! Ne istiyorsun?..”</p>

  <p>“Çok yorgun olduğumu görüyorsunuz. Demin size emredeceğiniz hizmeti yapacağıma söz vermiştim. Fakat işin önemini anlayınca, o zaman bu görevi başaramayacağımı anladım.”</p>

  <p>“Söyle bakalım. Bu adamın ismini duyunca neden sarardın?”</p>

  <p>“İsmini duyunca sarardım mı? Fakat aldanıyorsunuz Majeste! Hem niçin sararayım? O ismi unuttum bile… Hem kim olursa olsun, hiçbir sırrı beni sarartmaz. Yalnız çok yorgunum Kraliçem! Son derece bitkin bir durumdayım. Bir köşeye çekilmeye ve istirahat etmeye muhtacım. Sizden hiçbir şey istemem. Çünkü esasen bana birçok şey vermiş bulunuyorsunuz. Sayenizde zenginim. Toprağım, evim ve gelirim var. Fakat ben serbest kalabilmek, serbestçe gezmek, gülmek ve ağlamak için bunların hepsini feda etmeye hazırım.”</p>

  <p>Zavallı kadın hem ağlıyor hem de bunları söylüyordu. Kraliçeye gelince:</p>

  <p>“Zavallı kızım! Ne kadar bitkinsin! Artık senin rahat etmen lazım. Bunun zamanı gelmiş. Bunu düşünmeliydim!” diye mırıldandı.</p>

  <p>“Evet Kraliçem! Çok iyi keşfettiniz. Uzun bir istirahate ihtiyacım var. Bana merhamet ediniz. Şimdiye kadar size sadakatle çalıştım. Biliyorsunuz ki, uğrunuzda canımı bile fedadan çekinmedim. Her şeyi göze aldım. Fakat şimdi artık kuvvetim bile kalmadı.”</p>

  <p>“Ya, demek böyle! Benden izin istiyorsun.”</p>

  <p>“Eğer bana karşı bu büyük lütfu gösterecek olursanız bütün hayatım süresince size karşı minnettar kalacağım ve biraz istirahat ettikten, dinlendikten sonra ilk işaretinizde kendimi uğrunuzda tehlikeye atmaktan çekinmeyeceğim.”</p>

  <p>“Fakat senden istediğim son hizmeti yapamayacağını söyledin, değil mi?”</p>

  <p>“Zannederim Majestenize fikrimi söylemiştim.”</p>

  <p>“Fakat Alice! Bu hizmetlerinin sonuncusu olacak.”</p>

  <p>“Merhamet ediniz Majeste!”</p>

  <p>“Herhalde bu son işi de yapmalısın.”</p>

  <p>“İmkânı yok kraliçem!”</p>

  <p>“Fakat bu sefer sana fevkalade kıymetli bir mücevher vereceğim ve sen bunu elde etmekle son derece sevineceksin…”</p>

  <p>“Teşekkür ederim Majeste! Bana cidden prenseslerin bile elde edebilmek için can atacakları mücevherleri gösterdiniz. Hiçbir mücevher, hiçbir elmas beni kararımdan vazgeçiremez.”</p>

  <p>“Fakat son söylediğimi görmedin. Bu, hepsinden fazla kıymetlidir.”</p>

  <p>“Yalvarırım size!”</p>

  <p>“Bir bak da sonra istediğin gibi karar ver!”</p>

  <p>Kraliçe bu sözleri söyledikten sonra kadife kutunun bir köşesinden bir kâğıt çıkardı:</p>

  <p>“Bak Alice!”</p>

  <p>Genç kadın birdenbire mosmor kesildi. İki adım attı. Sonra boğazından boğuk bir ses yükseldi:</p>

  <p>“Mektubum! Benim mektubum!”</p>

  <p>Catherine mektubu koynuna soktu:</p>

  <p>“Zekânı takdir ederim. Evet, senin mektubun. İçinde ne yazılı olduğunu da pek güzel bildiğini zannediyorum. Çocuğunu öldüren bir ananın itirafı.”</p>

  <p>“Yalandır. Yalandır o!”</p>

  <p>“Böyle kadınların ne kadar büyük cezalara çarptırıldıklarını bilirsin elbette!”</p>

  <p>“Ben çocuğumu öldürmedim.”</p>

  <p>“Boş bir inkâr.”</p>

  <p>“Hayır öldürmedim! Çocuğum yaşıyor!”</p>

  <p>“Yaşıyor mu? Bunu ispat edemezsin. Sonra ne olursa olsun mektubunda bu cinayeti işlediğini itiraf ediyorsun. Çocuğunu öldüren bir ana mahkemeye teslim edilir.”</p>

  <p>“Merhamet!”</p>

  <p>“Mahkeme de bu câni anayı ölüme mahkûm eder!”</p>

  <p>“Acıyınız! Bana acıyınız!”</p>

  <p>“Şimdi ikisinden birini seç! Ya bana itaat edeceksin yahut da öleceksin!..”</p>

  <p>“Müthiş bir şey… Fakat ben nasıl yapabilirim? Hayır, bunu yapamam.”</p>

  <p>“Öyle mi? Pekâlâ!”</p>

  <p>Catherine bunun üzerine zili çaldı. Paola içeri girdi:</p>

  <p>“Bana Mösyö de Nancey’yi çağır.”</p>

  <p>“Dışarıdadır efendim!”</p>

  <p>“İçeri girsin!”</p>

  <p>Alice, Catherine’in ayaklarına kapanmış yalvarırken komutan içeri girdi. Bunu gören Alice boğuk bir sesle:</p>

  <p>“İtaat ediyorum!” diye mırıldandı.</p>

  <p>Catherine gülümsedi:</p>

  <p>“Matmazel Alice’e iyi bakınız Nancey! Bir gün size ve maiyetinize muhtaç olacaktır. Sizi nereye götürürse beraber gidecek ve göstereceği adamı tevkif edeceksiniz! Onun için kendisini iyice tanımanız lazımdır.”</p>

  <p>“Emredersiniz Majeste!..”</p>

  <p>“Şimdi dışarı çıkabilirsiniz.”</p>

  <p>Catherine, komutan dışarı çıktıktan sonra Alice’e döndü:</p>

  <p>“İyice karar verdin, değil mi?”</p>

  <p>“Evet!”</p>

  <p>“Kont de Marillac’ı elde edeceksin, değil mi?”</p>

  <p>“Evet efendim!..”</p>

  <p>“Öyleyse sözüme kulak ver! Şayet bana ihanet edecek olursan…”</p>

  <p>Alice, Kraliçeye endişe ile bakıyordu. Kraliçe devam etti.</p>

  <p>“Şayet bana ihanet edecek olursan mektubu mahkemeye vermeyeceğim. Seni yaşatacağım.”</p>

  <p>Alice bir şey anlamamıştı. Kraliçe sözünü tamamladı:</p>

  <p>“Bu mektubu başkasına vermeyeceğim ve bir adama senin hayatını uzun uzadıya bütün tafsilatıyla anlatacağım.”</p>

  <p>“Bir adama mı?”</p>

  <p>“Evet! Bu adam da Kont de Marillac’tır.”</p>

  <p>Alice ikinci bir çığlık kopardı ve Kraliçenin ayaklarının dibine hareketsiz serildi kaldı.</p>

  <p class="yildiz"><img alt="bsg-06" src="../Images/bsg-06.jpg"/></p>
</body>
</html>