<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Beşinci Bölüm</h1>

  <h2 class="sigil_not_in_toc">Loise</h2>

  <p>Zavallı Jeanne o olaydan sonra tam dört ay yatağından kalkmamış ve ölümle pençeleşmişti. Humma, genç kadını yenememişti. Dört ay sonra yavaş yavaş iyileşmeye yüz tuttu. İki ay daha geçtikten sonra hemen hemen tamamıyla iyileşti ve güzel bir sonbahar günü dünyaya melek kadar güzel bir kız çocuğu getirdi.</p>

  <p>Çocuğuna, annesinin ismi olan Loise adını koydu.</p>

  <p>Ve o günden itibaren hayat kendisi için daha tatlı ve daha iyi görünmeye başladı.</p>

  <p>Loise gittikçe güzelleşerek büyüyordu. Mavi gözleri gök kadar tatlı ve berraktı. İpekten daha sarı ve daha yumuşak saçları vardı. Jeanne artık meşgul olacak bir iş bulmuştu. Bütün hayatını bu küçük yavruya hasredecekti. Daima onunla meşgul oluyor, bir an bile yanından ayrılmıyordu.</p>

  <p>Yalnız akşamları küçük kızını göğsünün üzerinde uyuturken François aklına geliyordu.</p>

  <p>Acaba kocası ne olmuştu? Hakikaten onu bırakarak kaçmış mıydı? Bir daha geri dönmeyecek miydi? Yoksa savaş alanında ölmüş müydü?</p>

  <p>Bazen bunları düşünür ve gözlerinden yaşlar dökülürken çocuk uyanır, o zaman genç ana, hatıralarını bir yana bırakarak yeniden çocuğuyla meşgul olmaya çalışır ve onu uyuturdu.</p>

  <p>Kış, sonra da ilkbahar böyle geçti. Jeanne’ın bütün ömrü bu köyün kulübesinde geçiyordu. En çok korktuğu şey, Henri’ye bir daha rastlamaktı. Böyle bir durum karşısında ne yapacağını bir türlü kestiremiyordu.</p>

  <p>Martın sonlarına doğru bir gün sütninesiyle kocası ormanda odun kesmeye gitmişlerdi. Loise yatağında uyuyor, Jeanne da açık duran pencerenin önünde bahçeyi seyrediyordu.</p>

  <p>Birdenbire kapı çalındı. Jeanne dışarıya çıkarak kapıyı açtı. Kapının önünde bir dilenci duruyordu:</p>

  <p>“Açım; bana bir dilim ekmek veriniz,” dedi.</p>

  <p>Jeanne mutlağa giderek kalın bir dilim ekmek kesti ve dilenciye uzattı:</p>

  <p>“Al bakalım,” dedi.</p>

  <p>Dilenci dualar ederek uzaklaştı. Jeanne da odasına döndü.</p>

  <p>Fakat beklemediği bir durumla karşılaştı:</p>

  <p>Loise yatağında yoktu.</p>

  <p>Acı bir çığlık kopararak yere düştü ve bayıldı.</p>

  <p>Kızını, dünyadaki biricik varlığını, güzel Loise’ı çalmışlardı…</p>

  <p class="yildiz"><img alt="bsg-05" src="../Images/bsg-05.jpg"/></p>
</body>
</html>