<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Kırk Birinci Bölüm</h1>

  <h2 class="sigil_not_in_toc">Dönüş</h2>

  <p>Pardaillan’lar, Marie Touchet’ın evinden çıktıktan sonra, sadık köpekleri Pipeau’nun kendilerini beklemekte olduğunu gördüler. Pipeau, bütün bu kavgalarda kuvvetli dişleriyle beş altı kişiyi ısırarak efendilerine oldukça hizmette bulunmuş ve onları takiben buraya kadar gelmişti.</p>

  <p>Dışarı çıkınca da onları takibe başladı. İhtiyar Pardaillan, Paris’ten çıkıp gitmek için oğluna ne kadar ısrarda bulunduysa da bu ısrarlar hiçbir fayda vermedi. Sonunda Paris’te kalmaya karar verdiler. Genç Pardaillan, Montmorency’nin konağına gitmeye karar verdi. İhtiyar Pardaillan da de Mesmes’e dönecekti. Böylece birlikte çalışmak imkânına mâlik olacaklardı.</p>

  <p>Ayrıldıkları zaman genç şövalye:</p>

  <p>“Baba,” dedi, “Deviniere Oteli’ne giderek köpeğimi getirdin. Fakat orada benim kıymetli bir dostum daha var.”</p>

  <p>“Bu da bir köpek mi?”</p>

  <p>“Hayır, bir at…”</p>

  <p>“At mı? Âlâ! İyi para eder.”</p>

  <p>“Fakat satma… Çünkü bu atın bir hatırası vardır. İsmi Galaor’dır.”</p>

  <p>Genç şövalye böyle diyerek Mareşal Damville’i nasıl kurtardığını ve bu atı nasıl aldığını kısaca anlattı. Sözlerini şöyle tamamladı:</p>

  <p>“İşte babacığım, senin sözlerine itaat etmediğim için Mareşal Damville sağ kaldı. Ve başımıza bütün bu felâketler geldi.”</p>

  <p>Pardaillan’lar ayrıldılar.</p>

  <p>François de Montmorency, genç şövalyeyi büyük bir sevinçle karşıladı. Jean Pardaillan, kendisini misafir edecek olan kimsenin Paris’te olmadığını söyleyince, François onu elinden tutarak son derece iyi döşeli bir daireye götürdü:</p>

  <p>“Şimdiki Kralın babası II. Henri bir gece babamı ziyaret etmiş ve geceyi bizim konakta geçirmeye karar vermişti. İşte Kral o gecesini burada geçirdi. O zamandan beri bu odada hiç kimse yatmamıştır. Ben size bir kral gibi hürmet ettiğim için bu odayı size ayırıyorum. Konağımda her emriniz yerine getirilecektir,” dedi.</p>

  <p>Jean Pardaillan kendisine karşı gösterilen bu yüksek kabul karşısında sararmış kalmıştı. Teşekkür bile edemeden Mareşal odadan çıkmış bulunuyordu. Tam bu sırada iri yarı İsviçreli uşak içeri girdi. Şövalyenin önünde saygıyla eğildi:</p>

  <p>“Bir soru sormama izin verir misiniz Şövalye?..” dedi.</p>

  <p>“Sor bakalım…”</p>

  <p>“Sadık köpeğiniz bahçede… Kendisi de burada kalacaksa ona bir güzel yemek hazırlayayım.”</p>

  <p>“Evet…”</p>

  <p>İsviçreli uşak, bir selam daha vererek dışarı çıktı.</p>

  <p class="yildiz">* * *</p>

  <p>İhtiyar Pardaillan’a gelince, o da önce Devinieve Oteli’ne koştu. Kendisini gören Landry’ye:</p>

  <p>“Galaor nerede?” diye sordu.</p>

  <p>“Ahırda Şövalye!.. Yaraladığınız adam…”</p>

  <p>“Bırak onu şimdi… Hangi ahırda?”</p>

  <p>“Avlunun sağ tarafındaki ahırdadır. Fakat o adam..</p>

  <p>“Gel bakalım, beraber gidelim.”</p>

  <p>Böyle söyleyerek Landry’yi de beraberinde sürükledi. Otel sahibi, ihtiyar Pardaillan’a güzel bir at gösterdi:</p>

  <p>“İşte, Galaor budur. O yaralanan adam var ya…”</p>

  <p>Ata eğerini vurmaya çalışan Pardaillan:</p>

  <p>“Şu Vikont d’Aspremont’la canımı sıkıyorsun!” diye bağırdı. “Herhalde kabahat bende değildir. Ne oldu? Geberdi mi? Geberdiyse çok müteessir oldum. Şu gemi de ver. Teşekkür ederim…”</p>

  <p>“Hayır Şövalye, ölmedi!”</p>

  <p>“Ölmedi mi? Peki, deminden beri ağzında ne geveleyip duruyorsun?”</p>

  <p>“Şey… Aklı başına gelince, yaptığınızı yanınıza bırakmayacağını söyledi.”</p>

  <p>Atın eğerlenmesi bitmişti. Şövalye:</p>

  <p>“Ya, öyle mi?” diye sordu.</p>

  <p>“Kanınızı kilolarla akıtacakmış…”</p>

  <p>“Bu zor işte… Çünkü o kadar kanım kalmadı. Kendisi nereye götürüldü?”</p>

  <p>“Hotel de Mesmes’e götürüldü.”</p>

  <p>“Cehenneme götürülmediği için müteessir oldum. Neyse, aramızda bir şey yok ya…”</p>

  <p>“Yok tabii… Ancak bilmem sorabilir miyim? Bana bir vaatte bulunmuştunuz. Ufak bir borcunuz var. Onu ödeyecektiniz…”</p>

  <p>“Yazık ki geç kaldınız. Bütün paralarımı başkasına verdim…”</p>

  <p>“Bari atı bıraksanız…”</p>

  <p>“Öyle şey olur mu hiç? Neyse, artık senin borcunu başka bir zaman öderim. Şimdilik hoşça kal.”</p>

  <p>Böyle söyleyerek ata atladı. Ve dörtnala kayboldu.</p>

  <p>De Mesmes’e varır varmaz atını Gillot’ya teslim etti. Gillot, efendisinin atını tanımakla beraber bir şey söylemedi.</p>

  <p>Pardaillan:</p>

  <p>“Bana bak,” dedi. “Galaor’ı adamakıllı tımar etmelisin. Yemliği asla boş bırakmamalı. Ona bakarken kulaklarının hoşuma gitmediğini ve onları kesmek istediğimi hatırından çıkarma… Bununla beraber eğer bunu yaparsam fena bir şey yapmış olmayacağım. Çünkü kulakların hem büyük hem de çirkin!”</p>

  <p>Gillot o günden itibaren ne olur ne olmaz diye kulaklarını da içine soktuğu uzun bir külah giymeye başladı.</p>

  <p>Pardaillan doğruca Mareşal Damville’in yanına çıktı.</p>

  <p>Damville kaşlarını çatarak:</p>

  <p>“Sizi bekliyordum,” dedi. “Görüşülecek bazı meseleler var.”</p>

  <p>“Evvela d’Aspremont meselesi, değil mi?”</p>

  <p>“Evet! Size onunla dost olmanızı tavsiye etmiştim… Halbuki siz ne yaptınız?”</p>

  <p>“Eğer onu o hale getirdiysem yerine size başkasını getirdim.”</p>

  <p>“Kimi?..”</p>

  <p>“Eğer ahıra kadar inmek zahmetini gösterecek olursanız kendisini gözlerinizle görürsünüz.”</p>

  <p>Mareşal merak ederek ahıra indi. Orada Galaor’ı görür görmez:</p>

  <p>“Benim eski savaş atım… Onu siz mi getirdiniz?” diye sordu.</p>

  <p>“Evet efendim. Bu atı siz bir gece hayatınızı kurtaran bir adama vermiştiniz.”</p>

  <p>“Doğru…”</p>

  <p>“Onun ismini öğrendiniz mi?”</p>

  <p>“Hayır, bilmiyorum. Ve çok merak ediyorum. Yoksa bunu siz biliyor musunuz?”</p>

  <p>“Evet… Bu genç, oğlum Şövalye Jeanne de Pardaillan’dır.”</p>

  <p>Mareşal:</p>

  <p>“Geliniz yukarı çıkalım,” dedi.</p>

  <p>Yukarı çıkınca:</p>

  <p>“Bana önce Orthes ile düellonuzu anlatınız!” dedi.</p>

  <p>“Çok basit bir bir şey bu, monsenyör. Buraya geldiğim vakit Orthes bana ağır bir davranışta bulundu. Kendisine bunu ihtar ettim. Zeki olduğu için anladı. Nihayet fırsatı kendisi yarattı. Birbirimize söyleyecek sözümüz olmadığı için işi kılıçlara bıraktık. Onlar da biraz sert konuştular. Orthes bunun üzerine terlemeye başladı. Yalnız bu teri kırmızı oldu. İşte hepsi bu kadar…”</p>

  <p>“Demek aranızda bir kin filan yok. Orthes’un da dediği gibi, adi bir kavga…”</p>

  <p>“Evet efendim…”</p>

  <p>“Pekâlâ, gelelim oğlunuza… Oğlunuz hakikaten yiğit bir genç… Hatta bugün bile kahramanlığının derecesini gösterdi. Hani onu bana getirecektiniz:</p>

  <p>Pardaillan bir saniye kadar düşündü. Sonra birdenbire hakikati söylemeye karar verdi:</p>

  <p>“Size her şeyi açıkça söyleyeceğim,” dedi. “Oğluma maiyetinize girmesini söyledim. Fakat kendisi daha önce François de Montmorency’nin yanına girdiği için teklifimi reddetti. Ve bana bazı şeyler anlattı. Oğlum müthiş bir sır öğrenmiş. Deviniere toplantısında konuştuğunuz şeyleri biliyor. İşle bundan dolayı haklı olarak sizin hiddetinizden ve Guitalens’ın kininden korkuyordu. Tekrar Bastille’e tıkılmayı hiç arzu etmiyor. İşte mesele bu… Ben sizin emrinizdeyim. Oğlum da ağabeyinizin emrinde bulunuyor. Ben size Kral aleyhinde çalışmak için söz verdim. Sözüme sadığım. Bu hususta size asla ihanet edemem. Ancak beni eğer birtakım aile kavgalarınızda kullanmak isterseniz, açıkça söyleyeyim ki, buna asla yanaşamam. Hemen başımı alır giderim. Oğluma karşı hiçbir çarpışmaya girişemem.”</p>

  <p>Mareşal bu sözleri sakin bir şekilde dinlemişti:</p>

  <p>“Fakat oğlunuz bana niçin düşman oluyor?” diye sordu.</p>

  <p>“Oğlumun size karşı hiçbir düşmanlığı yoktur. Ancak Montmorency’nin hizmetindedir. Bu gece de Paris’ten ayrılacaktır…”</p>

  <p>“Neden Paris’ten ayrılsın… Siz düşüncelerinizi açıkça söylediniz. Ben de söyleyeyim. Vâkıâ bir zamanlar onu Guitalens’a teslim etmeyi düşünmüştüm. Fakat onu gördükten, duyduğu bir sırrı açıklayacak yaradılışta bir adam olmadığını anladıktan sonra bu fikrim tamamıyla değişmiştir. Bilhassa Kralın karşısındaki cesareti ve hareketi onu gözümde çok yükselmiştir. Böyle bir adamın hizmetimde bulunması beni son derece sevindirecektir. Oğlunuz çok cesur ve kahramandır. Fakat kendisini tutan kimse yoktur. Onu bana getiriniz. Kendisini zengin ve mesut edeceğim. Ve yakında Fransa Sarayı‘nda önemli bir mevkiye tayin ettireceğim.”</p>

  <p>“Fakat sarayda yaptığı işten dolayı şiddetle arandığını ve yakalandığı takdirde darağacına gönderileceğini unutuyorsunuz. Onun için Paris’i mutlaka terk etmesi gerekiyor.”</p>

  <p>“Benim konağımda büyük bir güvenlik içinde bulunacaktır. Bunu temin ederim.”</p>

  <p>“Yazık ki, artık Paris’ten epeyce uzaklaşmış olması lazımdır. Çünkü başımıza bir iş daha geldi.”</p>

  <p>“Nasıl bir iş?..”</p>

  <p>Pardaillan bunun üzerine, Mareşale, Vuran Çekiç Meyhanesi’nde başlarına gelen olayı bütün ayrıntılarıyla anlattı. Mareşal hayret ve takdirle olup biteni dinliyordu.</p>

  <p>İhtiyar asker sözlerini şöyle bitirdi:</p>

  <p>“İşte bundan dolayı Paris’i terk etmesi lazımdı. Ve terk etti…”</p>

  <p>“Pekâlâ, siz de niçin kendisiyle beraber gitmediniz?”</p>

  <p>“Çünkü sizin hizmetinizde bulunmak için söz vermiştim.”</p>

  <p>Mareşal, ihtiyar Pardaillan’a elini uzattı.</p>

  <p>İşte baba oğul Pardaillan’lar bu suretle iki konağa serbestçe yerleşmek imkânını buldular.</p>

  <p class="yildiz"><img alt="bsg-03" src="../Images/bsg-03.jpg"/></p>
</body>
</html>