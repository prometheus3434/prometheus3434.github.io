<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-10" src="../Images/bbg-10.jpg"/></p>

  <h1>Kırk Dördüncü Bölüm</h1>

  <h2 class="sigil_not_in_toc">Otel de Mesmes’in Mahzenlerinde</h2>

  <p>Şimdi ihtiyar Pardaillan’ın bu sırada başına gelenleri anlatalım…</p>

  <p>Mareşal Damville, ağabeyinin ağır hareketini üst kat pençelerden birinin perdesini aralayarak seyretmişti. Korkak ve haysiyetsiz bir kimse olduğu için bu ağır hareketi hazmetmeyi daha uygun buldu. Yalnız konakta hiç kimsenin bulunmadığı inancını vermek için aralarında ihtiyar Pardaillan da bulunan beş altı subayı yanında alıkoymuş, diğer bütün askerlerle hizmetçilerini Montmartre’deki konağına göndermişti. Orthes de yaralı olduğundan, o da diğer konağa nakledilmişti.</p>

  <p>Bu olayın ertesi günü Mareşal, Orthes’u ziyaret etmiş ve kendisiyle uzun uzadıya konuşmuştu. Konağa döndüğü zaman derhal Şövalye de Pardaillan’ı yanma çağırdı:</p>

  <p>“Buradan çıktığınız gece arabada kimin bulunduğunu biliyor musunuz?” diye sordu.</p>

  <p>“Bunu bilmek benim görevim değildi.”</p>

  <p>“Bu arabaya hücum etmekte kimin menfaati olduğunu da bilmiyor musunuz?”</p>

  <p>“Bunu siz söylemiştiniz. Kardeşinizin bu işte menfaati varmış…”</p>

  <p>“Oğlunuzun, kardeşimin hizmetine girdiğini ve bunun için bana hizmet etmek istediğini söylemiştiniz, değil mi?”</p>

  <p>“Evet…”</p>

  <p>“Sonra bize hücum eden adamı da takip etmiş ve öldürmüş olduğunuzu söylemiştiniz.”</p>

  <p>“Öyle oldu.”</p>

  <p>“Halbuki öldürdüğünüzü söylediğiniz kimse sıhhatli ve afiyettedir.”</p>

  <p>Kılıç ve hançerini muayene eden Pardaillan:</p>

  <p>“Ya, öyle mi? Fena bir havadis öyleyse!” diye söylendi.</p>

  <p>“Beni en çok şaşırtan şey, senin bir ölü ile kol kola gezmendir. Çünkü hemen o gece öldürdüğün adamla kol kola Vuran Çekiç Meyhanesi’ne gitmişsin. Bu adamın ismini de öğrenmek ister misiniz?”</p>

  <p>“Pek memnun olurum.”</p>

  <p>“Oğlunuz Şövalye de Pardaillan…”</p>

  <p>“Yani sizi serserilerin elinden ölümden kurtaran genç, değil mi?”</p>

  <p>Mareşal Damville kıpkırmızı kesildi. Fakat kendisini tuttu:</p>

  <p>“Sözlerim doğru, değil mi?”</p>

  <p>“Olabilir. Ancak sizi pek doğru haberler aldığınızdan dolayı tebrik ederim. Ben yanınızda bulunan kimseleri savaşçı asilzadeler zannediyordum. Meğer hepsi birer hafiye, birer casusmuş. Sizin mevkiniz komutanlık değil, başcasusluk olabilir.”</p>

  <p>“Pardaillan!..”</p>

  <p>“Efendim…”</p>

  <p>İki adam hiddetle birbirlerine bakıyorlardı. Pardaillan devam etti:</p>

  <p>“Size sadık kalmak için en büyük tehlikeyi göze aldım. Halbuki siz bana oğlumu bir kılıçta niçin öbür dünyaya göndermediğim için çatıyorsunuz. Asıl size bu haberi getireni öbür dünyaya göndermek yerinde bir hareket olur.”</p>

  <p>“Benim kızdığım şey bu değil… Oğlunuz bu arabada kimlerin olduğunu biliyordu.”</p>

  <p>“Bunu ben bilmiyorum.”</p>

  <p>“Oğlunuz bunu bildiği gibi, size de söyledi.”</p>

  <p>“Aldanıyorsunuz.”</p>

  <p>Mareşalin hiddeti son haddine varmıştı. Gözleri büyüdü. Hiddetinden titreyen bir sesle:</p>

  <p>“İkinizin de birlik olmadığı ne malum? Beni takip etmediğinizi kim temin edebilir? Evet, siz sözde bana sadık görünerek hakikatte ihanet ettiniz. Oğlunuzla beraber arabada kimlerin bulunduğunu ve nereye götürüldüklerini pekâlâ biliyorsunuz. Siz ve oğlunuz benim gözümde birer alçaksınız…”</p>

  <p>İhtiyar askerin bıyıkları dimdik olmuştu:</p>

  <p>“Kapınızda çivili bulunan eldiveni oradan kaldırmadıkça, bana yaptığınız hakareti olmamış sayıyorum.”</p>

  <p>Damville daha fazla kendini tutamayarak hançerini çektiği gibi Pardaillan’ın üzerine saldırdı.</p>

  <p>Fakat ihtiyar asker böyle şeylere pabuç bırakacak takımından değildi. Daha vurmaya vakit bulamadan Mareşalin bileğini yakalayarak sıktı. Hançer yere düştü.</p>

  <p>Pardaillan:</p>

  <p>“Bu anda sizi gebertebilirdim,” dedi. “Fakat bunu yapmıyorum. Montmorency’nin size yaptığı hareketi iade edebilmeniz için sizi hayatta bırakıyorum. Bundan dolayı bana teşekkür etmelisiniz.”</p>

  <p>Henri:</p>

  <p>“Ben değil, sen gebereceksin!” diye bağırdı. Sonra avazı çıktığı kadar imdat istedi.</p>

  <p>Pardaillan:</p>

  <p>“Demek dövüşeceğiz! Pekâlâ öyleyse!” diyerek kılıcını çekti.</p>

  <p>Bu anda kapı açılarak içeriye altı kişi girdi.</p>

  <p>Henri:</p>

  <p>“Çabuk şu herifi gebertiniz!” diye emretti.</p>

  <p>İçeri girenler:</p>

  <p>“Gebersin!” diye bağrışarak kılıçlarıyla saldırdılar.</p>

  <p>Pardaillan odanın sol tarafına fırladı:</p>

  <p>“Buraya geliniz, köpek sürüsü!” diye bağırdı.</p>

  <p>Adamlar o tarafa gelince, gayet ustaca bir hamle ile boş kalan kapıdan fırladı.</p>

  <p>Yukarıdan aşağıya inmesi birkaç saniyelik iş oldu. Doğru kapıya koştu. Fakat kapı kapalıydı. O zaman bahçeye giden koridora daldı. Fakat burasının da kilitli olduğunu dehşetle gördü. O zaman ağır bir küfür savurdu. Çaresiz dövüşmesi gerekiyordu.</p>

  <p>Bulunduğu koridor böyle bir kavga için oldukça müsaitti. Çünkü burada yanyana ancak üç kişi kılıç kullanabilirdi… Böylece arkasından emin bulunarak çarpışabilecekti.</p>

  <p>Ve çarpışma bütün şiddetiyle başladı. İlk olarak bir kılıç şövalyenin göğsüne değerek elbisesini yırttı ve derisini oldukça derin bir şekilde çizdi. Pardaillan göğsünden aşağıya sıcak kanının sızdığını hissetti ve ağır bir küfür savurdu.</p>

  <p>Bu esnada saldıranlardan üçü ağır surette yaralanmış olduklarından yere serilmişlerdi.</p>

  <p>Pardaillan sağ kolunda birdenbire bir ağırlık hissetti. Orthes ile yaptığı düelloda aldığı yaranın yeri sızlıyordu.</p>

  <p>Hemen kılıcını sol eline aldı ve:</p>

  <p>“Alçak köpekler! Utanmaz reziller! Kılıç öyle kullanılmaz, böyle kullanılır! Haydi, çekilin önümden!” diye bağırdı.</p>

  <p>Bir adam daha yere düştü. Fakat Pardaillan’ın kanı durmadan akıyordu. Bunu gören Henri:</p>

  <p>“Ha gayret! İşini bitiriyoruz!” diye bağırdı.</p>

  <p>Bu azgınlıkla yapılan yeni bir hücumu defederken bu sefer sol bileğinden de bir yara aldı. Bileğinden o kadar acı duydu ki, kılıcını yeniden sağ eline aldı.</p>

  <p>Bu sırada Damville de gayet uzun bir kılıçla hücuma katılmıştı. Şövalye son bir gayretle bunu da çeldi. Fakat bu sefer de sol dizinin üzerinden derin bir yara aldı.</p>

  <p>Pardaillan, yorgunluktan ve kaybettiği kandan dolayı kuvvetinin kesildiğini ve gözlerinin karardığını hissetti. Partiyi kaybetmişti. Sağ kolundaki ağrıya daha fazla dayanamayarak kılıcını bıraktı. Sol eliyle duvara dayanarak geriliyordu. Karşısında gözleri dönmüş dört kişi, ellerinde kılıçlar, saldırıyorlardı.</p>

  <p>Birdenbire duvara dayadığı sol eli boşluğa tesadüf etti. Pardaillan da gayriihtiyari o tarafa doğru yuvarlandı. Kendisini kaybederken, birtakım merdivenlerden yuvarlanmakta olduğunu hissetti. Artık kendisi için her şeyin bittiğini düşündü.</p>

  <p>Halbuki böyle olmadı. Pardaillan’ın yuvarlandığı yer konağın büyük mahzeniydi. Mareşal Damville ile ayakta kalan üç arkadaşı da bitkin bir hale gelmişlerdi. İçlerinden biri mahzene girmek isterken Mareşal onu önledi:</p>

  <p>“Nereye gidiyorsun? Sen galiba Pardaillan’ın ne kurnaz tilki olduğunu bilmiyorsun. Yalandan öyle yapıyor. Sağ koluna hiçbir isabet olmadığı halde mahsus sanki sağ kolundan yaralanmış gibi yaptı. Herhalde mahzene bizi mahsustan çekmek istiyor… Hangimizde onunla uğraşacak hal kaldı? En iyisi mahzenin kapısını sıkıca kapatarak onu orada tek başına ölüme terk etmek olacaktır. Bu kapıyı dünyada kıramaz. İçeride gebersin!”</p>

  <p>“Doğru söylüyorsunuz monsenyör!”</p>

  <p>Dışarıdakiler derhal demir kapıyı kapattılar ve kilidi iki defa çevirdiler. Henri:</p>

  <p>“Birkaç gün sonra onun cesedini Seine Nehri’ne atmak lazım gelecek,” diye söylendi.</p>

  <p>Bunun üzerine yukardakiler sevinerek mahzenin önünden ayrıldılar.</p>

  <p>İhtiyar Pardaillan epey yara aldığı halde bunların hiçbiri tehlikeli değildi. Nitekim düştüğü taşlar üzerinde bir saat kadar baygın yattıktan sonra yavaş yavaş kendini toplamaya başladı.</p>

  <p>Aklı başına gelince, ilk olarak henüz ölmediğini düşündü ve bundan dolayı şaştı kaldı. Fakat acaba neredeydi? Eliyle sağı solu muayene etti. Her taraf taştı. Sol tarafında da hemen bir taş merdiven bulunuyordu. O zaman bulunduğu yerin bir mahzen olduğunu anladı.</p>

  <p>Aynı zamanda müthiş bir susuzluk boğazını kavuruyordu. Birdenbire eline birtakım dolu şişeler geçti. O zaman:</p>

  <p>“Eğer bunlar şarap şişeleri değilse şeytanın boynuzlarını kırarım,” diyerek karanlıkta bunlardan birinin ağzını yere vurdu. Kırılan şişeden soğuk şarap akmaya başladı. Pardaillan bir hamlede bunu sonuna kadar içti. Fakat bu kadar hareket bile onu son derece yormuştu. Yeniden yere düşerek belki bir saat kadar daha baygın kaldı.</p>

  <p>Kendisine gelince, ilk işi bir şişe şarabı daha yuvarlamak oldu. İlk şişe şarap aklını başına getirmişti. Kendisini toparlayarak yattığı yerde doğrulup oturdu:</p>

  <p>“Mademki yaşıyorum, mademki beni öldürmek için peşimden gelmeye cesaret edemediler, biraz kuvvet bulmaya çalışmalıyım,” diye düşündü. “Önce şu yaralarıma bakayım. Acaba ne haldeyim?”</p>

  <p>Bunun üzerine parmaklarıyla usta bir cerrah gibi vücudunun her tarafını muayene etti. Evvela başının arkasında bir yara vardı. Bu herhalde mahzene düşerken olmuş olacaktı. Bir de dişi kırılmış ve burnu hafifçe sıyrılmıştı. Sağ dirseği de bir yere çarpmış olduğu için olacak sızlıyordu. Sağ elinde Orthes’la yaptığı düelloda aldığı yara açılmıştı. Sol bileğinde ve sol dizinin üzerinde de birer yara vardı. Göğsünden de yaralanmıştı. Başka bir şeyi yoktu.</p>

  <p>“Oldukça yaralanmışım,” dedi. “Fakat bu yaralardan hiçbiri öldürücü değil! Kendi kendime iyileşebilirim.”</p>

  <p>Böyle söyleyerek gömleğini çıkardı. Bunu uzun uzun yırttı ve yaralarını âlâ cins şaraplarla yıkayarak güzelce sardı.</p>

  <p>Ondan sonra ayağa kalkınca kendisini oldukça iyi hissetti. İlk iş olarak hafif bir yarıktan içeri sızan ışığa gözleri alıştığından mahzenin kapısını muayene etti ve bunu dışarıdan açamamalarını temin için önünü kalaslar ve boş fıçılarla doldurdu. Ondan sonra kuru bir yer bularak derin bir uykuya daldı.</p>

  <p>On iki saatten fazla süren bir uykudan sonra kendisine gelen Pardaillan, karnının açlığından başka hiçbir gayritabiilik hissetmiyordu. Ufak bir araştırmadan sonra bir yığın domuz pastırması bularak sevindi:</p>

  <p>“Şimdi anladım,” dedi. “Bu mahzen oğlumun mahpus kaldığı aynı mahzendir.”</p>

  <p>Mükemmel surette karnını doydurdu. İki şişe de şarap içti.</p>

  <p>Sonra etrafı dikkatle muayene etti: Duvarlar, temel duvarları olduğu için gayet sağlamdı. Kapıya gelince, bu demir kapıyı kırabilmek için ancak bir top gerekirdi. Bu suretle hiçbir kurtuluş yolu olmadığını gördü. Bunu anlaması keyfini oldukça kaçırdı:</p>

  <p>“İşler kötü!” diye düşündü. “Domuz pastırmalarıyla şaraplar tükenince ne yapacağız? O zamana kadar idareli davranmalı!”</p>

  <p>Böylece günler geçti. Pardaillan’ın yaraları adamakıllı iyileşmişti. Kendisini eskisinden daha sağlam ve kuvvetli hissediyordu. Fakat büyük bir iktisatla yediği pastırmaları da tükenmişti. O zaman sadece şarapla kendisini tutmaya çalıştı. Karar vermişti. Sonuna kadar bekleyecekti ve açlıktan öleceğini hissettiği anda yanında bulunan hançeri kalbine saplayıp intihar edecekti. Buna kesin olarak karar vermiş bulunuyordu.</p>

  <p>Hafif yarıktan sızan ışıkla günleri hesaplayan Pardaillan, aradan bir ay kadar bir zaman geçmiş olduğunu büyük bir korkuyla düşündü. O zamana kadar kimse gelip kendisini aramadığı gibi konağa da kimse gelmemişti.</p>

  <p>Yoksa burada unutulmuş muydu?</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>