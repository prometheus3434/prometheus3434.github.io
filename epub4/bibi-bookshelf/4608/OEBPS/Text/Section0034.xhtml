<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Otuzuncu Bölüm</h1>

  <h2 class="sigil_not_in_toc">Huguenot’ların Arasında</h2>

  <p>Amiral Coligny’nin damadı olan de Teligny otuz yaşlarında kadar bir adamdı. Silah kullanmak kadar parlak bir zekâ sahibi olmakla da ün kazanmıştı. İşte gerek bu meziyetlerinden, gerek son derece iyi bir adam olmasından dolayı Amiral kendisini damatlığa kabul etmişti.</p>

  <p>Teligny kendilerini karşılayan bir hizmetçiye:</p>

  <p>“Ben içeri gidiyorum. Gelecek daha bir kişi var. Kim olduğunu elbette biliyorsun!” dedi.</p>

  <p>Ondan sonra Pardaillan’a:</p>

  <p>“Bu gece bir toplantı olacağı için kapıyı bizzat beklemeye mecburum. Amiral ve Kral da burada bulunuyor.”</p>

  <p>Şövalye büyük bir hayrete düşmüştü. Guise’den sonra şimdi de Huguenot’ların mı toplantısına şahit olacaktı? Kendisine karşı gösterilen bu aşırı güvenden dolayı da hayret içinde bulunuyordu.</p>

  <p>Teligny:</p>

  <p>“Sana karşı son derece minnettarız,” dedi. “Çünkü büyük bir kahramanlık göstererek Kraliçemizi kurtardın. Bundan dolayı sizi görmeyi ve size teşekkür etmeyi o kadar çok istiyorduk ki…”</p>

  <p>“Rica ederim, fazla iltifat ediyorsunuz.”</p>

  <p>“Katiyen!.. Üstelik bütün bu fedakârlığı Protestan olmadığınız halde yaptınız. Bu davranışınıza karşı size teşekkür borçluyuz.”</p>

  <p>“Size şunu da söyleyeyim ki, herhangi bir prensesin veya kraliçenin imdadına koşmuş olduğumu asla bilmiyordum. Buraya da sırf dostum Deodat’yı görmeye ve kendisinden yardım istemeye geldim.”</p>

  <p>“Hepimiz buradayız ve Kont de Marillac da…”</p>

  <p>“Kont de Marillac mı?”</p>

  <p>“Evet! Deodat’nın asıl ismi budur. Şu noktayı da söyleyeyim ki, kendisini âdeta büyülediniz. Sizi o kadar seviyor ki, yeminini bile isminiz üzerine ediyor.”</p>

  <p>“Bu gece burada bulunacak mı?”</p>

  <p>“Buradadır. Şimdi çağırayım.”</p>

  <p>Teligny hizmetçilerden birine yeni bir emir verdi. Şövalye bu hizmetçinin de diğerleri gibi tepeden tırnağa kadar silahlı olduğunu gördü. Konağın her türlü baskına karşı koyması için gerekli bütün tedbirler alınmıştı. Bir muhasaraya bile karşı koyabileceklerdi.</p>

  <p>Birkaç saniye sonra bir kapı açıldı. Kont de Marillac kollarını açarak Pardaillan’a doğru koştu:</p>

  <p>“Sizi burada görmek benim için ne büyük bahtiyarlık. Bana muhtaç olduğunuzdan dolayı ne kadar memnunum. Kılıcımı mı, yoksa para kesemi mi istemeye geldiniz? İkisi de sizindir.”</p>

  <p>Şövalye de Pardaillan ilk defa olarak tam manasıyla bir arkadaşa sahip olmanın sevincini duydu. Gözleri gayriihtiyari sulandı:</p>

  <p>“Size nasıl teşekkür edeceğimi bilemiyorum,” dedi.</p>

  <p>“Teşekkür etmek mi? Borçlu olan siz değilsiniz, biziz. Bu konakta bulunan herkes size karşı borçludur.”</p>

  <p>Teligny iki arkadaşı yalnız bırakarak çekildi. Pardaillan:</p>

  <p>“Bu gece sizi çok neşeli görüyorum,” dedi. “Otele geldiğiniz zaman çok düşünceliydiniz. Yoksa size mutluluk veren bazı olaylar mı oldu?”</p>

  <p>“Büyük bir mutluluk diyebilirsiniz.”</p>

  <p>“Nasıl mutluluk? Affedersiniz, hususiyetlerinize karışmak haddim değil.”</p>

  <p>“Bilakis! Bu ilginiz bana karşı beslediğiniz sevgiyi ispat eder. Bu saadet bir sırdır. Fakat benim sizden gizleyecek hiçbir sırrım olmadığı için şimdi size anlatacağım. Bunun sır olması, etrafımdakilerin bunu bilmelerini istemediğim içindir.”</p>

  <p>“Anlıyorum.”</p>

  <p>“Bu sır, büyük bir aşktır.”</p>

  <p>Pardaillan başını salladı. Deodat devam etti:</p>

  <p>“Bir seneden beri seviyorum. Öyle bir aşk ki, bütün hayatımı buna vakfetmeye hazırım. Benim için dünyada ondan başka bir şey yoktur. Bu aşktan vazgeçmek benim için ölüm demektir. Sevgilimin bana ihanet etmesi beni öldürmesi demektir. İşte Paris’e belki de sevgilimden ebediyen ayrılmak için gelmiş bulunuyordum. Fakat yolda ona rastladım. Şimdi o da Paris’tedir ve haftada iki gün kendisini göreceğim. Sonra…”</p>

  <p>“Sonra?..”</p>

  <p>“Sonra onu Bearn’e götüreceğim. Onunla orada evleneceğiz…”</p>

  <p>“Şimdi mutluluğunu anlıyorum.”</p>

  <p>“Evet, fakat ben de hep kendimden bahsediyorum… Seni sormak aklıma bile gelmiyor.”</p>

  <p>Pardaillan gözlerini başka tarafa çevirdi:</p>

  <p>“Ben de seviyorum.”</p>

  <p>“Sen de mi? Ne kadar iyi… Düğünlerimizi beraber yaparız…”</p>

  <p>“Ne kadar uzak…”</p>

  <p>“Neden?”</p>

  <p>“Dinle dostum. Ben de seviyorum. Ben de ondan ayrılacak olursam yaşayamayacağımı zannediyorum. Sizin gibi eğer bir ihanete uğrayacak olursam ya ölür yahut da deliririm. Aramızda bir fark var. Siz sevgilinizi haftada iki defa görüyorsunuz. Halbuki ben kendisiyle daha görüşmedim. Siz sevildiğinizi biliyorsunuz, halbuki ben nefret edildiğime kaniyim. Siz sevgilinizin nerede olduğunu biliyorsunuz. Benimki ise kayboldu. Fakat ne olursa olsun, benden nefret ettiğini bilsem bile, onu mutlaka bulmam lazım. İşte bu iş için yardımınızı istiyorum.”</p>

  <p>“Bana güvenebilirsiniz. Sevgiliniz Paris’te mi?”</p>

  <p>“Öyle sanıyorum.”</p>

  <p>“O halde onu birlikte ararız. Fakat neden kayboldu? Bunu biliyor musunuz?”</p>

  <p>Pardaillan bunun üzerine bütün olup biteni anlattı. Onu nasıl tanıdığını, Loise’ın kendisinden imdat istemesini, nasıl tevkif edilerek Bastille’e gönderildiğini, oradan nasıl çıkabildiğini, hepsini anlattı. Yalnız Montmorency ismini söylemeyi muvafık bulmadı. Deodat bütün bunları sonsuz denecek bir merak ve âlâkayla dinliyor ve genç Pardaillan’ı daha fazla takdir ediyordu.”</p>

  <p>Şövalye sözlerini şöyle bitirdi:</p>

  <p>“Loise’ın bulunması muhtemel olan yerle annesini kaçırmakta menfaati olan adam hakkında ufak bir şüphem var. İsterseniz araştırmalarımıza Temple civarından başlayalım.”</p>

  <p>“Pekâlâ!.. Araştırmalarımıza ne vakit başlamamızı istiyorsunuz?..”</p>

  <p>“Yarından itibaren…”</p>

  <p>“Pek güzel… Emrinizde olacağım. Şimdi geliniz de sizi görmek isteyen bazı kimselere takdim edeyim.”</p>

  <p>“Kimlere?..”</p>

  <p>“Navarre Kralına, Amirale, Prens de Conde’ye…”</p>

  <p>“Fakat…”</p>

  <p>“Hayır, hayır, hiç sıkılmayınız. Bunlar sizi zaten önceden tanıyorlar. Çekinmenize hiç yer yok.”</p>

  <p>Kont, Pardaillan’ı elinden tutarak ve biraz da zorlayarak birkaç odadan geçirdi ve büyük bir salona soktu.</p>

  <p>Bu salonda bir masanın çevresinde beş kişi oturuyordu. Pardaillan bunların ikisini tanıdı. Biri kapıda karşılaştığı Teligny, diğeri ise birkaç defa uzaktan görmüş olduğu Amiral Coligny idi.</p>

  <p>Kont:</p>

  <p>“Size Şövalye de Pardaillan’ı takdim ederim,” dedi.</p>

  <p>İçerdekiler kendisini saygıyla selamladılar. Amiral elini uzattı:</p>

  <p>“Elinizi sıkayım,” dedi. “Sizin kadar cesur ve kuvvetli bir genci tanımak bana şeref verir.”</p>

  <p>Şövalye heyecan içindeydi. Bundan sonra on yedi on sekiz yaşlarında bulunan ve IV. Henri ismiyle ileride Fransa tahtına geçecek olan genç, elini uzattı:</p>

  <p>“Annemi kurtaran bu eli ben de sıkmak isterim,” dedi. Bundan sonra Henri de Navarre’nin on dokuz yaşlarında kadar görünen yeğeni Prens de Conde, Pardaillan’ın elini sıktı.</p>

  <p>En sonunda yaşlı bir adam:</p>

  <p>“Eğer ihtiyar d’Andelot’un dostluğu hoşunuza gidiyorsa bunu da kazanmış olduğunuzu size söylemek isterim,” dedi.</p>

  <p>Pardaillan hepsine karşı gösterilmesi gereken saygıyı gösteriyor, icap eden sözleri söylüyordu.</p>

  <p>Kral:</p>

  <p>“Zekâ ve cesarette numuneye ihtiyacınız yoktur,” dedi. “Sizi bütün kalbimle takdir ederim.”</p>

  <p>Pardaillan, konuşmalarına meydan vermek için odadan çekilmek istedi. Fakat esasen müzakereler sona ermiş bulunuyordu. Yalnız deminden beri beklemekte oldukları bir kimse vardı.</p>

  <p>Tam bu sırada hizmetçi içeri girerek:</p>

  <p>“Mareşal de Montmorency geldi,” haberini verdi. Kral ve amiralin gözleri sevinçle parladı. Kral:</p>

  <p>“François de Montmorency’yi tanımakla memnun olacağım,” dedi. “İçeri girsin. Siz Amiral ve yeğenini yanımda bulunacaksınız.”</p>

  <p>Odada bulunan diğer kimseler çıkmak üzere ayağa kalktılar. Yalnız Pardaillan taş gibi donmuş kalmıştı. Deodat bunu görünce:</p>

  <p>“Ne oldunuz?” diye sordu.</p>

  <p>Pardaillan kekelerken Kral kendisine doğru yürüdü:</p>

  <p>“Kont de Marillac, hür ve serbest yaşamaktan başka gayeniz olmadığını söyledi. Ben her zaman sizi yanımızda görmek isterim. Her zaman buraya gelebilirsiniz.”</p>

  <p>Pardaillan kendisini toplamıştı:</p>

  <p>“Din için yapılan savaşlardan nefret ettiğimi gizleyemem. Fakat ne zaman emrederseniz sizin için hayatımı feda etmekten çekinmem…”</p>

  <p>Pardaillan, Deodat ile birlikte dışarı çıktı. Kont, Pardaillan’ın ne kadar büyük bir heyecan içinde bulunduğunu fark etmişti:</p>

  <p>“Fakat sende bir şey var. Onu bana neden söylemiyorsun?” diye tekrarladı.</p>

  <p>“Dinle… Kralın yanına girecek olan adam Mareşal Montmorency mi?..”</p>

  <p>“Evet…”</p>

  <p>“François de Montmorency, değil mi?”</p>

  <p>“Ta kendisi…”</p>

  <p>“İşte bu adam…”</p>

  <p>“Evet, o adam…”</p>

  <p>“O adam sevdiğim kızın, yani Loise’ın babasıdır ve kendisine yanımda bulunan bir mektubu vermek mecburiyetindeyim.”</p>

  <p>“Bunda ne var?..”</p>

  <p>“Bu mektubu ona vermezsem sevgilime ihanet etmiş olacağım. Çünkü Loise’ı büyük ve kuvvetli bir himayeden mahrum bırakacağım.”</p>

  <p>“Pekâlâ, neden vermiyorsun?”</p>

  <p>“Verirsem bu adam benden nefret edecek, Loise de benim için ebediyen kaybolacak…”</p>

  <p class="yildiz"><img alt="bsg-05" src="../Images/bsg-05.jpg"/></p>
</body>
</html>