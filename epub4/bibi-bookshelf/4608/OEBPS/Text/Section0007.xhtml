<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Üçüncü Bölüm</h1>

  <h2 class="sigil_not_in_toc">Şeref ve Asalet</h2>

  <p>Aradan bir saat geçmişti… François genç karısını sütannesinin evine bırakırken şafakla beraber geri geleceğini söyleyerek şatolarına doğru atını dörtnala sürdü. Orada babasının kendisini beklemekte olduğunu biliyordu.</p>

  <p>François şatoya varınca, her tarafın büyük mumlarla donatılmış olduğunu gördü. Şatonun silah odasında büyük bir kalabalık vardı. Babası Kont de Montmorency, üç ayaklı bir basamakla çıkılır bir taht üzerinde oturmuş bulunuyordu.</p>

  <p>Duvarları kıymetli silahlarla süslenmiş bu büyük salonun sağında ve solunda zırhlı elbiselerini giyinmiş elli kadar subay dimdik duruyordu. Tahtın üstünde büyük bir çerçeveli resim göze çarpıyordu. Bu resim, Montmorency ailesinin cedlerinden Bochard’a aitti. Bu adam, vaktiyle bir süre Fransa hükümetini elinde tutmuştu. Sert bakışlı, azimkâr bir adam olduğu hemen anlaşılıyordu.</p>

  <p>İhtiyar Kont de Montmorency da zırhlı bir elbise giyinmişti. Kalın bir kılıca dayanmış bir halde oturuyordu. Bu duruşuyla, savaş meydanında dövüşen bir başkomutanı andırıyordu. Bütün ömrü mücadele içinde geçen ihtiyar Kontun Fransa askerlik tarihinde çok parlak bir yeri vardı. Fransa Kralı I. François’nın, kendisini kucakladığı Marignan savaşından Huguenot’ları tamamıyla yok ettiği Bordeaux savaşına kadar girmediği savaş hemen hemen yok gibiydi.</p>

  <p>François, babasını iki seneden beri görmemişti. Ona doğru yaklaştı. Yanında kendisinden az evvel gelen kardeşi Henri duruyordu. Kardeşinin kendisine çevirdiği kin dolu bakışları görmeyerek babasını selamladı.</p>

  <p>Kont de Montmorency, büyük oğlunun boylu boslu, çok güçlü bir delikanlı olduğunu görünce dudaklarında bir tebessüm belirdi. İşte onun gösterdiği bütün şefkat bundan ibaret kaldı.</p>

  <p>Yaşlı savaşçı nihayet herkesin tamam olduğunu anlayınca söze başladı:</p>

  <p>“Geçen Aralık ayında İmparator Charles Quint’in Metz şehrinin surları önünde ne kadar büyük bir hezimete uğradığını biliyorsunuz. Fransız ordusunun mukavemeti ve kahramanca saldırışları sonunda birkaç gün içinde soğuktan ve hastalıktan 60.000 kişilik ordusu hemen hemen tamamıyla mahvoldu. Hepimiz Charles Quint İmparatorluğunun artık tamamıyla mahvolduğuna ve bir daha kalkınamayacağına inanmıştık. İspanya da mağlup edildi. Huguenot’ların da hakkından geldik. Artık Fransa’yı tehdit eden hiçbir tehlikenin kalmadığına inanmıştık. Bütün ilkbahar, Kral II. Henri’nin tertip ettiği eğlencelerle, av partileriyle geçti. Fakat şimdi karşımıza yeni bir tehlike çıktı. Müthiş bir tehlike…”</p>

  <p>İhtiyar Kont bir dakika nefes aldı:</p>

  <p>“İmparator Charles Quint, 20.000 ölü, 15.000 yaralı ve 80 top bırakarak kaçmıştı. Fakat bu süre içinde kendisini yeniden toplamış bulunuyor. Yeniden baş kaldırdı. Şimdi ilerliyor, üzerimize yürüyor. Dün ilk haberler geldi: Charles Quint, Picardie ve Artois eyaletlerini ele geçirmek üzereymiş. İlk hedefi de Therouanne imiş. Eğer Therouanne’ı zaptedecek olursa Fransa için tehlike pek büyük olacaktır. Onun için Majeste Kralla konuştuk. Ben Paris civarında büyük bir ordu hazırlayacağım. Fakat o zamana kadar 2.000 kişilik bir süvari kuvveti süratle hareket ederek Therouanne kalesine varacak, oraya kapanacak ve düşmana karşı savaşarak son erine kadar canını verecektir. Düşman böylelikle vakit kaybedeceğinden, biz de hazırlıklarımızı tamamlamış olacağız.”</p>

  <p>Salondaki subayların ağzından şu tek cümle, gök gürültüsünü andıran bir şiddetle çınladı:</p>

  <p>“Kanımızın son damlasına kadar çarpışacağız!”</p>

  <p>“Buna eminim! Çünkü hepiniz Fransız kanı taşıyorsunuz. Şimdiye kadar size bir komutan tayin etmemiştim. Bu tehlike dolu sefer için size layık gözü pek bir komutan lazımdı. İşte onu şimdi tayin ediyorum: Oğlum François!..”</p>

  <p>François sanki bir yıldırımla vurulmuştu:</p>

  <p>“Ben mi baba?” diye kekeledi.</p>

  <p>“Evet oğlum, sen! Sana son derece şerefli bir görev veriyorum. Kralını, vatanını ve babanı kurtaracaksın. 2.000 cesur burada emrine hazır. Haydi çabuk zırhlı elbiselerini giyin, silahlarını takın. On beş dakikaya kadar hareket etmeye hazır olmalısın. Therouanne’da ya düşmanı mağlup edeceksin yahut da silah arkadaşlarınla birlikte canını vatanın uğrunda feda edeceksin. Sen de, Henri, şatoda kalacak ve burasını bir kale haline sokacaksın.”</p>

  <p>Henri sevincinden kabına sığamıyordu. Kendi kendine: “Oh, nihayet Jeanne benim olacak!” diye düşündü.</p>

  <p>François hâlâ perişan bir durumda idi. Aklına hemen Jeanne, melek yüzlü karısı gelmişti. Şimdi hemen hareket ederse o ne olacaktı?</p>

  <p>“Fakat baba,” dedi, “benim hemen hareket etmeme imkân yok.”</p>

  <p>Kont bu sözler üzerine kaşlarını çattı:</p>

  <p>“François de Montmorency, hemen hareket edeceksin, anladın mı? Haydi çabuk diyorum!”</p>

  <p>“Rica ederim babacığım, beni dinleyiniz… Sizden iki saatlik bir müsaade istiyorum.”</p>

  <p>Bu sözler asil Kontu yeniden sıçrattı. Hiddetinden tir tir titriyordu. Bütün salonu çınlatan sesiyle:</p>

  <p>“Demek Kralın emrini ve benim emrimi dinlemiyorsun öyle mi?”</p>

  <p>“Sizden sadece iki saatlik izin istiyorum. Çok önemli bir işim var.”</p>

  <p>“Bundan daha önemli işin olamaz. Taşıdığın ismi ve şerefi muhafaza etmek için derhal emrime itaat etmek mecburiyetindesin. Yoksa seni derhal kendi elimle tevkif ederim. Şayet haksız isem başıma yıldırımlar düşsün. Beş yüzyıldan beri ilk defa olarak soyumuzdan biri ölümden korkuyor.”</p>

  <p>François’ya karşı yapılan bu hareket çok ağırdı. Bu durum karşısında François için ölümden başka çare kalmamış bulunuyordu. Bir anda her şeyi unuttu. İzzeti nefsine karşı yapılan bu hakaretin altında kalamazdı. Her şey gözünün önünden silindi. Başını kaldırdı ve babasına karşı şiddetli bir sesle:</p>

  <p>“Montmorency soyundan gelmiş bir kimsenin ölümden korktuğunu söylemeye cesaret edecek olan kimsenin başına yıldırımlar yağsın… Şerefim ve asaletim üzerine söz veriyorum ki, derhal yola çıkıyorum. Fakat ölmeden dönecek olursam o zaman, Kont de Montmorency, sizinle görülecek bir hesabım olacak. Şimdilik hoşça kalın. Hizmetçim, atım, zırhım, elbisem ve kılıcım hazırlansın!..”</p>

  <p>Böyle diyerek sert adımlarla kapıya doğru yürüdü. Bu anda bütün gözler ihtiyar Konta döndü. Herkes Kontun, oğlunun tevkif emrini vermesini bekliyordu. Fakat Kont bunu yapmadı. Bilakis dudaklarında bir gülümseme dolaştı:</p>

  <p>“İşte Montmorency soyuna yakışacak davranış budur,” diye söylendi.</p>

  <p>On dakika sonra François, zırhlı elbiselerini giyinmiş, atına binmeye hazır bir vaziyette şatonun avlusunda duruyordu.</p>

  <p>Orada bulunan uşaklardan birine:</p>

  <p>“Çabuk bana Henri’yi çağırınız,” dedi.</p>

  <p>Meşalelerin aydınlattığı meydana gelen Henri:</p>

  <p>“Buradayım François,” diyerek ilerledi. “Burada kalacağım için ben de veda etmek üzere senin yanına geliyordum.”</p>

  <p>İki kardeş yalnız kaldılar.</p>

  <p>François:</p>

  <p>“Kardeşim,” dedi, “ben gidiyorum. Fakat arkamda büyük bir ıstırap bırakıyorum.”</p>

  <p>“Istırap mı?”</p>

  <p>“Evet, başka bir kelime bulamadım. Nasıl diyeyim; son derece zor bir durumdayım. Sen, Jeanne de Piennes’i tanır mısın?”</p>

  <p>“Evet…”</p>

  <p>“Biz onunla sevişiyoruz. Altı aydan beri bu aşk devam ediyor. Üç aydan beri de o benim karım oldu. Ve nihayet iki saat önce de onunla evlendik…”</p>

  <p>Henri elinde olmadan sarsıldı. François bunun farkına varmıştı:</p>

  <p>“Çok şaştın, değil mi? Fakat bu hakikattir, iki saat önce Margency rahibi nikahımızı kıydı. Hepsi bu kadar değil, Jeanne bu anda ölmüş bulunan babasının başucunda ağlamaktadır. Margency malikânesi de Kont de Montmorency malikânesine ilave edilmiş olduğundan arkamda Jeanne’ı kimsesiz ve beş parasız bırakıyorum.”</p>

  <p>“Evet, anlıyorum.”</p>

  <p>“Şimdi beni iyice dinle. Jeanne’ı emanet ediyorum… Onu her şeye rağmen himaye etmeyi bana vaat ediyor musun?..”</p>

  <p>“Vaat ediyorum.”</p>

  <p>“Eğer harpten sağ dönersem onu eskisi gibi babasının evinde rahat bulmalıyım. Eğer harpte ölecek olursam o zaman bu sırrı babama söylersin. Vasiyetim, miras hissemin karıma verilmesidir. Bunu mutlaka temin edeceksin. Şimdi sözlerimi yapacağına yemin ediyor musun?”</p>

  <p>“Yemin ediyorum.”</p>

  <p>François kardeşini kucaklayarak bağrına bastı. Bu sırada atı gelmişti. Hemen üzerine atladı ve harekete hazır 2.000 süvarinin önüne geçti. Kuvvetli bir sesle:</p>

  <p>“Ölüme kadar ileri!” komutunu verdi. Askerler bir ağızdan cevap verdiler:</p>

  <p>“Seni ölüme kadar takip edeceğiz!”</p>

  <p>Sonra atlar hareket ettiler. Nal ve silah sesleri yavaş yavaş silindi. Onların hareketini gören Kont de Montmorency de atına bindi ve Paris’e doğru yola çıktı.</p>

  <p>Henri şatoda yalnız kalmıştı…</p>

  <p class="yildiz"><img alt="bsg-03" src="../Images/bsg-03.jpg"/></p>
</body>
</html>