<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Otuz Dokuzuncu Bölüm</h1>

  <h2 class="sigil_not_in_toc">Vuran Çekiç Meyhanesi’ne Baskın</h2>

  <p>İhtiyar Pardaillan, Vuran Çekiç Meyhanesi’nde oğluyla görüştükten sonra konağa neşe içinde dönmüştü. Yolda oğlu için şöyle düşünüyordu:</p>

  <p>“Vay kâfir şeytan! Fakat oğlum bu gibi işlere ne diye burnunu sokuyor?.. Şimdi de koca Paris’te sanki sevilecek başka kız kalmamış gibi Loise’a tutulmuş. Yazık ki sözlerim, öğütlerim para etmedi. Eğer beni dinleseydi adam olurdu. Ne yaparsan boş… Kaderde ne varsa o oluyor. Ne biçim bir çocuk bu?.. Tam da bir kartal yavrusu gibi oğlum varmış… Neyse şimdi bana düşen, ona elimden geldiği kadar yardım etmektir.”</p>

  <p>De Mesmes’e varınca, Mareşalin sabırsızlıkla kendisini beklediğini söylediler. Hemen onun dairesine çıktı. Mareşal Damville, Pardaillan’ı düşünmüyordu. Biricik düşüncesi, tabanca atmak suretiyle arabaya hücum eden adamın kim ve ne olduğunu öğrenmekti. Bunun, arabayı uzaktan takip etmiş olmasından ve evi öğrenmesinden korkuyordu.</p>

  <p>İhtiyar asker, Mareşalin odasına girerken:</p>

  <p>“Uykusuzluktan çok yorgun bir halde olduğumu söylemeye mecburum,” dedi.</p>

  <p>Mareşal:</p>

  <p>“Geçmiş olsun!” diye cevap verdi. “Zannederim siz de hücuma uğradınız.”</p>

  <p>“Evet! Vâkıâ bu hücum size karşı yapılmıştı. Bereket versin ki, ben de orada bulunuyordum.”</p>

  <p>“Hücum eden kimdi?.. Maksadı ben miydim?.. Yoksa araba mıydı?..”</p>

  <p>“Zannederim ikisi de…”</p>

  <p>“Hücum edeni yahut edenleri yakalayabildiniz mi?.. Haydi, söyleyiniz!”</p>

  <p>“Galiba monsenyör, gece rahat rahat uyudular. Keyfiniz yerinde… Halbuki ben sabaha kadar bütün geceyi koşmak ve dolaşmakla geçirdim. Durumu anlatayım. Konaktan iki yüz adım kadar ötede tabanca patlar patlamaz araba dörtnala kalktı. Ben de peşinden koşmaya başladım. Bu sırada arabayı yakalamak için bir adamın da var kuvvetiyle koşmakta olduğunu gördüm. Ben hemen arabayla bu adamın arasına girdim. Beni görünce: ‘Yaklaşma,’ diye bağırdı. Bunun üzerine cevap olarak: ‘Sen yaklaşma,’ dedim. Cevap vermeden kılıcını çekip üzerime atladı. Doğrusunu söylemek gerekirse adam hem iri yarı, güçlü hem de kılıcını çok ustaca kullanıyordu. Önce onun hücumlarını çeldikten sonra ben ileri atıldım. Bana dayanmak istiyordu. Fakat karşımda tutunamayacağını anlar anlamaz, bu sefer kaçmaya başladı. Gözlerini arabanın kaybolduğu yerden ayırmıyordu. Bundan, çapkının hedefinin araba olduğu anlaşılıyordu. Birdenbire önümden kaçarak koşmaya başladı. Tabii kendisini takip ettim. Maksadı, başka yollardan dolaşarak arabayı önlemekti.”</p>

  <p>“Sonra ne oldu?..”</p>

  <p>“Müthiş bir kovalamaca oldu. Çapkının kolları kadar bacakları da kuvvetliymiş. O koştu, ben kovaladım. Elimden kurtulamayacağını anlayınca Seine Nehri’nin karşı tarafına geçti. Ben tabii peşinden ayrılmadım. Büyük kilisenin etrafından birkaç defa dolaştık. Sizin anlayacağınız, bu kovalamaca hemen hemen sabaha kadar sürdü. Sonunda kuvvetten kesildi. Kendisini bir köşe başında sıkıştırdım. Teslim olmasını istedim, kabul etmedi. Aramızda ölesiye bir çarpışma başladı. Eğer onu öldürmeseydim herhalde o beni öldürecekti.”</p>

  <p>“Demek öldürdün?”</p>

  <p>“Evet, kılıcım göğsünün bir tarafından girip öbür tarafından çıktı.”</p>

  <p>Damville rahat bir nefes aldı:</p>

  <p>“Teşekkür ederim Pardaillan. Bana büyük bir hizmette bulundun. Sana mükâfat olarak iki yüz ekü verdireceğim.”</p>

  <p>“Çok teşekkür ederim, muhterem senyör… Size bu şekilde hizmet edebildiğim için mesudum. Ancak bir şey sormak isterim. Acaba bu hizmetim bir işe yaradı mı? Hazineyi sağ salim gideceği yere götürebildiniz mi?”</p>

  <p>“Evet, senin ve Orthes’un fedakârlığı sayesinde bunu başardım.”</p>

  <p>Pardaillan müsaade alarak Mareşalin yanından ayrıldı. Doğruca odasına girdi. Kendi hizmetinde bulunan Didier’ye sordu:</p>

  <p>“Konakta Gillot adında kimse var mı?”</p>

  <p>“Var efendim. Başseyistir.”</p>

  <p>“Jeannette adında bir kadın?..”</p>

  <p>“Kilere bakan hizmetçi kadındır.”</p>

  <p>“Haydi öyleyse bana bunları çağır.”</p>

  <p>On dakika sonra Jeannette, gülerek odaya girdi.</p>

  <p>Pardaillan sordu:</p>

  <p>“Jeannette sen misin?”</p>

  <p>“Evet efendim.”</p>

  <p>“Pekâlâ, sen çok iyi bir kızsın… Şu ocağın üzerindeki iki eküyü al…”</p>

  <p>Kızcağız bir şey anlamamakla beraber kendisine verilen iki eküyü aldı ve dışarı çıktı. Beş dakika sonra da ahmak suratlı bir adam içeri girdi.</p>

  <p>Pardaillan kaşlarını çatarak:</p>

  <p>“Gillot denilen adam sen misin?” diye sordu.</p>

  <p>“Evet, benim…”</p>

  <p>“Senin başın hiç hoşuma gitmiyor, anladın mı?”</p>

  <p>Şaşıran ve korkan Gillot kekeledi:</p>

  <p>“Niçin efendim?”</p>

  <p>“Çok saygısız ve terbiyesiz bir adamsın da ondan… Şimdi anladın mı?”</p>

  <p>“Eğer bir kusur işledimse affediniz.”</p>

  <p>“Neyse, bu defalık affediyorum. Haydi defol ve yüzüne daha iyi bir şekil vermek için iki kulağını kesmek istediğimi sakın unutma…”</p>

  <p>Bundan sonra iki saat kadar deliksiz bir uyku çekti. Uyanınca, yine Didier’den, Mareşalin Kral tarafından kabul edilmek üzere saraya gitmiş olduğunu öğrendi. Aynı zamanda gözüne, masanın üzerinde duran içi para dolu yeni bir kese ilişti. Kendi kendine:</p>

  <p>“İşte ekü yağan bir ev,” diye düşündü. “Şimdilik burdan toplamaya gayret edelim.”</p>

  <p>Bunları beline yerleştirdikten sonra giyindi. Maksadı, oğlunu görmek üzere Vuran Çekiç Meyhanesi’ne gitmekti. Fakat yolda aklına oğlunun köpeği Pipeau geldi. Bunu almak için Deviniere Oteli’ne uğramaya karar verdi.</p>

  <p>Otele vardığında tam yemek zamanıydı. Sofralar kurulmuş, âlâ yemek kokuları ortalığı kaplamıştı.</p>

  <p>Pardaillan karnının acıktığını hissederek hemen dört kişi için özel surette hazırlanmış bir sofranın başına geçti.</p>

  <p>Bunu gören garsonlardan biri kendisine yaklaştı:</p>

  <p>“Affedersiniz,” dedi. “Bu sofranın sahibi var.”</p>

  <p>Pardaillan başını salladı:</p>

  <p>“Pek susadım. Şimdi bana bir şişe âlâ şarap getir bakayım,” dedi.</p>

  <p>Garson bir şey söylemeden çekildi. Az sonra şef garson olan Lubin azametle masaya yaklaştı. Sert bir sesle:</p>

  <p>“Bayım, size masanın sahibi bulunduğu haber verildi zannederim,” dedi.</p>

  <p>İhtiyar asker, kendisini tanıdı:</p>

  <p>“Vay, siz misiniz? Keyfiniz yerinde mi?”</p>

  <p>Eski papaz, o zaman Pardaillan’ı tanıdı:</p>

  <p>“Aman, siz misiniz Şövalye?” diye kekeledi.</p>

  <p>“Benim ya! Patronunuz Landry Usta’yı görmek için yüz saatlik yoldan geldiğim halde nasıl karşılanıyorum. Şaştım doğrusu… Azizim, hemen gidip Landry Usta’yı bana gönder bakayım.”</p>

  <p>Az sonra otelin mutfağından bir homurtu yükseldi ve Landry Usta, yüzü gözü kızarmış, ter içinde olduğu halde göründü.</p>

  <p>Pardaillan:</p>

  <p>“Ne o azizim Landry,” dedi. “Yüzünüz gözünüz kızarmış, ağlıyor musunuz yoksa?.. Benim geldiğimi duyunca, sevinç gözyaşları döküyorsunuz galiba…”</p>

  <p>“Evet Şövalye, hem sevinçten hem de az önce doğradığım soğan yüzünden gözyaşı döküyorum.”</p>

  <p>“Öyle mi? Doğrusu böyle karşılandığımdan dolayı pek sevindim.”</p>

  <p>Landry Usta, beti benzi atmış olduğu halde:</p>

  <p>“Acaba otelimizde ne kadar kalarak bizi sevindireceksiniz?” diye sordu.</p>

  <p>“Hiç… Yalnız geçerken uğradım.”</p>

  <p>Bu sefer otel sahibi mırıldandı:</p>

  <p>“Ah, bizim için ne talihsizlik!..”</p>

  <p>“Mademki bu kadar acı duydunuz, ben başka bir masaya geçeyim. Bu sofra kimler için hazırlandı?..”</p>

  <p>“Vikont d’Aspremont, bugün, arkadaşlarından olan Cruce, Pezou ve Kervier gibi saygı değer dostlarına burada bir ziyafet veriyorlar…”</p>

  <p>“Öyle mi? Doğrusu lokantanız şeref kazanacak. O halde derhal kalkıyorum. En iyisi, şu masanın arkasındaki küçük odada yemek yiyeyim. Orada bana bir sofra hazırlasınlar.”</p>

  <p>Landry Usta sevinçle:</p>

  <p>“Emredersiniz,” diye mırıldandı.</p>

  <p>“Zannederim size bir miktar borcum da var.”</p>

  <p>“Evet efendim. Öyle bir şey olacak.”</p>

  <p>Landry’nin güvensiz bakışını gören Pardaillan:</p>

  <p>“Rica ederim, hesabımı çıkarın. Derhal hepsini ödeyeyim,” diyerek sözünü bitirdi. Aynı zamanda eliyle de kemerine vurdu.</p>

  <p>Para sesini duyan Landry’nin gözleri parlamıştı:</p>

  <p>“Emredersiniz Şövalye!” diye haykırdı.</p>

  <p>Aynı zamanda mutfaktan:</p>

  <p>“Tutun! Vurun! Yakalayın hırsız!” diye feryatlar yükseldi. Ve tüyleri karmakarışık, iri bir köpek, ağzında kızarmış bir tavşan olduğu halde fırladı. Köpek, kapının kapalı olduğunu görünce, Pardaillan’ın bulunduğu köşeye sığındı. Tavşanı yere bıraktıktan sonra hırlayarak, üzerine gelenleri bekledi.</p>

  <p>İhtiyar asker:</p>

  <p>“Bu köpek herhalde Pipeau’dur!” diye haykırdı.</p>

  <p>Landry:</p>

  <p>“Evet efendim,” diye cevap verdi. “Fakat bu tavşan Vikont d’Aspremont’a aitti.”</p>

  <p>Şövalye:</p>

  <p>“Aldırma,” diye cevap verdi. “Tavşanın bedelini de ben öderim.”</p>

  <p>Köpeği kovalayanlar geri dönerken Landry:</p>

  <p>“Bu köpek, şimdiye kadar görmüş olduğum köpeklerin en iyisi ise de maalesef hırsızlık huyunu hiç beğenmiyorum,” dedi.</p>

  <p>“Oğlum nasıl, iyi mi?”</p>

  <p>“Afiyettedir. Kendisini görmediniz mi?”</p>

  <p>“Hayır, çünkü yeni geliyorum.. Haydi soframı çabuk hazırlasınlar. Yemeklerimin hepsini birden getirsinler. Ve beni rahatsız etmesinler. Yalnız başıma yemek yemekten çok hoşlanırım.”</p>

  <p>Birkaç dakika içinde sofra hazırlandı. İçeriye, kaptığı tavşanı almadıklarını gören Pipeau da geldi. Pardaillan bu odadan memnun kaldı. Çünkü küçük perdelerle ayrılan camlarından lokantaya girip çıkanları göreceği gibi aralık kapıdan da Vikont’la arkadaşlarının konuştuklarını da duyabilecekti.</p>

  <p>Köpek, tavşan kızartmasını iştahla yedikten sonra ihtiyar Pardaillan’a minnetle baktı. Yanına yaklaşarak kendisini tanımak ister gibi kokladı. Sonra kısaca havladıktan sonra kapının karşısına yerleşti.</p>

  <p>Tam bu sırada içeriye Vikont’la iki arkadaşı girdi.</p>

  <p>Garsonlar bunları doğruca hazırlanmış olan sofraya götürdüler; üçüncü davetli olan Cruce biraz geç geldi. Nefes nefese otururken:</p>

  <p>“Louvre Sarayı‘ndan geldiğim için biraz geciktim. Affedersiniz,” diye söylendi.</p>

  <p>Pezou kaba kaba güldü:</p>

  <p>“Ne o? Cılız Charles sizi fazla meşgul etti galiba…”</p>

  <p>Cruce:</p>

  <p>“Krala mükemmel bir tüfek sattım,” dedi. Orthes:</p>

  <p>“Kral nasıl?” diye sordu.</p>

  <p>“Hep eski Kral… Daima sulh taraftarı. Biricik isteği Katoliklerle Huguenot’ları barıştırmak… Amiral Coligny’ye bir memur gönderdi. Navarre Kraliçesine bir mektup yazdı. Kız kardeşini Henri de Bearn’e vermek istiyor.”</p>

  <p>Vikont:</p>

  <p>“Ya, öyle mi? Yakında görüşürüz,” diye homurdandı.</p>

  <p>Cruce:</p>

  <p>“Size gayet meraklı bir şey anlatacağım,” dedi. “Gecikmemin asıl sebebi, sarayda geçen şaşılacak bir olaydı.”</p>

  <p>“Neymiş bu olay?..”</p>

  <p>“Anlatayım. Biliyorsunuz ki Kral Charles, Damville ile François de Montmorency’yi barıştırmak istiyor… Bugün ikisini de çağırtmıştı. Ben kapının önündeydim. Birdenbire Kraliçe geldi. Bir şey dinlemeyerek ve izin almayarak kapıyı açtı ve içeri girdi. Kral kızdı. Fakat Kraliçe önem vermeden, François’nın beraberinde getirdiği bir adamı gösterdi. Ve tevkifini istedi. Meğer bu adam hem Kraliçeye hakaret etmiş hem de Dük d’Anjou’yu öldürmeye kalkışmış… Kral, bunun üzerine Pardaillan adındaki bu adamın derhal tevkif edilmesini emretti.”</p>

  <p>D’Aspremont yerinden sıçradı:</p>

  <p>“Nasıl? Pardaillan mı?”</p>

  <p>“Evet, o gencin ismi Pardaillan imiş…”</p>

  <p>“Nasıl olur?.. Bu işte herhalde bir yanlışlık olacak… Pardaillan denilen adam yaşlı bir askerdir. Hatta onunla benim de görülecek bir hesabım vardır.”</p>

  <p>“Hayır, bu Pardaillan yirmi yirmi iki yaşlarında bir delikanlıdır. Doğrusu, Montmorency çok yaman adamlara mâlik bulunuyor.”</p>

  <p>“Benim bildiğim Pardaillan, katiyen genç değildir… Sonra da kendisi Mareşal Damville’in hizmetindedir.”</p>

  <p>“Ben bildiğimi söylüyorum. Belki de iki tane Pardaillan vardır. Çünkü ben bu adamı eskiden de tanırım. Tahta köprüdeki olayı çıkaran adam da bu genç Pardaillan’dı. Neyse, geçelim. Kral tevkif emrini verince, hepimiz üzerine atıldık. Fakat azgın herif ne yaptı, biliyor musunuz? Quelus’ün kılıcını kapıp kırdı. Orada bulunan herkesi tahkir etti. Sonra pencereden atlayarak kaçtı. Maurevert, pencereden, arkasından ateş etti, fakat vuramadı. Bunun üzerine bütün muhafızlara, kendisini yakalamak emri verildi. Hepsi dışarı fırladı. İşte benim aklıma göre…”</p>

  <p>Cruce sözlerini bitiremedi. Çünkü yandaki küçük odanın kapısı şiddetle açıldı. Dört adam, ihtiyar Pardaillan’ı, bıyıkları dimdik olmuş, karşılarında gördü. Masanın durumu geçmesine engel oluyordu. Pardaillan kendilerini nezaketle selamladı:</p>

  <p>“Lütfen müsaade edin de geçeyim. Acele bir işim var,” dedi.</p>

  <p>Orthes:</p>

  <p>“Pardaillan!” diye bağırdı. Diğerleri de şaşkın şaşkın kendisine bakıyordu.</p>

  <p>Pardaillan sabırsızlandı:</p>

  <p>“Yol veriniz diyorum. Acele işim var. Hâlâ mı kımıldamıyorsunuz? Pekâlâ öyleyse…”</p>

  <p>Böyle diyerek masaya bir tekme indirdiği gibi masa devrildi. Üzerindeki yemekler ve içkiler de yuvarlandı. Bunu gören d’Aspremont, hiddetle kılıcına sarıldı:</p>

  <p>“Alçak herif!” diye haykırdı. “İşin ne kadar acele olursa olsun; bana yaptığın bu hareketin cezasını çekeceksin.”</p>

  <p>Pardaillan:</p>

  <p>“Sözlerinize dikkat ediniz,” diye cevap verdi. “Acele işim olduğu zaman kılıcı pek fena kullanırım. Görüşmemizi sonraya bırakalım…”</p>

  <p>“Hayır, hemen kılıcınızı çekin. Yoksa sizi tepelerim.”</p>

  <p>“Pekâlâ, mademki öyle istiyorsun…”</p>

  <p>Hizmetçiler ve bir kısım müşteriler sokağa fırladıkları, Landry Usta karakola adam gönderdiği, bir kısım müşteriler de olan biteni seyretmek için merakla çevrelendiği anda iki adam, lokantanın ortasında kılıç kılıca geldi.</p>

  <p>D’Aspremont, ihtiyar askere bütün kuvveti ve ustalığıyla hücum etti. Pardaillan, doğrusu karşısındakinden bu kadar büyük bir enerji beklemediği için bir an şaşalamıştı. İşte Vikont da bundan yararlanarak kılıcıyla Pardaillan’ın sağ kolunu yaraladı.</p>

  <p>Kan görününce, Vikont’un arkadaşları sevinçle haykırdılar. Pardaillan ağır bir küfür savurdu. Ve hemen kılıcını sol eline aldı.</p>

  <p>Şimdi çarpışma daha şiddetli bir şekil almıştı. İhtiyar asker öyle bir hücumda bulundu ki Vikont canını kurtarmak için duvara kadar gerilemek zorunda kaldı. Daha ziyade gerilemeye imkân kalmayınca, Pardaillan, bir hamle daha yaptı. Göz açıp kapayıncaya kadar kılıcı d’Aspremont’un omzunu deldi ve öte yandan dışarı çıktı.</p>

  <p>Pardaillan bir kelime söylemeden kanlı kılıcını kınına sokarak dışarı fırladı. Ve otelin önüne toplanan halkı yararak koşmaya başladı. Pipeau da garip bir hisle kendisini takip ediyordu. İhtiyar asker, on beş dakika sonra Vuran Çekiç Meyhanesi’ne varmıştı. İçeri girer girmez:</p>

  <p>“Catho!” diye meyhaneci kadını çağırdı. Gençliğinde Paris’i altüst etmiş bir kadın olan yaşlı meyhaneci kadın, bulunduğu köşeden çıktı:</p>

  <p>“Ooo! Siz misiniz? Ne istiyorsunuz? Şarap mı?”</p>

  <p>“Hayır, oğlum nerede?”</p>

  <p>“Dışarı çıktı.”</p>

  <p>“Ne zaman?..”</p>

  <p>“Sabahleyin… Mükemmel bir uykudan uyanır uyanmaz giyindi ve dışarı çıktı. Hâlâ da geri dönmedi.”</p>

  <p>“Pekâlâ öyleyse… Kendisini bekleyelim. Sen bana bir içki ver. Şu yarayı iyileştirmek için de bir şey getir.”</p>

  <p>Catho böyle şeylere alışkındı. Beş dakika içinde şövalyenin sağ kolundaki yarayı temizleyerek sardı. Yara hafifti.</p>

  <p>Ondan sonra önüne bir şişe şarap koyarak gözlerini kapıya dikti ve oğlunu beklemeye başladı. Kendi kendine: “Herhalde başına bir felaket geldi,” diye söylendi. “Hay şeytan hay… Kendine ait olmayan şeylere ne diye karışıyor? Louvre Sarayı‘na ne halletmeye gitti? Ah, şu gencin, ötekinin, berikinin yardımına koşmaktan vazgeçeceğini bilsem sağ kolumu feda ederim. Ah şu gençlik delilikleri.”</p>

  <p>İhtiyar Pardaillan daha şarabını yarılamadan meyhanenin önünde bulunan Pipeau’nun kesik kesik ve sevinçle havladığını duydu. Bir saniye sonra da genç Pardaillan, kurşun gibi içeri girdi:</p>

  <p>“Hazır ol baba! Beni takip ediyorlar,” diye bağırdı.</p>

  <p class="yildiz">* * *</p>

  <p>Şövalye de Pardaillan Louvre Sarayı‘ndan kaçtıktan sonra doğruca François de Montmorency’nin konağına gitmişti. İsviçreli kapıcı bu sefer hiçbir zorluk göstermeden kendisine kapıyı açtı. François de Montmorency de yarım saat sonra konağına döndü. Genç Pardaillan’ı burada görünce onu kolları arasına alarak sıktı:</p>

  <p>“Sevgili oğlum, beni ölümden kurtardınız,” dedi.</p>

  <p>“Rica ederim monsenyör, bundan artık bahsetmeyelim. Yenisine bakalım.”</p>

  <p>“Yalnız bir noktayı anlamadım. Kraliçe Catherine ile aranızda geçen olay nedir?”</p>

  <p>“Kraliçe, dostum olan bir adamı, sizin de kendisini tanıdığınız Kont Marillac’ı öldürmediğim için bana düşman kesildi. D’Anjou’ya gelince, kendisine Saint-Denis Sokağı‘nda oturan iki kadının peşinde dolaştığı için hakaret etmiştim.”</p>

  <p>Mareşal sarardı:</p>

  <p>“Kralın kardeşine demek!..”</p>

  <p>“Evet, çünkü bu hakarete layık bulunuyordu.”</p>

  <p>“Seni tebrik ederim. Demek bu iki zavallı kadın uğrunda bu kadar büyük tehlikeleri göze aldın!”</p>

  <p>“Babamın işlediği bir hatayı düzeltmek istediğimi zannederim daha önce söylemiştim.”</p>

  <p>“Evet… Şimdi Paris’ten gideceksiniz, değil mi?”</p>

  <p>“Ben mi? Neden?..”</p>

  <p>“Neden olacak?.. Ne kadar şiddetle takip edildiğinizi biliyorsunuz. Eğer ele geçecek olursanız mahvolduğunuz gündür. Sarayda geçen olaylardan sonra Kraldan bir af koparmaya da imkân kalmamış bulunuyor.”</p>

  <p>“Paris’i terk etmeyeceğim gibi, kimsenin yardımına da muhtaç değilim. Ben kendimi kurtarmasını bilirim. Benim için üzülmeyiniz. Mareşal Damville benden sonra ne yaptı?”</p>

  <p>“Her şeyi inkâr etti.”</p>

  <p>“İnkâr mı etti?”</p>

  <p>“Evet, siz de bulunmadığınız için iddialarımızı ispat edemedim. Teşebbüslerimiz neticesiz kaldı.”</p>

  <p>“Şimdi ne karardasınız?”</p>

  <p>“Kardeşime düşünmesi için üç gün mühlet verdim. Üç gün sonra konağına gideceğim… Ya o beni öldürecek ya ben onu geberteceğim. Şimdi gelelim size… En iyisi burada kalmanızdır. Sizin için tehlike ortadan kalkmadan konağımdan çıkamazsınız.”</p>

  <p>“Teşekkür ederim efendim. Fakat başka bir yere gitmek için söz vermiş bulunuyorum.”</p>

  <p>“Öyle mi? Fakat…”</p>

  <p>Babasını düşünen Pardaillan, François’nın sözünü kesti:</p>

  <p>“Hayır, benim için hiç üzülmeyiniz,” cevabını verdi. “Gideceğim yer, çok emniyetli bir yerdir.”</p>

  <p>“Nasıl isterseniz öyle hareket ediniz. Ancak sizi bulmam gerekirse size nasıl haber gönderebilirim. Çünkü şu anda sizden fazla güvenebileceğim kimsem yoktur.”</p>

  <p>“Ben her gün konağınıza emniyetli bir adam gönderirim. Sizin acele bana bir ihtiyacınız olacak olursa Louvre civarında bulunan Vuran Çekiç Meyhanesi’ne bir adam gönderirsiniz… Ben orada bulunacağım.”</p>

  <p>Pardaillan, kendisini bir kere daha kolları arasında sıkan Mareşale veda ederek dışarı çıktı. Yolda yürürken, mümkün olduğu kadar göze çarpmamaya çalışıyordu. Aynı zamanda hep bugünkü olayları ve zavallı iki kadını düşünüyordu. Acaba onlar ne olmuşlardı. Loise, o güzel, o ince genç kız acaba neredeydi? Ne yapıyordu? Acaba kendisi hiç aklına geliyor muydu?</p>

  <p>O böyle hayal içindeyken burnunun dibinden geçen Maurevert’i görememişti. Maurevert, Pardaillan’ı tanıyınca, kendisini bir kitapçı dükkânına dar attı. Pardaillan geçtikten sonra dışarı çıkarak devriye askerlerine haber gönderdi. Aynı zamanda Quelus’le Maugiron da göründüler. Böyle kalabalıklaşınca Pardaillan’ı yakalamak üzere hızlı hızlı yürümeye başladılar.</p>

  <p>Pardaillan bu sırada Vuran Çekiç Meyhanesi’nin bulunduğu sokağa varmıştı. İçeri girmeden evvel bir defa arkasına bakınca üç asilzade, on kadar askerin peşinden gelmekte olduklarını gördü.</p>

  <p>Maurevert:</p>

  <p>“Dur!” diye haykırdı.</p>

  <p>Askerlerin başında bulunan çavuş da:</p>

  <p>“Kral adına!” diye bağırdı.</p>

  <p>“Kral” sözünü duyan halk şapkalarını çıkardı. Ve kenarlara çekildi. Birkaç seyyar satıcı da askerler tarafından yakalanmak istenen bu adamı tutmaya teşebbüs etti. Fakat bu adam silahsız olmakla beraber insana öyle bakıyordu ki, bu bakışlar ve sıkılmış yumruklar karşısında geri çekilmek zorunda kaldılar.</p>

  <p>Askerler koşuyorlardı:</p>

  <p>“Tutunuz! Kral adına dur diyorum.”</p>

  <p>Pardaillan meyhaneye girmemeye karar verdi. En iyisi, meyhanenin önünden geçtikten sonra karşıdaki eğri büğrü, içinden çıkılmaz sokaklara dalmak ve kaybolmaktı.</p>

  <p>Fakat aynı anda bu ümidinin de yıkıldığını hissetti. Çünkü sokağın karşı tarafında da bir devriye kolu görünmüştü.</p>

  <p>Şövalye, saçlarının dibinden terlediğini hissetti. Ne yapacağını düşünürken, gözü köpeğine ilişti:</p>

  <p>“Demek babam gelmiş,” diye düşündü ve derhal kendini Vuran Çekiç Meyhanesi’nden içeri attı.</p>

  <p>İhtiyar Pardaillan, oğlu içeri girip takip edildiğini söyler söylemez bir anda kapıya fırlayarak sağa sola baktı. Tehlikeyi görünce, derhal kapıyı kapatarak sürmeledi. Bu anda askerler kapının önüne varmışlardı. Kapıya yumrukla vurarak:</p>

  <p>“Kral adına kapıyı açınız!” diye haykırdılar.</p>

  <p>İhtiyar Pardaillan:</p>

  <p>“Şu kapının arkasına öteberi yığalım,” dedi.</p>

  <p>Baba oğul, birkaç dakika içinde meyhanede ne kadar masa ve iskemle varsa hepsini kapının arkasına yığmış bulunuyordu.</p>

  <p>Çavuş hâlâ:</p>

  <p>“Kral namına! Kral adına açınız!” diye bağırıyordu. Baba oğul en sonunda ağır bir dolabı da sürükleyerek kapıya dayadılar; ihtiyar Pardaillan o zaman:</p>

  <p>“Şimdi bir saatlik bir vaktimiz var,” dedi.</p>

  <p>Genç şövalye:</p>

  <p>“Bir saatte Paris bile yakılır,” cevabını verdi.</p>

  <p>İhtiyar ve tecrübeli asker:</p>

  <p>“Catho,” diye meyhane sahibini çağırdı.</p>

  <p>“Buradayım Şövalye…”</p>

  <p>“Bana cevap ver bakalım. Dostumuz musun, düşmanımız mısın?..”</p>

  <p>“Dostunuzum.”</p>

  <p>“Aferin sana Catho! Sen iyi bir kadınsın. Düşmanımız olsaydın büyük bir acı duyarak seni öldürmek zorunda kalacaktım…”</p>

  <p>Sonra dışarıda kopan kıyamete metelik vermeden oğluna döndü:</p>

  <p>“Daha vaktimiz var. Hele sen şimdi olup biteni anlat bakayım…”</p>

  <p>Genç Pardaillan, babasına, başından geçenleri kısaca anlattı…</p>

  <p>Çavuş, dışarıdan:</p>

  <p>“Kapı açılmıyor. Kralın emrine isyan ediliyor.”</p>

  <p>Diye bar bar bağırırken, Pardaillan içeride oğlunu azarlıyordu:</p>

  <p>“Hay Tanrı cezasını versin,” diyordu. “Saray denen o ine neden girersin? Sözlerimi, öğütlerimi neden dinlemezsin?”</p>

  <p>Dışarıdan Maurevert’in olduğu anlaşılan bir ses yükseldi:</p>

  <p>“Kapıyı kırınız.”</p>

  <p>İhtiyar Pardaillan da:</p>

  <p>“Catho,” diye seslendi.</p>

  <p>“Buradayım efendim…”</p>

  <p>“Sende yağ var mı?”</p>

  <p>“En âlâ cinsinden üç küp ceviz yağım var.”</p>

  <p>“Güzel… Yukarı katta bir ocağın var mı?”</p>

  <p>“Var efendim…”</p>

  <p>“Ceviz yağların nerede?”</p>

  <p>“Aşağıda, mahzende…”</p>

  <p>“Anahtar?..”</p>

  <p>“Buyurun…”</p>

  <p>“Şimdi sen hemen yukarı çık, ocakta bir domuz kızartacak kadar bir ateş yak.”</p>

  <p>Şişman kadın hiç ses çıkarmadan kucakladığı bir demet çalı çırpıyla merdivenlerden yukarı çıktı.</p>

  <p>Pardaillan da oğluna dönerek:</p>

  <p>“Haydi, şu yağları yukarı çıkaralım,” dedi.</p>

  <p>On dakika sonra üç küp dolusu ceviz yağı, aşağıda buldukları bir kazan, bir sürü şişe, içki ve bir kazma, yukarı çıkarılmış bulunuyordu.</p>

  <p>İhtiyar Pardaillan:</p>

  <p>“Cephanemiz ve silahlarımız tamam,” diye mırıldandı. Catho, evini yıkmamıza razı olur musun?”</p>

  <p>“Yıkabilirsiniz.”</p>

  <p>“Sen şu kazanda kepçe kepçe yağı kaynat. Biz de şu merdiveni ortadan kaldıralım.”</p>

  <p>Baba oğul, kazma ve buldukları bir demirle beş on dakika zarfında merdiveni yukarıya rapteden direkleri kırdılar. Merdiven böylece yıkıldı ve aşağısıyla bağlantı tamamıyla kalkmış oldu.</p>

  <p>Aynı zamanda dışarıdakiler baltalarla hücum ettikleri kapıyı yıkmaya ve içeri girmeye muvaffak olmuşlardı. Fakat merdiven yıkılınca yeniden duraklamak zorunda kaldılar. İhtiyar Pardaillan meyhaneci kadına dönerek sordu.</p>

  <p>“Yağ ısındı mı Catho?”</p>

  <p>“Kaynıyor.”</p>

  <p>“İyi… Getir bakalım, şu bayların susuzluklarını giderelim…”</p>

  <p>Tencereyi ateşten indirerek yıkılan merdivenin başına geldiler. Aşağıya bir sürü adam dolmuş:</p>

  <p>“Bir merdiven yok mu?” diye bağırıp duruyordu.</p>

  <p>İhtiyar asker:</p>

  <p>“Son defa söylüyorum,” diye bağırdı. “Bizi rahat bırakarak çekilip gidiniz. Yoksa hepinizi haşlayacağım.”</p>

  <p>Cevap olarak bir sürü küfür ve tehdit sesleri aldı. Bunun üzerine:</p>

  <p>“Günah benden gitti,” diyerek elinde tuttuğu iri bir tahta kaşığı kızgın yağa batırdı ve bu yağları aşağıdakilerin üzerine rastgele dökmeye başladı.</p>

  <p>Aşağıda bir feryattır koptu. Bağıran, ağlayan, inleyen, kaçmak isteyen adamların ayakları altında ezilen kimseler, meyhanenin alt katını altüst etmişti. Pardaillan durmadan kızgın yağ serpiyordu. Nihayet salonda kimse kalmadı. Bunun üzerine:</p>

  <p>“Aman ateş sönmesin. Durmadan yağı kaynat,” emrini tekrarladı.</p>

  <p>“Kaynatıyorum Şövalye…”</p>

  <p>Bu sırada dışarıdan bazı sesler yükseldi. Bir marangoz, büyük ve sağlam bir merdiven getirmişti. Maurevert:</p>

  <p>“Pencereye dayayınız,” diye bağırdı. Merdiveni o kadar şiddetle pencereye dayadılar ki, bütün camlar kırıldı. Yedi sekiz kişi arka arkaya merdivene tırmanmaya başladı.</p>

  <p>İhtiyar Pardaillan, oğluna bir göz işareti yaptı. Bunun üzerine ikisi de merdivenin üst tarafını tutarak şiddetle ittiler. Merdiven büyük bir gürültüyle devrildi. İki kişi ezilerek yerde kaldı.</p>

  <p>Aynı zamanda Pardaillan’la oğlu, yarım kazan dolusu ceviz yağını da kalabalık halkın üzerine boşaltmışlardı.</p>

  <p>Askerler ve halk bu durum karşısında çok şaşırmışlardı. Şimdiye kadar böyle bir durumla karşılaşmamışlardı. Ne yapacaklarını kestiremiyorlardı. Aralarında tam 125 kişi haşlanmış veya yaralanmış olduğundan, geri çekilmeye mecbur olmuşlardı. Bununla beraber gittikçe de kalabalıklaşıyorlardı. Olayı duyan saraya mensup ne kadar asker ve asilzade varsa koşup gelmişti.</p>

  <p>Genç Pardaillan:</p>

  <p>“Gittikçe kalabalıklaşıyorlar,” diye mırıldandı.</p>

  <p>“Ceviz yağımız da azalıyor.”</p>

  <p>Birdenbire dışarıda kuvvetle yükselen Maurevert’in sesi duyuldu:</p>

  <p>“Mademki onlar yakmaktan hoşlanıyorlar. Biz de kendilerini yakalım.”</p>

  <p>Bu teklif halk arasında alkışla karşılandı:</p>

  <p>“Evet, yakalım.”</p>

  <p>“Domuzlar kebap edilmeli…”</p>

  <p>“Evi Kral adına yakınız.” gibi sesler yükselmeye başladı.</p>

  <p>“Galiba muharebe yakında sona erecek.”</p>

  <p>Catho:</p>

  <p>“Bu adamlar bu işi sahiden yapabilirler mi?..” diye sordu.</p>

  <p>“Onlardan her şey umulur.”</p>

  <p>Genç şövalye etrafına göz gezdirdikten sonra meyhaneci kadına sordu:</p>

  <p>“Bu duvarın arkasında ne var?”</p>

  <p>“Orası bir tavuk tüccarının evidir.”</p>

  <p>Jean Pardaillan hemen kazmayı alarak bütün kuvvetiyle duvara vurmaya başladı. İhtiyar asker:</p>

  <p>“Dur, oğlum,” dedi.” Kazma seslerini tavuk tüccarı duyarsa hemen askerlere haber verir.”</p>

  <p>“Olsun baba. Ben diri diri yanmaktansa, elimde kılıç, çarpışa çarpışa ölmeyi tercih ederim.”</p>

  <p>“Öyleyse yık…”</p>

  <p>Duvar kalın ve sağlamdı. Genç şövalye bütün kuvvetiyle vurduğu halde pek yavaş deliniyordu. Bereket versin, dışardaki gürültü patırdı yüzünden kazma sesleri duyulmuyordu.</p>

  <p>Evin altına kucak kucak çalı çırpı, küçük tahta parçaları dolduruyorlardı. Dakikalar çok nazikti. Büyük Pardaillan, kazma seslerini ev sahibinin duymaması için dua ederken, şişman Catho, halk arasında saçlarını yolan birini gösterdi:</p>

  <p>“İşte tavuk tüccarı budur,” dedi.</p>

  <p>Bu sırada haykırışlar daha ziyade arttı ve ortalığı bir anda kesif bir dumanla odun kokusu kapladı.</p>

  <p>Çalılara ateş verilmişti.</p>

  <p>Nihayet bütün meyhane dumanlar arasında kayboldu. Meyhane bir çıra gibi yanıyordu. Yangın bununla da kalmayarak sağda solda birkaç evi daha yakıp kül ettikten sonra güçbela söndürülebildi. Evleri yanan halk mühim zararlara uğramış bulunuyordu. Fakat bunun ne önemi olabilirdi. Asıl büyük halk kütlesi, seyrettiği manzaradan son derece memnundu.</p>

  <p>Bu zafer üzerine Maurevert, Quelus ve Maugiron kol kola büyük bir neşe içinde saraya döndüler. Kraliçe, Maurevert’i derhal kabul etti. Maurevert bir selam verdikten sonra:</p>

  <p>“İntikamınız alındı Majeste,” dedi. “Genç serseriyi ininde bastırdık. Ve evle birlikte yakıp kül ettik.”</p>

  <p>“Maurevert, Krala büyük bir hizmette bulundunuz. Mükâfat göreceksiniz.”</p>

  <p>“Söyleyeceklerim yalnız bu kadar değil Majeste. Ben bu serseriyi herhangi bir yerde ele geçirebilir ve temizleyebilirdim. Asıl önemlisi meyhaneyi kendisiyle birlikte yaktığım zaman halka, içinde Huguenot’ların bulunduğunu söylememdir. Bunun karşısında halkın gösterdiği sevinci görseydiniz Majeste…”</p>

  <p>Kraliçe gülümsedi:</p>

  <p>“Galiba Huguenat’larla anlaşmak üzere olduğumuzu unutuyorsunuz.”</p>

  <p>“Söylediğim sadece hakikattir.”</p>

  <p>Quelus ile Maugiron da doğru Dük d’Anjou’ya koşarak Pardaillan’ı birkaç serseriyle birlikte yakıp kül ettiklerini söylediler. Dük d’Anjou da bu habere çok sevindi.</p>
</body>
</html>