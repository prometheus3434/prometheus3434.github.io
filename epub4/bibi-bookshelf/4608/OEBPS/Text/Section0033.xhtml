<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yirmi Dokuzuncu Bolüm</h1>

  <h2 class="sigil_not_in_toc">Tesadüf</h2>

  <p>Bu olay, Pardaillan’ın Bastille’den çıktığı günün sabahı vuku bulmuştu. Pardaillan bütün aksi isteklerine rağmen istemeye istemeye mektubu sahibine vermek üzere François de Montmorency’nin kapısını çalmıştı.</p>

  <p>Kapı bir türlü açılmıyordu. Pardaillan da bunun üzerine bir sürü küfürler savurmaya başladı. Kapıyı daha şiddetle vurmaya başladı. Nihayet neden sonra bir hareket oldu. Kapının üzerindeki küçük pencere açıldı. Sırmalı elbiseli, iri yarı İsviçreli bir uşak göründü. Uşak elinde kalın bir sopa tutuyordu. Homurdanarak:</p>

  <p>“Ne istiyorsun?” diye sordu.</p>

  <p>Pardaillan bu duruma büsbütün sinirlendiyse de yavaş yavaş kendini toparladı ve dudaklarında anlamı anlaşılmayan bir gülüşle uşağa bakmaya devam etti.</p>

  <p>Uşak sert bir sesle:</p>

  <p>“Ne istiyorsun?” diye tekrarladı.</p>

  <p>“Efendinle görüşmek istiyorum küçüğüm!”</p>

  <p>Kendisinin yarısı kadar bir sokak çapkınının kendisiyle bu şekilde konuşması İsviçreli kapıcıyı şaşırtmıştı:</p>

  <p>“Ne dediniz? Ne dediniz?” diye sordu.</p>

  <p>“Efendinle görüşmek istediğimi söyledim küçüğüm!”</p>

  <p>“Bana mı söylüyorsun?”</p>

  <p>“Elbette sana söylüyorum küçüğüm?”</p>

  <p>İsviçreli uşak kendisini tutamayarak gürültülü bir kahkaha attı.</p>

  <p>Pardaillan da kendisiyle beraber gülüyor, kahkahaların ardı arkası kesilmiyordu.</p>

  <p>Onun bu hali İsviçreliyi kızdırdı. Pardaillan’la bir hizada olmak için ellerini dizlerine dayayarak büzüldü. Sonra sert bir sesle:</p>

  <p>“Sen benimle alay mı ediyorsun?” diye sordu.</p>

  <p>Pardaillan’dan aldığı cevap yine:</p>

  <p>“Evet küçüğüm!” cümlesinden ibaret oldu.</p>

  <p>Bu cevap uşağı daha çok şaşırttı. Gülmek mi, kızmak mı lazım geleceğinde bir türlü karar kılamıyordu. Nihayet yavaş yavaş hiddetlenmeye başladı. Doğrularak kaşlarını çattı. Kollarını göğsünün üzerinde çaprazladı:</p>

  <p>“Demek bunu yüzüme karşı söylemek cüretinde bulunuyorsun?”</p>

  <p>“Evet küçüğüm!”</p>

  <p>“Kapıyı bunun için mi çaldın?”</p>

  <p>“Hayır küçüğüm! Maksadım efendinin yanına çıkmaktır.”</p>

  <p>“Hâlâ mı küçüğüm diyorsun cüce adam! Haydi yavaş yavaş buradan defolup git. Yoksa şu sopayı görüyor musun? Kafana indiririm.”</p>

  <p>“Ağzından çıkan lafları kulakların işitsin koca bebek! Elindeki sopa sonra başına iş açar! Durup dururken insana işkembeni mi deldirteceksin! O sopa önce senin kaba etlerinde bir tecrübe edilmeye layıktır. Anladın mı sersem herif!”</p>

  <p>Pardaillan’ın bu sözleri İsviçreliyi deli etmişti. Ağzından köpükler saçılıyor, gözleri fırlayacakmış gibi büyüyor, hiddetle nefes alıyordu:</p>

  <p>“Vay bu sözleri bana söylüyorsun ha! Anlaşıldı. Bir güzel dayak yemeyi hak ettin! Şimdi sana gösteririm.”</p>

  <p>Böyle diyerek kapıyı açtı ve elindeki kalın sopayla Pardaillan’a vurmak üzere ileri atıldı.</p>

  <p>Fakat şövalye kendisini ustalıkla kenara atmıştı. Bu yüzden sopa boşa gitmiş ve koca İsviçreli yediği bir çelmeyle de yere yuvarlanmıştı. Bir anda çelik gibi bir elin, elindeki sopayı aldığını ve bir havlamadan sonra da bacağına iki dişin geçtiğini hissetti.</p>

  <p>“Vay bacağım!” diye homurdanırken Pardaillan:</p>

  <p>“Daha kanayacak epey yerin var!” dedi.</p>

  <p>İsviçreli şimdi avazı çıktığı kadar:</p>

  <p>“Beni öldürüyorlar!” diye feryat ediyordu.</p>

  <p>Şövalye:</p>

  <p>“Buraya gel Pipeau!” diye bağırdı. “Yenmesi tatlı bir şey değil!..”</p>

  <p>Sağ eliyle sopayı tutan Pardaillan, köpeğin bırakmış olduğu kapıcıyı tutarak ayağa kaldırdı.</p>

  <p>Kapıcı o zaman kendisini tutan kolun ne kadar kuvvetli olduğunu fark etti. Bu adamla başa çıkamayacağını anlamıştı. Çaresiz topallaya topallaya yürüdü. İçeri girdi. Onun bu halini gören ve peşinden gelen Pardaillan:</p>

  <p>“Hah şöyle!” dedi. “Şimdi insana benzedin.”</p>

  <p>“Fakat bacağım pek fena ağrıyor!”</p>

  <p>“Fazla bir şey yok. Güzel bir merhem yaparsan on gün sonra bir şeyin kalmaz!”</p>

  <p>“Vay, vay, vay! Demek on gün topallayacağım!”</p>

  <p>“Bu da beni sık sık hatırlamana bir vesile olur.”</p>

  <p>İsviçreli hiddetini güç bela tuttu:</p>

  <p>“Pekâlâ! Şöyle bakalım ne istiyorsun?”</p>

  <p>“Efendine haber ver! Şövalye de Pardaillan sizinle görüşmek istiyor de.”</p>

  <p>“Mareşal burada değil.”</p>

  <p>“Vay canına! Pekâlâ, ne vakit gelir?”</p>

  <p>“Bu hiç belli olmaz. Yarın da gelebilir, bir hafta sonra da gelebilir.”</p>

  <p>“Paris’te değil mi?”</p>

  <p>“Hayır, değil!..”</p>

  <p>“İşlerim aksi gidiyor. Demek ki bir defa daha gelmem gerekecek. Bu defa beni daha nazikâne karşılamanı tavsiye ederim.”</p>

  <p>“Emredersiniz!”</p>

  <p>“Mareşale de kendilerine ait mühim bir meseleyi görüşmek için geldiğimi söylersin.”</p>

  <p>“Başüstüne Şövalye!..”</p>

  <p>Pardaillan İsviçrelinin nazikâne selamına hafifçe karşılık verdikten sonra çıktı. Seine Nehri boyunca yürürken şövalye kendi kendine düşünüyordu:</p>

  <p>“Ben elimden geleni yaptım. Ötesi kendilerine ait. Artık başlarının çaresine baksınlar. Fakat mademki İsviçreli kapıcıya söyledim; bir defa daha gitmem lazım. Mareşal ötesini nasıl isterse öyle yapsın. Fakat acaba zavallı kadınlar şimdi nerededirler?.. Ne yapıyorlar? Ben de neler düşünüyorum. Bana ne? Ne yaparlarsa yapsınlar, İşin ötesi Mareşale ait? Ben karışmam!..”</p>

  <p>Yavaş yavaş yürürken çevresine bakındı. Uzaktan Louvre Sarayı bütün haşmetiyle görünüyordu. Az sonra kendisini yorgun hissederek nehrin kenarındaki büyük bir taşın üzerine oturdu.</p>

  <p>Ve derin bir düşünceye daldı.</p>

  <p>Tecrübeli bir göz, bu anda şövalyeyi düşündüren şeyi pek kolay keşfedebilirdi. Bu şey sadece aşktı. Bütün inkâr etmesine, düşünmek istememesine rağmen hep aynı şeyi düşünüyordu: bu da Loise idi.</p>

  <p>Yalnızlığından yararlanarak kendi kendine yavaş sesle konuşmaya başladı. Şövalye Jean Pardaillan böyle kendi kendine konuştuğu zamanlar daha iyi düşünürdü:</p>

  <p>“Kendi kendimi kandırmak istemem boş şey. Loise’ı seviyorum. Onun için çıldırıyorum. Onun için her deliliği yapmaya hazırım. Ancak doğrusu hiçbir ümidim yok. Loise, çıldırasıya sevdiğim genç kız, hiçbir zaman benim olmayacak. Fakat acaba şimdi nerede? Büyük bir tehlike içinde bulunmadığı ne malum? Onu kurtarmak için daha ne bekliyorum. Onu kurtarmalıyım. Fakat niçin? Bir başkası için… Montmorency ailesi benim gibi bir serseriye kızını hiç verir mi? Elbette bu saadete başka bir asilzade erişecek. Yalnız, bunu düşünerek yardımlarına koşmamak da bana yakışmaz. Onu herhalde aramam ve bulmam lazım. Evet, böyle yapmalıyım. Bir defa kurtarmak ve onu rahat bir hayata eriştirmek şart. Sonra kendisine her şeyi açıkça söylerim. Yahut hiçbir şey söylemem. Evet, bu daha iyi. Bir şey söylememeliyim. Fakat ilk amacım onları bulmak olmalı.”</p>

  <p>Evet genç Pardaillan her şeye rağmen bu kararı verdi. Loise’ı kurtardığı takdirde çok özlediği mesut günlere erişemeyeceğini kabul ediyordu. Fakat ne olursa olsun böyle yapacaktı.</p>

  <p>Bu kararı verdikten sonra ayağa kalktı. Hızlı hızlı otele doğru yürümeye başladı. Saint-Denis Sokağı‘na varınca arkasından birinin koştuğunu duyar gibi oldu. Gece basmış olduğundan ortalık kararmıştı. Pardaillan bu sırada koşan adamın kendisine yetiştiğini hissetti. Geriye bakacağı esnada adam kendisine çarparak yere düşürüldü. Pardaillan doğrulurken kılıcına sarıldı. Bu terbiyesiz adama dersini vermeyi kararlaştırmıştı.</p>

  <p>Aynı anda yabancı adam:</p>

  <p>“Hay Tanrı cezanı versin! Sokakta gidecek başka bir yer bulamadın mı?” diye homurdandı ve yine koşarak karanlıklar içinde kayboldu.</p>

  <p>Jean Pardaillan taş kesilmişti. Kısık bir sesle:</p>

  <p>“Babamın sesine benziyor,” diye söylendi. Sonra hemen adamın kaybolduğu yöne doğru koşmaya başladı. Sağa sola bakındı. Fakat hiçbir ize rastlamadı.</p>

  <p>Bunun üzerine ilk iş olarak Deviniere Oteli’ne giderek herhangi bir kimsenin kendisini arayıp aramadığını sordu. Kimse gelip sormamıştı.</p>

  <p>Demek babası gelip kendisini aramamıştı. Yoksa yolda çarptığı adam babası değil miydi? Şövalye bunun üzerine oturarak karnını mükemmel surette doyurdu ve beline bir de sağlam hançer yerleştirdikten sonra çıkarak ıssız yollarda dolaşa dolaşa Amiral Coligny’nin evine gitti.</p>

  <p>Küçük kapıyı bularak üç defa çaldı. Kapının üzerinde hemen bir delik açıldı. Pardaillan buraya yaklaştı ve parolayı söyledi:</p>

  <p>“Jarnac!”</p>

  <p>Bunun üzerine kapı derhal açıldı. Elinde bir tabanca tutan meşin elbiseli iri yarı bir adam oldukça sert bir sesle:</p>

  <p>“Kimi istiyorsunuz?” diye sordu.</p>

  <p>Pardaillan:</p>

  <p>“Dostum Deodat’yı arıyorum,” cevabını verdi.</p>

  <p>“Affedersiniz! İsminizi söyler misiniz?”</p>

  <p>“Ben Şövalye de Pardaillan’ım…”</p>

  <p>İsmi işitir işitmez adamın durumu derhal değişti. Sevinçle diğer bir kapıyı açarak şövalyeyi içeri aldı.</p>

  <p>“Safa geldiniz Şövalye!” dedi. “Sizinle tanışmayı ne kadar arzu ediyordum.”</p>

  <p>“Affedersiniz… Fakat!..”</p>

  <p>“Beni tanımadınız, değil mi?”</p>

  <p>“İtiraf ederim ki evet.”</p>

  <p>“Zarar yok. Şimdi tanışırız. Bana de Teligny derler.”</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>