<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Kırkıncı Bölüm</h1>

  <h2 class="sigil_not_in_toc">Bir Olay Daha</h2>

  <p>Halbuki baba oğul Pardaillan’lar yangından burunları kanamadan kurtulmuşlardı. Boğucu dumanlar, nefes almayı imkânsız bir hale getirmek üzereyken kazma, komşu duvarı delmeye muvaffak olmuştu. Bu deliği üç kişi uğraşarak çabucak bir insan geçecek kadar genişlettiler ve birer birer tavuk tüccarının evine geçtiler. Bu arada bulundukları odanın döşeme tahtaları birer birer tutuşuyordu.</p>

  <p>Pardaillan’larla meyhaneci kadının girdikleri yer, ambar gibi bir yerdi. Bunun da kilidini kırarak asıl evin içine girdiler. Yangın tehlikesi olduğundan ve esasen bu evin de çatısı tutuşmuş bulunduğundan evde kimse yoktu. Arka tarafta kümeslerin bulunduğu büyük bahçeye indiler. Bahçenin sonuna varınca duvara tırmandılar. Kendilerini öte tarafa atınca boş bir arsada bulunduklarını anladılar. Yangın yüzünden herkes ön tarafa toplandığı için kendilerini gören olmamıştı.</p>

  <p>Kurtulmuşlardı.</p>

  <p>Büyük Pardaillan, alev alev yanan Vuran Çekiç Meyhanesi’ni ihtiyar kadına gösterdi:</p>

  <p>“Meyhane kül oldu. Şimdi sen ne yapacaksın?”</p>

  <p>“Hiç… Ben de mahvoldum.”</p>

  <p>“Artık ayrılmamız lazım. Çünkü bizimle beraber gidemezsin. Üçümüz birden yakalanırız.”</p>

  <p>“Evet, beş parasız da kaldım.”</p>

  <p>“Doğru, sen şöyle önlüğünü uzat bakayım.”</p>

  <p>Catho önlüğünün uçlarını tutarak kaldırdı. Pardaillan da meşin kemerini çözerek içindeki bütün altınları içine boşalttı.</p>

  <p>Kadının gözleri parlamıştı:</p>

  <p>“Fakat burada beş yüz ekü var.”</p>

  <p>“Altı yüzden fazladır.”</p>

  <p>“Bu para meyhanenin bedelinden fazla tutuyor.”</p>

  <p>“Olsun, hepsini al… Bununla yeni bir meyhane açarsın. Ve belki bir gün onu da yakmak için bize yardım edersin…”</p>

  <p>“Teşekkür ederim.”</p>

  <p>“Yalnız bu seferki meyhaneye Vuran Çekiç ismini koyma…”</p>

  <p>“Ne isim koyayım?”</p>

  <p>“‘Konuşan İki Ölü’ ismini koy. Çünkü herkes bizi öldü bildiği halde yaşıyoruz. Haydi, hoşça kal Catho…”</p>

  <p>“Yolunuz açık olsun.”</p>

  <p>Genç Pardaillan:</p>

  <p>“Babamın paralarının yanına ben de bir şey katamadığım için çok üzgünüm,” dedi. “Çünkü yanımda beş para yok…”</p>

  <p>“Bana meyhanemi fazlasıyla ödediniz. Yakında sizleri Konuşan İki Ölü Meyhanesi’nde beklerim.”</p>

  <p>Meyhaneci kadın bir tarafa, baba oğul öbür tarafa doğru yürüdüler. İhtiyar Pardaillan çok düşünceliydi.</p>

  <p>“Gel bakalım. Biraz da kendi işlerimizden bahsedelim. Bu durumumuzu hiç beğenmiyorum.”</p>

  <p>“Doğru baba… Doğrudan doğruya Krala isyan ettik.</p>

  <p>“Hay aksi şeytan… Fakat o inde işin neydi?”</p>

  <p>“Vuran Çekiç Meyhanesi’nde mi?”</p>

  <p>“Hayır canım, Louvre Sarayı‘nda… Her neyse, bunları bir yana bırakalım. Ele geçecek olursak gideceğimiz yer, darağacıdır. En iyisi, hiç olmazsa bir süre için Paris’ten uzaklaşmalıyız. Çoktan beri seninle böyle bir yolculuk yapmadık… Beraberce yollara düşeriz. Mevsim ilkbahar olduğu için yolculuk etmek çok hoş olur.”</p>

  <p>“Pek yazık, fakat şu sırada Paris’ten hiçbir şekilde ayrılamam.”</p>

  <p>“Neden? Galiba asılmamızı istiyorsun…”</p>

  <p>“Hayır baba! Benim düşüncem şöyle: Siz gidiniz. Çok rica ederim gidiniz. Bana gelince, ben Paris’ten ayrılamam… Nedir o? Bir kadın sesi… İmdat istiyor. Koşalım.”</p>

  <p>İhtiyar Pardaillan, oğlunu kolundan tuttu:</p>

  <p>“Nereye gidiyorsun? Daha nereye koşacaksın? Yine mi bir işe burnunu sokmak istiyorsun? Sana verdiğim öğütlerin beş para etmediğini görüyorum. Sana ben, imdat isteyen insanların yardımına koşma, dememiş miydim?”</p>

  <p>“Baba, doğru söylüyorsun. Sözlerine yerden göğe kadar hak veriyorum. Fakat bunu düşünmek sırası değil, daha sonra konuşuruz. Evvela şu yardım isteyen kadına doğru koşalım.”</p>

  <p>Böyle diyerek babasının elinden kurtuldu ve gürültünün geldiği tarafa doğru koşmaya başladı.</p>

  <p>İhtiyar Pardaillan arkasından başını salladı:</p>

  <p>“Yazık, çok yazık… Gittiği yol, darağacından başkası olamaz. Ne yapmalı bilmem ki…”</p>

  <p>Genç şövalye bu esnada gürültünün koptuğu ve halkın toplandığı Saint-Antoine Sokağı‘na dalmış bulunuyordu.</p>

  <p class="yildiz">* * *</p>

  <p>Saint-Antoine Sokağı‘nda bu sırada şöyle bir olay cereyan ediyordu: Gitgide cüretlerini ve nüfuzlarını artıran papazlar, kiliselerin ve işlek sokakların önünde âdeta pusu kurmuş bulunuyorlardı. Buralara, halkın muhtelif din büyüklerine verdikleri hediyeleri kabul etmek üzere masalar kurulmuş ve bu masanın etrafında ipsiz sapsız takımından beş altı zorba yer almıştı. Buradan geçen herkes, durumuna göre bir miktar para vermeye ve masanın üzerine konan bir heykel veya resim karşısında istavroz çıkararak hürmet etmeye mecbur tutuluyordu.</p>

  <p>İşte Saint-Antoine Sokağı‘nda da bir dükkânın önünde bu zorbalar aziz Saint-Antoine hesabına para toplamakla meşgul bulunuyorlardı.</p>

  <p>O gün buradan geçmekte olan bir adam, sepete para atmamak ve uydurma Saint-Antoine heykeline saygı göstermemek cesaretini gösterdi. Bu kendi hâlinde yürüyen bir adamdı. Bunu gören ve anlaşılan o günkü hâsılattan memnun olmayan zorbalar, adamcağızın yakasına yapıştılar. Adam karşı koymaya kalkar kalkmaz bu zorbalar:</p>

  <p>“Gebersin Huguenot! Gebersin dinsiz herif!” diye üzerine atıldılar. Birkaç tekme ve yumrukta kendisini yere yuvarladılar. Böyle manzaraları seyretmekten çok hoşlanan halk da:</p>

  <p>“Dinsizi gebertelim!..” diye onlara yardıma başlayınca adamcağızın durumu büsbütün kötüleşti.</p>

  <p>Bu sırada sokaktan beyaz bir atla çekilen küçük, zarif bir araba göründü. İçinde oturan çok güzel bir kadın bu manzarayı görünce arabasını durdurdu. Ve ayaklar altında çiğnenmekte olan adamı işaret ederek, halka:</p>

  <p>“Ne yapıyorsunuz?” diye haykırdı. “Bu adam meşhur Ramus’tür…”</p>

  <p>Fakat bu müdahale halkı daha ziyade kızdırdı; içlerinden biri:</p>

  <p>“O da Huguenot’tur. İkisini de yakalayın. Gebersin dinsizler. Saint-Antoine için ikisini de yakalayın,” diye bağırdı.</p>

  <p>Araba bir anda halk ve zorbalar tarafından sarıldı. Genç kadın bir anda her şeyin mahvolduğunu ve Ramus’le birlikte bu azgın halk kütlesi tarafından parçalanacağını anladı. Ramus güçbela yerden kalkmış, arabanın perdelerine tutunarak genç kadını ümitsizce müdafaaya kalkışmıştı.</p>

  <p>Fakat ne yapabilirdi?..</p>

  <p>Hiç…</p>

  <p>Genç kadın o zaman avazı çıktığı kadar bağırmaya, imdat istemeye başladı. Fakat onun bu hareketi azgın halkın hiddetini bir kat daha artırmaktan başka bir işe yaramadı.</p>

  <p>Her şeyin bittiğini ve diri diri yakılacaklarını anladıkları anda birdenbire gök gürlemesi gibi bir ses ortalığı kapladı:</p>

  <p>“Yol verin! Açılın!”</p>

  <p>Genç kadın, Hercules gibi iri yarı bir delikanlının, azgın halkı yumruk ve tokatla darmadağın ederek yardığını ve arabaya yaklaştığını gördü. Arabanın kapısına varınca, belinden uzun bir kılıç çekerek savurdu:</p>

  <p>“Yaklaşanın canını cehenneme gönderirim!”</p>

  <p>Ramus, genç kadına:</p>

  <p>“Bu sefer kurtulduk. Bir milletin böyle rezaletlere âlet olması kadar hazin bir şey olamaz,” diyerek güçlükle arabaya bindi. Aynı anda araba da hareket etti.</p>

  <p>Halk, böylece ellerinden avlarının kaçtığını görünce daha büyük bir hiddete kapıldı. Fakat arabaya nereden bindiği anlaşılmayan bir genç, kılıcını o kadar ustalıkla kullanıyordu ki, hiç kimse yaklaşmaya cesaret edemiyordu.</p>

  <p>Halk bu sefer arabanın öbür tarafına hücuma kalktı… Genç Pardaillan böylece yalnız başına iki tarafa yetişemiyordu. Durum yine tehlikeye düşmüştü ki, ikinci bir haykırış yükseldi:</p>

  <p>“Savulun diyorum!.. Canını seven kılıcımın önünden kaçsın…”</p>

  <p>Büyük Pardaillan, bıyıkları dimdik olmuş, elinde kılıcı, arabanın öbür tarafında yer almıştı. Araba için artık tehlike kalmamıştı. Bu iki yenilmez koruyucu sayesinde içindekiler bütün tehlikelerden kurtulmuş bulunuyorlardı. Bu suretle araba iki koruyucu yanlarında olduğu halde süratle Saint-Antoine Sokağı‘ndan geçti. Bir şey yapamayacaklarını anlayan halk sadece yumruklarını sıkmakla yetinmek zorunda kaldı.</p>

  <p>Tehlike geçince Pardaillan’lar kılıçlarını kınlarına koydular. Araba bu sırada Des Barres Sokağı‘na saptı ve büyük bir konağın önünde durdu. Genç şövalye bu konağı tanıdı. Bir gün siyahlı kadını takip ettiği zaman kadın bu eve girmiş, o da dışarıda kendisini beklemişti.</p>

  <p>Genç kadın, Ramus’e:</p>

  <p>“Lütfen içeri girin. Biraz istirahat ettikten sonra evinize gidersiniz,” dedi.</p>

  <p>Sonra Pardaillan’lara dönerek:</p>

  <p>“Lütfen siz de giriniz,” sözlerini söyledi.</p>

  <p>Genç kadın o kadar amirane bir şekilde bu sözleri söylemişti ki, Pardaillan’lar karşı gelemeyerek onları takip ettiler.</p>

  <p>Beş dakika sonra süslü bir salonda bir hizmetçinin getirdiği soğuk ve nefis şaraptan içiyorlardı.</p>

  <p>Genç kadın:</p>

  <p>“İsmim Marie Touchet’dır… Kim olduğunuzu sorabilir miyim?..” dedi.</p>

  <p>İhtiyar Pardaillan, oğlunun ağız açmasına meydan vermeden:</p>

  <p>“Ben, eski Kral ordusu çavuşlarından Brisard; genç arkadaşımın adı La Rochette’tir,” dedi.</p>

  <p>“Teşekkür ederim. İsimlerinizi hayatımın sonuna kadar unutamayacağım.”</p>

  <p>Genç şövalye hemen atıldı:</p>

  <p>“Çok asil ve âlicenap olduğunuzu görüyorum. Babamla ben sadece vazifelerimizi yaptık.”</p>

  <p>Genç kadın:</p>

  <p>“Babanız mı dediniz?” diye sordu.</p>

  <p>İhtiyar Pardaillan durumu yine düzeltti:</p>

  <p>“Daima beraber gezdiğimiz ve kendisi tecrübelerimden istifade ettiği ve neticesiz öğütlerimi dinlediği için bana böyle der.”</p>

  <p>Ve daha fazla kalmayarak, bütün ısrarlarına rağmen kendilerine veda ederek dışarı çıktılar. Genç şövalye, hep bu kadınla siyah elbiseli kadın arasında nasıl bir ilgi olabileceğini düşünüyordu.</p>

  <p>“Yine işin olmadığı halde bu olaya burnunu soktun!” dedi. “Galiba ben daha önce davranmasaydım ismimizi de söyleyecektin. Artık Paris’ten hemen ayrılmalıyız.”</p>

  <p>“Bu kadının, ismimizi öğrendiği takdirde bize bir fenalık yapabileceğine inanıyor musunuz? Böyle bir kadın bunu asla yapmaz…”</p>

  <p>“Haydi, haydi, gevezeliği bırak da buralardan bir an önce uzaklaşalım.”</p>

  <p class="yildiz">* * *</p>

  <p>Ertesi günü Kral, her zaman olduğu gibi, gizlice Marie Touchet’ı ziyaret ettiği zaman genç kadın Krala başından geçenleri anlattı. Ve sözlerini:</p>

  <p>“Eğer beni bir parça seviyorsanız Brisard adındaki ihtiyar çavuşla La Rochette adındaki yiğit arkadaşını mükâfatlandırınız!” diye tamamladı.</p>

  <p>“Emredersiniz sevgilim!.. Bu adamlara layık oldukları mükâfatı vereceğim.”</p>

  <p>Bu olaydan şu sonuçlar çıktı:</p>

  <p>Kral, Brisard adındaki çavuşla La Rochette adındaki arkadaşının bulunmasını emretti. Fakat bütün araştırmalara rağmen kendileri bulunamadı. Buna kızan Kral da polis direktörünü azletti.</p>

  <p>Kral, kiliseler ve azizler adına para toplanmasını şiddetle yasak etti. Bu emir kiliseleri çok kızdırdı. Birçok papaz, Kral aleyhinde atıp tuttu. Bu emri tatbik eden bazı kimseler taşa tutuldu. Bir tanesi de Seine Nehri’ne atıldı.</p>

  <p class="yildiz"><img alt="bsg-06" src="../Images/bsg-06.jpg"/></p>
</body>
</html>