<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Kırk Beşinci Bölüm</h1>

  <h2 class="sigil_not_in_toc">Jeanne d’Albret’nin Yanında</h2>

  <p>Kont Marillac Paris’ten hareket ettiği zaman Kraliçe Jeanne d’Albret, La Rochelle’de bulunuyordu. Burası Protestanların elinde bulunan son derece sağlam bir kaleydi.</p>

  <p>Kraliçe planını gayet iyi bir şekilde hazırlamıştı. Mevcudu yirmi bine yakın ordusuyla gizlice hazırlandıktan sonra birdenbire Paris üzerine yürüyecek ve daha önce çeşitli kıyafetlerle şehre girmiş bulunacak olan adamları, Kral IX. Charles’ı kaçırmış olacaklarından Katolikler bir şey yapamayacaklardı. Paris işgal ve Kral esir edildikten sonra Catherine de Medicis’e sulh şartlarını kabul ettirmek çok kolay olacaktı.</p>

  <p>İşte bu sırada kendisi Kral IX. Charles’dan bir mektup aldı. Kral savaşlardan nefret ettiğini bildiriyor ve Katoliklerle Protestanlar arasında tam bir anlaşma yapmak için elinden geldiği kadar çalışacağını, bu konudaki samimi fikirlerini açıklıyordu.</p>

  <p>Kont Marillac da bu sırada gelmiş bulunuyordu. Kraliçe hiç ummadığı bir zamanda karşısında Kontu görünce:</p>

  <p>“Ne haber var çocuğum? Seni Buraya ansızın getiren şeyin fena bir haber olmamasını dilerim,” diye söylendi.</p>

  <p>“Hayır Majeste, bilakis!”</p>

  <p>Kraliçe kendisine hayretle bakarken sözlerini tamamladı:</p>

  <p>“Başta Kral Henri de Bearn olmak üzere herkes sıhhatli ve afiyettedir.”</p>

  <p>Büyük bir endişeden kurtulan Kraliçe:</p>

  <p>“Sizi oğlum mu gönderdi?” diye sordu.</p>

  <p>“Hayır efendim. Beni memur olarak yanınıza gönderen Catherine de Medicis’tir.” Ve koynundan çıkardığı mektubu kendisine uzattı.</p>

  <p>Jeanne d’Albret:</p>

  <p>“Demek kendisini gördünüz?” dedi.</p>

  <p>“Evet Majeste! Bu şerefi kazandım.”</p>

  <p>Böyle diyerek başından geçen garip olayı ve Catherine de Medicis’in tekliflerini aynen tekrarladı.</p>

  <p>Kraliçe düşündü:</p>

  <p>“Bu hususta biraz düşünmeliyim,” diye cevap verdi. “Cevapları yine seninle göndereceğim. Öyle zannediyorum ki, meclisimizi toplamamız gerekecek. Neyse, bunları bırakalım da şimdi sizden bahsedelim. Demek Catherine de Medicis’i gördünüz.”</p>

  <p>“Evet, annemi gördüm. O da bir vakitler terk etmiş olduğu oğlunu görerek tanıdı.”</p>

  <p>“Buna emin misin?”</p>

  <p>“Tamamıyla! Ancak kalbi taşlaşmış olan bu kadında bu olay hiçbir etki yapmadı. Sadece bana bir teklifte bulundu.”</p>

  <p>“Nasıl bir teklif?”</p>

  <p>“Kral Henri de Bearn’e Polonya krallığını teklif etti. Şayet bunu kabul edecek olursa bana da boş kalacak olan Navarre Krallığını vermeyi düşünüyormuş.”</p>

  <p>“Ya, öyle mi? Peki bu konuda sizin fikriniz nedir?”</p>

  <p>“Benim fikrim elbette bunu kabul etmemektir. Çünkü bende bir kral için gerekli olan kabiliyetler yok. Şunu da söylemek isterim ki, Kralımın ve Kraliçemin sarayında krallık yapmak, hiçbir şekilde kabul edemeyeceğim bir iştir. Benim hayattaki amacım çok daha basittir.”</p>

  <p>“Demek bir amacın var?”</p>

  <p>Kont kıpkırmızı kesildi:</p>

  <p>“Evet Majeste!”</p>

  <p>“Nedir?”</p>

  <p>“Kendi kendimin kralı olmak ve bana sadece tek bir insanın tabi olduğunu görmek.”</p>

  <p>“Bu tek insan demek var?”</p>

  <p>“Evet efendim.”</p>

  <p>“Onu seviyor musun?”</p>

  <p>“Bütün kalbimle.”</p>

  <p>“Kim olduğunu sorabilir miyim?”</p>

  <p>“Onu siz de tanıyorsunuz. Bu vesileyle zaten sizden evlenmek için de müsaade istemek zorunda idim.”</p>

  <p>“Senin mesut olmanı ne kadar can ve gönülden istediğimi bilmem tahmin edebilir misin? Gelinim olacak kızın ismini öğrenmek bile benim için bir mutluluk olacaktır. O kimdir?”</p>

  <p>“Uzun süre yanınızda bulundu Majeste! İtiraf ederim ki o zamandan beri sevişiyorduk. Sonunda evlenmeye karar verdik. Onun ismi Alice’tir.”</p>

  <p>Kraliçe:</p>

  <p>“Alice mi?” diye mırıldandı.</p>

  <p>Kont:</p>

  <p>“Evet Majeste. Alice de Lux!” diyerek dikkatle Kraliçeye baktı. Sanki yüzünden ne düşündüğünü anlamak, kalbinden geçenleri okumak istiyordu. Fakat Kraliçe kendisini tuttu. Hiç renk vermedi.</p>

  <p>Sapsarı kesilen Deodat:</p>

  <p>“Fakat hiçbir şey söylemiyorsunuz. Düşüncelerinizi bilmek isterdim.”</p>

  <p>“Sizin bu aşkla oldukça şaşırdığınızı görüyorum. O kadar ki, Kraliçenizi bile sorguya çekiyorsunuz.”</p>

  <p>“Affedersiniz Majeste!..”</p>

  <p>“Pekâlâ, affettim. Bana Alice hakkında fikrimi soruyorsun, değil mi?”</p>

  <p>“Rica ediyorum.”</p>

  <p>Kraliçe bu şekilde konuşarak düşünmek için vakit kazanmaya çalışıyordu. Ağzından çıkacak bir kelime, iki insanın kaderini tayin edecekti. Onun için bir hata işlemekten son derece sakınıyordu:</p>

  <p>“Onun hakkında pek az şey biliyorum,” diye mırıldandı. “Onu az tanıyorum. O kadar az gördüm ki… Kendisi hakkında hiçbir fikrim yok.”</p>

  <p>Bu sözler Kontu şüphelendirmişti. Kraliçe onun bu halini görünce sözüne devam etti:</p>

  <p>“Seni ne kadar sevdiğimi bilirsin. Bunun için sözlerime inanman lazım. Onun hakkında müspet bir şey söylemediğim gibi, kendisiyle bir defa görüşmem ve konuşmam gerekir. Alice şimdi nerededir?”</p>

  <p>“Paris’te La Hache Sokağı‘nda yeni yapılan kuleli binanın yakınında yeşil kapılı evde.”</p>

  <p>“Yarın Paris’e hareket ediyorum. Onu herhalde bulup konuşacağım. Sen de benimle beraber geleceksin. Muhafız askerlerin komutanlığını yapacaksın. Haydi çabuk! Hazırlıklarını tamamla!”</p>

  <p>Kont dışarı çıkarken kendi kendine şöyle düşünüyordu:</p>

  <p>“Ben Kraliçeyi tanırım. Mutlaka Alice’e dair bildiği acı bir hakikat var. Söylemek istemiyor. Fakat onu ben tanıyorum. Bir melek kadar güzel ve temizdir. Ondan kim şüphe edebilir? Bununla beraber herhalde bir şeyler olmalı. Beni en çok seven iki kişi, Kraliçe ve Pardaillan, bana onun hakkında fazla ihtiyatlı ve çekingen göründüler. Fakat ne olursa olsun, onu herkese karşı korumaya hazırım. Hatta Kraliçeye ve Pardaillan’a karşı bile…”</p>

  <p>Ertesi gün bir taraftan Kraliçe Jeanne d’Albret, bir taraftan Kral IX. Charles ile Catherine de Medicis, bir taraftan da Navarre Kralı ve Amiral Coligny ile maiyeti kesin müzakerelerde bulunmak üzere Paris civarında küçük bir şehre doğru hareket ettiler.</p>

  <p class="yildiz"><img alt="bsg-07" src="../Images/bsg-07.jpg"/></p>
</body>
</html>