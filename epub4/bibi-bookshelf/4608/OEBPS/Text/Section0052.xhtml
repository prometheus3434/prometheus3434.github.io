<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Kırk Sekizinci Bölüm</h1>

  <h2 class="sigil_not_in_toc">Büyük Bir Olay</h2>

  <p>İhtiyar Pardaillan, Konuşan iki Ölü Meyhanesi’ne girince meyhane sahibi Catho kendisini büyük bir sevinçle karşılamıştı. Pardaillan evvela meyhanenin her tarafını gezdi. Her şey yeni ve pırıl pırıldı. Bunu görünce:</p>

  <p>“Aferin sana Catho,” dedi. “Paris’te bu kadar güzel ikinci bir meyhane olmadığım söyleyebilirim.”</p>

  <p>“Bu da sizin sayenizde oldu. Eğer o kötü meyhaneyi yakmasaydık ve sizin eküleriniz olmasaydı böyle bir meyhaneye hiçbir vakit mâlik olamazdım. Fakat oğlunuz nerede?..”</p>

  <p>“Neredeyse gelir. Neyse, gevezelik edeceğime karnımı doyurmayı tercih ederim.”</p>

  <p>Bir dakika sonra şövalyenin önünde mükemmel bir sofra kurulmuş bulunuyordu. İhtiyar asker, mükemmel bir omlet, iki piliç ve iki şişe şarabı midesine indirince, kendisini bir dev kadar kuvvetli ve çelik yay gibi çevik hissetti.”</p>

  <p>Bu sırada kulağına birtakım boru sesleri geldi. Hemen kalkarak kılıcını kuşandı. Şapkasını başına geçirdi. Dışarı çıkınca Catho’ya oğlu gelince kendisini beklemesini, az sonra döneceğini söylemeyi unutmadı ve boru seslerinin geldiği Montmatre Sokağı‘na doğru yürüdü. O da yolda bu gürültünün ne olduğunu sorduğu zaman şu cevabı aldı:</p>

  <p>“Protestanlarla Katolikler barıştılar. Şimdi hep birlikte Louvre Sarayı‘na dönüyorlar.”</p>

  <p>“İyi, iyi… Ben de savaş oluyor sanmıştım. Şunları bir seyredeyim bari!” diye düşündü. Monmartre Caddesi’ne varınca halkı yararak güçbela birkaç adım ilerledi ve kapalı bir kapının eşiğine çıkarak alayı beklemeye başladı.</p>

  <p>Nihayet kilise çanları çalar ve top sesleri ortalığı inletirken alay da göründü. Önde yaya ve atlı olarak bir sürü asker geçerek yolu açıyor ve genişletiyordu. Bu yüzden halk bir kat daha sıkıştı. O kadar ki, hiç kimse kımıldayabilecek bir parmak yer bulamaz oldu.</p>

  <p>Kral, arabasında, her zamanki gibi siyah bir elbise giyinmiş olduğu halde sapsarı yüzüyle oturuyordu. Yanında, solunda Henri de Bearn yer almıştı. İkisi de:</p>

  <p>“Yaşasın Kral!..” diye haykıran halka biraz endişeyle bakıyor ve selam veriyordu. Arkadaki arabada Catherine de Medicis ile Navarre Kraliçesi yer almıştı. Catherine çok neşeli görünüyordu. Ancak bu sevinci, kıymetli bir avını eline geçirmiş bir avcı sevincine çok benziyordu. Bundan sonra da Amiral Coligny, Dük d’Anjou, Dük de Guise gibi iki tarafa mensup kumandanlar ve asilzadeler geçtiler. Pardaillan bunların arasında bir atın üzerinde bulunan Mareşal Damville’i de görüp tamdı. Fakat aynı anda dudakları arasından ağır bir küfür savurdu:</p>

  <p>“Hay herifin canını şeytan alsın!”</p>

  <p>Çünkü Mareşal Damville de kendisini görerek tanımıştı ki, gözlerini gözlerine dikmiş bakıyordu.</p>

  <p>Damville şaşkınlık içindeydi. Çünkü çoktan ölmüş ve cesedinin de Seine nehrine atılmış olduğunu sandığı adam karşısında bulunuyordu. Bu sırada Mareşalin yanında duran birkaç asilzade daha kendisine şaşkın şaşkın bakmaya başlamışlardı.</p>

  <p>Pardaillan kendi kendine: “Tamam! Hapı yuttuk! Bütün katiller beni gördüler,” diye düşündü.</p>

  <p>Mareşalin yanında duran bir adam:</p>

  <p>“Vuran Çekiç Meyhanesi’nde kebap ettiğimiz adam!” diye bağırdı.</p>

  <p>Diğeri:</p>

  <p>“Şu azgın genç şövalyeyle birlikte onu da yakmamış mıydık?” diye ilave etti.</p>

  <p>Pardaillan, buradan derhal savuşmanın en iyi hareket olduğunu anladı. Fakat bir anda bunun imkânsız bir şey olduğunu gördü. Kaçmak için değil, kımıldamak için bile yer yoktu.</p>

  <p>Mareşal Damville sağa sola bazı emirler verdi. Bu sırada alayın da sonu geçtiği halde bu adamlar oradan ayrılmıyordu. Az sonra yirmi kadar atlı, halkın kalabalığına bakmadan dörtnala buraya geldiler. Halk derhal çil yavrusu gibi dağıldı ve Pardaillan o zaman çıkmış olduğu evin eşiğinde tek başına kalmış bulunduğunu gördü. Etrafında yirmi askerden başka artık iyileşmiş bulunan Orthes ve Maugiron Quelus, Maurevert, Mareşal Damville ile karşı karşıya bulunuyordu.</p>

  <p>Pardaillan bir anda hiçbir kurtuluş çaresi kalmadığını gördü. O zaman dudaklarında acı ve alaylı bir gülümseyiş belirdi. Şapkasını çıkararak:</p>

  <p>“Merhaba katil baylar!” diye kendilerini selamladı.</p>

  <p>Ötekiler homurdandılar. Dük d’Anjou’nun muhafız kumandanı bir adım atarak:</p>

  <p>“Kılıcınızı teslim ediniz Şövalye de Pardaillan,” dedi.</p>

  <p>“Ya! Kılıcımı mı istiyorsun? Pekâlâ, gel de al…”</p>

  <p>Böyle diyerek bir anda kılıcını çekti ve ucunu ayakkabısının burnuna dayadı:</p>

  <p>İçinden: “Teslim olmak, asılmak demektir. Böyle rezilane ölmektense bunlara bir cesaret ve yiğitlik dersi vermek daha iyidir,” diye düşünüyordu.</p>

  <p>Maugiron:</p>

  <p>“Şövalyenin derisi ateşe pek dayanıklıdır,” dedi. “Meyhane yandığı halde kendisi yanmamış.”</p>

  <p>Herkes kahkahayla güldü. Hücumdan önce kendisiyle alay etmek istedikleri anlaşılıyordu. Pardaillan:</p>

  <p>“Evet,” dedi, “benim derim pek serttir. Fakat senin nazik suratın da pek ince… Çabucak haşlanıverdi. Neredeyse seni ceviz yağında balık gibi kızartacaktım.”</p>

  <p>Maugiron hiddetinden kıpkırmızı kesildi. Bu sefer Damville konuştu:</p>

  <p>“Siz bir şövalye ile çarpışacağınızı sanıyorsanız aldanıyorsunuz,” dedi. “Üzerindeki elbiselerden sâdece bir hırsız olduğunu görüyorum.”</p>

  <p>Pardaillan ona da ağır bir cevap verdi.</p>

  <p>Hiddetinden kuduran Damville:</p>

  <p>“Alçak köpek!” diye homurdandı.</p>

  <p>Komutan:</p>

  <p>“Tekrar ediyorum, kılıcınızı teslim ediniz!” diye bağırdı.</p>

  <p>“Onu vermeye hazırım… Ancak almasını bilmeli…”</p>

  <p>Pardaillan’ın etrafındaki yarım daire gittikçe daralıyordu. Olağanüstü bir şey geçtiğini anlayan halk da bunların arkasına birikmiş, olup biteni seyrediyordu.</p>

  <p>Damville:</p>

  <p>“Şu köpeği parçalayınız!..” diye homurdandı. Askerler tam üzerine saldıracakları zaman, bir ses:</p>

  <p>“Onu diri diri yakalayalım,” dedi. “Çünkü bunun Krala hakaret eden bir de oğlu var. Kendisinin nerede olduğunu işkenceyle söyletebiliriz.”</p>

  <p>“Evet, evet, doğru… Onu diri diri yakalayınız! Söylesin bakalım, oğlu nerede?..”</p>

  <p>Tam bu anda korkunç bir ses:</p>

  <p>“İşte burada!” diye gürledi.</p>

  <p>Bir anda ortalık karma karışık oldu. Altılar ve yaya askerler birbirine girdi ve ihtiyar asker, yükselen tozlar arasında birdenbire oğlunun yerden biter gibi bittiğini ve yalın kılıç yanında yer aldığını hayretle gördü. O zaman:</p>

  <p>“Oğlum!” diye mırıldandı.</p>

  <p class="yildiz">* * *</p>

  <p>Genç şövalye, Konuşan İki Ölü Meyhanesi’ne giderek babasının dışarı çıktığını öğrenince, o da alayı seyretmeye gitmişti. Fakat bu sırada alay geçmiş bulunuyordu. Ancak sokağın bir köşesinde bir kalabalık gözüne çarptı. Oraya yaklaşırken de babasının sesini duyup tanıdı.</p>

  <p>Birkaç saniye içinde her şeyi görüp anladı ve kılıcını çekerek, gördüğümüz gibi askerleri yardı ve babasının yardımına koştu.</p>

  <p>Bir saniye için bozulan yarım daire yeniden kapanmıştı. Onu görenler hemen tanımışlardı:</p>

  <p>“Genç Pardaillan kendi ayağıyla geldi,” diye mırıltılar duyuldu. Askeri komutan:</p>

  <p>“Dikkat ediniz,” dedi. “Kral namına son defa olarak söylüyorum: Teslim olacak mısınız?”</p>

  <p>“Hayır?”</p>

  <p>“Kralın emrine karşı mı geliyorsunuz?”</p>

  <p>“Evet!”</p>

  <p>“Pekâlâ öyleyse… Hücum ediniz.”</p>

  <p>Atlılar birdenbire atlarını iki adama doğru sürdüler. Fakat aynı zamanda iki müthiş kılıç yükselerek şimşekler çakmaya, yılan gibi sağa sola uzanıp gerilemeye başladı. Atlar kişneyerek şaha kalktılar. Dört asker de yaralanarak yere yuvarlandı. Birkaç at da tehlikeli surette yaralanmış bulunuyordu.</p>

  <p>Bu hücum böylece püskürtülünce askerler bu sefer atlarından indiler ve iki adamın üzerine öylece saldırdılar.</p>

  <p>Çarpışmalar son derece vahşice oluyordu. Pardaillan’lar âdeta masallardaki devler gibi çarpışıyorlardı. Yeniden iki askerin kılıcı kırıldı. Üç kişi daha yaralanarak yere yuvarlandı. Diğerleri canlarını kurtarmak için nefes nefese birkaç adım gerilediler.</p>

  <p>Pardaillan’lar bu saldırıyı da püskürtmüşlerdi. Fakat onlar da vücutlarının birçok yerinden irili ufaklı yaralar almışlardı. Bu yüzden vücutları kan içinde kalmış ve sarf ettikleri büyük gayret sonunda hâlsiz düşmüşlerdi.</p>

  <p>İhtiyar Pardaillan:</p>

  <p>“İşimiz bitti,” diye bir kahkaha attı ve dizüstü yere düştü. Genç şövalye de düşmemek için sol eliyle duvara dayanmıştı. Askerlerin yapacakları yeni saldırıyla ikisinin de işi biteceği muhakkaktı. Baba oğul, son defa olduğunu bildikleri bir bakışla bakıştılar.</p>

  <p>Fakat bu sırada sanki bir mucize oldu. Kapalı bulunan kapı açılmış ve dışarıya iki kadın çıkmıştı. Genç şövalye, siyahlı kadınla kızı Loise’ı bir anda tanımıştı. Kendinden geçmek üzereyken:</p>

  <p>“Loise!” diye mırıldanarak yere düştü. Gördüğü şeyin hayal mi, yoksa gerçek mi olduğunu ayıramıyordu. Kendinden geçmişti. Şimdi artık o da babası gibi, gelmek üzere olan ölümü bekliyordu.</p>

  <p>Fakat bu hayal değil, gerçekti. Siyahlı kadın, yanında kızı olduğu halde metin adımlarla Mareşal Damville’e doğru ilerleyerek durdu. Bunların çıkışı askerler üzerinde garip bir tesir yaptı. Askerler mıknatıslanmış gibi oldukları yerde kaldılar…</p>

  <p>Siyahlı kadın:</p>

  <p>“Monsenyör!..” diye Henri’ye hitap etti. “Bu iki adamı ben alacağım. Çünkü bunlardan biri, çalınan kızımı bana geri getiren adam, diğeri de onun oğludur. Bilmem, bu hususta herkesin yanında açıkça izahat vermemi ister misiniz?”</p>

  <p>Mareşal Damville o kadar şaşırmıştı ki, ne yapacağını, ne cevap vereceğini bir türlü kestiremiyordu. Siyahlı kadının bakışları karşısında, belki de olayın o kadar yakın bulundukları saraya aksetmesinden korktuğu için mağlup görünmeyi uygun buldu:</p>

  <p>“Mademki onları istiyorsunuz, alınız!”</p>

  <p>Siyahlı kadın o zaman, askerlere komuta eden subaya hitap etti:</p>

  <p>“Ben, Kontes de Piennes, Düşes de Montmorency’yim…” dedi.</p>

  <p>Subay hürmetle eğildi. Düşes devam etti:</p>

  <p>“Bu iki yaralı adamı alıyorum. İsmim sizin için kefalet yerine geçer sanırım.”</p>

  <p>“İki yaralı, evinizden ayrılmamak şartıyla onları size vermeye hazırım.”</p>

  <p>“Bunu vaat ederim.”</p>

  <p>Bunun üzerine yaralılar eve taşındı. O zaman Henri, subaya:</p>

  <p>“Bu evin önünde gece gündüz yirmi kişi nöbet bekleyecektir. Onlardan doğrudan doğruya sizi sorumlu bilirim.”</p>

  <p>“Emirlerinizi yerine getireceğim efendim.”</p>

  <p class="yildiz"><img alt="bsg-07" src="../Images/bsg-07.jpg"/></p>
</body>
</html>