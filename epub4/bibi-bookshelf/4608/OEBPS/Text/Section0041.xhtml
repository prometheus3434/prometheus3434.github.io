<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Otuz Yedinci Bölüm</h1>

  <h2 class="sigil_not_in_toc">Louvre Sarayı‘nda</h2>

  <p>Genç şövalye yalnız kalınca önce birkaç saat deliksiz bir uyku çekti. Sonra erkenden kalkarak doğruca François de Montmorency’nin konağına gitti. Mareşal kendisini sabırsızlıkla bekliyordu.</p>

  <p>Mareşal François de Montmorency bütün gece uyumamıştı. Zavallı Jeanne ile on yedi yaşına basan kızını bir dakika bile aklından çıkaramıyordu. Bütün bu felaketlere sebep olan kardeşine karşı beslediği kin gittikçe büyüyordu. Bundan sonra ne yapacağını, kadınları kurtardığı takdirde nasıl davranacağını bir türlü kestiremiyordu.</p>

  <p>Genç şövalye içeri girdiği zaman, François’nın karmakarışık yüzünden ve uykusuzluktan şişmiş gözlerinden korktu. Beş parasız ve isimsiz genç, bu zengin, büyük ve nüfuzlu adama acıdı.</p>

  <p>Mareşal onu görür görmez sordu:</p>

  <p>“Ne haber var?..”</p>

  <p>“Doğruymuş efendim. Kadınlar de Mesmes’de bulunuyorlarmış.”</p>

  <p>“Oradaymışlar, öyle mi?”</p>

  <p>“Evet, fakat şimdi değiller…”</p>

  <p>“Değiller mi?”</p>

  <p>“Dün gece onları az daha kardeşinizin elinden kurtarıyordum. Fakat titreyen bir kol ve boşa giden bir kurşun her şeyi kaybettirdi.”</p>

  <p>“Demek dövüştünüz?”</p>

  <p>“Evet. Fakat bazen öyle olaylar olur ki, ne kuvvet ne de kurnazlık para eder. Dövüştüm, ama muvaffak olamadım. Onları elimden kaçırdım.”</p>

  <p>“Benim için dövüştüğünüzden dolayı size teşekkürlerimi bildirmek isterim. Sizin gibi mert ve cesur bir şövalyeyi tanıdığım için çok mutluyum.”</p>

  <p>Ondan sonra yumruklarını sıktı. Yüzü öfkeyle buruştu:</p>

  <p>“Demek kardeşim hâlâ bu zavallı kadının peşinde. Soyumuzda böyle bir adam yetiştiği için utanıyorum. Olay nasıl oldu, anlat bakalım.”</p>

  <p>Şövalye bunun üzerine geceki olayı kısaca anlattı. Yalnız en sonunda babasıyla karşılaştığını söylemedi. Sözlerini şöyle bitirdi:</p>

  <p>“Şimdilik kadınları kaçıranın Mareşal Damville olduğunu kesinlikle biliyoruz. Onları nereye götürdüğünü de yakında öğreneceğim.”</p>

  <p>François heyecanla genç şövalyenin elini sıktı:</p>

  <p>“Sana bir şey sormak isterim.”</p>

  <p>“Nedir efendim?..”</p>

  <p>“Bana söylediklerinizi, sizin için tehlike olsa da, hatta kardeşim Henri’nin yanında da, tekrarlayabilir misiniz?”</p>

  <p>“Hazırım!.. Tehlike meselesine gelince, bu benim için önemsiz bir şeydir. Dünyada hiç kimseden korkum yoktur.”</p>

  <p>“Şu halde benimle beraber Kralın yanına gelirsiniz, değil mi?..”</p>

  <p>Şövalye titremekten kendini alamadı:</p>

  <p>“Bu anda bile hazırım.”</p>

  <p>“Pekâlâ! Şimdi birlikte Louvre Sarayı‘na gideceğiz. Kral adaleti yerine getirir. En doğru şey budur. Şayet onları Kral da kurtaramazsa…”</p>

  <p>“Evet?..”</p>

  <p>“O zaman insanların adaletini bir yana bırakarak kılıcımın adaletine sığınacağım. Beni bir dakika bekleyiniz.”</p>

  <p>Mareşal giyinmek üzere odasına çekilince yalnız kalan Jean Pardaillan kendi kendine: “Kralın yanına gideceğiz, öyle mi?” diye düşündü. “Şu uğursuz Kraliçe Catherine de orada olacak. Beni görür görmez mutlaka yakalatıp yeniden Bastille’e gönderecektir. Anlaşılan ömrümüzü Mösyö Guitalens’ın emrinde geçirmemiz gerekecek. Haydi bakalım. Pardaillan’lar verdikleri sözü geri almazlar. Louvre Sarayı‘na gideceğiz.”</p>

  <p>Bir çeyrek saat sonra Mareşal odaya girdi. Resmi Mareşallik elbisesini giymiş bulunuyordu. Yalnız belinde törenlerde takılan elmas kakmalı kılıç yerine çelikten savaş kılıcı sallanıyordu.</p>

  <p>Şövalyeye kendisini takip etmesini işaret ederek yürüdü. Aşağıda araba hazırdı. Beraberce bindiler ve önde muhafızlar olduğu halde büyük bir debdebeyle Louvre Sarayı‘nın yolunu tuttular. Bunları gören halk, Mareşali saygıyla selamlıyor ve birbirine gösteriyordu:</p>

  <p>“Mareşal de Montmorency!.. Kralla görüşmek üzere saraya gidiyor!”</p>

  <p>Yolda hiç konuşmadılar. Mareşal düşünüyordu. Şövalyeye gelince, Kralın huzuruna çıkacağı için gayriihtiyari bir heyecan içinde bulunuyordu.</p>

  <p>Araba bu şekilde Louvre Sarayı‘na vardı. Senelerden beri saraya gelmeyen ve Kralı ziyaret etmeyen Mareşalin saraya varışı oldukça büyük bir telaş ve heyecan uyandırdı.</p>

  <p>Kral Charles bu sırada alt katta silah odasında bulunuyordu. Yanında birçok asilzade ve kardeşleri de vardı. Genç Kral o gün çok neşeliydi. Onun bu halini gören asilzadeler kendisine hoşuna gidecek şeyler söylüyorlardı. Kral da bunları memnuniyetle dinliyordu. Tam bu sırada içeri bir uşak girdi.</p>

  <p>Kral:</p>

  <p>“Ne var?” diye sordu.</p>

  <p>“Mareşal de Montmorency geldi. Kendisini kabul etmenizi rica ediyor.”</p>

  <p>Kral sevinçle haykırdı:</p>

  <p>“Montmorency mi? Herhalde ilan edilmek üzere olan sulhu duydu. O da buna taraftardı. Teşekkür etmek üzere gelmiş olmalı. İçeri girsin!”</p>

  <p>Kral bir koltuğa oturdu. İçerdekiler de koltuğun sağında ve solunda yer aldılar. Bu sırada Mareşal, Pardaillan’la beraber içeri girdi.</p>

  <p>Mareşal, Krala üç adım kalıncaya kadar yürüdü ve orada durarak kendisini saygıyla selamladı. İçeridekiler sessiz ve hareketsiz duruyorlardı. Yalnız Henri de Guise hoşnutsuzluğunu gizlemeye lüzum görmemiş ve Mareşal içeri girerken:</p>

  <p>“Dinsizlerin dostu geliyor!..” diye söylenmişti.</p>

  <p>Kral, ünlü Mareşali güler yüzle karşılayarak:</p>

  <p>“Sizi burada görmekle memnun oldum,” dedi. “Çoktan beri Louvre Sarayı‘nı unutmuş bulunuyordunuz. Hatta öldüğünüz hakkında rivayetler bile çıkmıştı. Neyse, sizi sağ ve salim gördüğümden dolayı son derece memnunum.”</p>

  <p>Kral şöyle bir çevresine bakındıktan sonra daha ciddi bir tavırla devam etti:</p>

  <p>“Neyse, mesele sizi burada, aramızda görmektir. Safa geldiniz…”</p>

  <p>Kralın bu şekilde konuşmasını gören diğer asilzadelerin de dudaklarında gülümsemeler belirdi. Dük de Guise’den başka herkes sanki bu ziyaretten çok memnun kalmış gibi mareşale tatlı tatlı bakıyordu.</p>

  <p>François:</p>

  <p>“Hakkımda gösterdiğiniz iltifata teşekkür ederim Majeste,” dedi. “Size bir ricada bulunmaya geldim.”</p>

  <p>“Nasıl bir rica?..”</p>

  <p>“Sizinle özel bir konuşmada bulunmak istiyorum.”</p>

  <p>“Benimle yalnız kalmak mı istiyorsunuz?”</p>

  <p>“Eğer kabul ederseniz…”</p>

  <p>“Pekâlâ, yalnız kalalım.”</p>

  <p>Bunun üzerine odadakiler birer birer dışarı çıktılar. Kral, Pardaillan’ı göstererek:</p>

  <p>“Bu delikanlı niçin duruyor?” diye sordu.</p>

  <p>Şövalye, Krala titreyerek baktı. Az önce Kralla François konuşurlarken odanın içinde sessiz bir konuşma olmuştu. Odaya girince Şövalye; Quelus, Maugiron ve Maurevert’i görüp tanımıştı. Onları görünce alaylı alaylı gülümsedi. Onlar da kendisini tanımış oldukları için dik dik bakıyorlardı.</p>

  <p>Pardaillan o zaman sağ kolunu Maugiron’a doğru çevirerek kaşıdı. Bu suretle Saint-Denis Sokağındaki karşılaşmalarında Maugiron’un sağ kolunu yaraladığını hatırlatmak istiyordu. Maugiron bunu anladığından hiddetle kaşlarını çattı. Pardaillan cevap olarak sanki onun kızmasının sebebini anlamamış ve şaşmış gibi bir tavırla baktı. Sonra Maurevert’e döndü. Onun da kendisine hiddetle baktığını görünce bu sefer yüzünü kaşıdı. Bu hareketiyle de ona, yüzüne vurduğu kılıcı hatırlatmak istiyordu. Maurevert de kıpkırmızı oldu ve Pardaillan’ın duyacağı kısık bir sesle:</p>

  <p>“Yine buluşuruz,” dedi.</p>

  <p>Pardaillan da aynı şekilde:</p>

  <p>“Ne zaman istersen,” cevabını verdi. Bu sırada Quelus, Dük d’Anjou’ya eğilerek bir şeyler söyledi. D’Anjou Pardaillan’a öyle bir bakışla baktı ki, Pardaillan:</p>

  <p>“Tamam!” diye düşündü. “Bu sefer sağlam hapı yuttuk. Buradan sağ çıkarsam ancak Bastille’e veya Temple’a gitmek için olacak.”</p>

  <p>François, Krala cevap verdi:</p>

  <p>“Size söyleyeceğim şeylere Şövalye de Pardaillan şahittir. Onun için kendisinin de burada kalmasını rica edeceğim.”</p>

  <p>“Pekâlâ öyleyse…”</p>

  <p>“Bir ricam daha olacak Majeste. Mareşal Damville’in derhal saraya çağrılmasını istiyorum.”</p>

  <p>“Demek önümde bir aile meclisi kurulmasını istiyorsunuz?..”</p>

  <p>“Evet efendim. Fransa Kralı, bütün ailelerin reisi olduğu için bizim davamızı da ancak siz halledebileceksiniz.”</p>

  <p>IX. Charles iki kardeş arasındaki kin ve nefreti pek güzel biliyordu. Fakat bu kin ve nefretin asıl sebebini bilmiyordu. Her iki Mareşal arasında yıllardan beri sürüp giden bu kinin sebebini demek nihayet öğrenecekti. O da ne kadar zamandan beri bunu pek ziyade arzu ediyordu.</p>

  <p>Hemen gümüş bir tokmak zile vurdu ve içeriye giren hizmetçiye:</p>

  <p>“Bana muhafız komutanı Nancey’yi çağırınız,” emrini verdi. Bir dakika sonra Nancey içeri girdi.</p>

  <p>Kumandan, karşısında, Kraliçenin emri ve kendi eliyle tevkif ederek Bastille’e götürdüğü Pardaillan’ı görünce o kadar şaşırdı ki, Krala göstermeye mecbur olduğu saygıyı bile unuttu. Gözleri dışarı uğradı.</p>

  <p>Pardaillan da komutanı görünce şaşırmış kalmıştı. Başından aşağı soğuk bir su banyosu yapmış gibi titredi. Fakat korkusunu belli etmeyi de şanına yediremedi ve Nancey’ye gülümseyerek baktı.</p>

  <p>Kral olup biteni anlayamamıştı. Kaşlarını çattı:</p>

  <p>“Ne oldun Nancey?” diye sordu.</p>

  <p>“Şey… affedersiniz Majeste… Gözlerim birdenbire kamaştı da…”</p>

  <p>“Pekâlâ öyleyse… Şimdi derhal Otel de Mesmes’e gideceksin ve Mareşal Damville’e kendisiyle hemen görüşmek istediğimi söyleyeceksin.”</p>

  <p>“Yalnız mı gideyim, yoksa yanıma birkaç asker de alayım mı?..”</p>

  <p>“Yalnız gideceksin, sersem herif! Kimseyi tevkif edecek değilsin. Kendini annemin huzurunda mı sanıyorsun?”</p>

  <p>Nancey titreyerek Kralı selamladı ve derhal odadan çıktı.</p>

  <p>O zaman François yeniden söze başladı:</p>

  <p>“Huzurunuza adalet istemek için geldim Majeste. Biraz sonra Damville’i sizin yanınızda hıyanet, yalancılık ve kadın kaçırma cinayetleriyle suçlayacağım. Belki memlekette yargıçlar olduğu için, bunları, onlara söylememi isteyeceksiniz. Fakat siz de hükümetin en büyük yargıcı değil misiniz? Yalnız adaletinize değil, şeref ve namusunuza da başvuruyorum. Söyleyeceğim şeylerin gizli kalmasını da istiyorum. Bir asilzadenin çirkin bir şekilde dedikodu konusu olmasını istemiyorum.”</p>

  <p>“Pekâlâ, Mareşal… Mademki bunu istiyorsun, hakemliği kabul ediyorum. Mesele nedir?”</p>

  <p>“Onu kardeşimin yanında söylememe müsaade ediniz.”</p>

  <p>“Olur…”</p>

  <p>Odada on beş dakika kadar süren derin bir sessizlik oldu. Kral merakından çatlayacak dereceye gelmişti. François kaşlarını çatmış, herhalde nasıl konuşacağını hesaplıyordu. Pardaillan da bu işin nasıl bir sona ereceğini düşünüyordu.</p>

  <p>Nihayet Kral sordu:</p>

  <p>“Demek işin içinde kadın da var?..”</p>

  <p>“Evet, iki zavallı işçi kadın kaçırılmış bulunuyor.”</p>

  <p>“İki işçi kadın mı dediniz?”</p>

  <p>“Evet, dikiş ve nakış işleriyle hayatlarını namuslu bir şekilde kazanan iki kadın…”</p>

  <p>“Bunlar nerede oturuyorlar?”</p>

  <p>“Saint-Denis Sokağı‘nda…”</p>

  <p>Kral bir şey hatırladı:</p>

  <p>“Sakın Deviniere Oteli’nin karşısında olmasınlar?”</p>

  <p>“Evet efendim.”</p>

  <p>“Öyleyse ben o kadını tanırım. El işlerinde çok ustadır.”</p>

  <p>Kral bu kadını sevgilisi Marie Touchet’ın evinde gördüğünü gülümseyerek hatırladı: “Garip şey!” diye düşündü. Sonra sevgilisinden bahsetmeden bu kadını nasıl tanıdığını, kadının ne kadar sır tuttuğunu ve mükemmel işler yaptığını anlattı.</p>

  <p>François daha fazla dayanamadı ve kendisi için bir azap olan ümitsiz aşkını ve zavallı “Siyahlı kadının” çektiği ıstırapları birer birer anlattı. Sonunda:</p>

  <p>“Sizden ricam bu iki kadını kardeşim olacak canavar herifin elinden kurtarmak ve onlara ufak da olsa hak etmiş oldukları refah ve hürriyeti vermektir. Kardeşim onları kaçırmak suretiyle yeni bir cinayet daha işlemiş bulunuyor. İşte kendisi de geldi. Huzurunuzda bu kadın hırsızını suçluyorum.”</p>

  <p>Aynı anda kapı açılmış ve Mareşal Damville, mosmor yüzüyle kapıda belirmişti.</p>

  <p>İki kardeş korkunç bir şekilde bakıştılar.</p>

  <p>Henri yolda Kralın huzurunda kardeşini bulacağını öğrenmiş, ona göre hazırlanmıştı. Bununla beraber on yedi seneden beri görmediği kardeşinin karşısında elinde olmadan yeniden heyecana kapıldı.</p>

  <p>Fakat bu, az sürdü. Yeniden soğukkanlılığını topladı ve Krala doğru yürüyerek eğildi:</p>

  <p>“Majeste, beni çağırmak lütfunda bulunmuşsunuz. Emrinize amadeyim,” dedi.</p>

  <p>Pardaillan, kopacak fırtınaları sezdiği için bir köşeye çekilmişti. Onun için Henri kendisini görmemişti.</p>

  <p>Kral Charles, sakin bir sesle:</p>

  <p>“Sizi, ağabeyinizin isteği üzerine çağırttım,” dedi. “Size bazı şeyler sormak istiyor.”</p>

  <p>Sonra François’ya döndü:</p>

  <p>“Söyleyiniz Mareşal…”</p>

  <p>“Mösyö Damville’e, Jeanne de Piennes ile kızı, daha doğrusu kızımı ne yaptığını lütfen sorar mısınız? Eğer doğru cevap verir, bundan sonra da bu iki namuslu kadını rahat bırakacağına söz verecek olursa bu suçundan dolayı kendisini affedeceğim…”</p>

  <p>Kral, Henri’ye döndü:</p>

  <p>“Cevap veriniz Mareşal Damville…”</p>

  <p>Henri’nin dudaklarında korkunç bir gülümseyiş dolaştı:</p>

  <p>“Layıkıyla cevap vermek için lütfen Mareşale sorunuz: Bethisy Sokağı‘nda bir konakta bulunmuşlar mı? Orada kimleri görmüşler ve ne kararlaştırmışlar?”</p>

  <p>Bu sözler karşısında François ölü gibi sarardı. O anda sanki başının vücudundan ayrıldığını hisseder gibi oldu. Bir cevap aradı, fakat bulamadı. Ancak kardeşinin duyacağı kadar hafif bir sesle:</p>

  <p>“Alçak!” diye mırıldandı.</p>

  <p>Henri oralı olmadı:</p>

  <p>“Mademki cevap vermiyorlar, o halde müsaade ederseniz bunu ben kendim söyleyeyim.”</p>

  <p>Birdenbire bir ses odayı kapladı:</p>

  <p>“Bir saniye durunuz monsenyör…”</p>

  <p>François ümitle, Kral merakla, Henri hiddetle duraladı.</p>

  <p>Şövalye Jean de Pardaillan, bulunduğu köşeden ilerleyerek, iki kardeşin arasına girmişti. Krala dönerek:</p>

  <p>“Affınızı rica ederim Majeste,” dedi. “Fakat burada tanık olarak bulunduğum için söylemeye mecburum. Mareşal Damville’in sorduğu sorunun hiçbir şekilde lüzum ve önemi yoktur.”</p>

  <p>Henri’nin kanı tepesine çıkmıştı:</p>

  <p>“Size bir şey sorulmadığı halde Kralın önünde ne cesaretle konuşuyorsunuz? Hem siz kim oluyorsunuz? Bu sorunun lüzum ve önemi olmadığını nereden anladınız?”</p>

  <p>“Ben kim miyim? Bunun hiç önemi yok. Asıl önemli mesele Bethisy Sokağı‘nda değil Saint-Denis Sokağı‘nda Deviniere Oteli’nin arka salonunda, şairlerin toplantısındadır.”</p>

  <p>Şövalyenin bu sözleri karşısında Henri birdenbire sarardı. Başını eğdi ve sustu.</p>

  <p>Kral:</p>

  <p>“Bu ne demek oluyor?” diye bağırdı.</p>

  <p>“Maksadım, Mareşal Damville’in sorusunun manasız olduğunu söylemektir. Zannederim bunu kendisi de tasdik edecektir.”</p>

  <p>Kral, Henri’ye:</p>

  <p>Doğru mu söylüyor bu adam?” diye sordu. “Sorduğunuz sorunun, kardeşinizin ithamıyla bir ilgisi yok mu?”</p>

  <p>Henri inler gibi:</p>

  <p>“Bu adam doğru söylüyor,” diye cevap verdi.</p>

  <p>François, şükranla Pardaillan’ın yüzüne baktı.</p>

  <p>Fakat Kralın da merakı büsbütün artmıştı. Buna merak değil, şüphe demek daha doğru olurdu. Bir anda etrafını birtakım düşmanların sardığını, aleyhine birtakım gizli toplantıların yapıldığını anlar gibi oldu. Kaşlarını çattı. Beyaz alnı sarardı. Korku ve hiddetle Henri’ye:</p>

  <p>“Herhalde böyle söylemekte bir maksadınız olacak,” dedi. “Bethisy Sokağı‘ndan bahsettiniz. Buradaki hangi konağı kastediyorsunuz ? Söyleyiniz, bunu emrediyorum.”</p>

  <p>Kral, Bethisy Sokağı‘nda Huguenot’ların reisi Coligny’nin bir konağı olduğunu biliyordu.</p>

  <p>Henri ne cevap vereceğini bilemiyordu. Eğer kardeşini ele verecek olursa Pardaillan denilen bu adam da kendisini, bildiklerini söyleyerek mahvedecekti. Son bir gayretle yalan uydurdu:</p>

  <p>“Düşes de Guise’in konağından bahsediyorum. Bu da bir kadın meselesidir.”</p>

  <p>Kralın korkusu bir anda dağıldı:</p>

  <p>“Demek yine bir kadın,” diye gülümsedi.</p>

  <p>“Majeste, Dük de Guise, hürmet ettiğim bir kimse olduğu için bunu söylemek bana çok zor gelecektir.”</p>

  <p>Charles, de Guise’in kendisine rakip olduğunu bildiği için bu dedikodu onu memnun etmişti. O da Düşesin çok hafifmeşrep bir kadın olduğunu ve Saint-Megrin ile seviştiğini biliyordu. Gülerek:</p>

  <p>“Aman, yavaş söyle,” dedi. “Guise ile Saint-Megrin kapının arkasındadır.”</p>

  <p>“Anlıyorsunuz, değil mi Majeste?..”</p>

  <p>“Anlıyorum, anlıyorum. Pekâlâ, Hotel Deviniere ile bu işin ne münasebeti var?”</p>

  <p>Pardaillan da karşılık olarak Henri’yi kurtarmayı kararlaştırmıştı:</p>

  <p>“Efendim,” dedi, “bu otelin arka tarafında birçok şair, kadın toplanır. İçki içerler. Kadınlar, yüzleri kapalı olarak gelir ve bunlara bazan Saint-Megrin arkadaşlık eder.</p>

  <p>Kral yeniden gülümsedi:</p>

  <p>“Hay şeytanın gözü kör olsun! Bu sözleri Guise’in duyması için yüz ekü feda ederdim.”</p>

  <p>Henri de, François da Kralın gülmesi üzerine yalandan gülmeye mecbur olmuşlardı. Kral ise şimdi sinirli kahkahalar atıyordu. Yalnız Pardaillan son derece ciddi duruyordu.</p>

  <p>Kahkahalar sona erince François, alnında biriken soğuk terleri sildi:</p>

  <p>“Majeste, adaletinize inandığım için bu iki kadının serbest bırakılmalarını rica ediyorum.”</p>

  <p>Kral, Henri’ye döndü:</p>

  <p>“Evet, haydi cevap veriniz.”</p>

  <p>“Katiyen doğru değildir Majeste. Böyle bir kadının kaçırılmasından haberim yok. Onları ben de on yedi yıldan beri görmedim. François, bana bu yalanı atmak suretiyle iftira ediyor. Burada davacı o değil, ben olabilirim.”</p>

  <p>François kaşlarını çattı:</p>

  <p>“Eğer elimde kuvvetli deliller olmasaydı bunu iddia etmezdim,” dedi. “İşte Şövalye Jean de Pardaillan burada. Kendisi tanığımdır. Dün bütün gün ve gece saat on bire kadar de Mesmes’de bulunmuştur. Kendisi orada bütün gördüklerini ve duyduklarını söylemeye hazırdır.”</p>

  <p>Kral, Pardaillan’a döndü.</p>

  <p>“Daha yakına geliniz ve anlatınız.”</p>

  <p>Henri o zaman bu genç adamı dikkatle süzdü. İhtiyar Pardaillan’ın bahsettiği oğlu, demek bu adamdı.</p>

  <p>Şövalye sordu:</p>

  <p>“Majeste, mademki esas meseleye geldik. Mareşale bir soru sormak istiyorum. Meselenin neresinden anlatmaya başlayayım?..”</p>

  <p>Damville:</p>

  <p>“Bir şey anlamadım,” diye homurdandı.</p>

  <p>Pardaillan devam etti:</p>

  <p>“Anlaşılmayacak bir şey yok… Meselenin bir başı, bir ortası, bir de sonu var. Sadece kaçırılan kadınlardan, konaktan gece çıkan arabadan mı bahsedeyim; yoksa konakta geçen olayları, Bastille’den gelerek Mareşalle acele ve gizli olarak konuşan adamı da anlatayım mı?”</p>

  <p>Henri, Şövalye’nin Guitalens’tan bahsettiğini anlayınca yeniden mosmor kesildi. Gözleri karardı. Kendi kendine:</p>

  <p>“Ah şeytan!” diye söylendi.</p>

  <p>Pardaillan: “Kazandık,” diye düşündü ve büyük bir neşeyle tam söze başlayacağı sırada odanın kapısı birdenbire açıldı ve Pardaillan’ın sözü boğazında kaldı.</p>

  <p>Kral:</p>

  <p>“Müsaade almadan içeri giren kimdir?” diye bağırdı. “Siz misiniz madam?”</p>

  <p>İçeri giren Catherine de Medicis idi. Kapıyı açık bırakarak Krala doğru yürüdü. Açık kalan kapıda Dük d’Anjou ile asilzadeler, muhafız kumandanı Nancey ve on iki kadar iri yarı adam görünüyordu.</p>

  <p>Pardaillan:</p>

  <p>“Nihayet fırtına kopuyor,” diye düşündü.</p>

  <p>Sapsarı kesilen Kral:</p>

  <p>“Burada Mareşal de Montmorency ile özel olarak görüşüyorum,” dedi. “Bu bakımdan kimsenin içeri girmeye hakkı yoktur. Siz de bu kaideden ayrı olamazsınız madam.”</p>

  <p>“Biliyorum oğlum. Fakat öyle mühim bir olay oldu ki, emrinize itaat etmemeye mecbur kaldım. Bunu söyleyince bana hak vereceksiniz.”</p>

  <p>“Neymiş?..”</p>

  <p>“Burada bir tehlike karşısında bulunuyorsunuz.”</p>

  <p>Kral sarardı:</p>

  <p>“Tehlike mi? Nasıl bir tehlike bu?”</p>

  <p>“Burada, annenin, kardeşin d’Anjou’nun ve hatta bizzat sizin bir düşmanınız bulunuyor.”</p>

  <p>Korkak Kral titremekten kendini alamadı:</p>

  <p>“Düşman mı?” diye kekeledi.</p>

  <p>Diğer taraftan Damville rahat bir nefes aldı. Kurtulduğunu anlamıştı. François’ya gelince, Kraliçenin kendisinden bahsettiğini sanmıştı. Pardaillan sakin halini muhafaza ediyordu. Kral devam etti:</p>

  <p>“Kimden bahsediyorsunuz madam?”</p>

  <p>“Burada kardeşiniz d’Anjou’ya el kaldıran ve bana hakaret ettikten sonra yine kim bilir ne gibi bir amaçla Louvre Sarayı‘na girmiş olan birisi bulunuyor. Bu sefer hedefinin sizin olmasından haklı olarak korktuğum için içeri girdim.”</p>

  <p>“Kim bu adam? İsmini söyleyiniz.”</p>

  <p>“Bu adamın ismi Pardaillan olup karşınızda bulunuyor.”</p>

  <p>Kral ayağa kalkarak bağırdı:</p>

  <p>“Hey! Nancey! Askerler! Bana bakınız! Bu adamı derhal yakalayınız.”</p>

  <p>Kral daha sözünü bitirmeden Maurevert ve arkadaşları:</p>

  <p>“Tutunuz, gebertiniz!” diye haykırarak içeri girdiler.</p>

  <p>En önde Quelus, arkasında Maugiron Saint-Megrin ve Maurevert, onların da arkasında Nancey ve askerler odaya doldular. François ne yapacağını, bu cesur genci nasıl kurtarabileceğini düşünürken Henri sevincinden çıldırma derecelerine gelmişti.</p>

  <p>Pardaillan, Kraliçe içeri girer girmez etrafına göz gezdirerek kendini nasıl savunacağını, ne şekilde hareket edeceğini kestirmiş bulunuyordu. Sakin dururken bir anda atıldı ve Quelus’ün kılıcını tutup çektikten sonra dizinin üzerinde parçaladı ve bunları odaya girenlerin üzerine savurdu.</p>

  <p>Bunu o kadar çabuk yapmıştı ki, odada bir anda herkes şaşkınlıkla duraladı.</p>

  <p>Sonra kuvvetli bir sesin:</p>

  <p>“Kralın adaletini selamlayınız!” diye gürlediği duyuldu. Pardaillan yine ileri atıldı. Quelus’ün başında bulunan şapkasını bir tutam saçıyla birlikte söküp çıkardıktan sonra Kraliçenin ayakları dibine attı.</p>

  <p>Pardaillan, silahsız olduğu için ne yapacağını hesaplamıştı. Odadakiler tam üzerine atılacakları zaman bir ok gibi pencereye atıldı ve kurşun gibi fırlayarak hendeğin öbür tarafına kadar âdeta uçtu.</p>

  <p>Bundan sonra acele etmeden yavaş yavaş yürümeye başladı. Pardaillan, arkasından kimsenin atlamaya cesaret edemeyeceğini ve atlasa bile kılıç, zırhlı elbise gibi ağır eşyalarıyla geniş ve içi su dolu hendeğin öbür tarafına erişemeyeceğini biliyordu.</p>

  <p>Bunu gören d’Anjou:</p>

  <p>“Tüfek nerede?” diye bağırdı.</p>

  <p>Pardaillan bu sözü işittiği halde duymamazlığa geldi ve yürümeye devam etti. İyi bir nişancı olarak tanınan Maurevert tüfeği alarak uzun uzadıya nişanladı.</p>

  <p>Tüfek patladı. Fakat Pardaillan yine başını çevirmeden sakin bir tavırla yürümekte devam etti:</p>

  <p>Maurevert:</p>

  <p>“Nişanlayamadım, mel’un şeytan!” diye homurdandı.</p>

  <p>Penceredekiler bağırıp çağırıyorlar, ümitsiz bir tavırla yumruklarını savuruyorlardı.</p>

  <p>Bu arada Pardaillan sokağı dönmüş ve gözden kaybolmuş bulunuyordu. O zaman bütün kuvvetini bacaklarına vererek koşmaya başladı.</p>

  <p>Pardaillan’ın sebep olduğu olay üzerine oda karmakarışık olmuştu. Kimse odada Kralın bulunduğunu düşünmeden bir şeyler söyleyip duruyordu.</p>

  <p>Dük de Guise:</p>

  <p>“Bu herif, tahta köprüde ortalığı altüst eden genç domuzdan başkası değil,” diye haykırırken kendi kendine de:</p>

  <p>“Yazık ki maiyetime girmedi. Acaba kimin hizmetinde çalışıyor?” diye düşündü.</p>

  <p>Maurevert:</p>

  <p>“Bana izin verirseniz bu herifi akşama kadar yakalar, Majestenize teslim ederim,” diye haykırdı.</p>

  <p>Catherine de Medicis:</p>

  <p>“Size bu emir verilmiştir,” dedi.</p>

  <p>Askerlerle Maurevert dışarı çıktılar.</p>

  <p>Kral hiddetinden tir tir titriyordu:</p>

  <p>“Ne olursa olsun, Paris’i altüst etmeli, fakat bu herifi mutlaka yakalamalısınız. Derhal Bastille’e tıkılacak ve muhakemesine başlanacaktır. François de Montmorency, böyle adamları saraya getirdiğiniz için sizi tebrik ederim.”</p>

  <p>Catherine:</p>

  <p>Mareşal daima kiminle görüştüğüne dikkat etmiyor. Louvre Sarayı‘na da pek nadir olarak geldiği halde bazen de böyle dostlar getiriyor.”</p>

  <p>Henri, olan bitenden memnundu. François da hiddetin geçmesini bekleyerek bir şey söylemiyordu.</p>

  <p>Dük de Guise:</p>

  <p>“Mareşal, Kralın düşmanlarıyla görüşüyor,” sözlerini söylemekten çekinmedi.</p>

  <p>François daha fazla sabredemedi:</p>

  <p>“Dük, kendine gel! Sen ne Kral ne de Kraliçesin. Sana cevap verebilirim. Fakat şimdi sırası değil…”</p>

  <p>Catherine, Krala:</p>

  <p>“Bu Pardaillan kadar azılı adam görmedim. Hem beni tahkir etti hem de kardeşinize el kaldırdı.</p>

  <p>D’Anjou, seyrek sakalını düzeltmeye çalışarak:</p>

  <p>“Evet, pek doğru söylediniz,” dedi.</p>

  <p>Ve Quelus’e dönerek:</p>

  <p>“Zavallı dostum,” dedi. “Kafan nasıl?”</p>

  <p>“Pek fena monsenyör. Bu serseri adam, başımdan bir tutam saç kopardı.”</p>

  <p>“Sana gayet iyi bir merhem vereceğim. Annem yaptı. Yaralara birebir geliyor.”</p>

  <p>Catherine, Krala:</p>

  <p>“Bu adam hepimiz için son derece tehlikelidir,” dedi.</p>

  <p>Kral:</p>

  <p>“Anladım ve istediğiniz emri verdim. Ona öyle bir ders vereceğim ki, dünya durdukça kimsenin aklından çıkmayacaktır. Artık bitsin.”</p>

  <p>Kral, yalnız kalmak istediğini gösteren bir işaret yaptı. Bunun üzerine François ve Henri’den başkaları hep dışarı çıktılar. Kral bunların çıkmadıklarını görünce:</p>

  <p>“Siz burada mı kaldınız?” diye sordu.</p>

  <p>François:</p>

  <p>“Adaleti yerine getireceğinizi vaat etmiş olduğunuz için emrinizi bekliyorum.”</p>

  <p>“Evet, peki, öyle olsun…”</p>

  <p>“Şövalye de Pardaillan şimdi burada olmadığı için onun işittiği ve gördüğü şeyleri ben söyleyeceğim. Dün gece saat on birde iki kadının bulunduğu bir araba, de Mesmes’den çıktı. Kardeşim bunu inkâr ediyor mu?”</p>

  <p>Henri:</p>

  <p>“İnkâr etmiyorum!” diye cevap verdi. Sonra Krala döndü:</p>

  <p>“Bana iki hafifmeşrep asil kadın başvurarak yardım istediler. Maksatları, kimse tarafından görülmeden evlerine gitmekti. Mesele bundan ibarettir.”</p>

  <p>François davayı kaybettiğini anlamıştı, Pardaillan’ın kaçıp gitmesi, bütün planını altüst etmişti. Elinde iddiasını ispat edecek hiçbir vasıta ve imkân yoktu.</p>

  <p>Kral:</p>

  <p>“Görüyorsunuz ya, Mareşal… Aldanmışsınız,” dedi. “Bir saniye durunuz. Fransa’nın en yüksek ailesinden iki kardeşin bu şekilde dargın durmaları beni çok müteessir ediyor. Bu düşmanlığın bu andan itibaren ortadan kalkmasını ümit ve arzu ederim.”</p>

  <p>İki kardeş, Kralı selamlayarak dışarı çıktılar. Henri sevinç içindeydi. Buna karşılık François’nın kalbi kan ağlıyordu.</p>

  <p>Yandaki odada ayrılmadan evvel durdular.</p>

  <p>François:</p>

  <p>“Daima aynı silahları kullanıyorsun… Yalan ve iftira!” dedi.</p>

  <p>Henri cevap verdi:</p>

  <p>“Senin için başka bir silahım daha var.”</p>

  <p>François’nın gözleri döndü. Bir an, Henri’nin üzerine atılmamak için kendisini zor tuttu:</p>

  <p>“Dinle,” dedi. “Düşünmek için üç gün vakit bırakıyorum. Otel de Mesmes’e gelirsem artık her şey bitmiş olacaktır. Üç güne kadar bu iki zavallı kadını bana teslim etmezsen kendini iyi kolla. Louvre Sarayı‘nda olsun, konağında olsun, sokakta olsun, seni nerede yakalarsam canını cehenneme göndereceğim.”</p>

  <p>“Ya, öyle mi? Seni bekleyeceğim!”</p>

  <p class="yildiz"><img alt="bsg-07" src="../Images/bsg-07.jpg"/></p>
</body>
</html>