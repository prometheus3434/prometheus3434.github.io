<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>On Sekizinci Bölüm</h1>

  <h2 class="sigil_not_in_toc">Catherine de Medicis</h2>

  <p>Saat dokuz olmuştu. Tahta köprü civarındaki evde Catherine de Medicis ile müneccim Ruggieri, Şövalye de Pardaillan’ı bekliyorlardı.</p>

  <p>Kraliçe bir masanın başında bir şeyler yazıyor, Ruggieri ise odada ağır ağır dolaşıyor ve ara sıra laubali bir tavırla masaya yaklaşarak Kraliçenin yazmakta olduğu şeylere göz atıyordu.</p>

  <p>Catherine de Medicis, durmadan mektuplar yazıyor, her mektubu bitirdikten sonra zarfına koyup masanın üzerindeki sepete bırakıyor, sonra yeniden başka bir mektuba başlıyordu.</p>

  <p>Ara sıra da başını kaldırmadan soruyordu:</p>

  <p>“Acaba bu delikanlı gelecek mi?”</p>

  <p>“Mutlaka gelir. Fakir bir genç, karşısında bu kadar büyük bir istikbâlin açıldığını görecek olursa bir dakika bile tereddüt etmez.”</p>

  <p>“Çok ustaca kılıç kullanıyor. Bu hususta fikrin nedir?”</p>

  <p>“Doğrusu iyi kılıç kullanıyor.”</p>

  <p>“Ya cesareti? Pek müthiş bir şey…”</p>

  <p>“Bu kavgacı adamı ne gibi bir hizmette kullanacağınızı öğrenebilir miyim?”</p>

  <p>“Rene, biliyorsun ki, böyle adamlara çok ihtiyacım var. Henüz halledilmemiş önemli işler ortada. Bunların bitirilmesi için son derece girgin ve gözü pek bir adama muhtacım.”</p>

  <p>“Maurevert var ya…”</p>

  <p>“Doğru, fakat o beni çok rahatsız etmeye başladı. Çünkü birçok şey öğrendi. Bundan başka, son düellosunda yaralandı. Artık kolu bir defa titredi. Halbuki öyle feci bir hal olur, öyle müthiş bir saniye gelir ki, bir hükümetin talihi ve ikbali bir kılıca bağlı olur. Eğer bu kılıç bir saniyenin binde biri kadar bir zaman titrer, indirdiği darbe boşa gidecek olursa o hükümet temelinden yıkılır.”</p>

  <p>“Hakkınız var Kraliçem…”</p>

  <p>“İşte bu delikanlının kolu çok sağlam. Hiç titremiyor.”</p>

  <p>“Emin olunuz, bu delikanlı bizim olacaktır.”</p>

  <p>Kraliçe, son mektubunu da tamamladı:</p>

  <p>“Ha, aklıma geldi. Senin için yaptırdığım konak bitti. Anahtarlarını bu sabah getirdiler.”</p>

  <p>“Gördüm, muhterem Kraliçem, gördüm. Bina tam yüksek zevkinizi ifade eden bir şekilde yapılmış. Son derece güzel olmuş. Sizin yaptırdığınız fena olur mu zaten?”</p>

  <p>“Ya ilave ettirdiğim kuleyi nasıl buldun?”</p>

  <p>“Fevkalade… Asırlarca bütün dünyaya zevkinizin inceliğini haykıracak. Burada yıldızlara daha yakın bulunacağım ve birçok insanın ve hükümetin mukadderatını daha güzel ve doğru bir şekilde okuyabileceğim.”</p>

  <p>“Rene, yıldızlara bakmaktaki maharetini bu delikanlının istikbâli üzerinde de tecrübe ettin mi?”</p>

  <p>“Henüz katı şekilde bir şey öğrenemedim. Bilmem gereken bazı hususlar var. Fakat bu delikanlıya neden bu kadar önem veriyorsunuz? Maiyetinizde o kadar becerikli insan var…”</p>

  <p>“Evet Rene, doğru söylüyorsun. Yüz elli genç kadınım var ki, bunlar vasıtasıyla yüz elli tanınmış adamın metreslerine söyleyebilecekleri sırları biliyorum. Guise’in ve Bearn’in yanında bile sadık adamlarım var. Bunlar vasıtasıyla ölümümü isteyen bir iki mel’unun bütün planlarına vâkıfım.. Asilzadelerim vasıtasıyla bütün Paris’e ve Louvre’a hâkim bulunuyorum. Fakat yine içimde bir güvensizlik var.”</p>

  <p>İhtiyar Kraliçe, bir baykuş başını andıran kafasını elleri arasına alarak düşünmeye başladı. Belli ki maziyi düşünüyordu:</p>

  <p>“Şimdi 50 yaşındayım, Paris’e geldiğim zaman 14 yaşındaydım,” diye söylendi.</p>

  <p>“Bu hesaba göre otuz altı yıldan beri Paris’te bulunuyorsunuz…”</p>

  <p>“İşte ben, otuz altı yıldan beri hakaret ve işkence altında yaşıyorum. Hizmetçi derecesine indirildim. Yüzüme karşı en ağır sözler söylendi. Bu hayat evlendiğim günden itibaren başladı.”</p>

  <p>“Catherine, niçin bunları hatırlıyorsun?”</p>

  <p>“Hatıralarım, duyduğum nefret ve kini devam ettirirler. Daha yüz yıl yaşasam Kral I. François’nın oğlunun beni dairemize kadar götürerek önümde eğildikten sonra bir kelime bile söylemeden çekilip gittiğini bir türlü unutamayacağım. Günler, haftalar, aylar hep böyle geçti. Kocam Fransa Kralı olunca da hakiki Kraliçe ben olmadım. Hakiki Kraliçe Diane de Poitiers oldu. Yıllarca yalnız başıma yaşadım. Bir gün kocamın beni boşamak istediğini duydum. Bunun ne sebepten dolayı olduğunu rahibime sordum. Bana ne cevap verdi, biliyor musun?”</p>

  <p>Rene Ruggieri başını salladı, Catherine de Medicis devam etti:</p>

  <p>“Bana bundan büyük bir hakarette bulunamazlardı. Rahibim bana, Kralın benim için, ‘Ölüm kokuyor,’ iddiasında bulunduğunu söyledi.”</p>

  <p>İhtiyar kadın bir dakika kadar nefes aldı. Gözleri şimdi korkunç bir şekilde parlıyordu. Sonra devam etti:</p>

  <p>“Düşün bir kere… Ben ölüm kokuyormuşum. Bu ne müthiş bir iddia idi? Ağladım, yalvardım. Nihayet Kral, papazların önünde mukavemet edemedi. Beni hakiki karılığa aldı. Ondan birkaç çocuk doğurdum. Bu sırada zavallı kocam henüz 20 yaşında iken anlaşılmayan bir sebeple ölerek beni dul bıraktı.”</p>

  <p>Catherine bir dakika kadar daha nefes aldı:</p>

  <p>“Çocuklarım da çok garip. Charles’a bak, neredeyse çıldıracak. Bütün hayatını sinir buhranları içinde geçiriyor. Bu gidişle aklını oynatacak ve sonunda ölecek. Henri de öyle. O da ondan farksız. Son çocuğum Dük d’Alençon da harap yüzüyle ölüme mahkûm bulunuyor. Yalnız Dük d’Anjou sağlam görünüyor, değil mi? Evet, onun yüzüne bakan, kendisini hakikaten sağlam zanneder. Fakat hiç kimse onu benim, yani annesi kadar iyi bilemez. Onun da sıhhati son derece bozuktur. O da günün birinde dalından kopan bir yaprak gibi düşecek, ölecektir. François öldü. Charles de ölüme mahkûmdur. Henri yakında başına, taşıyamayacağı kadar ağır bir taç koyacak. İşte bunun için zavallı Henri eğlence ve sefalet içinde hayatını tamamlarken, benim kuvvetli olmam, memleketi bu kuvvetle idare etmem lazım geliyor.”</p>

  <p>Ayağa kalkarak odanın içinde birkaç defa aşağı yukarı dolaştı. Sonra Ruggieri’nin önünde ayağım şiddetle yere vurdu:</p>

  <p>“Evet, saltanat süreceğim. Krallıkta gözleri olan Guise’lerin, Coligny’lerin emirleri altına giremem. Düşün bir kere… Guise sarayın anahtarlarını alıp gitse ben ne yaparım? Mel’un Coligny, Bourbon soyunu, Valois’lerin yerine geçirmeye çalışıyor. Bu olur mu hiç? Ben, oğlumun hakkını koruyacağım. Onun için kuvvetli, çok kuvvetli olmam lazımdır.”</p>

  <p>“Henri’nin, değil mi?”</p>

  <p>“Evet, Henri’nin! Dünyada beni seven tek insan varsa o da Henri’dir. Kralın kıskandığı ve başkomutanlık şerefinden mahrum ettiği Henri d’Anjou! Evet, Charles de benim çocuğumdur. Fakat bana kim daha fazla hürmet ve bağlılık gösterirse benim asıl çocuğum odur.”</p>

  <p>Ruggieri zayıf bir sesle:</p>

  <p>“Ya öteki madam?..” dedi. “Ondan hiç bahsetmiyorsunuz…”</p>

  <p>Catherine titredi. Gözlerini açarak Rene’ye çevirdi. Sert bir sesle:</p>

  <p>“Öteki dediğin kim oluyor?” diye sordu.</p>

  <p>Müneccim, Kraliçenin tam manasıyla bir cadı gözüne benzeyen gözleri önünde titreyerek başını eğdi. Catherine de Medicis tam manasıyla ölüm saçıyordu:</p>

  <p>“Kendini kayıp mı ettin? Dikkat et! Bir daha ağzından böyle bir lakırdı kaçırayım deme!” diye bağırdı.</p>

  <p>İhtiyar Müneccim:</p>

  <p>“Bununla beraber ondan bahsetmeye mecburum. Korkmayınız. Burada bizi dinleyen hiç kimse yok. Evde yalnızız. Ben gereken bütün tedbirleri almış bulunuyorum. Yalnız, konu açılmışken uykusuz geçen gecelerimde, kendi kendime bile söylemekten korktuğum bir şeyi size söylemeye mecbur bulunuyorum. Yıldızlar böyle söylüyorlar. Pek yakında Tanrı‘nın adaleti tecelli edecekmiş…”</p>

  <p>Catherine de Medicis bütün vücudunun titrediğini, kalbinin donduğunu hissetti. Hiçbir şeyden korkmayan Kraliçe, yıldızların tehdidi karşısında titremişti.</p>

  <p>Ruggieri bu tesiri gördükten sonra daha sert ve kati bir sesle sözüne devam etti:</p>

  <p>“Ne zaman gözümü kapasam bu tüyler ürpertici müthiş hakikatle sarsılıyorum. Hep aynı meş‘um rüyayı görüyorum. Cinler, periler başımın etrafında durmadan dans ediyorlar. Karanlık bir gecede bir adamın bir saraydan çıktığını ve sevgilisi olup doğuran bir kadının da bu adama son defa olarak pek merhametsizce muamele ettiğini görüyorum. Saraydan kovulan bu adam, mantosunun altında canlı bir şey saklıyor; hem ağlıyor hem de boş yere merhamet talep ediyor. Adam kadından korkuyordu. Yürüdü, yürüdü. Bir kilisenin basamaklarına küçük çocuğu bırakıverdi ve oradan kaçtı.”</p>

  <p>“Mademki her şeyi hatırlıyorsun Rene, bunun iyi taraflarını neden düşünmüyorsun?”</p>

  <p>“Hayır, unutmuyorum Catherine. Unutabilsem son derece mutlu olurdum. Çünkü bana çocuğu bırakırken beyaz bir su vermiştiniz. Bunu, onun dudaklarına damlatacaktım. Evet, bunu damlattım da. Bana bunu mu hatırlatmak istiyorsunuz?”</p>

  <p>“Evet, bu beyaz zehir sayesinde çocuk iki aydan çok yaşayamayacaktı. Rene, sen büyük bir cesaret ve sabır gösterdin. Ben de bu suretle bir kraliçenin fuhuş eserini ortadan kaldırmakla beraber seni sevmekten de asla pişman olmadım. Fakat artık karanlıklara karışan bu hatıraları niçin uyandırıyorsun? Evet, pek doğru. Bu hatıraları niçin uyandırıyorsun? Seni seviyordum. Bana seni sevdiren, beni senin kollarının arasına atan da Kraldı; kocamdı. Çünkü o beni Diane de Poitiers’yi selamlamaya mecbur ediyordu. Sen, saray asilzadelerinin bana sırtlarını çevirdikleri, Diane’nin emri olmadıkça hizmetçilerimin bile emirlerimi yapmadıkları bir zamanda karşıma çıktın. Senin gözlerinde bana karşı bir merhamet ışığı gördüm. Birbirimize ısındık. Gündüzleri Floransa’dan, geceleri yıldızlardan bahsederek vakit geçiriyorduk. Sonra yavaş yavaş sanatını bana öğrettin. Borgia’ların esrarını senin sayende öğrendim. İnsanı Tanrıyla eşit kılan bu ilmi öğrendim. Ölümü bir yüzük taşının yuvasında, bir çiçeğin kokusunda, bir dua kitabının yaprakları arasında, hatta bir sevgilinin dudaklarında bile sağlamaya muvaffak oluyordum. Bu sayede yavaş yavaş talihim açıldı. Kuvvet ve kudretim gittikçe çoğalmaya başladı. Bütün bunları sana borçluydum. Fakat öyle zannediyorum ki, bu borcumu fazlasıyla ödedim. Her istediğin şeye eriştin. Hatta beni bile elde ettin. Tıpkı bir kral gibi, kraliçeye sahip oldun.”</p>

  <p>Catherine de Medicis, kısa bir soluk aldıktan sonra devam etti:</p>

  <p>“Evet, ben kudretli bir kraliçeyim. Düşmanlarımı birbiri arkasından cehenneme gönderdim. Şimdi daha ziyade kuvvet ve kudretle insanlara hâkim olmak üzere bulunurken sen maziden bahsediyorsun. Çocuğumuzu ileri sürüyorsun. Artık vücudu dünya yüzünde bulunmayan bu mahlûktan bahsetmeye lüzum var mı? Onu kilisenin merdivenlerinde bulan bir kimse götürmüş olacak. İki ay sonra da öleceğine göre artık mezarında kemiklerinden bile eser kalmamıştır.</p>

  <p>Ruggieri, Catherine’in elini tutarak şiddetle sıktı:</p>

  <p>“Ya aldanmışsak?..”</p>

  <p>Catherine müneccime hayretle bakıyordu. Rene devam etti:</p>

  <p>“Ya aldanmışsak? Ya zehrin miktarı az gelmişse? Ya öldü bildiğimiz bu çocuk hayattaysa?..”</p>

  <p>Kraliçe:</p>

  <p>“Lanet!” diye mırıldandı.</p>

  <p>Rene devam etti:</p>

  <p>“Dinleyiniz Catherine! Dinleyiniz! O geceden sonra birçok defa yıldızları tetkik ettim. Her zaman onlar bana, çocuğun hayatta olduğunu söylediler. Belki yüzlerce defa yaptığım hesaplar daima aynı sonucu verdi. Çocuk hayatta idi. Ölmemişti.”</p>

  <p>Kraliçenin alnında iri ter damlaları belirmişti. Bunları sildi. Yeniden:</p>

  <p>“Lanet!” diye mırıldandı.</p>

  <p>Müneccim anlatmakta devam ediyordu:</p>

  <p>“Bunu sırf sizi üzmemek için şimdiye kadar söylemedim. Hakikati daima bir sır olarak sakladım. Fakat artık bunu söylemek zorunda kalmış bulunuyorum. Daha ziyade gizlemem size karşı işlenen bir cinayet olacaktı.”</p>

  <p>Kraliçe yavaş yavaş sakinleşti:</p>

  <p>“Olsun, sağ olsun. Bunun bize ne zararı var? Çünkü kim olduğunu asla bilemeyecektir. Herhangi bir yerde sadece bulunmuş bir çocuk hüviyetiyle yaşayacaktır. Bunun da bize ne zararı dokunur? Ne biz onun nerede ve kim olduğunu bilebileceğiz ne de o bizim nerede ve kim olduğumuzu bilebilecek.”</p>

  <p>Rene yavaş bir sesle:</p>

  <p>“Çocuk Paris’tedir ve ben kendisini gördüm,” dedi.</p>

  <p>Catherine yerinden sıçradı:</p>

  <p>“Ne? Gördün mü? Söyle nerede?..”</p>

  <p>“Paris’te dedim ya…”</p>

  <p>“Ne vakit? Ne vakit? Çabuk söyle…”</p>

  <p>“Dün gördüm.”</p>

  <p>“Nasıl oldu da gördün? Nasıl tanıdın? Anlatsana!”</p>

  <p>“Her şeyden önce onu kiliseden alan, ölümden kurtaran ve büyüten insanın kim olduğunu bilseniz…”</p>

  <p>“Kimdir?..”</p>

  <p>“Jeanne d’Albret…”</p>

  <p>“Aman yarabbi!”</p>

  <p>Catherine gayriihtiyari ayağa kalkmıştı. Ayaklarının dibine bir yıldırım düşse daha ziyade hayret ve dehşet içinde kalamazdı. Vücudunu müthiş bir titreme almıştı:”</p>

  <p>“Ne büyük felaket! Ne büyük musibet!” diye söylendi. “Çocuğum yaşıyor. Mahvoldum demektir.”</p>

  <p>“Hayır Catherine!.. O kadar korkmanıza lüzum yoktur. Çünkü onun çocuğumuz olduğunu hiç kimse bilmiyor.”</p>

  <p>“Jeanne d’Albret de mi?”</p>

  <p>“O da bilmiyor.”</p>

  <p>“Nasıl olur?.. Mademki onu Jeanne büyüttü. Elbette kim olduğunu biliyordur. Nasıl oluyor da bunun farkına varamamışım. İşte Rene, görüyorsun ya, bu kadın benim için ne kadar tehlikeli… Onun için kendisinin mutlaka ölmesi lazım. Fakat sen bütün bunları nasıl öğrenebildin? Bana bahsetmediğin bu sırra nasıl vâkıf oldun? Çabuk anlat… Onu nerede gördün?..”</p>

  <p>“Dün istediğimiz delikanlının yanından çıkarken onu gördüm.”</p>

  <p>“Jeanne d’Albret’yi kurtaran delikanlının, değil mi?</p>

  <p>“Evet, Pardaillan’ın yanından çıkarken. Handan çıktım. Birdenbire dehşet içinde kaldım. Karşıdan bana doğru bir adam geliyordu. Bana, daha doğrusu 20 yaşında bulunduğum zamanki şahsıma fevkalade benziyordu. Sanki bir aynada birdenbire gençleşmiş yüzümü görüyordum.”</p>

  <p>Ruggieri eliyle gözlerinin önüne dikilen bir hayali kovalamak ister gibi elini salladı. Kraliçe emretti:</p>

  <p>“Devam et!..”</p>

  <p>“Önce delirdiğimi sandım. Sonra gayriihtiyari bir hareketle yüzümü sakladım. Çünkü bu yabancı da beni görseydi aynı şaşkınlığa düşecekti. Adam az önce çıktığım otele girmişti. İşte o zaman yıldızların bana haykırdıkları hakikati hatırladım; içimden bir ses: “Bu senin oğlundur,” diyordu. Derhal hatırıma geldiniz. Bu tehlike, mutlaka ortadan kalkmalıydı. Hemen otele döndüm. Delikanlı az önce çıkmış olduğum Pardaillan’ın odasına girmişti. Derhal kulağımı kapıya dayayarak konuşulan şeyleri dinlemeye başladım. Ne konuştularsa hepsini duydum ve bu konuşmaları sonunda bu delikanlının, oğlumuz olduğunu kesin olarak öğrendim.”</p>

  <p>“O, bir şey biliyor mu?”</p>

  <p>“Hayır, hayır. En ufak bir şeyin bile farkında değil…”</p>

  <p>“Paris’e neye gelmiş?”</p>

  <p>“Navarre Kraliçesinin hizmetinde olduğu için emriyle gelmiş olacak…”</p>

  <p>Kraliçe derin bir düşünceye daldı. Gözlerinden o kadar korkunç şeyler okunuyordu ki, Ruggieri elinde olmadan titredi.</p>

  <p>Tam bu sırada kapı çalındı. Bu ses onu derin düşüncesinden uyandırdı:</p>

  <p>“Kapı çalınıyor,” dedi.</p>

  <p>“Evet! Gelen mutlaka Şövalye de Pardaillan’dır. Saat onda burada bulunacaktı. Dinleyin, sarayın kulesindeki saat tam onu çalıyor!..”</p>

  <p>“Demek çocuk, Şövalye de Pardaillan’ın yanına gitti. Fakat niçin? Yoksa ikisi arkadaş mı?”</p>

  <p>“Hayır, Kraliçem. İlk defa buluşuyorlardı. Navarre Kraliçesi kendisini Pardaillan’a teşekkür etmek maksadıyla göndermiş bulunuyordu.”</p>

  <p>“Demek aralarında bir ahbaplık yok…”</p>

  <p>“Katiyen!..”</p>

  <p>“Bak buna sevindim. Haydi git, kapıyı aç, Pardaillan’a verecek bir iş buldum! Kendisinin fakir olmakla beraber burnu çok havada ve gururlu bir adam olduğunu söylüyordun, değil mi?”</p>

  <p>“Evet efendim.”</p>

  <p>“Yani her şeyi yapmaya cüret edecek kabiliyettedir demek istiyorsunuz, değil mi?”</p>

  <p>“Evet… Fakat fikrinizden ne gibi şeyler geçtiğini sorabilir miyim?”</p>

  <p>“Sen git, çabuk kapıyı aç! Üçüncü defadır kapı çalınıyor. Çabuk ol!..”</p>

  <p>“Merhamet, Catherine! Oğluma acıyınız.”</p>

  <p>Kraliçe kolunu uzattı:</p>

  <p>“Sana emrediyorum; kapıyı aç!..”</p>

  <p>Ruggieri, mukavemetin boş olduğunu anlamıştı. Bu emir karşısında ezilerek titreye titreye kapıya gitti ve açtı.</p>

  <p>Aradan bir dakika geçtikten sonra Pardaillan içeri girdiği zaman karşısında tatlı bakışlı, kibar tavırlı, saygıya değer bir kadın buldu. Bir bakışta Catherine de Medicis’i tanıdı. Kraliçe yüzüne maskesini takmıştı. Yine tatlı bir sesle:</p>

  <p>“Kim olduğumu tanıdınız mı?” diye sordu.</p>

  <p>Pardaillan kendi kendine: “Çok dikkatli ve kurnaz davranmak lazım,” diye düşünerek:</p>

  <p>“Bunu bana söylerseniz çok sevinç ve şeref duyacağım,” dedi.</p>

  <p>“O halde söyleyeyim. Kralın annesinin karşısında bulunuyorsunuz.”</p>

  <p>Pardaillan bu söz üzerine Kraliçeyi bir daha ve daha ziyade saygı göstererek selamladı. Catherine bu esnada kendisini dikkatle süzüyordu. Yeni elbisesi altında fevkalade kuvveti ve çevikliği derhal belli oluyordu. Ancak biraz inat ifade eden gözlerden pek bir mana çıkaramadı:</p>

  <p>“Dün yapmış olduğunuz şey, cesur ve kahraman olduğunuza delalet ediyor,” dedi. “Kudurmuş bir halk yığınına karşı tek başınıza karşı koymak ve iki kadının hayatını kurtarmak için kendi hayatınızı tehlikeye atmak buna delalet eder.”</p>

  <p>Catherine, şövalyenin mütevazı bir cevap vereceğini umuyordu. Halbuki aldandı. Pardaillan kısaca:</p>

  <p>“Evet, biliyorum,” cevabını verdi.</p>

  <p>“Bu iki kadını tanımadığınız halde böyle bir tehlikeye kendinizi atmanız karşısında size ancak saygı duyulur.”</p>

  <p>“Evet, kim olduklarım bilmiyordum.”</p>

  <p>“Fakat sonra isimlerini öğrendiniz mi?”</p>

  <p>Catherine kendi kendine: “Şimdi tabii yalan söyleyecek, kim olduklarını bilmediğini ileri sürecek,” diye düşünürken:</p>

  <p>“Evet, öğrendim,” cevabını alınca şaşırdı ve sordu:</p>

  <p>“Kimmişler?..”</p>

  <p>“Navarre Kraliçesiyle bir hizmetçisi…”</p>

  <p>“Doğru söylüyorsunuz. İşte sizi ben de bunun için tanımak istedim. Siz bir kraliçeyi kurtardınız. Kraliçeler daima birbirlerini korurlar. Onun için bir akrabamın size karşı yapamadığı teşekkür borcunu ben ödemek istiyorum. Çünkü Navarre Kraliçesi parasızdır. Halbuki sizin mutlaka mükâfat görmeniz lazımdır.”</p>

  <p>“Çok teşekkür ederim. Fakat bundan dolayı üzülmeyiniz. Çünkü Kraliçeden layık olmadığım derecede mükâfat görmüş bulunuyorum.”</p>

  <p>“Ne suretle?..”</p>

  <p>“Bana söyledikleri bir sözle…”</p>

  <p>Catherine, bu gencin doğru sözlülüğü ve samimiliği karşısında mağlup olduğunu hissetmekle beraber sözlerine devam etti:</p>

  <p>“Size yanında bir iş vermek istemedi mi?”</p>

  <p>“İstedi. Fakat ben reddettim.”</p>

  <p>“Niçin?..”</p>

  <p>“Çünkü Paris’i terk etmek benim için imkânsızdı.”</p>

  <p>Catherine bir dakika kadar düşündü. Sonra ağır ağır konuştu.</p>

  <p>“Şayet benim maiyetime girmenizi teklif edecek olursam ne dersiniz? Cevap vermeden, önce iyice düşününüz. Paris’i terk etmek istemiyorsanız bunu sizden istemeyeceğim. Tanımadığınız iki kadını kurtarmak için kendinizi tehlikeye atan siz, bir kraliçeyi müdafaa etmek için herhalde tereddüt geçirmezsiniz…”</p>

  <p>“Kendinizi bir tehlikede mi görüyorsunuz?”</p>

  <p>Catherine’in dudaklarında ancak bir saniye kadar duran bir tebessüm gezindi. Şövalyenin zayıf noktasını yakalamıştı:</p>

  <p>“Evet,” diye cevap verdi. “Buna şaştığınızı görüyorum. Fakat maalesef doğrudur. Ben korunmaya muhtacım. Etrafımı birçok düşman sardı. Gece, gündüz Kralı bile korumak lazım. Bütün ömrüm bunun için korku içinde geçiyor. Bir tahtın etrafında çevrilen gizli entrikaları, hazırlanan tuzakları bilemezsiniz.”</p>

  <p>Pardaillan gayriihtiyari bir gece önce Devinire Oteli’nin arka taraf lokantasında duymuş olduğu sırları hatırlayarak titredi. Kraliçe devam etti:</p>

  <p>“Gerek kendimi, gerek Kralı korumak için sağlam bir dayanağım yok. Bir annenin çocuğu üzerinde ne kadar titrediğini bilmem düşünebilir misiniz?”</p>

  <p>Pardaillan, Kraliçenin önünde yeniden eğildi:</p>

  <p>“Öyle zannediyorum ki, size kılıcıyla yardıma koşmayacak asilzade bulunamaz. Bu kadar iyi ve ulvi hisler besleyen kimseye yardım edilmez mi ki…”</p>

  <p>“O halde demek siz de bu fedakâr asilzadelerin arasına katılacaksınız?”</p>

  <p>“Şunu hemen söyleyeyim ki, gerekirse hayatımı emriniz uğrunda feda etmeye hazır bulunuyorum. Ancak nasıl bir hizmet vereceğinizi bilmek isterim.”</p>

  <p>Kraliçe ile Ruggieri bakıştılar. Catherine, aynı sakin sesle devam etti:</p>

  <p>“Önce biraz istikbâlinizden bahsedelim. Fakirsiniz. Benim sayemde zengin olacaksınız. Talihiniz size layık olduğunuz mevkiyi aldırmamış. Ben bunu kuracağım. Size layık olduğunuz parlak mevkiyi kazandıracağım. İlk iş olarak sizi Louvre Sarayı‘nda yirmi bin frank iradla bir memuriyete tayin ediyorum. Ne dersiniz?”</p>

  <p>“Ne diyebilirim? Gözlerim kamaşıyor.”</p>

  <p>“Gözleriniz kamaşmamalı, Şövalye. Sizin gibi bir kahramana layık oldukları mevkileri vermek kralların ve kraliçelerin görevleridir.”</p>

  <p>“Beni ebediyen minnettar bıraktınız. Bu görevin ne olduğunu lütfen söyler misiniz?”</p>

  <p>Kraliçe bir süre düşündü. Ruggieri’ye gelince, alnında biriken terleri siliyordu. Catherine nihayet söze başladı:</p>

  <p>“Az önce size benim ve Kralın birçok düşmanımız olduğunu söylemiştim. İşte bu düşmanlarımız cüretlerini günden güne artırıyorlar. Eğer bana bağlı birkaç asilzadem olmasaydı şimdiye kadar çoktan bunlardan birinin hançerine hedef olacaktım. Düşmanlarıma karşı nasıl hareket ettiğimi size söylemek isterim; önce bunlara gider, yalvarırım. Fena fikirlerinden vazgeçmelerini tavsiye ederim. Bu müracaatlarım birçok defa iyi neticeler vermiştir.”</p>

  <p>“Pekâlâ, ya muvaffak olmazsanız?”</p>

  <p>“O zaman Tanrı‘nın adaletine başvururum.”</p>

  <p>“Bu Tanrı‘nın adaleti nasıl tecelli eder?”</p>

  <p>“Asilzadelerimden biri ölümü göze alır bu düşmanı bularak onu düelloya davet eder. Çarpışma sonunda ya ölür yahut da öldürür. Eğer ölürse arkasından gözyaşı döküleceğine ve intikamının alınacağına emindir; ölmez ve düşmanını öldürecek olursa o zaman Kralın ve Kraliçenin mükâfatlarına mazhar olur. Bu usule ne dersiniz?”</p>

  <p>“Er meydanında çarpışmak için kılıcımı çekmeye hazırım. Kim, karısı veya kraliçesi için hayatını feda etmek istemez?..”</p>

  <p>“Eğer size bu tehlikeli adamlardan birini gösterecek olursam?..”</p>

  <p>“Hemen kendisini düelloya çağırırım. Hatta ismi…”</p>

  <p>Pardaillan, cümlesinin sonunu getirmedi. Çünkü bu, “Bir Guise veya Montmorency olsa bile,” idi. Şövalye, Kraliçenin, Henri de Guise’den bahsedeceğine katı surette inanmıştı. Dük de Guise ile çarpışmayı düşününce hemen gözleri parladı. Bu, onun için çok yüksek bir şeydi.”</p>

  <p>Catherine, şövalyenin cevabı üzerine sustu. Şüphelenerek sordu:</p>

  <p>“Evet, hatta ismi… Rica ederim devam ediniz. Cümlenizi bitiriniz…”</p>

  <p>“Bir isim araştırırken durdum. Maksadım ismi ne kadar önemli olursa demekti. Kral ve sizin için her şeyi göze aldığımı söylemekti…”</p>

  <p>“Bu sözlerinizle beni son derece bahtiyar ettiniz. Siz ümidimin fevkinde bir insansınız. Sizi büyük bir servete kavuşturacağım. Yalnız daha önce bir şey söylemek isterim.”</p>

  <p>“Nedir?..”</p>

  <p>“Bugünden itibaren vücudunuz bana aittir. Onu sebepli sebepsiz tehlikelere atmanızı istemiyorum. Anladınız mı?”</p>

  <p>“Fikrinizi biraz daha izah eder misiniz?”</p>

  <p>“Size hiçbir zaman karanlıkta sokak hırsızlan gibi hareket etmenizi tavsiye etmeyeceğim. Aklımdan böyle bir şey geçirmem. Fakat çarpışmanın bazı usulleri vardır.”</p>

  <p>“Ben ancak göğüs göğüse yapılacak bir çarpışmada bulunabilirim. Gece hırsızlarının yaptıkları sadece cinayettir. Ben bunu yapamam. Bunu açıkça bilmelisiniz. Benim âdetim böyledir…”</p>

  <p>“Bravo Şövalye! Ben de sizden böyle bir cevap bekliyordum. Fakat cesarete tedbiri de ilave etmek lazımdır. İşte hepsi bu kadar… Size sadece bir parça daha tedbirli davranmanızı tavsiye edeceğim.”</p>

  <p>“Artık yalnız, hangi düşmanla boy ölçüşmem lazım geldiğini bilmem kaldı.”</p>

  <p>Pardaillan, Kraliçenin, de Guise’den bahsedeceğine kesin surette inanmış bulunuyordu. Çünkü Guise’in, Kral aleyhinde gizli bir cemiyet kurduğunu biliyordu. Bu sırada Ruggieri ile de Medicis bakıştılar. Müneccim, Kraliçeden sanki son bir lütuf bekliyordu. Fakat Kraliçe taş gibi metindi:</p>

  <p>“Siz dün bazı ziyaretler kabul ettiniz mi?” dedi.</p>

  <p>“Evet…”</p>

  <p>“Bunlar arasında Navarre Kraliçesinin de bir adamı geldi. Size Kraliçenin teşekkürlerini getirdi, değil mi?”</p>

  <p>“Evet…”</p>

  <p>“İşte bu genç, son derece dessas ve tehlikeli bir adamdır. El altından müthiş manevralar çevirir. Bu adamın vücudu, bilhassa Kral için son derece tehlikelidir. Kendimden bahsetmiyorum. Çünkü ben kendimi zaten bir fedai sayıyorum…”</p>

  <p>Pardaillan o zaman, beslemeye başladığı iyi niyetlerin bir anda mahvolduğunu anladı. O tanınmış bir kılıç sahibi ile dövüşeceğini zannediyordu. Halbuki müthiş surette aldanıyordu. Kaşlarını çattı. Bıyıkları dikleşti. Yüzündeki hatlar karmakarışık oldu.</p>

  <p>Catherine de Medicis, onun bu halinden bir şey anlayamamıştı:</p>

  <p>“Tereddüt mü ediyorsunuz?” dedi.</p>

  <p>“Hayır, tereddüt etmiyorum.”</p>

  <p>Kraliçenin endişesi bir anda dağıldı:</p>

  <p>“Sizin gibi mert bir insandan başka cevap bekleyemezdim zaten…”</p>

  <p>Şövalyenin sesi gürledi:</p>

  <p>“Tereddüt değil, reddediyorum!”</p>

  <p>Bu cevap kadar Kraliçeyi şaşırtan bir söz olamazdı. Yüzü hiddetten sapsarı kesilmişti. Sanki bir emir vermek için maiyet muhafız kumandanını arar gibi gözlerini etrafta dolaştırdı. Fakat yapayalnız ve hiçbir şey yapamayacak bir durumda bulunuyordu. Birkaç saniye içinde kendini topladı. Müthiş hiddetini belli etmemeye çalışarak:</p>

  <p>“Bunun sebebini söyler misiniz?” diye sordu.</p>

  <p>“Söyleyeyim efendim. Bu adam odama geldi. Benimle beraber yemek yedi ve bana karşı büyük bir dostluk ve arkadaşlık gösterdi. Bana ihanet etmeden, dost bildiğim bir kimse benim için daima mukaddestir.”</p>

  <p>“Sözlerinizi anlıyorum. Bu dostunuzun ismini biliyor musunuz?”</p>

  <p>“Hayır, bilmiyorum. Söylemedi.”</p>

  <p>Catherine kendi kendine: “Bana hizmet etmek istemediğine göre düşmanlarıma hizmet edebilir. Şu halde benim için çok tehlikeli olabilir,” diye düşündü. Sonra açık açık:</p>

  <p>“İsmini sormaktan maksadım, onun tehlikeli bir düşmanım olup olmadığına katı surette inanmak içindir. Şu zamanda sır saklamak ve arkadaşını korumak tabilikten çıkmış ve bir fazilet olmuştur. Hislerinize ve fikirlerinize hürmet ediyorum. Sizi de bu kadar mert ve açık fikirli olduğunuzdan dolayı takdir ve tebrik ederim.”</p>

  <p>Pardaillan, Kraliçenin önünde eğildi:</p>

  <p>“Bana layık olmadığım iltifatlarda bulunuyorsunuz.”</p>

  <p>“Dostluğunuza bu kadar sadık olmanız, müşterek düşmanımızın karşısında son derece çetin olacağınıza delalet eder. Şimdilik gidiniz. Yarın sizi Louvre Sarayı‘nda beklerim.”</p>

  <p>Pardaillan, kendisine tatlı bir gülümseme ile bakan Catherine de Medicis’i saygı ile selamlayarak dışarı çıktı. Oteline doğru giderken kendi kendine şöyle düşünüyordu:</p>

  <p>“Yarın sabah Louvre Sarayı‘na çağrıldım. Louvre Sarayı, oraya girenlere zenginlik ve mevki sağlar. Oraya gideceğim. Böylece ben de bunlara kavuşacağım. Babam bu noktada da aldanmış bulunuyor.”</p>

  <p>Birkaç saat sonra Kraliçe Catherine de Medicis de Louvre Sarayı‘na dönmüş bulunuyordu. İlk iş olarak muhafız kumandanını çağırdı. Ve:</p>

  <p>“Mösyö de Nancey! Yarın sabah erkenden bir düzine sağlam askerle bir arabaya atlayarak Saint-Denis Sokağı‘nda Deviniere Oteli’ne gidecek ve orada oturmakta olan Şövalye de Pardaillan adındaki haini tevkif ederek kendisini Bastille Hapishanesi’ne götüreceksiniz,” emrini verdi.</p>

  <p class="yildiz"><img alt="bsg-03" src="../Images/bsg-03.jpg"/></p>
</body>
</html>