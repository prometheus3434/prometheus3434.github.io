<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Otuz Birinci Bölüm</h1>

  <h2 class="sigil_not_in_toc">François de Montmorency</h2>

  <p>François de Montmorency kırk yaşlarında görünüyordu. Yalnız saçları bembeyazdı. Yüzünde acı bir ifade okunuyordu. İnsan ruhunu okuyan bir göz, Mareşalin çok derin bir üzüntü içinde bulunduğunu bir bakışta anlayabilirdi. Kendisi uzun bir yolculuktan döndükten sonra evi yanmış ve bütün aile fertlerini kaybetmiş bir insana benziyordu.</p>

  <p>François, yaradılış itibarıyla bir şeye bağlanan ve her şeye rağmen bundan vazgeçmeyen tipte bir insandı. Aradan yıllar geçtiği halde Jeanne de Piennes’e karşı beslediği his asla eksilmemişti. Yalnız bu his, derin bir aşktan derin bir nefrete çevrilmişti. Kaç defa Jeanne’ı buldurmak ve ondan ihanetinin hesabını sorup iyice öğrenmek istemişti. Fakat bir türlü buna fırsat bulamamıştı.</p>

  <p>Güzel Diane ile evlenmesi bile biraz da Jeanne’ı unutmak içindi. Fakat bu da fayda vermemiş, onu kendisine unutturamamıştı. Zaten karısıyla arasındaki münasebet gayet resmi idi. Sekiz sene zarfında kendisiyle ancak üç defa görüşebilmek fırsatını bulmuştu. Karısı kendi başına etrafında asilzadeleri, belki de âşıkları ve nedimeleriyle bir prenses gibi yaşıyordu.</p>

  <p>Bu sırada bir çarpışmada baba Montmorency yaralanmıştı. Gelen adamlar François’ya babasının ölmek üzere olduğunu söylediler. François hemen babasının yanına koştu. İhtiyar Kont, hayatının son dakikalarını yaşıyordu.</p>

  <p>Oğlunu yanında görünce gülümsedi. Baba oğul odada yalnız kalmışlardı. O zaman ihtiyar Kont:</p>

  <p>“Oğlum,” dedi, “insan ölüme yaklaştıkça her şeyi başka türlü görüyor. Bazı durumlarda belki de senin saadetin için fazla meşgul olamadım. Bana açıkça cevap ver. Mesut musun?..”</p>

  <p>“Emin olabilirsiniz babacığım. İstediğim gibi yaşadım.”</p>

  <p>“Kardeşin?..”</p>

  <p>François sarardı.</p>

  <p>“Kardeşinle barışacak mısın?”</p>

  <p>“Asla!..”</p>

  <p>“Dinle beni… Belki de Henri bildiğin kadar suçlu değildir…”</p>

  <p>François cevap vermedi.</p>

  <p>“O kadın ne oldu?”</p>

  <p>“Kimden bahsediyorsunuz?”</p>

  <p>“De Piennes’in kızı… Ölüyorum François!.. O kadın ne oldu?..”</p>

  <p>“Sakin ol babacığım. Onların hepsi benim için ölmüş bulunuyor.”</p>

  <p>“François… O kadınla kızı bulmalısın. Anladın mı?..”</p>

  <p>İhtiyar Kont, sözlerini bitiremedi. Anlamsız bazı kelimeler mırıldandıktan sonra ruhunu teslim etti ve bu sır böylece gizli kaldı.</p>

  <p>Kontun cenazesi, bir kral cenazesi gibi ihtişamla kaldırıldı. Bu ölüm, nüfuzu pek ziyade artan Kontu ortadan kaldırdığı için başta Kral ve Kraliçe olduğu halde herkesi sevindirmişti. Denebilir ki, yalnız François, babasının arkasından, içten gözyaşları döküyordu.</p>

  <p>François bundan sonra savaş alanlarından ayrılarak bir köşeye çekildi. Catherine de Medicis bir defasında kendisine, Huguenot’lara karşı savaşacak bir ordunun komutanlığını vermek istedi. Fakat François: “Ben Protestanları düşman değil, silah arkadaşı olarak tanırım,” cevabını vererek bu görevi reddetti.</p>

  <p>Kraliçe bunun karşısında şüphelendi ve Mareşalin sırrına vâkıf olabilmek için Alice’i görevlendirdi. Fakat genç kız bütün fettanlığına, bütün zekâsına rağmen bu olgun adamı elde edemedi.</p>

  <p>Halbuki Mareşalin hiçbir sırrı yoktu. Niyeti Fransız vatandaşları arasında boş yere kan dökülmesine engel olmaktı. Hatta yine bu düşünceyle o sırada yeni teşekkül eden ve üyeleri arasında hem Katolik hem de Protestan bulunan “Politikacılar Partisi” adlı bir partinin de başkanlığını kabul etmiş bulunuyordu.</p>

  <p>Bir gün Mareşali, Kont de Marillac ziyaret etti ve kendisinden Navarre Kralı adına bir mülakat istedi. Mareşal bu daveti kabul etti ve bildiğimiz gibi Amiralin konağına geldi. Pardaillan da bu sırada aynı binada bulunuyordu.</p>

  <p>Navarre Kralı, François’yı ciddi bir tavırla kabul etti:</p>

  <p>“Bu davetimi kabul ederek geldiğinizden dolayı teşekkür ederim,” dedi.</p>

  <p>“Bilakis bu davet, benim için bir bahtiyarlıktır. Din harpleri hakkında fikrimi öğrenmek isteğinde bulunmuşsunuz. Ne isterseniz sorunuz. Size açık cevap vereceğim.”</p>

  <p>“Önce oturmanızı rica edeceğim. Sizin gibi harp sahalarında büyük başarılar kazanan bir komutanın, benim önümde ayakta durması yakışık almaz. Çünkü bu sahada ancak bir öğrenciniz olabilirim.”</p>

  <p>“Hürmetim buna mânidir.”</p>

  <p>“Hayır, rica ederim oturunuz. Ben öyle istiyorum.”</p>

  <p>François oturdu. Henri, misafirinin yüzünü dikkatle gözden geçirdikten, kalbinden geçenleri anlamaya çalıştıktan sonra söze başladı:</p>

  <p>“Size inanç ve güvenimden söz etmeyi lüzumsuz buluyorum. Her ne kadar bazı savaşlarda karşı karşıya dövüştükse de sizi her zaman takdir ettim. Bunun ispatı, şu anda Paris’te bulunduğumun yalnız sizin tarafınızdan bilinmesidir.”</p>

  <p>“Bu hareketiniz benim için iftihar etmeye bir vesiledir. Fakat bu sırrı açıklayacak başka bir kimse bulunamaz mı?”</p>

  <p>“Hayır, size ne kadar inanç ve güvenim olduğunu şimdi daha ziyade göreceksiniz. Sizden bir şey sormak istiyorum. Bizim maksadımız Fransa Kralı IX. Charles’ı kaçırmaktır. Bu husustaki düşüncelerinizi öğrenmek istiyoruz.”</p>

  <p>Mareşal gayriihtiyari sarardı. Coligny de büyük bir heyecan içinde bulunduğunu belli ediyordu. Konuşma birdenbire en tehlikeli noktasına girmişti.</p>

  <p>François de Montmorency, gayet sakin bir sesle sordu:</p>

  <p>“Bunun mümkün olup olmadığını mı, yoksa başarılıp veya başarılamayacağı takdirde ne gibi sonuçlara varacağı hakkında düşüncelerimi mi soruyorsunuz?”</p>

  <p>“Şimdilik yalnız girişeceğimiz bu işin doğru olup olmadığı hakkında sizin düşüncelerinizi öğrenmek istiyoruz. Böyle bir işe girişecek olursak bizimle beraber mi olursunuz?.. Bize karşı cephe mi alırsınız? Yoksa tarafsız mı kalırsınız?”</p>

  <p>“Bu konuda vereceğim karar Krala yapmak istediğiniz şeye bağlıdır. IX. Charles’ı ne çok severim ne de sevmem. Fakat ne de olsa Kralımızdır. Ona yardım etmek borcumdur. Eğer maksadınız onu ortadan kaldırmak yerine başka bir kral geçirmekse size karşı mücadeleye girişmek görevimdir. Din kavgalarını sona erdirmek için kendisini tazyik etmek niyetindeyseniz bu durumda tarafsız kalırım. Şu noktayı da açıkça söyleyeyim ki, onu kaçırmak yolunda size asla yardım edemem!”</p>

  <p>“Bu gayet açık cevabınız beni son derece sevindirdi. Buna mertçe konuşmak derler. Şimdi size yeğenim Kralı kaçırmaktaki maksadımızı söyleyeyim. Biz, Kraliçe Catherine de Medicis’in bize karşı yeni bir harp hazırlamakta olduğunu biliyoruz. Bütün kaynaklarımız tükendi. Ne paramız nede askerimiz kaldı. Hiçbir şekilde bir harbe dayanamayız. Bunun manası, büyük bir tehlike içinde bulunmamızdır. Bu durum karşısında girişmek istediğimiz işte haklıyız. Eğer Charles bize karşı harp eden bir ordunun başında bulunsaydı onu esir etmek istememiz çok haklı olurdu. Bilmem, bizimle aynı fikirde misiniz?”</p>

  <p>“Evet, ben de sizin yerinizde olsaydım aynı şeklide düşünür ve hareket ederdim.”</p>

  <p>“Şimdi Kralı esir ettikten sonra ne yapacağımız meselesini izah etmek isterim.”</p>

  <p>“En önemli nokta da bu…”</p>

  <p>Henri bir dakika kadar düşündü. Bu çok metin ve çok zeki adam karşısında nasıl konuşmak gerektiğini düşünüyordu. Birdenbire karar verdi:</p>

  <p>“Babam Antoine de Bourbon tarafından doğrudan doğruya Saint-Louis’in altıncı oğlu Robert’in soyundanım. Yani Fransız Krallığı soyuna mensup bulunuyorum. Bu bakımdan hükümet işlerine karışmak için bazı haklarım var. Hatta bir gün Fransa Kralı olmak istersem bile iddiam boş olmaz. Tanrı‘nın izniyle şimdi Valois’ler hükümet başında bulunuyorlar. Bunlara karşı harekete geçmek, Tanrı‘nın isteğine karşı gelmek gibi bir şeydir.”</p>

  <p>“Anlıyorum Majeste… Ben de Kralımın aleyhinde hiçbir harekete girişemeyeceğimi söylemiştim. Bu sözümü tekrar ederim.”</p>

  <p>“Benim de dediğim gibi Charles’ın tahtında kesin olarak gözüm yoktur. Charles istediği kadar, daha doğrusu Catherine de Medicis müsaade ettiği kadar saltanat sürsün. Fakat bizim Charles’ın tahtında nasıl gözümüz yoksa onun da bizim hareketlerimize daha doğrusu inançlarımıza karışmaması gerekir. O, bizden ne istiyor? Saint-Germain Antlaşması‘na rağmen Huguenot’lar niçin hâlâ zulüm görüyorlar? Artık bunlara kesin olarak bir son vermek lazımdır. Ordumuz kuvvetli olmadığı için bunu silah kuvvetiyle yaptıramıyoruz. O halde bu sonucu siyasetle elde etmeliyiz. Bu da ancak benim Charles ile açık açık konuşmamla mümkün olabilir. Bunun için Kralı ele geçirmemiz lazımdır. Kendisiyle sadece başbaşa kalıp konuşmak istiyorum. Hatta herhangi bir karar vermesi için tazyik etmek bile aklımızdan geçmiş değildir. Ben ona yalnız durumu izah edeyim; kendisi nasıl isterse karar versin. İşte hepsi bu kadar. Şimdi fikrinizi anlamak istiyorum.”</p>

  <p>“Siz açık konuştunuz; ben de öyle hareket edeceğim. Burada ben yalnızım. Halbuki siz kalabalıksınız. Fakat ölümden bile korkmadığım için gayet açık konuşacağım.”</p>

  <p>“Burada sadece bizim misafirimizsiniz. Her ne söylerseniz söyleyin, bir kılınıza bile zarar gelmeden buradan çıkacaksınız. Onun için tamamıyla serbest olarak fikrinizi söyleyiniz.”</p>

  <p>“Söyleyeceğim şey basit olacaktır. Buraya çağırılmamı, burada konuşulan şeyleri unutacağım. Bunlara dair hiç kimseye bir şey söylemeyeceğim. Yargıçlara dert anlatmak hiç de hoşlandığım bir şey değildir. Fakat Kral Charles’ı korumak için elimden geldiği kadar çalışacağım.”</p>

  <p>Kral içini çekti:</p>

  <p>“Yeğenim Krala sizin gibi dostlara mâlik olduğundan dolayı gıpta ediyorum. Sizin gibi mert düşmanlara mâlik olduğumdan dolayı da iftihar ederim.”</p>

  <p>“Bir iki noktada aldanıyorsunuz. Bir defa ben Charles’ın dostu değilim. Sadece Fransa’nın dürüst bir vatandaşıyım. Size düşman olmak meselesine gelince, bu da katiyen doğru değildir.”</p>

  <p>“Yani?”</p>

  <p>“Size karşı düşman olamam. Çünkü Huguenot’lara adalet dâhilinde muamele edilmesini hiç kimse benim kadar isteyemez.”</p>

  <p>“Bu düşüncelerinizden dolayı teşekkür ederim.”</p>

  <p>“Şunu da söyleyeyim ki, eğer bir gün Fransa Kralıyla sizin aranızda bir müzakere olur ve ben Kral Charles tarafından davet edilmiş olduğum halde böyle bir müzakerede hazır bulunacak olursam bu görüşmenin nasıl hazırlanmış olduğunu öğrenmeye kalkışmayacağım. Kralın kararını müdafaa edeceğim. Ancak Katolik olduğum halde Katoliklerin yapmış oldukları cinayetlerden nefret duyduğumu söylemekten de çekinmeyeceğim.”</p>

  <p>Navarre Kralının gözleri parladı:</p>

  <p>“Bunu vaat ediyor musunuz?”</p>

  <p>“Evet, bu hususta size söz veriyorum. Bu konaktan çıkar çıkmaz bu buluşmamızın dostça bir şekilde yapılabilmesi için de gereken teşebbüslere derhal girişeceğimi beyan ederim.”</p>

  <p>Amiral Coligny, elini Mareşale uzattı:</p>

  <p>“Hem sadık hem cesur hem de mertsiniz Mareşal… Sizi tebrik ederim.”</p>

  <p>Kral da:</p>

  <p>“Sözlerinize inanıyor ve bu buluşmanın yakında vuku bulacağını ümit ediyorum,” dedi.</p>

  <p>Görüşme burada sona ermişti. François de Montmorency izin alarak Kralın yanından çıktı. Sokak kapısına varmak üzere bahçeden geçerken yanına iki kişi yaklaştı. Bunlardan biri:</p>

  <p>“Mareşal,” dedi, “size dostlarımızdan birini takdim etmek isterim…”</p>

  <p>François kendisine hitap edeni sesinden tanımıştı:</p>

  <p>“Kont Marillac, dostlarınız benim de dostlarımdır,” diye cevap verdi.</p>

  <p>“O halde size acele bir şey söylemek isteyen Şövalye de Pardaillan’ı takdim ederim.”</p>

  <p>“Memnun oldum. Yarın akşama kadar konaktayım. Orada sizi kabul etmekle şeref duyacağım.”</p>

  <p>Pardaillan titrek bir sesle:</p>

  <p>“Yarın değil, sizinle hemen şimdi görüşmek isterim,” dedi.</p>

  <p>Yanlarına gelen Amiral Coligny Pardaillan’ı görünce:</p>

  <p>“Size dünyanın en cesur adamını tanıtırım,” dedi.</p>

  <p>“François köşke yalnız başına gelmişti. Dönerken şimdi yanında Pardaillan yürüyordu. Mareşal, kendisine yeni takdim edilen şövalyenin konuşmasını bekledi. Fakat Pardaillan hiçbir şey söylemeden yanında yürüyordu. Buna şaşan Mareşal, birkaç defa sormak istedi. Fakat sonra vazgeçti.</p>

  <p>Bu suretle konaklarına kadar geldiler. Hizmetçiler, efendileriyle birlikte gelen Pardaillan’ı nezaketle kabul ettiler. François, misafirini büyük misafir salonunun yanındaki salona çıkardıktan sonra:</p>

  <p>“Zırhlı elbiselerimi çıkarmak için sizi burada yalnız bırakacağım,” dedi.</p>

  <p>Pardaillan sadece eğilmekle karşılık verdi. François odadan çıkarken: “Garip bir adama benziyor,” diye düşündü.</p>

  <p>Pardaillan odada yalnız kalınca gayriihtiyari bir hareketle alnında biriken terleri sildi. İşte en önemli dakika gelmiş, çatmıştı. Mareşale, şimdiye kadar hiç haberdar olmadığı şeylerden bahsedecekti.</p>

  <p>Bunları düşünürken, gözleri bir resme ilişince:</p>

  <p>“Loise,” diye haykırmaktan kendini men edemedi. Bu resim onundu. Fakat Mareşal nasıl olmuş da bilmediği kızının resmini elde etmiş bulunuyordu. Ancak biraz dikkat edince, resmin eskiliğinden, bunun Loise’a değil, fakat annesine ait olduğunu düşündü.</p>

  <p>Pardaillan hayran hayran resme bakarken Mareşal odaya girdi. Yavaş yavaş ona yaklaşarak elini omzuna koydu. Pardaillan bu temas karşısında birdenbire sıçradı:</p>

  <p>“Affedersiniz,” diye kekeledi.</p>

  <p>“Bu kadına mı bakıyorsunuz?”</p>

  <p>“Evet efendim.”</p>

  <p>“Herhalde kendisini çok güzel buluyorsunuz. Değil mi?”</p>

  <p>“Evet efendim. Son derece iyi ve temiz yüzlü bir kadın.”</p>

  <p>“Herhalde, ‘Eğer hayatımda bu kadar güzel bir kadına rastlasaydım mutlaka çok mutlu olurdum,’ diye düşünüyordunuz…”</p>

  <p>Pardaillan yavaş bir sesle kendisine cevap verdi:</p>

  <p>“Muhterem Mareşal… Düşüncelerimi güzel keşfettiniz… İnsan, hayatında bu kadar güzel ve iyi bir kadına tesadüf ederse mutlaka mutlu olmalıdır ve mutlu da olur. Ben bu kadına değil, mesela bunun hemşiresine yahut daha iyisi kızına rastlamayı isterim. Fakat rica ederim, saçmalamalarıma önem vermeyiniz. Hiç böyle güzel ve asıl bir kadın, benim gibi bir serseriye değer verir mi?”</p>

  <p>“Delikanlı, bu samimiyetiniz çok hoşuma gidiyor. İnsan düşüncelerini serbestçe söylemelidir. Fakat görünüşler, genellikle insanları aldatır. Size bir masal anlatacağım. Birçok seneden beri bunları hiç kimseye anlatmamıştım. Bunu anlatmakla biraz ferahlayacağımı umuyorum. Haliniz bana çok yakın geliyor. Emin olun ki, eğer bir oğlum olsaydı size benzemesini isterdim.”</p>

  <p>Pardaillan, François’nın önünde saygıyla eğildi.</p>

  <p>Mareşal devam etti:</p>

  <p>“Sizi bu kadar ilgilendiren bu resmin yanına oturunuz…”</p>

  <p>Pardaillan itaat etti. O zaman François de Montmorency salonda birkaç defa aşağı yukarı dolaştı. Sonra hazin bir sesle:</p>

  <p>“Bu kadın, tanıdıklarımdan birinin karısıdır yahut karısı idi,” diye söze başladı. “Kadının ailesi fakirdi. Üstelik tanıdığımın düşmanı bulunuyordu. Buna rağmen aşk her şeye üstün geldi. Dostum, babasının hiddetini bile göze alarak o kadınla evlendi.”</p>

  <p>François bir saniye kadar düşündükten sonra sözlerini tamamladı:</p>

  <p>“Tanıdığım, evlendiği gece savaşa gitti. Döndüğü zaman biliyor musunuz ne oldu? Eşinin adi bir kadın olduğunu, hatta kendisinden evvel bile birçok kimseyle düşüp kalktığını öğrendi. Dostum bütün hayatını, istikbâlini, ümidini, bir kelimeyle her şeyini bu kadına bağlamıştı. Buna karşılık hayatının sonuna kadar altından kalkamayacağı bir kine ve nefrete, ıstıraba mahkûm oldu. Bütün bu felaketlerin sebebi, bir ilkbahar akşamı, ilkbahar kadar taze, güzel ve temiz tanıdığı melek kıyafetinde bir şeytana rastlaması oldu… İşte görüyor musun, delikanlı, güzel yüzlü bir kadın ne kadar tehlikelidir. Ne kadar büyük felaketlere sebep olabiliyor. Onun için sana tavsiye ederim. Güzel kadınlardan sakın… Onlardan kaç…”</p>

  <p>Pardaillan yavaşça oturduğu yerden kalktı. Mareşale yaklaştı. Gayet açık bir sesle:</p>

  <p>“Dostunuz aldanıyordu,” diye mırıldandı.</p>

  <p>Mareşal bir şey anlamamıştı. Şövalyenin yüzüne hayretle bakıyordu. Genç adam devam etti:</p>

  <p>“Daha açık söyleyeyim, siz aldandınız Mareşal…”</p>

  <p>François, Pardaillan’ın isyan sebebinin, umumiyetle gençlerde görülen aşk ve kadına inanmak duygusundan doğduğunu sanarak başını salladı:</p>

  <p>“Her neyse, şimdi bunları bir yana bırakalım da, size gelelim. Size nasıl bir hizmette bulunabilirim?”</p>

  <p>Pardaillan tekrar yerine oturdu. Bir saniye kadar düşündükten sonra ağır bir sesle konuşmaya başladı:</p>

  <p>“Ben, Saint-Denis Sokağı‘nda Deviniere Oteli’nde oturuyorum. Bu otelin karşısında bir evde, elişleriyle hayatlarını kazanmak için çabalayan iki fakir kadın oturmaktadır. İşte ben size bu iki kadından bahsetmek istiyorum.”</p>

  <p>“İki kadın demek?..”</p>

  <p>“Evet, ana ile kızı…”</p>

  <p>“İsimleri nedir?..”</p>

  <p>“Biraz sonra söyleyeceğim. İşte buraya gelişimin sebeplerinden biri, bu iki namuslu kadın hakkında nazar-ı dikkatinizi çekmektir.”</p>

  <p>“Sizi dinliyorum!”</p>

  <p>“Bu iki kadın, bilhassa annesi, herkes tarafından seviliyor ve takdir ediliyordu. Aşağı yukarı on dört seneden beri burada oturdukları halde hiçbir dedikoduya hedef olmamışlardı. Bu ana hakkında herkesin bildiği şey, kızını yetiştirmek için gece gündüz elişleri yaparak hayatını tüketen bir ana olmasıydı. Doğrusu bu kız da son derece güzeldi. Okuma yazma öğrendikten sonra nakış işlemeyi de öğrenmiş ve annesine yardıma da başlamıştı.”</p>

  <p>“Komşularınızı büyük bir hararetle methediyorsunuz… Söyleyin bakalım, bunlar hakkında ne yapmamı istiyorsunuz?..”</p>

  <p>“Şimdi söyleyeceğim. Asıl ismi bilinmeyen bu kadına mahallede siyahlı kadın adı verilmişti. Çünkü kendisi her zaman siyah bir elbiseyle dolaşırdı. Bundan da anlayacağınız gibi kendisi büyük bir felakete uğramıştı.”</p>

  <p>“Bir felaket mi?”</p>

  <p>“Evet, bir felaket… İşin feci taraflarından biri, bu felakete ailemden birinin sebep olmasıdır. Ben, bunu kanım pahasına bile olsa temizlemeye karar vermiş bulunuyorum.”</p>

  <p>“Anlamadım.”</p>

  <p>“Bu ailenin felakete uğramasına babam sebebiyet vermiştir.”</p>

  <p>“Nasıl?..”</p>

  <p>“Anlatacağım. Bu kadın da evliydi ve kocası uzun süre ortadan kaybolmuş bulunuyordu. Görüyorsunuz ya, bu macera da tanıdığınızın başından geçenlere benziyor.”</p>

  <p>“Devam ediniz Şövalye…”</p>

  <p>“Kocası kaybolduktan beş altı ay sonra bu kadın doğurdu. Dünyaya bir kız çocuğu getirdi. Bu sırada da kocası birdenbire çıkageldi, işte babam bu sırada bir cinayet işledi…”</p>

  <p>“Nasıl cinayet?..”</p>

  <p>Pardaillan’ın yanaklarından iki damla gözyaşı sızdı ve biraz titreyen sesiyle hikâyesine devam etti:</p>

  <p>“Evet, cinayet… Şunu da hemen söyleyeyim ki, bu sözü benden evvel bir başkası söylese onu hemen öldürmeye hazır bulunurdum. Babam cinayetini şu şekilde işledi: Bu küçük kızı çaldı. Kızına son derece düşkün olan, kızı için kendi canını feda etmekten çekinmeyen anası, çok zor bir durumda kaldı. Ya kendisine karşı yapılacak en ağır suçlamaları bile bile kabul edecek yahut da kızı öldürülecekti. Bilmem ki, durumu iyi anlatabiliyor muyum?”</p>

  <p>François de Montmorency’nin yüzü birdenbire sarardı. Nefesi kesildi. Boğuk bir sesle:</p>

  <p>“Onun ismini söyleyiniz… Bu kadının ismi nedir?” diye sordu.</p>

  <p>“Bunu söylemek bana ait değildir.”</p>

  <p>François ayağa kalktı:</p>

  <p>“Peki, bütün bunları nasıl öğrendiniz?”</p>

  <p>“Bu iki kadından… Çünkü bu kadınlar, oturdukları evden kaçırıldılar. Bana da size verilmek üzere bir mektup bıraktılar.”</p>

  <p>“Mektup mu?”</p>

  <p>“Evet, onu şimdi size vereceğim.”</p>

  <p>Böyle söyleyerek elini yeleğinin cebine soktu ve oradan çıkardığı açık mektubu Mareşale uzattı.</p>

  <p>Mareşal mektubu elleri titreyerek aldı.</p>

  <p>Acaba rüya mı görüyordu. Bu delikanlının anlattığı masal, Jeanne de Piennes’in romanına ne kadar benziyordu.</p>

  <p>Eğer bu Jeanne ise bir kızı var demekti. Zavallı Jeanne, aynı zamanda masumdu ve biricik kızı için bütün hayatını harcamış bulunuyordu.</p>

  <p>François kalbinin yerinden kopacak gibi attığını duydu. İşte elinde tuttuğu bu kâğıt parçasında her şey yazılı olacaktı. Onu okuyunca her şeyi öğrenmiş bulunacaktı.</p>

  <p>Pardaillan:</p>

  <p>“Rica ederim, mektubu okuyunuz,” dedi. “Ondan sonra bana soracaklarınızı sorunuz. Bu olup bitenleri gözümle görmedimse de bunları yapan adamın oğlu bulunuyorum.”</p>

  <p>François yavaş yavaş kendini toplamıştı. Mektubu gözlerine yaklaştırdı. Bu sırada bütün vücudunu bir ateşin kapladığını hissetti. Jeanne’ın el yazısını derhal tanımıştı. Demek yanılmamıştı. Bu delikanlı ona o kadar yıldan beri beklediği kadından bir haber getirmiş bulunuyordu…</p>

  <p>Bundan sonra mektubu üst üste, âdeta her kelime, her harf üzerinde durarak iki üç kere okudu. Ondan sonra resme döndü. Ve önünde diz çökerek:</p>

  <p>“Affet!.. Beni affet!..” diye mırıldanarak kendini kaybetti.</p>

  <p>Pardaillan o zaman ayağa fırladı. Hizmetçileri çağırmak, ortalığı velveleye vermek hiç de doğru olmayacaktı. Mareşalin göğsünü açtı. Oradan bulduğu bir sürahi suyu dökerek kendisini ayılttı.</p>

  <p>François ayağa kalktığı zaman gözleri garip bir ışıkla parlıyordu. Pardaillan bir şey söylemek istedi. François:</p>

  <p>“Şimdi susunuz! Sonra söylersiniz,” diye karşısındakini susturdu. Sonra mektubu koynuna sokarak süratle odadan çıktı. Yıldırım gibi merdivenleri indi. Ahırdan bir at çıkarıp eyerledi ve konağının kapısını açarak dörtnala hareket etti. Saat sabahın biriydi.</p>

  <p>Mareşal atını yalnız eliyle idare ederek Paris’i geçti. Montmartre kapısının önüne gelince, yüksek sesle:</p>

  <p>“Kralın emriyle kapıyı açınız!” diye bağırdı.</p>

  <p>Askerler telaşla kulübelerinden çıkarak kapıyı açtılar. Ve geceleri kaldırılan asma köprüyü indirdiler.</p>

  <p>François, köprüden yıldırım gibi geçti. Ve birkaç saniye içinde kayboldu. Dörtnala giden atının nal sesleri yavaş yavaş işitilmez oldu.</p>

  <p>Mareşal, atını Margency’ye doğru sürüyordu. Sabahın ilk aydınlıkları ufuklardan taşarken o, Jeanne ile Henri’yi bulduğu kulübeye varmış bulunuyordu. Kendi kendine: “Acaba burada oturmakta bulunan ihtiyar köylüler hayatta mı?” diye düşünüyordu.</p>

  <p>Evet, onlar hayattaydılar. İyice ihtiyarlamışlar ve belleri bükülmüştü. Fakat yaşıyorlardı.</p>

  <p>François kapıyı hızlı hızlı çaldı. İhtiyar köylü uyanarak çabucak giyindi. Eline eski bir av tüfeğini alarak kapıya koştu:</p>

  <p>“Kim o?” diye bağırdı.</p>

  <p>François:</p>

  <p>“Açınız! Rica ederim açınız!” diye cevap verdi.</p>

  <p>Bu sırada ihtiyar sütnine de uyanmış ve kalkarak giyinmişti. Kocasının yanına gelerek onu elinden tuttu:</p>

  <p>“O geldi.”</p>

  <p>“Kim o?..”</p>

  <p>“Montmorency Senyörü…”</p>

  <p>“François mi?”</p>

  <p>“Evet, sesinden tanıdım. Her şeyi öğrendi demek…”</p>

  <p>Böyle diyerek kapısının sürgüsünü çekti:</p>

  <p>“Buyurunuz monsenyör, sizi bekliyordum. İçeri giriniz. Geleceğinizi bildiğim için daha ölmedim!”</p>

  <p>François eve girdi. Kan ter içindeydi. Göğsü bağrı açıktı. Mahmuzları kan içindeydi. Dışarıda, az önce sırtından indiği at, nefes nefese soluyordu.</p>

  <p>İhtiyar adam:</p>

  <p>“Her şeyi öğrenmek için geldiniz, değil mi?” diye sordu.</p>

  <p>“Evet!..”</p>

  <p>“Demek nihayet olan biteni öğrendiniz?”</p>

  <p>“Evet!..”</p>

  <p>“Haksızlıktı! Büyük haksızlık! Geldiniz. Beni takip ediniz!”</p>

  <p>İhtiyar kadın bu sırada bir çıra yakarak ortalığı aydınlatan kocasına:</p>

  <p>“Işığı tut,” dedikten sonra François’yı bir kapının önüne getirdi ve kapıyı açtı.</p>

  <p>Burası ince bir zevkle döşenmiş bir oda idi. Göze önce temiz bir karyolayla bir koltuk çarpıyordu. Karyolanın üzerinde yağlıboya bir resim duruyordu. Bu, kendi resmiydi.</p>

  <p>İhtiyar kadın anlatmaya başladı:</p>

  <p>“Gidişinizin ertesi günü Jeanne buraya taşındı. Sizin kendisini terk ettiğinizi söylediklerinden, bu yatakta tam dört ay ölümle pençeleşti. Bu odada ağladı. Bu odada dua etti. Bu odada durmadan gece gündüz sizi andı.”</p>

  <p>François’nın hıçkırıkları, ihtiyar kadını susturdu. Ona derin bir merhametle baktıktan sonra sözlerine devam etti:</p>

  <p>“Jeanne bu odaya beyaz gelin elbisesiyle girdi. Fakat siyah matem elbisesiyle çıktı.”</p>

  <p>François boğuk bir sesle:</p>

  <p>“Siyahlı kadın!” diye tekrarladı.</p>

  <p>“Kızınız Loise de bu odada doğdu.”</p>

  <p>François bir hıçkırıkla cevap verdi. Sütnine devam etti:</p>

  <p>“Kızınızın doğması annesini kurtardı. O zamana kadar yavaş yavaş zayıflayan, bir mum gibi eriyen Jeanne, yavaş yavaş dirildi. Kızı, kızınız ona sanki yeni bir hayat verdi. Ve o, yaklaşmış olduğu ölümden böylece kurtuldu.”</p>

  <p>François, elinin tersiyle alnında biriken soğuk terleri sildi.</p>

  <p>“Ötesini de anlatmamı istiyor musunuz monsenyör?”</p>

  <p>“Hepsini anlatınız.”</p>

  <p>“Buradan çıkalım.”</p>

  <p>Beraberce çıktılar. Daha iyice aydınlanmayan yollarda beş dakika kadar yürüdüler.</p>

  <p>Sütnine durdu:</p>

  <p>“Buradan eve bakar mısınız? Bakınız? Bakınız, üst kat pencere ne kadar açık bir şekilde görünüyor. Farkında mısınız?”</p>

  <p>“Ben eve girdiğim zaman kardeşim bu pencerede duruyordu.”</p>

  <p>François titredi. Bundan ne kadar yıl önce geçen bir olayı şimdi sanki gözleriyle görüyordu. Henri, bu camın önünde, elinde şapkasıyla duruyordu. Her an bir işaret vermeye hazır gibiydi.</p>

  <p>Sütnine:</p>

  <p>“Ötesini kocam anlatacak,” dedi.</p>

  <p>İhtiyar adam bir adım atarak François’nın önünde eğildi.</p>

  <p>“Her şey sanki dün olmuş gibi aklımdadır. O gün akşama kadar şu tarlada çalışmıştım. Yorgunluğumdan, biraz dinlenmek için uzanmıştım. Uyandığımda az ötede bir adam duruyor, mantosunun altında bir şey saklıyordu. Kıyafetinden, bunun şato adamlarından biri olduğunu anlamıştım… Adam hiç kıpırdamadan duruyor ve gözlerini pencereden ayırmıyordu. Nihayet sakladığı şeyi gördüm. Bu bir çocuktu. Fakat kimin çocuğu olduğunu bilmiyordum. Adam yarım saat kadar böyle durduktan sonra çocukla beraber gitti… İşte gördüğüm şey bundan ibarettir. Kulübeye döndüğüm zaman karımdan, sizin geldiğinizi ve gittiğinizi öğrendim.”</p>

  <p>İhtiyar adam sözlerini bitirince sütnine tekrar anlatmaya başladı:</p>

  <p>“Sizinle Jeanne ve Henri arasında neler cereyan ettiğini anlamamıştım. Sonra Jeanne’ın ağzından dökülen abuk sabuk şeylerden hakikati anlar gibi oldum. Nihayet bir adam gelerek kızı annesine teslim etti. Jeanne o zaman sizi bulmak için hemen fırladı. Ve bir daha geri dönmedi. Onu ölmüş biliyordum. Bunun için çok ağladım. Altın bir kalbe sahip olan ve kocasını o kadar çok seven, ona o kadar sadık olan bir kadının başına böyle bir felaket gelmesi beni de harap etmişti. O kadar ağladım, o kadar gözyaşı döktüm ki, artık ağlayamıyordum. Çünkü dökecek gözyaşım kalmamıştı. Artık hayatımda tek bir isteğim vardı: Bir insan bana gelip: ‘Jeanne ölmedi, yaşıyor, layık olduğu saadete de erişti,’ demesini bütün kalbimle temenni ediyordum. Bana bunu söylemeye geldiniz, değil mi monsenyör?”</p>

  <p>François, ihtiyar köylü kadının önünde diz çöktü:</p>

  <p>“O halde size istediğiniz müjdeyi vereyim,” dedi. “Jeanne hayattadır. Ve layık olduğu saadete mutlak surette erişecektir. Bunu size vaat ediyorum.”</p>

  <p>Ondan sonra yine kulübeye geldiler. François, Jeanne’ın odasına çekilerek bir süre yalnız kaldı. İçini boşaltarak hüngür hüngür ağladı. Sonra onlara veda ederek doğruca şatoya gitti.</p>

  <p>Şatodakiler François’yı görünce çok şaşırdılar. Fakat Mareşal orada da fazla kalmadı. Sadece bir kalem kâğıt istedi. Ve ihtiyar sütnineyle kocasına, bulundukları ev ile civarındaki tarlaları bağışlayan bir kâğıt imzaladı. Bunu ertesi günü sütnineyle kocasına vermelerini tembih etti. Sonra şatonun en güzel dairesinin yeni baştan döşenmesini yakında buraya oturmak üzere iki prensesin geleceğini bildirdi.</p>

  <p>Artık işlerini bitirmişti. Atına atlayarak Paris’e doğru dörtnala hareket etti. Konağına vardığı zaman sabah yeni olmuş bulunuyordu. Yolda hep aynı şeyi düşünüyordu. Jeanne’ı mutlaka bulacak ve onu mesut etmek için elinden geleni yapacaktı. O kadar ki, Jeanne ile arasında hiçbir bağ olmadığı, ayrıca kendisinin de başkasıyla evli bulunduğu bile aklına gelmiyordu.</p>

  <p>Fakat bir nokta vardı ki, onu hâlâ düşündürüyordu. Jeanne neredeydi? Zavallı kadının başına son anda yeni bir felaket gelmiş olmalıydı.</p>

  <p>Kendi kendine:</p>

  <p>“Önce onu bulmak lazım,” diye tekrarladı. Diğer şeyler sonra halledilebilirdi. Fakat ilk hedef onu bulmak olmalıydı.</p>

  <p>Pardaillan’a gelince, o bütün geceyi merak ve biraz da endişe içinde geçirmişti.</p>

  <p>Mareşal nereye gitmişti? Ne vakit gelecekti? Böyle gece yarısı atla nereye gidebilirdi? Yoksa duyduğu heyecan karşısında aklını mı oynatmıştı?</p>

  <p>Bütün bunlar arka arkaya aklına geliyor, bir türlü bir sonuca varamıyordu.</p>

  <p>Bir koltuğun üzerinde uyumayı denedi, olmadı. Odada aşağı yukarı gezinmekten ayakları yorulmuştu.</p>

  <p>Sonra onu düşündüren bir nokta da Mareşalin, babası hakkında nasıl bir karar vereceği idi. Çünkü kızı kaçıran babasıydı. Bunu açıkça söylemişti. Yalnız buna karşılık, babasının genç kadına bir elmas verdiğini söylememişti.</p>

  <p>Fakat bu son hareketi de doğrusu, babasının suçunu kapatamazdı. Onun bu davranışı, bir ailenin perişan olmasına ve birçok kimsenin derin ıstırap çekmesine sebebiyet vermişti.</p>

  <p>Sabaha karşı bulunduğu odanın kapısı açılarak içeriye İsviçreli uşak girdi. Şövalyeyi görünce şaşkınlıktan donakaldı. Çünkü Pardaillan’ın, Mareşalle beraber konağa girdiğini görmemişti. Mareşal de bunu hiç kimseye haber vermemişti.</p>

  <p>Uşak:</p>

  <p>“Siz misiniz?” diye kekeledi.</p>

  <p>“Evet, benim.”</p>

  <p>“Garip şey…”</p>

  <p>“Yaranız nasıl oldu?”</p>

  <p>“İyi… Fakat siz buraya nasıl girdiniz?”</p>

  <p>“Tabii yürüyerek…”</p>

  <p>“Fakat nereden girdiniz?”</p>

  <p>“Kapıdan…”</p>

  <p>İsviçreli uşak yavaş yavaş kızmaya başlamıştı. Fakat Pardaillan’ın kuvvetini hatırlayınca aşağıdan almaya karar vererek sordu:</p>

  <p>“Kapıdan girdiniz, öyle mi?”</p>

  <p>“Pencereden girmediğimi söyledim zannederim.”</p>

  <p>“Peki, kapıyı size kim açtı?”</p>

  <p>“Sen açtın.”</p>

  <p>“Ben mi?”</p>

  <p>İsviçreli uşak, ellerini saçlarına daldırarak koparırcasına çekti:</p>

  <p>“Şimdi buraya nasıl girdiğinizi anlatır mısınız?”</p>

  <p>“Deminden beri bunu sana anlatıyorum; ama sen anlamıyorsun. Kapıdan girdim diyorum. Kapıyı da bana açan sensin… Oldu mu?..”</p>

  <p>İsviçreli adamakıllı kızdı:</p>

  <p>“Şimdi bu işin sana neye mal olacağını göreceksin. Seni gidi yalancı!”</p>

  <p>“Sözlerine dikkat et!”</p>

  <p>“Bir de beni tehdit mi ediyorsun?”</p>

  <p>“Nasıl istersen öyle anla!..”</p>

  <p>“Buradan kendi ayağınla defolur musun?”</p>

  <p>“Ne demek istiyorsun?”</p>

  <p>“Demek istediğim şu: Konağa herhalde hırsızlık etmek için girdin. Ben de seni suçüstü yakaladım. Şimdi tevkif ettireceğim. Cezasının ne olduğunu bilmem biliyor musun?..”</p>

  <p>“Nedir?..”</p>

  <p>“Şimdi sana gösteririm. Buraya köpekle gelip beni yaralamanın cezasını da böylece çekeceksin.”</p>

  <p>“Çok tuhaf bir adamsın vesselam!”</p>

  <p>“Tuhafı filan şimdi görürsün.”</p>

  <p>Fakat İsviçreli uşağın sözleri yarıda kaldı. Kolunun şiddetle sıkıldığını gördü. Başını çevirince François de Montmorency ile burun buruna geldi.</p>

  <p>Mareşal:</p>

  <p>“Dışarı çık, içeriye kimsenin girmemesi için nöbet bekle!” emrini verdi.</p>

  <p>Uşak hayretten donakalarak dışarı çıktı. François o zaman Pardaillan’a döndü:</p>

  <p>“Sizi yalnız bıraktığımdan ötürü kusuruma bakmayınız,” dedi. “Son derece heyecanlı ve telaş içindeydim. Fakat şimdi görüyorsunuz ya, tamamıyla sakinleştim. Size ‘dostum’ kelimesiyle hitap etmeme müsaade etmenizi rica ederim. Çünkü bana dünyada beni çok sevindirecek bir haber getirdiniz.”</p>

  <p>Pardaillan titredi:</p>

  <p>“Galiba benim Pardaillan’ın oğlu olduğumu unutuyorsunuz…”</p>

  <p>“Hayır, unutmuyorum. Bilakis bu davranışınız sizi gözümde daha ziyade büyültmüş bulunuyor. Babanıza çok bağlı olduğunuzu görüyorum. Böyle iken büyük bir fedakârlık göstererek onu feda ettiniz.”</p>

  <p>“Doğrusu, babamı çok severim. Annemi hiç bilmem… Çünkü onu hiç görmedim. Babam bana küçükken baktı. Beni savaşlara götürdü. Kılıcıyla beni kaç defa korudu… Açık yerlerde yattığımız zamanlar, üşümeyeyim diye her zaman mantosunu bana verdi. Birçok defa bana yiyecek verir: ‘Sen ye, ben kendime ayırdım; sonra yiyeceğim,’ derdi. Halbuki torbasını aradığım halde yenecek hiçbir şey bulamazdım. Bütün bunları anladığınızı zannediyorum. Bunun için babamı çok severim. Çünkü yeryüzünde ondan başka beni seven ve düşünen tek bir kişinin bulunmadığını bilirim.”</p>

  <p>“O halde, nasıl oluyor da babanızı suçlandıran mektubu bana getirdiniz?”</p>

  <p>“Daha önce de söyledim: Bu mektubu size getirmeye mecburdum. Fakat buna rağmen babamı müdafaa etmekten hiçbir vakit geri kalmam!”</p>

  <p>Pardaillan bir saniye kadar düşündü:</p>

  <p>“Beni bir dost telakki ettiğinizi söylemekle bana karşı büyüklük gösterdiniz. Fakat babam hakkında nasıl bir fikir beslediğinizi bilmem lazım… İşte size kalbimde ne varsa söyledim. Sizin de fikirlerinizi açıkça söylemenizi isterim. Eğer babama düşman olursanız ben de size düşman olurum. Babama, işlediği cinayetten dolayı bir ceza vermek isterseniz ben kendisini kılıcımla koruyacağım.”</p>

  <p>Şövalye titreyerek durdu.</p>

  <p>Mareşalin ağzından çıkacak söz, bütün istikbâlini tayin edecekti.</p>

  <p>François da zor bir durumda kalmıştı. Babası hakkında derhal bir karar vermek mecburiyetinde bulunuyordu. Bu kararı vermeden önce birkaç dakika düşündü. Sonra bu mert ve açık sözlü delikanlıya elini uzattı:</p>

  <p>“Benim için dünyada sadece bir tek Pardaillan vardır. Ve bu Pardaillan, yıllarca kalbimde taşıdığım bir acıyı silmiş bulunuyor. Eğer bir gün babanıza rastlayacak olursam senin gibi bir oğul yetiştirdiğinden dolayı kendisini tebrik edeceğim.”</p>

  <p>Şövalye, kendisine uzatılan eli sevinçle yakaladı:</p>

  <p>“Size şimdi açıkça söyleyebilirim ki, eğer babam hakkında ağır bir şey söyleseydiniz buradan ancak ölüm çıkacaktı.”</p>

  <p>Mareşal bir şey söylemeyerek bakıyordu. Pardaillan devam etti:</p>

  <p>“Size babamın yaptığı bu fena hareketi tamir etmeye çalıştığını da söylemek isterim.”</p>

  <p>“Ne şekilde?..”</p>

  <p>“Bunu onun ağzından dinledim. Çocuğu kaçıran babam olduğu gibi onu annesine geri veren de yine kendisidir.”</p>

  <p>“Evet, evet, anlıyorum!”</p>

  <p>“Bu hareketi yüzünden öldürülmeyi göze alamadığından çocuğunu anasına iade ettikten sonra beni yanına alarak oradan kaçtı.”</p>

  <p>“Bu işte bir tek câni vardır ki, o da kardeşimden başkası değildir!..”</p>

  <p>Sonra Pardaillan’ın elini şiddetle sıktı:</p>

  <p>“Bu çok feci bir meseledir,” dedi. “Bu cinayetin kardeşim tarafından işlenmesi, bütün yalan ve hilelerin onun tarafından uydurulması müthiş bir şeydir. Fakat artık bunları bırakalım. Onların yardımına koşalım!”</p>

  <p>“Hakkınız var Mareşal…”</p>

  <p>“Şimdi bu konuda ne biliyorsanız bana lütfen hepsini anlatınız.”</p>

  <p>Pardaillan bunun üzerine, nasıl tevkif edildiğini, Bastille’den nasıl kaçtığını ve ihtiyar ev sahibini mektubu açmış okumak üzereyken nasıl yakaladığını birer birer anlattı. Yalnız bir şeyi anlatmadı: O da Jeanne ile Loise’ın kendisinden niçin yardım istedikleriydi.</p>

  <p>Şövalye sözlerini şöyle tamamladı:</p>

  <p>“Bence takip edilecek iki iş var. Dük d’Anjou’nun bu ev etrafında dolaştığını söylemiştim. Jeanne’ı, adamlarının yardımıyla o kaçırmış olabilir. Bu durum karşısında kadınların ne olduğunu Kralın kardeşine sormak gerekir.”</p>

  <p>Mareşal başını salladı:</p>

  <p>“Ben d’Anjou’yu tanırım. Böyle rezalet çıkaracak işlerden çok çekinir.”</p>

  <p>“Öyleyse bu işte kardeşinizin önemli bir rol oynaması muhtemeldir. Kadınları Otel de Mesmes’de aramamız gerekecek. Bunu, bana bu gece orada araştırma yaparken yardım edecek olan Kont de Marillac’a da söylemiştim.”</p>

  <p>Mareşal bir dakika kadar düşündü:</p>

  <p>“Galiba doğru düşünüyorsunuz. Belki de kardeşim onlara rastladı. Ve böyle hareket etti.”</p>

  <p>Sonra birdenbire Pardaillan’a döndü:</p>

  <p>“Beni Paris’te bulamasaydınız bu araştırmayı yapacaktınız demek, öyle mi?”</p>

  <p>“Evet monsenyör!”</p>

  <p>“Fakat neden? Niçin kendinizi böyle büyük bir tehlikeye atacaktınız? Bunda nasıl bir menfaatiniz var?”</p>

  <p>“Babamın yaptığı bir fenalığı tamir etmek istiyorum.”</p>

  <p>“Evet, doğru!. Siz hakikaten pek mert bir gençsiniz… Size bu soruyu sorduğumdan dolayı beni affediniz… Ben şimdi gidip kardeşimi bulmak fikrindeyim.”</p>

  <p>“Fakat Mareşal Damville’i bulmak tehlikeli bir iş değil midir?..”</p>

  <p>François bağırdı:</p>

  <p>“Ah, ona bir rastlasam bunun hangi taraf için tehlikeli olduğunu anlardınız.”</p>

  <p>“Sizin için söylemiyorum monsenyör… Zavallı kadınlar için böyle konuşuyorum.”</p>

  <p>“Onlar için mi?”</p>

  <p>“Elbette… Eğer kadınlar onun elinde esir iseler ve siz ona başvuracak olursanız kim bilir ne yapar? Belki de onları bir daha bulamayacağımız bir yere kaçırır. Belki daha fena bir şeye başvurur.”</p>

  <p>François kekeledi:</p>

  <p>“Kızım…”</p>

  <p>“Evet, kızınızı da düşünmeniz lazımdır. Bana bir gün ve bir gece izin veriniz. Ben Otel de Mesmes’de ne olup bittiğini öğreneyim. Eğer bu kadınlar orada iseler belki kendilerini sağ salim kurtarmak için kolay bir yol buluruz. İntikam meselesine gelince…”</p>

  <p>“Evet, devam ediniz.”</p>

  <p>“O zaman siz de kuvvetinizi kullanırsınız.”</p>

  <p>“Sizi dinledikçe, cesaret ve zekânıza hayret ediyorum. Bu vesileyle sizi tanımış olduğumdan dolayı memnunum.”</p>

  <p>“Demek serbestçe hareket etmeme müsaade edeceksiniz…”</p>

  <p>“Yarına kadar…”</p>

  <p>“Ben de akşama kadar bu işi başarmaya bütün kuvvetimle çalışacağım.”</p>

  <p>“Eğer buna muvaffak olursanız size karşı ölünceye kadar kendimi borçlu hissedeceğim.”</p>

  <p>Şövalye gitmek üzere ayağa kalktı. Mareşal kendisini hararetle kucakladı.</p>

  <p>Pardaillan konaktan çıkar çıkmaz doğru Deviniere Oteli’ne gitti. İyice hazırlanması gerekiyordu. Ne olup biteceğini hiç kimse kestiremezdi. Ondan sonra:</p>

  <p>“Haydi bakalım… Talihin açık olsun!” diye kendi kendine söylendi. Ve otelden çıktı.</p>

  <p class="yildiz"><img alt="bsg-01" src="../Images/bsg-01.jpg"/></p>
</body>
</html>