<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-11" src="../Images/bbg-11.jpg"/></p>

  <h1>Kırk Dokuzuncu Bölüm</h1>

  <h2 class="sigil_not_in_toc">Ana Kız</h2>

  <p>Ana kız, La Hache Sokağı‘ndaki eve nakledilirlerken, büyük bir korku geçirmişlerdi. Fakat bu eve geldikten ve bilhassa kendilerine gardiyan tayin edilen Alice’i tanıdıktan sonra bu korkuları yavaş yavaş azaldı.</p>

  <p>Jeanne de Piennes bu evde oldukça önemli bir hastalık atlattı. Zavallı kadın kuvvetten düştü ve garip sinir buhranları geçirmeye başladı. Loise, annesine karşı eşsiz bir şefkat ve sevgi gösteriyordu.</p>

  <p>Ana kızı düşündüren iki önemli mesele, yazılmış olan mektubun François de Montmorency’nin eline varıp varmadığı idi. Eğer genç Pardaillan bunu François’ya vermişse François’nın hemen harekete geçmesi gerekmez miydi? Aksi halde ona inanmıyor demekti. İşte Jeanne de Piennes’i en çok düşündüren ve üzen buydu.</p>

  <p>Alice bir gün birdenbire yanlarına gelerek kendilerine serbest olduklarını söylediği zaman onlar bu durumdaydılar.</p>

  <p>Bu söze önce inanmadılar. Sonra işin içinde yeni bir hile, yeni bir tuzak olması ihtimali onları korkuttu. Fakat Alice o kadar samimiydi ki, ona inanmak zorunda kaldılar. Alice üstelik bunlara iki yüz altın kadar bir parayı da zorla kabul ettirmişti. Çünkü hiç paraları olmadığını, üstelik Jeanne’ın hastalığını biliyordu.</p>

  <p>İki kadın serbest kalınca, hemen Monmartre’de buldukları boş bir evi kiralamışlar ve orada oturmaya başlamışlardı. Maksatları Paris’ten ayrılmak ve Fransa’nın küçük bir şehrine çekilerek orada yaşamaktı. Jeanne, kızının evlenmesini ve mesut olmasını istiyordu.</p>

  <p>Yine bir gün evde otururlarken sokakta bir gürültü koptu. Pencereden baktıkları zaman, halkın ve askerlerin, yolun iki tarafına dizilmekte olduklarını gördüler. Herhalde bir alay filan olacaktı. Ne olur ne olmaz diye pencerelerini kapattılar ve perdelerin arkasından kendilerini belli etmeden alayın geçişini seyre başladılar.</p>

  <p>Alay bitmişti. Buna rağmen evlerinin önünde gittikçe şiddetlenen gürültüler duyuluyordu. O zaman alt kata inen ana kız, oradaki bir pencereden iki adamın, yirmiden fazla askerle tıpkı masallardaki kahramanlar gibi çarpışmakta olduğunu gördüler.</p>

  <p>Jeanne ihtiyarı görünce:</p>

  <p>“Bana, alçak Pardaillan tarafından çalınan kızımı getiren adam,” diye haykırdı.</p>

  <p>Loise de gencini görünce:</p>

  <p>“Şövalye de Pardaillan!” diye mırıldandı.</p>

  <p>Bu sırada iki adam son gayretlerini sarf ederek kendilerine saldıran askerleri yeniden gerilemeye mecbur etmişler, fakat kendileri de yaralanmışlardı. Askerler toplanıp tekrar hücum ettikleri takdirde artık iki silahşor için ölüm kaçınılmaz olacaktı.</p>

  <p>Jeanne de Piennes:</p>

  <p>“Bana kızımı geri getiren adamı kurtarmalıyım,” diye mırıldandı.</p>

  <p>Loise:</p>

  <p>“Onu da, genç şövalyeyi de kurtarmalıyız,” dedi.</p>

  <p>Kadın, kızının kızaran yüzüne sessizce baktı. Sonra birdenbire karar vererek onu bileğinden tuttu ve:</p>

  <p>“Gel!” dedi.</p>

  <p>Ana kızın, kapıyı açtıktan sonra ne yaptıklarını biliyoruz.</p>

  <p>Pardaillan’lar evde iki kadının şefkatli ve itinalı müdahalesi sayesinde çabucak kendilerine geldiler. Yaraları hiç de tehlikeli değildi. Jeanne, genç şövalyenin yaralarını temizler ve sararken, Loise de ihtiyar Pardaillan’ın yaralarını sarıyordu…</p>

  <p>Nihayet bu işler bitince yaralılar kalkarak kendilerine gösterilen koltuklara yerleştiler.</p>

  <p>O zaman ihtiyar asker ayağa kalkarak kadınları selamladı:</p>

  <p>“Size oğlumu, Şövalye Jean de Pardaillan’ı ve kendimi, Henri de Pardaillan’ı takdim ederim. Silâhşoruz. Kılıçlarımızdan başka bir şeyimiz yoktur ve bu andan itibaren bu kılıçları, hayatımızla birlikte emrinize vermiş bulunuyoruz,” dedi.</p>

  <p>Jeanne:</p>

  <p>“Sizi tanıyorum,” dedi. “Bana Margency’de kızımı getirmiştiniz. Halbuki aynı zamanda kızımı çalan adamın isminin Pardaillan olduğunu bana söyleyen de sizsiniz.”</p>

  <p>“Anlatayım: Henri de Montmorency’nin emriyle kızınızı kaçıran da ve sonra yaptığı işten dolayı pişman olarak onu size geri vererek kaçan adam da benim. Yaptığım şeyin ne kadar fena olduğunu biliyorum. Bunun için bana ne kadar ağır muamele ederseniz sizi haklı bulurum.”</p>

  <p>“Aldanıyorsunuz Şövalye, ben karşımda, Henri de Montmorency gibi bir alçağın hiddetini hiçe sayarak bana çocuğumu geri veren bir insandan başka kimse göremiyorum.”</p>

  <p>Bu sırada Loise ile genç şövalyenin bakışları karşılaştı. İki genç birbirlerine aşk dolu bakışlarla baktılar. Aradaki kalın ve üzücü bulutlar artık dağılmış bulunuyordu.</p>

  <p class="yildiz">* * *</p>

  <p>Bundan sonra söz sırası genç şövalyeye geldi. Şövalye, siyahlı kadının sorusu üzerine nasıl tevkif edildiğini, nasıl Bastille’den kaçtığını, mektubu nasıl bulduğunu ve François de Montmorency’ye nasıl verdiğini bir bir anlattı. O zaman Jeanne de Piennes yavaş bir sesle:</p>

  <p>“Demek bana inanmıyor!” diye söylendi. “Aksi halde mutlaka beni kurtarmak için elinden gelen şeyi yapardı.”</p>

  <p>Genç Pardaillan başını salladı:</p>

  <p>“Öyle bir şey söylemedim. Bilakis sizi bulmak için yapmadığı kalmadı.”</p>

  <p>“Peki sonuç ne oldu?”</p>

  <p>“İzinizi şu anda bulmuş bulunuyoruz. Sizden bir iki günlük izin istiyorum. Şu vücudumdaki iğne yaralarının kapanması için bir gün beklemek gerekiyor. O zaman olup biteceği göreceksiniz.”</p>

  <p>Artık bundan bahsedilmedi. İki kadın, Pardaillan’lara yatacak yer hazırladılar. Bu sırada gece de bastığından, genç Pardaillan, derin bir uykuya daldı. Denebilirdi ki, genç şövalye, hayatında bu kadar rahat, bu kadar mesut bir uyku uyumamıştı.</p>

  <p>Fakat ihtiyar Pardaillan’ı bir türlü uyku tutmuyordu. Bunun üzerine yatağından kalkarak pencereye yaklaştı ve dışarıya baktı. Gördüğü şey karşısında elinde olmadan yüzünü ekşitti…</p>

  <p>Bir subayın komutasında yirmi kadar asker, meşalelerin ışığında sokakta aşağı yukarı dolaşıyordu. Onlar bu askerleri çoktan unutmuşlardı. İhtiyar asker o zaman bir cennette değil, tam manasıyla bir hapishanede olduklarını anladı. Çünkü bu evden hiçbir şekilde çıkamazlardı. Kaçıp gitseler, kendileri için bu kadar büyük bir fedakârlığı göze almış bulunan ana kızı ele vermiş olacaklardı, ki bunu yapmaktansa ölmeyi bin defa tercih ederdi.</p>

  <p>İhtiyar asker:</p>

  <p>“Desene, Paris’in meydanlarından birinde asılmaya gidinceye kadar burada mahpus bulunuyoruz,” diye mırıldandı.</p>

  <p>Durumları çok kötüydü. Başını önüne eğmiş olduğu halde yatağına döndü. Gayet sakin bir şekilde derin bir uykuya dalmış görünen oğlunun yanına uzanarak o da uyudu.</p>

  <p class="yildiz"><img alt="bsg-06" src="../Images/bsg-06.jpg"/></p>
</body>
</html>