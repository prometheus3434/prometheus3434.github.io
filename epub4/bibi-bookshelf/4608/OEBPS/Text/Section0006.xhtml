<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>İkinci Bölüm</h1>

  <h2 class="sigil_not_in_toc">Gece Yarısı</h2>

  <p>Mehtapsız ve karanlık bir geceydi. Uzaktan akseden köpek havlamalarından başka hiçbir şey duyulmuyordu. Bu sessizlik içinde Margency Şatosu’nun saati yavaş yavaş on biri vurdu.</p>

  <p>Jeanne de Piennes, daldığı derin düşüncelerden bir türlü kurtulamıyor, kendi kendine şöyle mırıldanıyordu:</p>

  <p>“Acaba babam bu akşam niçin o kadar düşünceliydi? Beni neden öyle sık sık göğsüne bastı? Yüzü neden o kadar solgundu? Ah, onun içini parçalayan kederi anlayabilsem…”</p>

  <p>Sonra yavaş yavaş ayağa kalktı. Duvarda asılı duran Hazreti Meryem’in resminin önünde diz çöktü:</p>

  <p>“Ey Hazreti Meryem!” dedi. “Sizin her şeyi yapmaya kadir olduğunuzu biliyorum. Günahımı biliyorsunuz. Karnımda François’nın çocuğunu taşıyorum. Ne olur, babasının kalbine ilham veriniz. Çocuğunu reddetmesin. Beni affediniz…”</p>

  <p>Bu sırada saat on bir buçuğu vurdu. O zaman uzun bir mantoya büründü. Işığı söndürerek sessiz adımlarla dışarı çıktı. Etrafta çıt duyulmuyordu. Bir hayal gibi süzülerek yüz metre kadar ötede bulunan bir köylü kulübesine doğru koştu. Evden içeri girerken otlar arasında bir hayal görür gibi oldu. Korkarak adımlarını daha ziyade sıklaştırdı. Ve içeri giriverdi…</p>

  <p>Otların arasına gizlenmiş olan hayal o zaman doğruldu. Ve hızlı hızlı Mösyö de Piennes’in evine doğru yürüdü. Evin arka tarafında ihtiyar de Piennes’in odasının bulunduğu yere gelince camı birkaç defa hızlı hızlı vurdu.</p>

  <p>Mösyö de Piennes hâlâ uyumamıştı. Odasında bir aşağı bir yukarı dolaşıyor ve kendi kendine şöyle konuşuyordu:</p>

  <p>“Fakat Jeanne’ı ne yapacağım? Masum ve günahsız kızımı kime teslim edeceğim? O hayatta ne yapabilecek?.. Bu işi nasıl halledeceğim?”</p>

  <p>Cam vurulunca durdu. Acaba kim gelmişti? Pencere kanatlarından birini açtı ve geleni görür görmez, âdeta tüyleri diken diken oldu. Bu gelen, can düşmanının oğlu Henri de Montmorency idi.</p>

  <p>Hemen camı açtı ve duvardan aldığı iki kılıcı masanın üzerine koydu. Hiddetle soluyor ve Henri’ye bakıyordu. Henri bir hamlede pencereden içeriye atladı.</p>

  <p>Kılıçları görünce:</p>

  <p>“Hayır, sizinle vuruşmaya gelmedim,” dedi. “Babamın size büyük fenalıklar yaptığını, bütün servetinizi elinizden aldığını, hükümet tarafından da babam yüzünden büyük bir haksızlığa uğradığınızı biliyorum. Fakat bütün bunlar beni katiyen ilgilendirmiyor.”</p>

  <p>İhtiyar adam, masaya şiddetli bir yumruk indirdi:</p>

  <p>“Pekâlâ, bütün bunları bildiğiniz halde neden buraya geldiniz? Sizin evime ayak basmanız bana büyük bir hakarettir. Baban korktuğu için mi seni gönderdi? Benim uğradığım felaket karşısında ne hale geldiğimi görmek için mi buruya geldin? Cevap ver? Yoksa seni şimdi gebertirim!”</p>

  <p>Henri hiç telaş etmiyordu:</p>

  <p>“Buraya kendim geldim. Beni kimse zorlamadı.”</p>

  <p>“Niçin geldin?”</p>

  <p>“Şimdi anlayacaksın. Sana hiç de hoşuna gitmeyecek bir haber vermeye geldim. Kızın Jeanne’ın, ağabeyim François’nın metresi olduğunu haber vermeye geldim.”</p>

  <p>Bu sözler ihtiyar de Piennes’e yıldırım gibi tesir etti. Şiddetli bir hareket yaptı. O zaman Henri kendisine daha fazla yaklaşarak kolunu büktü:</p>

  <p>“Sersem bunak, bana inanmıyorsun galiba… Şu dakikada kızın, François’nın kolları arasındadır. İnanmazsan gel de gözlerinle gör!”</p>

  <p>İhtiyar adam metanetini kaybetmemeye çalışıyordu. Sallana sallana odadan çıktı. Jeanne’ın yatak odasına gelerek kapıyı açtı. Oda bomboştu. İşte o zaman boğazından korkunç bir inilti yükseldi. Kollarını lanetle havaya kaldırdı. Sonra perişan bir vaziyette odasına döndü. Kendisini bir kanepenin üzerine attı. Henri bütün bunları gördükten sonra kaçmıştı.</p>

  <p class="yildiz">* * *</p>

  <p>Jeanne’la François saat gece yarısını vururken buluşmuşlardı. Birbirlerinin kucağına hararetle atıldılar. François:</p>

  <p>“Yalnız, vakit çok dar,” dedi. “Bir saat kadar evvel şatoya babam geldi. Bana haber gönderdi. Bana ihtiyacı varmış. Haydi bakalım, şimdi seni üzen şu sırrı söyle…”</p>

  <p>“Söyleyeceğim François. Beni dinliyorsun, değil mi?”</p>

  <p>“Evet, dinliyorum. Karşında kocanın bulunduğunu unutma. Bir kadın kocasına her şeyi söyleyebilir.”</p>

  <p>“Kocam, öyle mi? Ah François!”</p>

  <p>“Elbette kocan! Sana namusum ve şerefim üzerine yemin ediyorum ki, benim karım olacaksın. Haydi, seni dinliyorum…”</p>

  <p>Tam bu sırada uzaktan akseden boğuk bir inilti duyuldu. Jeanne yerinden fırladı:</p>

  <p>“Bu, babamın sesidir! Evet, babamın sesi… Babamı boğuyorlar galiba… Ben gidiyorum. Hemen gitmeliyim!</p>

  <p>Böyle diyerek sevgilisinin kollarından sıyrıldı. Evine doğru koşmaya başladı. Birkaç saniye zarfında evine varmıştı. Kapı ve camları açık görünce daha ziyade korktu. Babasının odasına girince kendisini bir koltukta bitkin bir vaziyette buldu. Hemen yanına diz çöktü. Babasının bembeyaz başını kolları arasına aldı:</p>

  <p>“Babacığım, benim! Bak, ben geldim! Kızın Jeanne geldi!”</p>

  <p>İhtiyar adam yavaş yavaş gözlerini açtı. Karşısında kızını, Jeanne’ı görünce bakışları değişti. Fakat bu ne müthiş bir bakıştı. Zavallı kız bütün vücudunun titrediğini hissetti. Bir anda aklı başından gitti. Her şeyi anlamıştı. Babası mutlaka bu müthiş sırrı öğrenmiş olacaktı. Beyhude yere inkâra kalkışmanın artık ne manası vardı.</p>

  <p>Yavaş yavaş ayağa kalktı. İki adım kadar geri çekildi. Gözlerinden sıcak gözyaşları dökülüyordu:</p>

  <p>“Demek öğrendiniz babacığım,” diye söze başladı. “Onu sevmiş olduğum ve hâlâ da sevmekte bulunduğum için beni affediniz. Baba, beni hemen öldür. Fakat bana öyle fena fena bakma. Ne yapayım. Elimde değildi. Onu sevdim. Onsuz hiçbir şey yapamayacağım, ondan hiçbir suretle ayrılamayacağımı biliyorum. Ah, ne yapmalı yarabbi!”</p>

  <p>İhtiyar de Piennes yavaş yavaş kendine gelerek ayağa kalktı. Şimdi kızına sabit bakışlarla bakıyordu. Sonra gözyaşları içinde kızının kolundan tutarak şiddetle sarstı:</p>

  <p>“Haydi defol! Benim artık bir kızım yoktur.”</p>

  <p>Jeanne teessüründen bayılmak derecesine gelmişti ki, gür bir erkek sesi odayı doldurdu:</p>

  <p>“Hayır mösyö, sizin bir kızınız vardır.”</p>

  <p>Bu sözleri söyleyerek odaya giren François de Montmorency idi. İhtiyar adam onu görünce boğuk bir sesle haykırdı:</p>

  <p>“Siz burada, öyle mi? Kızımın âşığı evime giriyor. Meğer hayat bana ne kadar acı şeyler hazırlamış…”</p>

  <p>François iki adım atarak ihtiyarın ellerini tuttu:</p>

  <p>“Yalvarırım sakin olunuz!” dedi. “Size namusum ve şerefim üzerine söz veriyorum ki, kızınız Jeanne’a karşı çok temiz duygular besliyorum. Tanrının emriyle onu sizden istiyorum. Kızınız Jeanne’ın meşru karım olmasına müsaade etmenizi rica ederim.”</p>

  <p>İhtiyar adam, kulaklarına inanamıyordu:</p>

  <p>“Ne dediniz? Jeanne’ı meşru karılığa mı kabul etmek istiyorsunuz? Fakat siz Kont de Montmorency’nin oğlu olduğunuzu unutuyorsunuz galiba?..”</p>

  <p>“Hepsini biliyorum… Evlenmemiz, iki aile arasındaki düşmanlığı ebediyen silecektir. Buna da inanıyorum. Sizden ricam, beni oğulluğa kabul etmeniz ve bana kızınızı vermenizdir.”</p>

  <p>İhtiyar adam hâlâ kulaklarına inanamıyordu. Bir taraftan da kuvvetinin gittikçe erimekte olduğunu hissediyordu, hayıflanan bir sesle:</p>

  <p>“Ne vakit evleneceksiniz?” diye sordu.</p>

  <p>“Yarın sabah…”</p>

  <p>“Yarın sabah mı? Pek geç değil mi? Acaba yarın sabaha kadar yaşayabilecek miyim?”</p>

  <p>François bir an düşündü. Bu sırada gürültüyü duyan hizmetçiler odaya dolmuşlardı. Kendisine sokulan Jeanne’ı kuvvetle sıktı:</p>

  <p>“O halde derhal evlenelim. Çabuk rahibi uyandırınız. Şimdi, şu dakikada bir nikah kıyacaktır.”</p>

  <p>İhtiyar de Piennes, koltuğuna yığılmıştı. Hiçbir yüzde kederle sevinç bu kadar kuvvetle kaynaşamazdı. François, hizmetçilere işaret etti. Onlar da koltuğu kaldırdılar. Hep beraber küçük kiliseye indiler. Rahip uyanmıştı. Hemen nikahı kıydı ve iki gencin titreyen ellerini birleştirdi:</p>

  <p>“Bu andan itibaren sizleri dünyada ve ahirette birleştiriyorum,” dedi.</p>

  <p>Zavallı ihtiyar, bütün olup bitenleri sanki rüyadaymış gibi seyretti. Sonra gözleri doldu. Kansız elini gençlere doğru uzatarak onları takdis etti. Yüzünde tatlı bir tebessüm dolaştı. Ve böylece hareketsiz kaldı.</p>

  <p>Mösyö de Piennes ölmüştü…</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>