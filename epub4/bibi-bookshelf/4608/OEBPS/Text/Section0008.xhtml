<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-02" src="../Images/bbg-02.jpg"/></p>

  <h1>Dördüncü Bölüm</h1>

  <h2 class="sigil_not_in_toc">Bir Kardeş Yemini</h2>

  <p>Mösyö de Piennes’in cesedi, âdet olduğu veçhile askeri elbise giydirilmiş, elleri yalın kılıcı üzerinde olduğu halde salonun ortasında küçük bir karyolaya konmuş bulunuyordu.</p>

  <p>Jeanne, gözleri ağlamaktan kızarmış olarak doğruldu. Şafak sökmüş ve ortalık iyiden iyiye aydınlanmıştı. Pencerelerden birine doğru ilerledi. Pervazı açtı. Dışarıda hareket ve neşe dolu bir hayat başlıyordu.</p>

  <p>Genç kadın, felaketle saadeti böyle arka arkaya hissettiği için duyguları son derece karışık bir haldeydi. Bir türlü aklını başına toplayamıyordu. Bir taraftan, ölen babası için kanlı gözyaşları dökerken, bir taraftan da kocasının bir an önce gelmesini bekliyordu. Çünkü ona önemli sırrını söyleyememiş, karnında bir çocuk olduğunu, yakında baba olacağını müjdeleyememişti.</p>

  <p>Tam bu sırada uzaktan bir nal sesi duyuldu. Hemen:</p>

  <p>“Odur, geliyor,” diye haykırdı. Gözlerini François’nın gireceği kapıya dikti. Kapı açıldı. Hemen sevgilisinin kucağına atılmak üzere bulunan Jeanne, taş gibi kesildi. Çünkü içeriye giren François değil, kardeşi Henri idi.</p>

  <p>Henri de Montmorency, üç adım attıktan sonra şapkasını çıkararak kadını selamladı:</p>

  <p>“Madam,” dedi, “buraya gelerek sizi rahatsız etmemin sebebi, vermiş olduğum bir sözü tutmaktan ibarettir. Bana itimat ediniz!..”</p>

  <p>Jeanne hiç cevap vermedi. Fakat garip bir duygu ile kalbinin burkulduğunu hissetti. Fena bir haber almaya hazırlandı.</p>

  <p>Henri devam etti:</p>

  <p>“François bu gece gitti!”</p>

  <p>“Gitti mi?..”</p>

  <p>“Evet… Bunu size haber vermeye memurum!”</p>

  <p>“Ne zaman gelecek?”</p>

  <p>“François bir daha dönmeyecek.”</p>

  <p>“Dönmeyecek mi?”</p>

  <p>“Hayır madam… Savaş başlıyor. İmparator Charles Quint’in ordusu Fransa üzerine yürüyor. İşte, François, 2.000 süvarinin başında olduğu halde Therouanne’da bu orduyu karşılamak üzere babasından emir aldı ve hemen hareket etti. François’nın böyle hareket etmesi sadece bir intihardır. Hiç koca bir ordu 2.000 kişi tarafından durdurulabilir mi? Bunu yapmasının sebebi, istemeyerek yaptığı bir evlenmeden vazgeçmek yahut babasının gazabına uğramak şıklarından birini seçmek zorunda kalması üzerine şerefle ölmeyi tercih etmiş bulunmasıdır.”</p>

  <p>Jeanne babasının cesedi kadar bembeyaz oldu. Ve ayakta duramayarak dizüstü yere çöktü. Ağzından gayriihtiyari:</p>

  <p>“Evladım, bedbaht çocuğum! Meğer hayat sana ne kadar büyük facialar hazırlamış…” sözleri döküldü.</p>

  <p>Sonra hıçkıra hıçkıra ağlamaya başladı. Bu ağlaması belki yarım saat sürdü. Sonunda yavaş yavaş sakinleşti:</p>

  <p>“Demek François, Therouanne’da… O halde ben de oraya gideceğim. Bir kadının kocası neredeyse o da orada olmalıdır…”</p>

  <p>Henri cevap verdi:</p>

  <p>“Bu kadar saçma bir düşünce olamaz. Hem oraya nasıl gideceksiniz?.. Düşman tarafından istila edilen topraklardan nasıl geçebileceksiniz?”</p>

  <p>“Ben giderim. Buna kimse engel olamaz!”</p>

  <p>Henri haykırdı:</p>

  <p>“Ben engel olacağım.”</p>

  <p>Sonra genç kadına yaklaştı. Onu zorla bileklerinden tuttu ve çekti:</p>

  <p>“Jeanne, Jeanne!” diye inledi. “François sizi terk ederek gitti. Sizi yalnız başınıza bırakarak kaçtı. Seni sevmiyor. Halbuki ben seni seviyorum. Senin için çıldırıyorum. İcap ederse senin için gökyüzünü altüst ederim. Buna hiç kimse engel olamaz. Babam bile buna karşı koymak isterse onu da öldürürüm. Anladın mı, Jeanne?.. Seni seviyorum ve senden kaçan François gebermeye layıktır. En ufak bir kelimen, hatta en ufak bir bakışın bana yeter.”</p>

  <p>Jeanne, güçbela azgın adamın elinden kurtuldu:</p>

  <p>“Alçak!” diye haykırdı. “Her şeyi bir yana bırak fakat hiç olmazsa odada bulunan ölüden utan! Defol buradan!”</p>

  <p>Bu sözler karşısında Henri durdu. Bir dakika kadar düşündü. Sonra yüzünü yavaş yavaş bir hiddet kapladı ve yılan sesine benzer ıslık gibi bir sesle:</p>

  <p>“Beni buradan kimse kovamaz,” diye haykırdı.</p>

  <p>“Ben kovarım!..”</p>

  <p>“Hangi hak ve yetkiyle?.. Ben burada kendi evimde bulunuyorum…”</p>

  <p>“Ne demek istiyorsun?”</p>

  <p>“Kralın bir emriyle Margency, babama iade edilmiş bulunuyor.”</p>

  <p>Jeanne bir şey anlamıyordu. Babasının evrakının bulunduğu çekmeceye koştu. En üstte yeni gelmiş mühürlü bir kâğıt vardı. Bunu bir hamlede alarak okudu.</p>

  <p>Sonra kâğıt yavaşça elinden düştü:</p>

  <p>“Jacques, Pierre, Guillaume, Toussaint! Buraya geliniz,” diye bağırdı.</p>

  <p>Henri engel olmak istedi, fakat geç kalmıştı. Evdeki hizmetçiler içeri doldular:</p>

  <p>“Beni dinleyiniz,” dedi. “Burada artık kendi evimde bulunmuyorum. Burası artık bizim evimiz değil… Montmorency ailesi yurdumuzu aldı. Bizi kovuyorlar. Zavallı ölü babamı kovuyorlar. Burada bir dakika bile duramayız. Haydi karyolanın kenarlarından tutunuz. Gideceğiz. Buradan derhal çıkıp gitmemiz lazım. Öyle emrediliyor.”</p>

  <p>Hizmetçiler aldıkları emri yerine getirerek karyolayı kaldırdılar. Jeanne gözyaşları içinde onları takip etti. Herkes Montmorency ailesine lanetler yağdırıyordu. Henri bu durumda dayanamadı, daha fazla duramayarak dışarı çıktı. Atma atladığı gibi dörtnala uzaklaştı.</p>

  <p>Ceset, ihtiyar sütninenin evine nakledilince zavallı genç kadın daha fazla dayanamadı. Ve sırtüstü düşerek kendisini kaybetti.</p>

  <p class="yildiz">* * *</p>

  <p>Henri bin bir düşünce içinde müthiş bir gece geçirdi. Kendi kendini yiyor, artık her şeyi göze alıyordu. Ertesi günü bu kararla tekrar Margency’e döndü.</p>

  <p>Fakat orada Jeanne’ın ölüm derecesinde hasta olduğunu öğrendi. Bu hastalık bir beyin hummasına dönmüştü. Ve aylarca devam edecekti.</p>

  <p>Henri artık her gün sütninenin evine geliyor, üzüntü içinde etrafı dolaşıyordu.</p>

  <p class="yildiz">* * *</p>

  <p>Aradan bir seneye yakın bir zaman geçti. Bu esnada düşman Therouanne’ı işgal etmişti. Şehrin kahraman müdafileri kılıçtan geçirilmişti, François da bu arada kaybolmuştu. Ölmüş müydü? Belki? Bu ümit Henri’nin kalbinde gitgide kuvvetlenmiş ve bir hakikat haline gelmişti.</p>

  <p>Günün birinde bu harpten nasılsa kurtulan birkaç asker geri dönmüştü. Bunlar harbi bütün ayrıntılarıyla anlattılar. François’nın çok yüksek sayıda bulunan düşman karşısında ne kadar büyük bir kahramanlıkla dövüştüğünü hikâye ettiler. Fakat onun ne olduğunu hiç kimse doğru dürüst bilmiyordu. Onu, en son üç bin kişinin hücum ettiği bir istihkâmda görmüşlerdi. Bunun üzerine Henri’de, kardeşinin öldüğüne dair en ufak bir şüphe kalmadı.</p>

  <p>Aradan tam on bir ay geçmişti. Henri bir gün Jeanne’ı sütninesinin bahçesinde gördü. Üzerinde siyah matem elbisesi vardı. Bu elbiseyi babası için mi, yoksa kocası için mi giydiğini anlayamadı. Aynı zamanda kucağında küçük bir çocuk tutuyordu.</p>

  <p>Henri onu gördüğü zaman içindeki aşkın azalacak yerde büsbütün arttığını hissetti. Jeanne bu haliyle son derece güzelleşmişti. Onu elde etmek için uzun uzadıya bir plan hazırladı.</p>

  <p>Bu plan hakikatte çok basitti. Tamamıyla iyileşmiş bulunan Jeanne’ı kaçıracaktı. Onu zorla şatoya götürecek ve bir odaya hapsedecek ve kendisine zorla sahip olacaktı. Karanrı kesindi. Bu cinayeti de hemen o günlerde yapmayı tasarladı.</p>

  <p>O gün şatoya döndüğü zaman beklenmedik bir olay cereyan etti. Üstü başı toz toprak içinde bir adam atıyla dörtnala gelmiş ve şatonun avlusuna girmişti.</p>

  <p>Kimdir diye yanına yaklaşınca meçhul adam, önünde hürmetle eğildi:</p>

  <p>“Size bir müjde getirdim,” dedi. “Esarette bulunan Monsenyör François de Montmorency bir iki güne kadar şatoya dönüyor. Sizi ve kendisini sevenleri haberdar etmek için beni alelacele gönderdi.</p>

  <p>Bu beklenmedik haber karşısında Henri mosmor kesildi. Kan beynine vurmuştu. Dudakları arasında:</p>

  <p>“Lanet!” diye homurdandı. Ve kendisini kaybederek hemen oraya yığıldı.</p>

  <p class="yildiz"><img alt="bsg-04" src="../Images/bsg-04.jpg"/></p>
</body>
</html>