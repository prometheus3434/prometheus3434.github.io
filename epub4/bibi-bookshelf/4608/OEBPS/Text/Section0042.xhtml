<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-09" src="../Images/bbg-09.jpg"/></p>

  <h1>Otuz Sekizinci Bölüm</h1>

  <h2 class="sigil_not_in_toc">İlk Sevgili</h2>

  <p>Sainte-Genevieve Dağı‘ndaki Carmes Manastırı, Paris’in en başta gelen manastırlarından biriydi. Çünkü para toplayıcıları hem bol hem de oldukça açıkgöz insanlardı. Mesleklerinde hakikaten usta olan on iki kadar dilenciden başka, kibar adamlara çok pahalıya satılan dua kitaplarına boyalı resimler yapan ressamları ve kiliselerde halkı sürekli olarak cehennem ateşleriyle tehdit eden çenesi düşük papazları sayesinde, bu manastır, günden güne zenginleşiyordu.</p>

  <p>Manastırda ayrıca iki insan vardı ki, bunlara diğer manastırlarda rastlamaya imkân yoktu. Birisi dört beş yaşlarında sarışın, zayıf bir çocuktu. Bu küçük çocuk bazen Jacques bazen de Clement diye çağırılırdı. Gayet korkak ve çekingen bir yaradılışı vardı. Manastırın büyük bahçesinde tek başına dolaşırdı. Bu küçük çocuğun ara sıra sokulduğu tek papaz “Ölüler papazı” adı verilen kimse idi.</p>

  <p>Bu papazın görevi kiliseler “Işıkları söndür” çanlarını çaldıktan sonra bir elinde bir fener, öbüründe bir çıngırak olduğu halde Paris sokaklarını tek başına dolaşmak ve korkunç sesiyle:</p>

  <p>“Kardeşlerim! Ölülerinizin ruhları için dua ediniz!” diye haykırmaktı.</p>

  <p>Bu papazdan manastırda herkes çekinirdi. Başpapaz da kendisine çok itibar eder, birçok defa yanına çağırtarak uzun uzun görüşürdü. Diğer papazlar arasında dolaşan sözlere bakılırsa kendisi Papa’dan çok geniş yetkiler aldıktan sonra Paris’e gelmiş bulunuyordu.</p>

  <p>İşte kendisine muhterem Pani-Garola denilen papaz böyle bir kimseydi ve manastırın bu iki misafiri arasında sebebi anlaşılmayan garip bir yaklaşma ve anlaşma hâsıl olmuştu. Küçük Jacques, Garola’yı görür görmez hemen onun yanına koşuyor ve kimseyle konuşmadığı halde, onunla konuşmaktan zevk duyuyordu. Son derece hissiz, burnu havada, kimseye önem vermeyen Garola da, bu çocuğa karşı özel bir şefkat gösteriyor, boş zamanlarında ona resimli bir kitaptan okuma-yazma öğretiyordu.</p>

  <p>O gün yine manastırın bahçesinde bir köşede küçük Jacques, Papaz Garola’ya yaklaşmış, kendisiyle konuşuyordu.</p>

  <p>Çocuk birdenbire solgun yüzünü kaldırdı ve papaza:</p>

  <p>“Sizin babanız var, değil mi?” diye sordu.</p>

  <p>“Evet oğlum!”</p>

  <p>“Çan çalan papazın, çirkin suratlı bahçıvan papazın da babası var mı?”</p>

  <p>“Tabii oğlum…”</p>

  <p>“Bahçeden yemiş çalmak için duvardan atlayan ve sopalarla kovalanan çocukların da babaları var mı?”</p>

  <p>Papaz yavaş bir sesle:</p>

  <p>“Evet oğlum,” diye mırıldandı.</p>

  <p>“Öyleyse benim niçin bir babam yok?”</p>

  <p>Papaz titredi. Gözleri doldu:</p>

  <p>“Baban olmadığını sana kim söyledi?”</p>

  <p>“Kimse söylemedi. Ben kendim görüyorum. Pazar günleri çocuklar kiliselere geldikleri zaman anaları, babaları onlarla beraber geliyor. Halbuki benim ne annem ne de babam var. Dünyada küçük çocukların otlattıkları kuzular gibi yalnızım. Öyle değil mi efendim?”</p>

  <p>Papaz, gözleri dolu olduğu halde kısık bir sesle:</p>

  <p>“Ya ben kimim?” diye sordu.</p>

  <p>Çocuk kendisine uzun uzun baktıktan sonra:</p>

  <p>“Siz mi? Siz benim babam değilsiniz ki,” dedi.</p>

  <p>Papaz Garola, Alice’le kendisinin çocuğundan başkası olmayan küçük Jacques’ı kucaklamaktan kendisini güç tutabildi.</p>

  <p>Kendi kendine: “Ne alçak, ne aşağılık bir insanım. Oğlumu kucaklamak için çırpındığım halde bunu yapamıyorum,” diye düşündü ve gözleri sabit bir noktada durarak daldı, kaldı…</p>

  <p>Küçük Jacques o zaman, oynamak üzere yavaşça bahçenin başka bir köşesine doğru uzaklaştı. Papaz, gözleri bir noktaya dalmış olduğu halde, fırtınalar geçiriyor ve için için sayıklıyordu: “Bu aşkı boş yere kalbimden çıkarmaya çalışıyorum… Yalan, hepsi yalan! Kendi kendimi aldatmaya çalışıyorum. Ah, ayaklarıma kapanıp ağladığı zaman ne kadar acı duymuştum. Nasıl oldu da ince parmaklığı parçalamadım ve onu kollarımın arasına almadım. Onu herhalde görmeliyim. Böyle lazım… Daha fazla dayanamayacağım.”</p>

  <p>Garola, oturduğu taş iskemleden akşama kadar kalkamadı. Güneş batıp ortalık karardığı vakit, bir heykel gibi ayağa kalktı. Siyah mantosunu vücuduna adamakıllı doladı. Sonra kapıya doğru yürüdü. İri yarı kapıcı, kendisine feneriyle çıngırağını verirken, onun sarı yüzünden ürkmüştü. Bir dakika sonra ortalığı:</p>

  <p>“Kardeşlerim! Ölülerinizin ruhları için dua ediniz!” diye yükselen acı bir ses kapladı.</p>

  <p>Papaz önce Seine Nehri’ni geçti. Oradan Louvre Sarayı‘na doğru ilerledi ve buradan pek uzakta olmayan La Hache Sokağı‘na vardı. Buraya gelince sesini kesti. Feneri söndürdü ve çıngırakla beraber bunu yavaşça yere bıraktı. Titreyerek yavaş yavaş yeşil kapılı evin hizasına geldi.</p>

  <p>Buraya kadar azimle geldiği halde kapının önünde cesareti birdenbire kırıldı. Belki yüz defa kapıyı çalmaya niyet ettiyse de her defasında bundan vazgeçti. Derin bir kararsızlık içindeydi.</p>

  <p>Tam bu sırada bir gürültü duyuldu. İki kişi bahçe kapısına doğru geliyordu. Kapı gıcırdayarak açıldı ve bir öpüş sesinden sonra bir adam içeriden çıkarak süratle kayboldu ve kapı arkasından kapandı.</p>

  <p>Garola inler gibi:</p>

  <p>“Mutlaka sevgilisidir,” diye mırıldandı. “Ne kadar da mutlu ve neşeli gidiyor. Halbuki ben ne büyük bir ıstırap içinde kıvranıyorum!”</p>

  <p>Gördüğü manzara papazı dondurmuştu. Yeniden bütün düşünce ve niyetleri değişti. Buradan kaçmak, uzaklara, çok uzaklara gitmek için önüne geçilmez bir istek duyuyordu.</p>

  <p>Sonra yavaş yavaş sakinleşti. Aşk yine galip gelmişti. Aradan belki bir saat geçmiş bulunuyordu. Bu sefer daha büyük bir azim ve kararla kapıya doğru yürümeye başladı. Fakat aynı anda kapı yeniden açıldı. Papaz ancak kendisini saklayacak kadar bir vakit bulabildi. Evden bir erkek daha çıktı ve o da süratle uzaklaştı. Mareşal Damville’den başkası olmayan bu adamı da tanımamıştı.</p>

  <p>Kapı tam kapanacağı sırada eliyle iterek bahçeye girdi. Kapıda Laura bulunuyordu. Önce korktuysa da, papazı çabucak tanıdı ve kendisine yol verdi. Papaz doğruca içeri girdi. Alice az önce Mareşalle konuştuğu için son derece büyük bir yeis içinde bulunuyordu. İşte o tam bu vaziyette iken Pani-Garola kapıda belirmişti.</p>

  <p class="yildiz">* * *</p>

  <p>Alice karşısında papazı görünce büyük bir heyecan ve şaşkınlığa düştü. Aklına ilk gelen şey, papazın kendisine acıdığı ve Catherine’den geri aldığı mektubunu kendisine getirdiği oldu.</p>

  <p>Ayağa kalkarak:</p>

  <p>“Sen misin Clement!” diye mırıldandı. “Hayatımın en zor dakikasında benim imdadıma mı koştun? Sert kalbin yumuşadı mı? Ah Clement, dünyada beni acı ve ıstıraptan kurtarabilecek bir tek insan varsa o da sensin!”</p>

  <p>Garola odaya girerek kapıyı kapattı:</p>

  <p>“Buradan çıkan adam kimdir?”</p>

  <p>“O adam bana çok ıstırap veriyor. Bu derece bedbaht olmama sebep kendisidir.”</p>

  <p>“İsmi ne?..”</p>

  <p>“Mareşal Damville!”</p>

  <p>“Âşıklarınızdan biri tabii…”</p>

  <p>Alice cevap vermedi. Papaz bu sırada genç kadını dikkatle süzüyordu. Alice hiç değişmemişti. Hatta eskisinden de daha güzelleşmiş denilebilirdi.</p>

  <p>Genç kadın, papaza doğru ilerleyerek elini tuttu:</p>

  <p>“Beni ıstıraptan kurtarmak istiyorsunuz, değil mi Clement? Bu hayattan, bu kadar acı çekmekten bıktım. İşte son misaline siz de tanık oldunuz. Mareşal Damville’in niçin geldiğini bilmek ister misiniz?”</p>

  <p>Alice’in sıcak elini titrek ellerinde tutan papaz:</p>

  <p>“Size bir teklifte bulunmak için geldim,” diye mırıldandı.</p>

  <p>Alice bu sözlerden ziyade papazın sesindeki ahenkten şüphelenmişti:</p>

  <p>“Bir teklif mi?” diye mırıldandı.</p>

  <p>Papaz açıkça: “Benim tekrar metresim ol, sana mektubu geri veririm,” demek istiyordu. Fakat bu cümleyi söyleyebilmek için gereken kuvveti bir türlü kendinde bulamıyordu. Alice buna razı olursa, her şeyi, kiliseyi, manastırı, Hazreti İsa’yı bırakacak, onunla birlikte uzaklara kaçacak, hayatının sonuna kadar beraber yaşayacaklardı. Bunları kararlaştırmıştı.</p>

  <p>Alice tekrarladı:</p>

  <p>“Nasıl bir teklif? Söyleyiniz…”</p>

  <p>“Teklif mi dedim? Evet, size söyleyecek bazı şeylerim var. Buraya da bunun için geldim. Ne kadar bedbaht olduğumu bir bilsen!..”</p>

  <p>Garola kendisini toplamıştı. Heyecanı geçti ve sakin bir sesle:</p>

  <p>“Size şunu söyleyeceğim Alice… Bugün çocuğumuzu gördüm…”</p>

  <p>Genç kadın titredi:</p>

  <p>“Çocuğumuzu mu gördün? Nerede Clement? Mademki kalbinde merhamet ve insanlık duyguları uyandı, onu bana da göster…”</p>

  <p>“Çocuğun bir manastırda bulunduğunu size söylemiştim sanıyorum.”</p>

  <p>“Paris’te manastırdan bol ne var? Ve bunların hangisine ben girebilirim? Hiçbirine… Yoksa buraya bahtsız bir ananın nasıl gözyaşı döktüğünü görerek onunla eğlenmeye mi geldin?..”</p>

  <p>Papazın kalbinde bir ümit doğmuştu. Kendi kendine:</p>

  <p>“Çocuğu seviyor,” diye düşündü.</p>

  <p>Sonra yüksek sesle:</p>

  <p>“Onu bugün gördüm diyorum. Bana ne sordu, biliyor musun? ‘Her çocuğun babası var da benim için yok?’ dedi.”</p>

  <p>Alice yerinden sıçradı:</p>

  <p>“Nasıl oldu da kalbin bu soruya dayanabildi? Nasıl oldu da bu sözler üzerine onu göğsünde sıkarak: ‘Senin baban benim!’ diye bağırmadın? Göğsünde ne kadar sert, ne kadar taştan bir yürek taşıyorsun?”</p>

  <p>Garola devam etti:</p>

  <p>“Bana yalnız babasını değil, annesini de sordu. Küçük yavru bunu, boynunu bükerek, öyle acı bir tavırla sordu ki, ona acıdım. Bilmem, eski Markiyi büsbütün unuttun mu? Onun çok çabuk merhamete gelen bir kalbi vardı. Alice, çocuğumuzu görmek ister misin?”</p>

  <p>Alice yere diz çöktü:</p>

  <p>“Ah Clement, meğer ne kadar yüksek bir kalp taşıyormuşsun? Bunu yaparsan, bu imkânı bana verirsen sana karşı hayatımın en büyük minnet hissini duyacağım.”</p>

  <p>“Sadece minnet mi?”</p>

  <p>“Ne demek istiyorsun? Rica ederim, düşüncelerini bana açıkça söyle…”</p>

  <p>“Demek fikrimi açıkça öğrenmek istiyorsun?”</p>

  <p>“Evet…”</p>

  <p>“Pekâlâ öyleyse…”</p>

  <p>O zaman başını örten kukuletayı arkaya atarak yüzünü büsbütün meydana çıkardı. Bu korkunç papaz cübbesinin içinden genç, ateşli bir âşık çıkmıştı sanki:</p>

  <p>“Alice, bir insan, aşkını unutmak için ne gibi çarelere başvurursa hepsini yaptım. Sana karşı duygularımı körletmek, seni unutmak, hatta sana düşman olmak, senden nefret duymak için yapılması gereken her şeye başvurdum. İşte bütün bu teşebbüslerimden, bu mücadelelerimden sonra şimdi sana mağlup olmuş olarak dönüyorum. Biraz evvel odana girdiğim zaman senin ne kadar bedbaht olduğunu da gördüm. Hepimiz, üçümüz de ıstırap çekiyoruz. Sen, ben ve çocuğumuz… Ben sensiz yaşayamayacağımı anladım. Sen düştüğün alçaklık uçurumunda gözyaşları içinde çırpınıyorsun. Çocuğumuz da ebediyen bedbaht olmaya mahkûm bir durumda… Halbuki bundan kurtulmak mümkün ve çok kolay… Çocuğumuzu alarak buradan kaçalım. İtalya’ya gideriz. Orada geniş çiftliklerim ve büyük servetim var. İtalya’yı sevmezsen dünyanın başka bir köşesine gideriz. Orada ebediyen mutlu yaşarız. Ben her şeyi unutacağım. Düşün bir kere. Seni çılgınca seven bir kocan olacak. Benim için her zaman küçük Alice olacaksın. Söyle, bunu kabul ediyor musun? Ayaklarının altına döktüğüm bu serveti, bu saadeti kabul edeceksin, değil mi?..”</p>

  <p>Alice, papazı sonuna kadar sükûnetle dinledikten sonra, cevap olarak sadece:</p>

  <p>“Hayır,” dedi.</p>

  <p>“Hayır mı? Neden?”</p>

  <p>“Çünkü sen nasıl seviyorsan ben de öyle seviyorum… Her cinayeti göze alacak kadar seviyorum. Onu kaybettiğim gün, hayatımı da kaybetmiş olacağım. Benden ne istersen iste, yalnız kalbimi bana bırak… Istırap içinde ölmeyi, Deodat’yı unutmaya tercih ederim. O benim ne kocam ne de aşığımdır. Ben sadece onun nişanlısıyım. Hiçbir zaman metresi olmadım. Belki o benden bir gün nefret edecektir. Benim ne kadar aşağılık bir insan olduğumu öğrenerek benden tiksinecek, benden kaçacaktır. Ben işte o zamana kadar ıstırap çekeceğim ve benden uzaklaştığı gün hayatıma son vereceğim.”</p>

  <p>Alice’in gözleri deli gözleri gibi parlıyordu. Garola o zaman her ümidin boş olduğunu anladı.</p>

  <p>Alice’i elde edebilmesine imkân yoktu.</p>

  <p>Boğazından boğuk bir ses çıktı. Sanki Tanrı‘ya yalvarmak istiyormuş gibi kollarını havaya kaldırdı. Sonra kukuletasını başına geçirdi. Bir sarhoş gibi sendeleyerek odadan, sonra da evden çıktı.</p>

  <p>Alice birkaç dakika sonra uzaktan bir çıngırak sesi duydu ve:</p>

  <p>“Ölmüşlerinizin ruhları için dua ediniz!” diye acı acı bağıran bir ses yükseldi.</p>

  <p>Alice, bu üzüntü ve heyecana daha fazla dayanamayarak geçirdiği asabı depresyon sonucunda olduğu yere yığılıp kaldı.</p>
</body>
</html>