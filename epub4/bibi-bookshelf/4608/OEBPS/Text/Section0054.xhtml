<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Ellinci Bölüm</h1>

  <h2 class="sigil_not_in_toc">Çekilen Acılardan Sonra</h2>

  <p>Uyandığı zaman oğlunu kendinden önce uyanmış buldu. Genç şövalye, başını elleri arasına almış derin bir düşünceye dalmıştı.</p>

  <p>“Ne o, delikanlı?” diye sordu. “Ne düşünüyorsun?”</p>

  <p>“Kapıdaki askerleri…”</p>

  <p>“Demek gördün?”</p>

  <p>“Evet… Buna rağmen çıkıp François de Montmorency’yi bulmam gerekiyor. Onu buraya getirmeliyim. Bu suretle görevim sona erecektir. Tabii Mareşal, kızını alıp gidecek. Ondan sonra bize sadece Loise’ın zengin bir asilzadeyle evlenme töreninde hazır bulunmak vazifesi kalacaktır… Bu iş de böyle tatlıya bağlandıktan sonra seninle beraber dünyayı dolaşmaya çıkarız.”</p>

  <p>“Darağacının bulunduğu meydanı demek istiyorsun galiba?”</p>

  <p>“Evet, evet! Doğru! Öyle ya, burada mahpus bulunuyoruz. Ancak asılmak üzere dışarı çıkabileceğiz. Çünkü söz verdik…”</p>

  <p>“Pardaillan’lar sözlerinde dururlar.”</p>

  <p>“Doğru babacığım. Fakat ben ne yapıp yapıp bugün buraya François de Montmorency’yi getirmeliyim.”</p>

  <p>“Ne şekilde?..”</p>

  <p>“Bilmiyorum. Fakat herhalde bir yolunu bulmalıyım… Önce dama çıkarak etrafı bir kere gözden geçirmem lazım.”</p>

  <p>“Bana kalırsa hiçbir yol bulamayacaksın. Hiç olmazsa geceyi bekle…”</p>

  <p>“Geceyi bekleyemem baba…”</p>

  <p>Şövalye Jean de Pardaillan hemen üst kata çıktı ve tavan arası deliğinden dama çıkıverdi. Dikkatle etrafı gözden geçirmeye başladı. O zaman bu yoldan kaçmanın hemen hemen imkânsız olduğunu gördü. Bir defa çatı çok dikti. Sonra yanında, üzerine geçilebilecek gibi bir ev de yoktu.</p>

  <p>Damdan ümidini kaybetmiş olarak indi. Artık onun için tek bir yol kalıyordu. Herhangi bir vesileyle kapıda bulunan askerlerle bir kavga çıkarmak ve aralarından kılıç kuvvetiyle geçmek…</p>

  <p>Bu kararla aşağıya indi. Babası da ister istemez kendisine yardım etmek üzere oğlunu takip etti. Tam kapıyı açacaklardı ki, duvardan bir tıkırtı sesi duyuldu. Genç şövalye:</p>

  <p>“Ne oluyor?” diye sordu.</p>

  <p>Kulak verdiler. Gayet açık olarak bir kazmanın taşları yıkması şeklinde bir ses duyuldu. İhtiyar asker:</p>

  <p>“Yandaki komşu evden bizim duvarı delmeye çalışıyorlar,” dedi.</p>

  <p>Baba oğul, ümit ve tereddütle bakıştılar.</p>

  <p>Ondan sonra Pardaillan’ın da bir kazma bularak aynı yerden duvarı delmeye başlaması bir dakikalık iş oldu.</p>

  <p>Yarım saat sonra kazmalar birbirine çarptı. İhtiyar Pardaillan her ihtimale karşı elinde kılıç, bekliyordu. Yıkılan duvar arkasından ihtiyar bir adamın yüzü meydana çıktı. Onları görünce gülümsedi:</p>

  <p>“Mösyö Brisard ve Mösyö La Rochette, sizleri hürmetle selamlarım.”</p>

  <p>Baba oğul tanır gibi oldukları, fakat bir türlü kim olduğunu kestiremedikleri ihtiyara şaşkınlıkla bakıyorlardı. Adam devam etti:</p>

  <p>“Saint-Antoine Sokağı’ında ölümden kurtardığınız beni tanıyamadınız mı?”</p>

  <p>İhtiyar Pardaillan:</p>

  <p>“Tamam!” diye mırıldandı. “Mösyö Ra…”</p>

  <p>“Evet, Ramus…”</p>

  <p>“Evet, evet! Yalnız isimlerimizi o zaman size yanlış söylemiştik. Biz baba oğul Pardaillan’larız.”</p>

  <p>“Dünkü müthiş çarpışmanızı gördüm. Yazık!.. Hangi yüzyılda yaşıyoruz. Neyse… Bunları bırakalım. Siz bu eve girince ve evin önünde yirmi nöbetçi asker dikilince, durumunuzun kötülüğünü anladım. Siz benim hayatımı kurtarmıştınız. Buna karşı ben de sizin hayatınızı kurtarmaya karar verdim ve basit bir plan hazırladım. Bu plan, yanınızdaki evi kaç para istediklerine bakmadan bir haftalığına kiralamaktan ibaretti. Görüyorsunuz ya, işler ne kolay sonuç verdi. Buyurun, buraya geçin. Evin bahçe kapısı tenha bir sokağa açılıyor. Oradan kaçarken kimse sizi görmez.”</p>

  <p>İhtiyar Pardaillan elini uzattı:</p>

  <p>“Hay Tanrı sizden razı olsun!”</p>

  <p>Genç şövalye o kadar sevinçli görünmüyordu:</p>

  <p>“Fakat bazı sebeplerden dolayı biz şimdi evi bırakıp gidemeyiz. Ancak bundan ben faydalanarak bir yere kadar gidip geleceğim. Bu sırada babam size beraberce kaçamamamızın sebebini anlatır. Size candan teşekkür ederim.”</p>

  <p class="yildiz">* * *</p>

  <p>On beş dakika kadar sonra genç şövalye, François de Montmorency’nin kapısını şiddetle çalıyordu. Mareşalin gitmiş olması ihtimali Pardaillan’ı adamakıllı korkutuyordu… Fakat bu korkusu hakikat olmadı. François konaktaydı…</p>

  <p>Kendisini görür görmez:</p>

  <p>“Nerelerdesin?” diye sordu. “Eğer gelmeseydin bir saate kadar Marsilya’ya doğru sensiz yola çıkmak zorunda kalacaktım. Bana, kapalı bir arabanın Marsilya yolunda gittiğini ve arabanın muhafızları arasında Damville’in adamlarından bazılarının bulunduğunu haber verdiler. Mutlaka onlardır. Vakit geçirmeden kendilerine yetişmeliyiz…”</p>

  <p>Pardaillan gayet sakin bir tavırla:</p>

  <p>“Ben sizi bir yere götürmek için geldim,” dedi.</p>

  <p>“Nereye?..”</p>

  <p>“Bunu bana şimdilik sormayınız.”</p>

  <p>“Fakat araba?..”</p>

  <p>“Onda aradıklarımızın bulunmadığına eminim.”</p>

  <p>“Sende galiba bir şey var. Yoksa bir şey mi buldun?”</p>

  <p>“Rica ederim, bunu bana sormayınız. Yalnız vakit geçirmeden hemen yola çıkalım.”</p>

  <p>Mareşal François de Montmorency, derin bir heyecanın, içini kapladığını hissetti. Genç şövalyeyi pek güzel tanıdığı için tereddüt etmeden onu takip etti. İki adam, aynı yollardan geçerek Ramus’ün evine geldiler. Genç şövalye, Mareşali bir odaya götürdü.</p>

  <p>“Beni burada birkaç dakika beklemenizi rica ederim,” dedi ve dışarı çıktı. Aralıktan diğer eve geçti. Ramus’le ihtiyar Pardaillan burada bulunuyorlardı. İhtiyar asker oğlunu görünce:</p>

  <p>“Neredesin? Zavallı kadınlar, deminden beri üzüntü içinde seni bekliyorlar,” dedi.</p>

  <p>“Lütfen, Madam Jeanne de Piennes ile kızına haber veriniz,” dedi. “Mareşal François de Montmorency, yandaki evde kendilerini bekliyor.”</p>

  <p>“Vay şeytan vay! Fakat neyin var senin Şövalye?”</p>

  <p>“Bir şeyim yok baba… Mareşali bularak buraya getirdim. Baba, ana ve kızları buluşacaklar ve gidecekler. Hepsi bu kadar… Yalnız ben artık ortalarda görünmemeliyim…” Çünkü görevim bitmiştir. Beni bu halde görmelerini istemem. Genç şövalyenin gözlerinden, ağlamadığı halde, birbiri ardından iri gözyaşı damlaları akıyordu. Gizlenmek için evin tenha bir köşesine çekildi. İhtiyar şövalye, acıyla başını salladı…</p>

  <p class="yildiz">* * *</p>

  <p>François de Montmorency, gözlerini şövalyenin çıktığı yıkılmış küçük geçide dikerek hareketsiz bekliyordu. Heyecanı son haddine varmış bulunuyordu. Acaba buraya niçin getirilmişti? Yoksa böylelikle bir tuzağa mı düşürülmüş bulunuyordu? Vâkıâ genç şövalyeye çok güveni vardı. Fakat, kim bilir?</p>

  <p>Gayriihtiyari elini belinde asılı duran hançerine götürerek bekledi.</p>

  <p>Bu sırada oda kapısı yavaş yavaş açıldı ve kapıdan Jeanne de Piennes, her zaman giydiği siyah elbisesiyle göründü.</p>

  <p>François’yı görünce, kapının eşiğinde taş gibi durup kaldı…</p>

  <p>François da Jeanne’ı görünce şiddetle sarsıldığını hissetti. O, böyle bir şeyle karşılaşabileceğini de düşünmemiş değildi. Buna rağmen heyecandan sanki kalbi yerinden kopacakmış gibi atıyordu.</p>

  <p>Yavaş yavaş sevgilisine doğru yürüdü. Yanına varınca önünde diz çöktü ve ellerini dudaklarına götürerek tıpkı bir çocuk gibi hüngür hüngür ağlamaya başladı.</p>

  <p>Ağzından sadece:</p>

  <p>“Affet beni! Beni affet!”</p>

  <p>Kelimeleri dökülebiliyordu.</p>

  <p>Ondan sonra yavaş yavaş ayağa kalktı. Biraz sakinleşmişti. Şimdi on yedi seneden beri ayrı kaldığı Jeanne’ına, biricik sevgilisine anlatacak birçok şeyi vardı. Bunları kendisine anlatmalı, uzun bilgiler vermeliydi. Evet, onu her şeye inandırması lazım geliyordu.</p>

  <p>Bu sırada Jeanne de Piennes’in yüzünde birdenbire bir çocuk gülümsemesi belirdi. Kollarını ürkek bir genç kız gibi François’nın boynuna doladı. Yüzü hafifçe kızardı. Başını François’nın omzuna dayadı.</p>

  <p>Bu anda François birdenbire ürperdi. İçini, dimağını, birdenbire, sebebini anlayamadığı bir korku, bir çekingenlik kapladı?</p>

  <p>Evet, korku ve çekingenlik…</p>

  <p>Elinde olmadan:</p>

  <p>“Jeanne! Jeanne!” diye bağırdı.</p>

  <p>Siyahlı kadın kollarını, François’nın boynuna daha ziyade dolayarak:</p>

  <p>“Sevgilim!” diye mırıldandı. “Üç aydan beri itiraf etmeye cesaret edemediğim bir sırrı şimdi söyleyeceğim,” dedi.</p>

  <p>François yeniden:</p>

  <p>“Jeanne!” diye inledi.</p>

  <p>Fakat o, sanki hiçbir şey duymuyor ve hissetmiyordu… Sözlerine devam etti:</p>

  <p>“Beni dinle, François’m! Güzel François’m! Karının sözlerini duyuyor musun?”</p>

  <p>François, zavallı kadına bir iniltiyle cevap verdi. Jeanne de Piennes yeniden konuştu:</p>

  <p>“Dinle, François’m! Sırrımı, daha doğrusu sırrımızı söylüyorum. Baba olacaksın!”</p>

  <p>Sonra gözlerini François’nın gözlerine dikerek:</p>

  <p>“İçimde, karnımda senin çocuğun yaşıyor!” diye mırıldandı…</p>

  <p>Mareşal kendisini daha fazla tutamadı. Başını, zavallı kadının kollarından kurtardı:</p>

  <p>“Çıldırmış! Jeanne çıldırmış! Zavallı Jeanne, aklını oynatmış!” diye bağırarak olduğu yere yığılıp kaldı.</p>

  <p>Bayılmıştı!</p>
</body>
</html>