<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-06" src="../Images/bbg-06.jpg"/></p>

  <h1>Yirminci Bölüm</h1>

  <h2 class="sigil_not_in_toc">Karanlık Konak</h2>

  <p>Ev sahibi sözünde durdu. Ve arabalar kaybolur kaybolmaz, hemen Hotel Deviniere’e koştu. Ev sahibi, bütün ihtiyar kadınlar gibi meraklı ve dedikoducu olduğu için iki pencere arasında cereyan eden masum aşk sahnelerinin çoktan farkına varmış ve bu genç şövalye hakkında oldukça bilgi de elde etmişti. Şimdi bu maceraya, dolayısıyla karıştığı için ayrı bir tecessüs duyuyordu.</p>

  <p>Doğru Madam Landry’yi buldu:</p>

  <p>“Şövalye de Pardaillan’la görüşmek istiyorum,” dedi.</p>

  <p>Bu sözü işiten otel sahibi:</p>

  <p>“Şövalye de Pardaillan’ı mı soruyorsunuz? Siz hiçbir şey duymadınız mı?”</p>

  <p>“Hayır… Ne olmuş?..”</p>

  <p>“Garip şey! Bütün sokak bundan bahsediyor da sizin haberiniz yok. Herhalde mühim bir işteydiniz…</p>

  <p>“Peki, ne olmuş? Neden bana söylemiyorsunuz?”</p>

  <p>“Ne olacak? Bizim müthiş kabadayımız Pardaillan tevkif edildi.”</p>

  <p>Kocakarının yüzü sarardı:</p>

  <p>“Tevkif mi edildi?”</p>

  <p>Madam Landry:</p>

  <p>“Zavallıyı az önce götürdüler,” dedi.</p>

  <p>Otelci ise karısının aksine bundan dolayı memnun bile görünüyordu:</p>

  <p>“Öylece, namuslu insanları pencereden sarkıtmanın cezasını da en sonunda görecek. Pek ileri gitmişti…”</p>

  <p>“Ne yapmış?..”</p>

  <p>“Bilmiyorum; ama galiba mel’un Huguenot’larla münasebete girişmiş…”</p>

  <p>Ev sahibi, bu işlerle daha fazla meşgul olmanın tehlikeli olacağını hissettiğinden, orada durmayarak evine döndü. Mektubu gizli bir yere sakladıktan sonra: “Her şey meydana çıkıyor,” diye düşündü. “Bu kadınlar hakikaten Protestanmışlar. Karşıdaki dinsiz herif onun için genç kızla işi pişirmeye çalışıyormuş. Ben de haberim olmadan bu dinsizlere âlet oluyormuşum. Girdiğim günahtan kurtulmak için en aşağı dokuz günlük bir perhiz yapmam gerekecek.”</p>

  <p class="yildiz">* * *</p>

  <p>İki araba doğruca karanlık de Mesmes Sokağı‘na gelmişti. Araba, insana kasvet veren bir avluya girdikten sonra konağın önünde durdu. Subay arabanın kapısını açarak iki kadını indirdi ve:</p>

  <p>“Lütfen buraya giriniz,” dedi.</p>

  <p>Jeanne de Piennes, kızıyla birlikte yürüdü. Önlerindeki kapılardan biri açıldı. İçeri girdikten sonra kapandı ve kilitlendi. Artık hiçbir şekilde kaçamayacakları bir yere girmiş bulunuyorlardı. Jeanne, buranın bir cezaevi olmadığının çoktan farkına varmıştı.</p>

  <p>Çünkü bu oda gayet iyi bir şekilde döşenmişti. Ve ara kapıyla iki yatak odasına geçiliyordu. Pencerelerde demir yoktu. Fakat aşağıdaki avluda iki mızraklı asker nöbet bekliyordu.</p>

  <p>Jeanne de Piennes, bir cezaevinde olmadıklarını görünce daha çok korkmaya başladı. Kendisini hemen ilk odadaki bir kanepenin üzerine attı. Bu sırada Loise, masanın üzerinde bulduğu bir mektubu annesine göstererek:</p>

  <p>“Bir mektup!” diye bağırdı ve yüksek sesle okumaya başladı:</p>

  <blockquote style="margin: 20px 0 20px 40px; border: none; padding: 0px;">
    <p>“Hiçbir şeyden korkmanıza lüzum yoktur. Bir şey arzu ettiğiniz takdirde, mektubun yanındaki çıngırağı çalarsınız. İçeriye girecek olan bir kadın, bütün emirlerinizi yerine getirecektir. Yemeklerinizi de aynı kadın getirecektir. Bu tutukluluğunuzun sadece birkaç gün sürmesi çok muhtemeldir.”</p>
  </blockquote>

  <p>Genç kız:</p>

  <p>“Çok şükür bir cezaevinde bulunmuyoruz,” dedi.</p>

  <p>Fakat annesinde aynı düşünceli hal devam ediyordu:</p>

  <p>“Bana öyle geliyor ki, bir cezaevinde bulunmamız, bizim için daha hayırlı olurdu.”</p>

  <p>“Ne demek istiyorsun anneciğim?”</p>

  <p>“Bekleyelim, görürüz! Yalnız sana daha önce mühim bir sır söyleyeceğim.”</p>

  <p>Loise, annesinin yanına oturdu:</p>

  <p>“Söyleyiniz anneciğim!”</p>

  <p>“Sana biraz genç şövalyeden bahsedeceğim.” Loise, kızararak başını eğdi. Jeanne, kızına endişe dolu gözlerle baktı:</p>

  <p>“Onu hakikaten çok mu seviyorsun?”</p>

  <p>Genç kız cevap vermedi. Fakat bu sessizliğinin anlamını annesi pek güzel anlamıştı. Bir dakika kadar düşündü. Sonra devam etti:</p>

  <p>“Onun ismini bu sabah öğrendik.”</p>

  <p>“Evet, Şövalye de Pardaillan imiş.”</p>

  <p>Annesi aynı kelimeyi nefretle tekrarladı:</p>

  <p>“Şövalye de Pardaillan!”</p>

  <p>Genç kız, o zaman birdenbire hatırladı:</p>

  <p>“Anneciğim, diye haykırdı, bu ismin sizce gizli ve önemli bir anlamı olduğunu anlamaya başlıyorum. Arabada gelirken ihtiyar kadın bu ismi söyler söylemez geçirmiş olduğunuz baygınlığın nedenini şimdi daha iyi anlıyorum. Şimdi bu sırrı tahmin eder gibi oluyorum.”</p>

  <p>“Evet kızım, müthiş bir sır…”</p>

  <p>“Söyleyiniz anneciğim.”</p>

  <p>“Evet, söylemek lazım… Kendini gerektiği zaman müdafaa edebilmek için bu sırrı gayet iyi bilmelisin.”</p>

  <p>“Beni korkutuyorsunuz anneciğim.”</p>

  <p>“Dinle kızım. Sana şimdiye kadar babanın ismini söylememiştim…”</p>

  <p>“Evet, onu çok merak ediyorum.”</p>

  <p>“Evvela onun ismini söyleyeyim. Senin baban, François de Montmorency’dir.”</p>

  <p>Genç kız heyecandan nefes bile alamıyordu. Annesini büyük bir merakla dinliyordu:</p>

  <p>“Onu ebediyen kaybettiğimi sandığım zaman bir gün gelmekte olduğunu öğrendim. O zaman sen küçücük bir bebektin. İşte bunu öğrenen kardeşi Henri de Montmorency, seni vahşi bir adamına çaldırdı. Ve bana, ağabeyinin yanında söyleyeceği sözleri tasdik etmezsem, bir işaretiyle seni öldürteceğini söyledi.”</p>

  <p>“Dehşet!..”</p>

  <p>“Evet, hakikaten dehşet! Ve ben babanın önünde dilsiz durmaya mecbur oldum. Henri’nin bütün iftiralarını böylelikle kabul etmiş bulundum!”</p>

  <p>“Zavallı anneciğim, meğer beni kurtarmak için ne kadar büyük acı ve ıstıraplara katlanmışsınız.”</p>

  <p>“İşte, kızım, sana dünyada daima bir adamdan nefret etmeye, ölümden ve felaketten kaçıldığı gibi kendisinden kaçmaya mecbur olduğumu söylemekteki maksadımı şimdi anlıyorsun, değil mi? İşte kızım, bu adam Henri de Montmorency’dir…”</p>

  <p>“Diğeri, anneciğim?”</p>

  <p>“Öteki, yani seni kaçıran, değil mi?”</p>

  <p>“Evet…”</p>

  <p>“Seni boğazlamak görevini üzerine alan vahşinin ismi Şövalye de Pardaillan’dır.”</p>

  <p>Zavallı Loise şaşırmıştı. Gözleri bulandı ve iki damla iri yaş yanaklarından yuvarlandı. Rengi sapsarı olmuştu. Titrek bir sesle:</p>

  <p>“Sevdiğim adamın babası,” diye mırıldandı.</p>

  <p>Annesi, kızım kucakladı:</p>

  <p>“Evet kızım! Bana bu müthiş hakikati, seni bana geri veren iyi bir adam söylemişti. Sonradan soruşturdum. Beş yaşlarında kadar bir de oğlu varmış. Kendisi herhalde ölmüş olacak. Oğluna gelince, işte kötü talih, babasını nasıl benim karşıma çıkardıysa onu da senin karşına çıkarmış bulunuyor.”</p>

  <p>Birdenbire kızın aklına sabahki olaylar geldi. Şövalye, o kadar erken saatte pencerede ne arıyordu? Kendilerinin tevkifiyle onun bir âlâkası olamaz mıydı? Evet, mutlaka o bütün geçen olayları biliyordu. Onu imdada çağırdığı halde hiçbir harekette bulunmamıştı ve meydana çıkmaması da bunu ispat etmiyor muydu? Artık şüphesi kalmamıştı. Pardaillan herhalde kendisini tevkif eden kimsenin casusu olmalıydı.</p>

  <p>İnler gibi:</p>

  <p>“Kalbim parça parça oldu anneciğim,” dedi.</p>

  <p>“Zavallı kızım, talihsiz yavrum… Aklıma daha müthiş şeyler geliyor…”</p>

  <p>“Ne gibi anneciğim?”</p>

  <p>“Bunu düşünürken bile ürperdiğimi hissediyorum. Yoksa bu Pardaillan da babası gibi Henri de Montmorency’nin uşağı olmasın?..”</p>

  <p>Bu anda Jeanne, sağ koluyla şiddetle kızına sarılırken, sol elini, gürültüsüzce açılan kapıya uzattı:</p>

  <p>“O!..” diye inledi.</p>

  <p>Kapının eşiğinde, kollarını çaprazlayarak kavuşturmuş, bir hayal gibi, Henri de Montmorency, mosmor çehresiyle duruyordu.</p>
</body>
</html>