<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>On Yedinci Bölüm</h1>

  <h2 class="sigil_not_in_toc">Fırsat Kollayan Kaplan</h2>

  <p>Toplantı gece geç vakit sona erdiği için içeridekiler sokağı tam bir karanlık ve ıssızlık içinde buldular. Henri de Montmorency, her ihtimale karşı, bu tehlikeli yollardan yürürken mantosunun altına sağlam saplı bir hançer gizlemişti. Buna rağmen büyük bir dikkatle ve yavaş yavaş yürüyordu. Her köşe başında, herhangi bir serserinin hücumuna uğramamak için dikkatle etrafı gözden geçiriyordu.</p>

  <p>Birdenbire, karşısında birkaç gölge belirdi. Bunların gece hırsızları olması ihtimalini düşünerek bir köşeye çekildi ve hareketsiz durdu. Az sonra gelenlerin dört kişi oldukları ve kahkahalarla gülerek serbest konuştuklarını duydu. Şu halde haydut takımından değillerdi.</p>

  <p>Bu esnada içlerinden biri:</p>

  <p>“Gülmeyiniz,” dedi, “bu kadının ismi var…”</p>

  <p>Henri yavaşça:</p>

  <p>“Dük d’Anjou’nun sesi,” diye mırıldandı.</p>

  <p>Diğer bir ses sordu:</p>

  <p>“Peki, muhterem Prens, bu isim nedir?”</p>

  <p>“Bu sokakta ona Madam Jeanne yahut sadece siyah elbiseli kadın diyorlar.”</p>

  <p>“Ooo, tehlike ifade eden bir isim…”</p>

  <p>“Anasına değil, kızına önem vermek lazım! Loise kadar güzel bir kıza bütün Paris’te tesadüf edilemez! Onu görseniz böyle konuşmazdınız.”</p>

  <p>Sözlerinin sonu işitilmez oldu. Çünkü adamlar uzaklaşmışlardı. Henri’ye gelince Jeanne ve Loise isimlerim işitince büyük bir heyecanla sarsılmıştı. Bu Jeanne kimdi? Sakın bunlar izlerini bir türlü ele geçiremediği Jeanne ile Loise olmasındı?.. Herhalde bu muammayı halletmeliydi. Kendi kendine:</p>

  <p>“Eğer onlarsa,” diye düşünüyordu. “Eğer onlarsa her tehlikeyi göze alarak kendilerini elde edeceğim. Bu uğurda gerekirse Kralın kardeşi Dük d’Anjou ile vuruşmayı bile göze alırım.”</p>

  <p>Ne garip şey! Aradan on altı sene geçtiği halde hâlâ kalbinde ona karşı ne kadar kuvvetli bağlar vardı. Henri bu kadının, hâlâ bütün kalbine ve bütün mevcudiyetine hâkim olduğuna inandı.</p>

  <p>Hızlı hızlı önündekileri takip etmeye başladı. Fakat birdenbire aklına gelen bir şey kendini yeniden duralattı:</p>

  <p>“Eğer bunlar onlarsa François da tesadüfen izlerini bulacak olursa ve ben tam Jeanne’a mâlik olacağım zaman François onu elimden almaya kalkışırsa o zaman ne yapabilirim? Hayır, hayır… Montmorency ailesinin biricik vârisi olmak için derhal harekete geçmeliyim. Henri de Guise’in başa geçmesini beklemeden onu ortadan kaldırmalıyım.”</p>

  <p>Bu sırada o dört kişi Deviniere Oteli’nin yanına varmıştı. Henri bir saçağın altına sokularak onları seyretmeye koyuldu.</p>

  <p>Dük d’Anjou:</p>

  <p>“Anahtarları ver, Maurevert,” dedi.</p>

  <p>“Buyurunuz monsenyör…”</p>

  <p>“Haydi bakalım.”</p>

  <p>Dördü de otelin karşısında bulunan evin kapısına doğru yürüdüler.</p>

  <p>Fakat tam kapının önünde birdenbire bir adam meydana çıktı. Gülerek, alaylı bir sesle:</p>

  <p>“Baylar,” dedi. “Sizin yüzünüzden babamın öğütlerini tutamıyorum. Bunun günahı size aittir.”</p>

  <p>Adamlar duraladılar. Dük d’Anjou:</p>

  <p>“Bu deli herif de kim oluyor?” diye sordu.</p>

  <p>“Hay Tanrı cezasını versin. Bize bugün musallat olan herifin ta kendisi… Değil mi Maugiron?”</p>

  <p>Maugiron cevap verdi:</p>

  <p>“Evet, ta kendisi! Ne o azizim, evinizin önünde nöbet mi bekliyorsunuz?”</p>

  <p>Pardaillan cevap verdi:</p>

  <p>“İyi keşfettiniz. Bugün buradan iki sırıtkan köpeğin gülümsemelerini iyi bulmadığım için nöbet bekliyorum.”</p>

  <p>Dük d’Anjou’nun sabrı taşmıştı:</p>

  <p>“Artık çok oluyorsunuz!” diye haykırdı. “Defedin şunu buradan…”</p>

  <p>Pardaillan sakin bir tavırla Quelus’e döndü:</p>

  <p>“Uşağınız mı nedir, şu herife söyleyin, çenesini tutsun. Yoksa yarın sabah sizleri Küçük Clercs Meydanı‘nda nasıl doğrayacaksam onu da şimdi burada parça parça ederim.”</p>

  <p>Bu müthiş hareket karşısında dört adam birden kılıçlarına sarıldı:</p>

  <p>“Sefil! Yarın sabah değil, hemen şimdi gebereceksin!” diyerek Pardaillan’a hücum ettiler.</p>

  <p>Şövalye bir anda kılıcını çekmişti. Gece karanlığında müthiş bir çarpışma olacağı anlaşılıyordu.</p>

  <p>İlk hamleyi Maurevert yaptı! Fakat Pardaillan gayet ustaca bir hareketle, kılıcının tersiyle Maurevert’in yüzüne öyle bir vuruş vurdu ki, bir anda suratı kan içinde kaldı.</p>

  <p>İkinci hücumu Maugiron yaptı. Fakat iki saniye bile geçmeden bir feryat kopararak kendini geri attı. Sağ kolundan yaralanmıştı. Bu yüzden kılıcı da yere düştü.</p>

  <p>Dük d’Anjou olup bitenleri görmüş ve bu adamla baş edemeyeceklerini anlamıştı. Onun için başka bir usule başvurmak istedi:</p>

  <p>“Durun,” diyerek Pardaillan’a doğru yürüdü:</p>

  <p>“Sizin kılıç oynatmakta pek usta bir kahraman olduğunuzu görüyorum.”</p>

  <p>Pardaillan başıyla bir işaret yaptı. Dük devam etti:</p>

  <p>“Eğer karşınızda kimin olduğunu bilseydiniz katiyen böyle hareket etmeyeceğinize emin bulunuyorum. Bundan dolayı mücadele etmektense aramızda anlaşmak daha doğru bir hareket olmaz mı?”</p>

  <p>“Buyurun, ne istiyorsunuz?”</p>

  <p>“İşte böylece konuşmak daima güzel sonuçlar verir. Bu evde görülecek bazı özel işlerim var.”</p>

  <p>“Çok güzel… Mademki böyle konuşuyorsunuz, iş değişir. Bu evde nasıl bir işiniz var? Aşka ve kadına dair mi?”</p>

  <p>“Evet… Görüyorsunuz ya, tamamıyla anlaşıyoruz. Artık bize engel olmaktan vazgeçeceksiniz, değil mi?”</p>

  <p>“Hayır!..”</p>

  <p>“Fakat siz çok ileri gidiyorsunuz. Kralın çok sabırsız olduğunu söylerler. Şunu iyi bilmeniz gerekir ki, kardeşi ondan da sabırsızdır.”</p>

  <p>Dük bu şekilde konuşarak karşısındakini ürkütmek istiyordu. Fakat Pardaillan katiyen oralı olmuyordu. Lakayt tavrını değiştirmeden:</p>

  <p>“Demin bana karşı sarf etmiş olduğunuz iyi sözler yüzünden size bir şey yapmıyorum. Fakat bu konuda ileri gidecek olursanız bütün nezaket kaidelerini bir yana bırakmaya mecbur olacağım.”</p>

  <p>D’Anjou’nun vaziyeti çok kötüleşmişti. Hiddetinden sapsarı kesilerek Pardaillan’a hücum etmek istediyse de aynı anda Pardaillan’ın kılıcının ucunu boğazında buldu. Diğer üç kişi tutarak kendisini geri çektiler. Birisi:</p>

  <p>“Hep birlikte saldıralım,” fikrinde bulundu.</p>

  <p>Dük mâni oldu:</p>

  <p>“Hayır, Maurevert ile Maugiron yaralı. Biz ikimiz bu durumda kendimizi tehlikeye atamayız. En iyisi şimdilik gidelim. Daha kalabalık olarak geliriz.”</p>

  <p>Sonra Pardaillan’a döndü:</p>

  <p>“Size gelince tekrar görüşürüz.”</p>

  <p>“Ben de bunu pek arzu ederim.”</p>

  <p>Dört adam karanlık sokaklarda kayboldular. Şövalye, belki geri dönerler diye daha bir saat kadar oradan ayrılmadı. Kimsenin gelmeyeceğinden emin olduktan sonra oteline döndü. Yavaş yavaş Kralın kardeşine son derece ağır bir hakarette bulunduğunu anlıyordu. Dük d’Anjou, bütün Fransızlar tarafından sevilen bir prensti. Huguenot’lara karşı yapılan savaşlarda Fransız ordularını idare etmiş ve Coligny’yi mağlup etmişti. Bununla beraber bu savaşlarda orduları d’Anjou’nun değil, Mareşal de Tavannes’ın idare ettiği ve Dükün yalnız ismen harplere iştirak ettiği; başkumandanlık değil, elinden sadece kadınlar gibi süslenmek ve gezip tozmaktan başka bir şey gelmediği de söylenip duruyordu.</p>

  <p>Bununla beraber Paris halkı, iki üç defa şehre muzaffer bir kumandan edasıyla beyaz bir at üzerinde giren Dük d’Anjou’yu ziyadesiyle alkışlamıştı. Halkın, kendisini çok sevdiği muhakkaktı. Bunu bilen Pardaillan:</p>

  <p>“Kendisine yaptığım hareket çok ağırdı,” diye düşünüyordu. “Eğer beni ele verecek olursa sağlam asılırım. Ne diye bu adama çattım. Dünyada başka çatacak insan mı yoktu? Hem, kim bilir, belki de o evde başka kadınlar da vardı. Hep babamın öğütlerini dinlemediğim için başıma bu belalar geldi. Kralın kardeşi gibi zengin ve mevki sahibi bir insan, bula bula bir işçi kızına mı göz koyacak? Ne kadar aptalca düşünüyorum.”</p>

  <p>Sonra omuzlarını silkti:</p>

  <p>“Adam, sen de… Ne olursa olsun… Dünya bu kadar üzülmeye değmez. Şarap bir defa kadehe kondu. Onu içmekten başka çare yok.”</p>

  <p>Aynı zamanda ertesi gün Küçük Clercs Meydanı‘na gitmeye karar verdi:</p>

  <p>“Bunlardan birine haddini bildirdim. Diğerine gelince, elbette ileride bir fırsat bulurum. Yarın düello etmek üzere oraya gittiğim vakit beni Dükün jandarmaları karşılayacaktır. Ondan sonra sıra Bastille Zindanı‘na gitmeye gelecektir. Herhalde çok dikkatli davranmalıyım. Budalaca kendimi tehlikeye atmakta mana yok.”</p>

  <p>Mareşal Damville’e gelince o, sığındığı yerden bütün olan bitenleri seyretmişti.</p>

  <p>Pardaillan otele girip tam sükûnet avdet edince yavaşça gizlendiği yerden çıktı. Az evvel tehlikeli kavgaların geçtiği evin önüne vardı. Kendi kendine:</p>

  <p>“Acaba bu Jeanne ile Loise benim aradığım Jeanne ile Loise mi? İsimlerinin bu kadar birbirine uymasına ne demeli? Evet, evet, herhalde onlar olacaktır. Nasıl öğrenmeli? En iyisi gündüz gelip tahkik etmektir. Fakat ya o zaman evden çıkıp gitmiş olurlarsa? En iyisi burada beklemek…”</p>

  <p>Henri de Montmorency sabaha kadar orada bekledi. Bu süre içinde hep güzel Jeanne’a karşı duyduğu aşkla ağabeyi François’ya karşı beslediği kini düşündü. İşlemiş olduğu cinayetin yarım kalmasını bir türlü affedemiyordu.</p>

  <p>Nihayet yavaş yavaş gün ağarmaya, ortalık kalabalıklaşmaya başladı. Gelip geçenler, bir adamın gözünü bile kırpmadan karşısındaki eve bakmasındaki sebebi bir türlü anlayamıyorlardı. Fakat bu adamın yüzü o kadar aksi ve bakışları o derece korkunçtu ki, hiç kimse yanına yaklaşıp bir şey soramıyordu.</p>

  <p>Nihayet ortalık adamakıllı aydınlandı. Karşısındaki evin üst katında bir hareket oldu. Bunu takiben de bir pencere açıldı ve bir kadın başı dışarı uzandı.</p>

  <p>İşte Mareşal Damville’in beklediği şey de bu idi. Dışarı uzanan başı derhal tanımıştı. Kendi kendine:</p>

  <p>“Jeanne de Piennes!” diye söylendi.</p>

  <p>Tahmini doğru çıkmıştı.</p>

  <p class="yildiz"><img alt="bsg-07" src="../Images/bsg-07.jpg"/></p>
</body>
</html>