<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Kırk Yedinci Bölüm</h1>

  <h2 class="sigil_not_in_toc">Baba Oğul</h2>

  <p>Pardaillan serbest kalınca önce konağı dolaştı. Hiç kimsenin bulunmadığını görünce doğruca kilere giderek bulduğu şeylerle karnını doyurdu. Ondan sonra elbisesinin fevkalade eskiliği gözüne çarptı. Elinde meşale, Henri de Montmorency’nin dairesine çıkarak yıkandı, tıraş oldu. Sonra birçok elbise arasından seçtiği sarı meşinden bir elbiseyi giydi. Bir de mükemmel kılıç seçti. Şimdi kendisini gayet kuvvetli ve sıhhatli hissediyordu. Almış olduğu yaralar çoktan iyileşmiş bulunuyordu.</p>

  <p>Tam çıkacağı zaman beş parası olmadığını fark etti: “Böyle şık bir şövalyenin parasız gezmesi doğru olamaz,” diye düşünerek konağı aramaya başladı. Bulduğu bir kasayı yarım saat uğraşıp kırdıktan sonra büyük bir neşeyle, içinin altın dolu olduğunu fark etti. Kendi kendine:</p>

  <p>“Ben hırsız değilim. Sadece Mareşalin hana olan borcunu almakla yetineceğim,” diye mırıldandı. “Yırtılan elbisem için yüz ekü alıyorum. On tane de yara aldım. Her biri için on eküden yüz ekü de bu eder. Sonra bir ay çektiğim korku ve sıkıntı var. Bu ancak bin sekiz yüz ekü ile ödenebilir. Midem de altüst oldu. Bunun tedavi parası için de bin ekü alayım. Tamam, üç bin eküden fazla bir para almam.”</p>

  <p>İhtiyar Pardaillan, meşin kemerinde üç bin ekü ve yepyeni elbiselerle konaktan çıkarken ortalık ağarmaya başlamış bulunuyordu.</p>

  <p>Önce Deviniere Oteli’nin yolunu tuttu. Yolda hep geçen zaman zarfında neler olduğunu, konağın neden boşaldığını, oğlunun ne yaptığım düşünüyordu.</p>

  <p>Otelci Landry, Pardaillan’ı nezaketle karşıladı ve sorulara cevaben Protestanlarla Katolikler arasında bir anlaşma yapmak için saray büyüklerinin Paris’ten gittiklerini haber verdi.</p>

  <p>Otelci:</p>

  <p>“Affedersiniz,” dedi. “Sizi gayet neşeli görüyorum. Üzerinizde güzel ve kıymetli bir elbise var. İşleriniz iyi gidiyor herhalde…”</p>

  <p>“Evet, bir yolculuktan dönüyorum. Kuzum, otele uğramadığım zamandan beri ne kadar geçti?”</p>

  <p>“Çok tuhaf bir soru sordunuz. Galiba günleri şaşırdınız. Aradan tam iki ay geçmiş bulunuyor.”</p>

  <p>Pardaillan kendi kendine: “Çok zaman geçmiş, unuttum. Bunun için de bin ekü almalıydım,” diye düşündükten sonra:</p>

  <p>“Evet, bir seyahatten zengin olarak döndüm. Şimdi sana ne kadar borcum var? Onu söyle de ödeyeyim.”</p>

  <p>Bundan son derece memnun olan Landry Usta haykırmaktan kendini alamadı:</p>

  <p>“Ah, ben her zaman sizin çok kibar bir şövalye olduğunuzu söylerdim. Şimdi getireyim.”</p>

  <p>Fakat Pardaillan da aynı anda ayağa fırlamıştı:</p>

  <p>“Alçak köpek! İhanetinin cezasını göreceksin,” diye homurdanarak ayağa fırladı ve sokağın öbür tarafında kayboldu.</p>

  <p>Bu duruma üzülen otelci:</p>

  <p>“Eyvah! Bu sefer de paraları alamadık,” diye mırıldandı.</p>

  <p>Pardaillan’ı dışarı fırlatan şey Orthes’u, yani Vikont d’Aspremont’u görmüş olmasıydı. Fakat Damville’in bu sadık uşağı ortadan kaybolmuştu. Pardaillan her tarafa baktığı, her yanı araştırdığı halde kendisini bulamadı. Herhalde yakın ev veya dükkânlardan birine girmiş olmalıydı.</p>

  <p>Pardaillan bu sırada otelciye borcunu unuttuğundan doğruca François de Montmorency’nin konağına gitti. Maksadı oğlunu görmekti.</p>

  <p>Doğrusu onu bulacağından pek ümitli değildi. Fakat oğlu oradaydı. Baba oğul buluştukları vakit heyecanla kucaklaştılar. Genç şövalye:</p>

  <p>“Nerelerdesin babacığım?” diye sordu.</p>

  <p>“Uzaklardaydım… Sonra anlatırım. Fakat senin neyin var? Suratın sapsarı…”</p>

  <p>“Hiçbir şeyim yok.”</p>

  <p>“Öyle şey olur mu? Ben seni tanımaz mıyım?”</p>

  <p>“Evvela siz anlatın. Sonra ben de anlatırım.”</p>

  <p>İhtiyar Pardaillan, başından geçenleri noktası noktasına anlattı. Bitirince Şövalye Jean Pardaillan gülerek:</p>

  <p>“Demek şu Gilles ile Gillot şimdi mahzende bulunuyorlar.”</p>

  <p>“Aramızda az fark var. Ben yiyecek pastırma bulmuştum. Halbuki onlar ancak birbirlerini yiyebilirler.”</p>

  <p>“Bu zavallı adamları kurtarmak lazım.”</p>

  <p>“Deli misin sen? Gilles’i kurtaralım da gidip olup biteni Mareşal Damville’e mi anlatsın?.. Benim mahvolmamı mı istiyorsun? Eğer Damville benim hayatta olduğumu öğrenecek olursa üzerime bir ordu gönderir. Gilles mel’un bir uşak olduğu gibi, Gillot denilen rezil de kulaklarımı kesmek istiyordu. Neyse, şimdi sıra sende… Başından geçenleri anlat bakalım.”</p>

  <p>“Beni düşündüren şeyin ne olduğunu biliyorsun, değil mi baba?..”</p>

  <p>“Evet, şu iki kadın, değil mi?”</p>

  <p>“Tamam! Onları hâlâ bulamadım.”</p>

  <p>“Vay canına!”</p>

  <p>“Aramadığımız yer, çalmadığımız kapı kalmadı. Ben de Mareşal François de ümidimizi artık kaybettik. Birkaç güne kadar Paris’ten ayrılmaya ve bu iki kadını başka yerlerde aramaya karar verdik.”</p>

  <p>İhtiyar Pardaillan birdenbire masaya bir yumruk vurdu:</p>

  <p>“Buldum…”</p>

  <p>“Neyi?..”</p>

  <p>“Mahpus kadınları…”</p>

  <p>“Ne diyorsun babacığım? Anlayamadım.”</p>

  <p>“Yanlış söyledim. Daha doğrusu bu kadınların bulundukları yeri bilen adamları buldum.”</p>

  <p>Genç şövalye sapsarı kesilmişti:</p>

  <p>“Doğru mu söylüyorsunuz baba?” diye kekeledi.</p>

  <p>“Bu sendeki heyecan ne? Ha, öyle ya, aşk… Sanki Paris’te sevilecek başka genç kız kalmamış gibi, gönlünü Loise’a kaptırmış olduğunu bir an unuttum. Şu kız ele geçince hemen kendisiyle evlen bari… Eğer benim iznimi istersen sana şimdiden veriyorum.”</p>

  <p>“Benimle alay ediyorsunuz galiba…”</p>

  <p>“Alay mı?.. Ne münasebet… Gayet ciddi söylüyorum. Şimdiye kadar sana daima kadınlardan çekinmeni tavsiye etmiştim. Halbuki şimdi evlenmeni söylüyorum diye şaşıyorsun, değil mi? Fakat öyle anlıyorum ki, sana başka şey para etmeyecek, onunla nasıl olsa evleneceksin.”</p>

  <p>Şövalye titrek bir sesle:</p>

  <p>“Yazık ki bu mümkün değil baba…” dedi. “Çünkü Loise, François de Montmorency’nin kızıdır.”</p>

  <p>“Ne olacak?..”</p>

  <p>“Böyle asil bir kızı, benim gibi bir serseriye verirler mi zannediyorsunuz?”</p>

  <p>“Seni üzen şey bu mu?”</p>

  <p>“Evet baba…”</p>

  <p>“Sen deli mi oldun? Sen kendini kraldan bile geri tutmamalısın. Ben senin değerini pek güzel biliyorum. Eğer Mareşal Montmorency de biliyorsa, anlamışsa mesele yok. Küçük Loise’a gelince, o da seni anlayacaktır. Anlamazsa anlatırız. Sana, onunla evleneceksin diyorum ya, yeter!..”</p>

  <p>Genç şövalye ümitsizce başını salladı:</p>

  <p>“Ne olursa olsun,” dedi. “Her şeyden önce iki kadını en kısa zamanda bulmalıyız.”</p>

  <p>“Haklısın…”</p>

  <p>“Demin bir şey söylemiştiniz?..”</p>

  <p>“Evet, derhal gidelim. İstersen Mareşale haber ver… Fakat daha iyisi, kalsın. Kızını da kendisine biz iade edelim.”</p>

  <p>“Gidelim baba…”</p>

  <p>“Düşündüğüm şey şu: Mareşal Damville’in bütün sırlarını bilen kâhyası Gilles, bu kadınların da nerede olduklarını mutlaka bilecektir.”</p>

  <p>“Gilles, değil mi? Hakkın var baba, koşalım.”</p>

  <p>“Korkma, o elimizdedir.”</p>

  <p>“Fakat ne olur ne olmaz. İster misin mahzenden bir yolunu bularak çıkmış ve kaçmış olsun…”</p>

  <p>“Bu hususta hiç üzülme… Ben iki ay mahpus kaldım. Mahzenden çıkacak bir delik bile bulamadım.”</p>

  <p>Buna rağmen Jean Pardaillan’ın endişesi geçmemişti. Yolda koşar gibi yürümeye başladı. İhtiyar asker de mecburen koşmaya başladı. De Mesmes’e varınca bir duvarın yanından atlayarak içeri girdiler. Birkaç saniye sonra mahzenin kapısına varmışlardı.</p>

  <p>Mahzenin kapısına iki ayak sesinin yaklaşmakta olduğunu duyan Gilles, bağırmaya başladı:</p>

  <p>“Tanrı aşkına, kim olursanız olunuz. Şu kapıyı açınız.”</p>

  <p>İhtiyar Pardaillan sesini değiştirerek sordu:</p>

  <p>“Siz kimsiniz?..”</p>

  <p>“Muhterem Mareşal Damville’in kâhyasıyım. Bu mahzene bir serseri tarafından kapatıldık.”</p>

  <p>“Ya, öyle mi Gillos Usta! Yazık ki Pardaillan da burada…”</p>

  <p>“Yeğeniniz nasıl?” diye sordu. “Onun kulaklarını kesmek için geldim.”</p>

  <p>Gillot paldır küldür merdivenleri inerek kulaklarını kurtarmak için saklanacak bir delik aramaya koyuldu.</p>

  <p>“Gilles Usta, sözlerimi dinliyor musun?”</p>

  <p>“Dinliyorum efendim.”</p>

  <p>“Buraya gelişimin sebebi size acımamdır.”</p>

  <p>“Tanrı sizden razı olsun.”</p>

  <p>“Bir insanı açlıktan öldürmek hiç de Hıristiyana yakışmaz. Doğru değil mi?”</p>

  <p>“Çok doğru söylüyorsunuz efendim.”</p>

  <p>“Evet, bunun ne kadar fena olduğunu biliyorum. Siz beni böyle müthiş bir işkenceye kurban etmek istemiştiniz.”</p>

  <p>“Kusur ettik.”</p>

  <p>“Halbuki ben bunu yapmayacağım. Onun için geldim. Çünkü ben iyi kalpli bir adamım.”</p>

  <p>“Buna eminiz.”</p>

  <p>“Şimdi beni dinle. Duvarda kalın ve sağlam bir çivi var. Bilmem, bunu gördünüz mü? Ben muayene ettim. Bir insanı rahat rahat çekiyor. İşte beraberimde sağlam bir ip getirdim. Bunun bir ucunu bu çiviye, bir ucunu da boğazına geçirirsem her şey kolayca halledilmiş olur.”</p>

  <p>“Beni asmak mı istiyorsunuz?”</p>

  <p>“Bu, açlıktan ölmekten daha iyi değil mi? Yeğeninize gelince, onun sadece kulaklarını keseceğim.”</p>

  <p>Mahzenden bir inleme ve bir hıçkırık yükseldi. Pardaillan kapıyı açtı. İçeri girerken oğluna:</p>

  <p>“Sen elinde tabanca, kapıda dur! Dışarı kaçmak isterlerse beyinlerini dağıtırsın,” dedi.</p>

  <p>Kâhya:</p>

  <p>“Merhamet!” diye inledi.</p>

  <p>“Demek ölmekten korkuyorsun.”</p>

  <p>“Evet, evet, korkuyorum! Beni öldürmeyiniz!”</p>

  <p>Gilles’in dişleri birbirine çarpıyor, suratı renkten renge giriyordu. Bunu gören Pardaillan:</p>

  <p>“Demek ölümden bu kadar korkuyorsun? O halde sizinle pazarlığa girişebiliriz. Canını kurtarmak istersen teklifimi kabul et!..”</p>

  <p>“Ne isterseniz yapmaya hazırım. Para da isterseniz veririm. Çünkü benim çok param var. Ne isterseniz veririm.”</p>

  <p>“Ben para istemem!”</p>

  <p>“Peki, ne istiyorsunuz? Her şeye razıyım. Derhal emrinizi yerine getireceğim. Yalnız beni öldürmeyiniz.”</p>

  <p>“Pekâlâ öyleyse… Söylediğimi yaparsan ölümden kurtulursun. Seni asmam!”</p>

  <p>“Emrinizi bekliyorum.”</p>

  <p>“Mareşal Damville’in götürdüğü iki kadının nerede olduklarını söyleyeceksin.”</p>

  <p>Gilles bitkin vaziyette inledi:</p>

  <p>“Bunu mu öğrenmek istiyorsunuz?”</p>

  <p>“Evet, bunu söylersen kurtulacaksın.”</p>

  <p>“Öyleyse beni öldürünüz. Çünkü size bunu asla söyleyemem…”</p>

  <p>Pardaillan’lar hiddetle titrediler. İhtiyar asker:</p>

  <p>“Şu ipi ver bakalım,” diye homurdandı.</p>

  <p>Halbuki ortada ip filan yoktu. Pardaillan:</p>

  <p>“Şu çivinin altına gel,” dedi. Sana düşünmek için bir dakika izin veriyorum.”</p>

  <p>“Yanınızda ip yok. Avludaki süprüntü arabasında sağlam bir ip var. Sizin leşinizi Seine Nehri’ne atacağım vakit boynunuza bir taş bağlamayı düşünmüştüm. Bu iple beni rahat rahat asabilirsiniz. Fakat benden bir şey öğrenebileceğinizi ümit etmeyiniz.”</p>

  <p>“Bu cesaretini doğrusu beğendim. Seni asmaktan vazgeçtim. Eğer söylemeyecek olursan bir hançerde gebertmekle yetineceğim.”</p>

  <p>Gilles gömleğini yırtarak göğsünü açtı:</p>

  <p>“İşte kalbim buradadır. Bıçağınızı saplayabilirsiniz! Yalnız bir ricam var! Mareşale, ölürken de kendisine sadık kaldığımı söyleyiniz.”</p>

  <p>Demin korkan adamla şimdi cesaret gösteren adam arasındaki büyük farkı gören Pardaillan’lar hayretle birbirlerine baktılar.</p>

  <p>Bu sırada titrek bir ses duyuldu:</p>

  <p>“Bana bakar mısınız baylar?”</p>

  <p>Pardaillan başını çevirince, tir tir titreyen Gillot’yu gördü. Sert bir sesle:</p>

  <p>“Seninle sonra görüşeceğiz. Fakat sen korkma!” dedi. “Çünkü seni öldürecek değilim. Sadece kulaklarını keseceğim. Bu et parçalarını da yine sana vereceğim.”</p>

  <p>Sapsarı kesilen Gillot:</p>

  <p>“Biliyorum,” diye inledi. “Ben de kulaklarımı kurtarmak için size bir teklifte bulunacağım.”</p>

  <p>“Nasıl bir teklif?..”</p>

  <p>“Aradığımız kadınların nerede olduklarını biliyorum.”</p>

  <p>Gilles:</p>

  <p>“Sen mi? Bu ahmağın sözlerine inanmayınız,” diye söze karıştı.</p>

  <p>Pardaillan:</p>

  <p>“Sen karışma,” diye bağırdı. “Oldukça büyük ve çirkin olan kulaklarını mademki çok seviyor, elbette onları kurtarmak isteyecektir. Eğer doğrusunu söylerse ben de onu affederim.”</p>

  <p>“Evet, söyleyeceğim.”</p>

  <p>“Yalan söylüyor,” diye haykıran Gilles, yeğeninin üzerine atılmak istedi. Fakat Pardaillan kendisini tutarak buna engel oldu.</p>

  <p>Gillot:</p>

  <p>“Hayır, yalan söylemiyorum,” dedi. “Ben arabayı gizlice takip ettim. Arabanın nerede durduğunu biliyorum. Bu bayları oraya götüreceğim.”</p>

  <p>Şövalye:</p>

  <p>“Orası neresi?” diye sordu.</p>

  <p>“La Hache Sokağı‘nda…”</p>

  <p>Genç şövalye hayretle duraladı. Alice’in evi hatırına gelmişti. Fakat bu sokakta tabii birçok ev bulunuyordu. Hakikati anlamak için:</p>

  <p>“Sokağın neresinde?” diye sordu.</p>

  <p>Kâhya:</p>

  <p>“Sus, sersem herif…” diye bağırdı. “Monsenyör seni astırır. Kemiklerini parçalar.”</p>

  <p>Gillot kulaklarını kurtarmaya daha çok önem veriyordu ki:</p>

  <p>“Ben söylediklerimi bilirim,” diye karşılık verdi. “Bu evi bulmak kolaydır. Çünkü bir bahçenin içindedir. Kapısı da yeşildir…”</p>

  <p>Kâhyanın kudurmuşça bağırması, Gillot’nun doğru söylediğine işaretti.</p>

  <p>İhtiyar Pardaillan:</p>

  <p>“Koşalım,” dedi.</p>

  <p>Fakat şimdi de genç şövalye yerinden kıpırdamıyordu. Babası, oğluna dönerek sordu:</p>

  <p>“Yoksa bu sersemin yalan söylediğini mi sanıyorsun?.. İstersen onu da yanımıza alalım. Ben, gece gündüz dinlemem, kulaklarını hemen orada kesiveririm.”</p>

  <p>Gillot:</p>

  <p>“İnanmazsanız yemin ederim,” dedi.</p>

  <p>Genç Pardaillan cevap verdi:</p>

  <p>“Hayır, ben de yalan söylemediğine eminim. Pekâlâ, haydi gidelim. Gerekirse Konta anlatırım.”</p>

  <p>İhtiyar Pardaillan, dayı ile yeğenine döndü:</p>

  <p>“İkiniz de canınızı kurtardınız,” dedi. “Canınızı başkası alsın…”</p>

  <p>Gilles başını salladı:</p>

  <p>“Nasıl olsa Mareşal Damville bizi asar.”</p>

  <p>“Kendisine ne kadar bağlı olduğunuzu Mareşale ben bizzat söylemeyi vaat ediyorum.</p>

  <p>“Teşekkür ederim… Hayatımı ancak bu sayede belki kurtarabilirim.”</p>

  <p>Bu sırada Gillot ortadan kaybolmuştu. Anlaşılan dayısıyla yalnız kalmak istemiyordu. Pardaillan’lar da dışarı çıkınca Gilles bir fıçının üzerine oturdu ve başını ellerinin arasına alarak başına gelecek felaketi düşünmeye başladı. Yolda ihtiyar Pardaillan:</p>

  <p>“Acaba bu yeşil kapılı evde kim oturuyor?” diye sordu. “Herhalde Damville’in birkaç askeri de bulunacak. En iyisi gece olmasını beklemektir. Hücumda başarılı olmak için tedbirli davranalım.”</p>

  <p>“Hayır baba, böyle bir tehlike yoktur. Evde tek bir asker yok. Hem ben bu işte yalnız olmak isterim.”</p>

  <p>“Evi biliyorsun, öyle mi?”</p>

  <p>“Evet.. Ancak bu evin boş olduğunu sanıyorum.”</p>

  <p>“Garip şey… Şu halde işin içinde bir sır olacak.”</p>

  <p>“Evet baba… Ancak bu sır bana ait değil. Dünyada sizden sonra en fazla sevdiğim ve saydığım bir arkadaşıma aittir. Bunun için eve yalnız girmem gerekecek…”</p>

  <p>“Pekâlâ ben seni köşe başında beklerim.”</p>

  <p>“Hayır istemez. En iyisi burada ayrılmaktır. Belki beni birinin beklediğini görürlerse kapıyı açmazlar.”</p>

  <p>“O halde seni nerede bekleyeyim? Deviniere’de mi?.. Orası tehlikeli… Ah, insan nasıl Vuran Çekiç Meyhanesi’ni aramaz.”</p>

  <p>“İsterseniz beni Catho’nun yanında bekliyebilirsiniz… Çünkü kendine vermiş olduğunuz parayla Tiquetonne Sokağı‘nda yeni bir meyhane açtı.”</p>

  <p>“Ya öyle mi? İsmi nedir?”</p>

  <p>“Konuşan İki Ölü Meyhanesi.”</p>

  <p>“Bravo kadına!.. Demek sözümüzü tuttu. Ben hemen oraya gidiyorum.”</p>

  <p>Baba oğul ayrıldılar.</p>

  <p>Genç şövalye, La Hache Sokağı‘ndaki eve vardığı zaman ev yine her zamanki gibi derin bir sessizlik içindeydi. Kapıyı çaldığı halde açan olmadı. Bunun üzerine bir hamlede duvardan aşarak bahçeye girdi. İç kapıya varınca, bunun kilidini açmak için zorlamaya başladı. İşte tam bu sırada kapı birdenbire açıldı. Şövalye şaşkınlıkla karşısında beyaz elbiseler giyinmiş Alice’i gördü.</p>

  <p>Yüzü son derece sararmış ve bakışları acı bir mana almıştı. Boğuk ve acı bir sesle:</p>

  <p>“Mademki zorla içeri girmek kararındasınız. Çabuk giriniz…”</p>

  <p>Şövalye, genç kadını takip etti. Evvelce gelmiş oldukları odaya girince misafirine yer bile göstermeden:</p>

  <p>“Bana neden musallat oluyorsunuz?..” diye sordu. “Üç dört defadır gelip kapımı çalıyorsunuz. Açmadığıma bakarak artık buraya bir daha asla uğramamanız gerekirdi. Halbuki yine geldiniz. Burada, ölmek istemeyen zavallı bir kadından başka kimse yok. Onu niçin rahat bırakmıyorsunuz?”</p>

  <p>“Çok önemli bir iş beni buraya göndermiş olmasaydı sizi asla rahatsız etmezdim.”</p>

  <p>“Biliyorum, onun tarafından geliyorsunuz. Sizi Kont Marillac gönderdi. Çünkü Navarre Kraliçesinin ona her şeyi anlattığını biliyorum. Bunu tahmin ediyorum. Tabii Kont her şeyi öğrendi. Benim ne kadar rezil, ne kadar alçak bir insan olduğumu şimdi pek güzel biliyor. Yalnız bunu neden kendisi gelip bana söylemedi de bana hakaret etmek görevini size verdi. Doğrusu pek garip bir işi üzerinize almış bulunuyorsunuz…”</p>

  <p>Şövalye şaşırmıştı. Genç kadının sözlerinden bir şey anlamıyordu. Bir şey söylemek istedi. Fakat Alice ona imkân bırakmadı:</p>

  <p>“Bana hiçbir şey söylemeyiniz,” dedi. “Kontun bana söylemek üzere size ezberlettiği şeyleri biliyorum. Gidiniz, Konta söyleyiniz. Ben kendimi onun hayatından çekiyorum. Kendi cezamı, kendi kendime vereceğim. İşte hepsi bu kadar… Fakat niçin kendisi gelmedi de bu uğursuz haberi sizinle gönderdi? Evet, siz bir kara habercisisiniz. Daha duruyor musunuz? Kim bilir, eğer Kont kendi gelseydi belki kendisini inandırabilirdim. Fakat artık hiçbir ümit yok.”</p>

  <p>Jean Pardaillan nihayet kendini tutamayarak:</p>

  <p>“Hayır aldanıyorsunuz madam,” dedi. “Ben Kont Marillac tarafından gelmiyorum.”</p>

  <p>Rengi evvela beyazlaşan, sonra kızaran Alice:</p>

  <p>“Sizi o göndermedi mi?” diye kekeledi.</p>

  <p>“Hayır ben kendi hesabıma gelmiş bulunuyorum.”</p>

  <p>“Ne diyorsunuz? Ben de neler söyledim. Ah şu dilim…”</p>

  <p>“Korkmayınız madam. Bu sözleri sadece ben duydum ve onları hemen unuttum. Buna da sebep, duyduğunuz acının ne kadar büyük olduğunu ve dostum Kont Marillac’a ne kadar bağlı olduğunuzu görmem, anlamamdır. Bana inanınız. Ne yapmış olursanız olunuz, ne kadar büyük bir cinayet işlemiş olursanız olunuz, dostumu candan sevdiğinizi görüyorum ve ben bu sevginin güzel bir surette sonuçlanmasını sağlamak için elimden gelen her fedakârlığı yapmaya hazır bulunuyorum.”</p>

  <p>Alice bu sözleri dinledikçe yavaş yavaş kendisine geliyor ve gözleri bir ümit ışığıyla parlamaya başlıyordu.</p>

  <p>Şövalye devam etti:</p>

  <p>“Mademki siz Kontu seviyorsunuz, Kont da size son derece bağlıdır; her şey yoluna girer. Hayatında hata işlememiş bir insan var mıdır ki… Kontun kalbini iyice bildiğim için bana inanmanızı rica ediyorum.”</p>

  <p>“Bu sözleriniz bana âdeta yeni bir hayat veriyor Şövalye…”</p>

  <p>“Sadece hakikati söylüyorum.”</p>

  <p>“Size karşı duyduğum minnet hislerini anlatacak kelime bulamıyorum. Kont nerede?”</p>

  <p>“Daha Paris’e gelmedi. Fakat Paris’in birkaç saat uzağında bir yerdedir. Bilmem, duydunuz mu? Katoliklerle Protestanlar arasında kesin bir anlaşmaya varmak üzere iki taraf arasında bir konuşma cereyan ediyor. Kral, Catherine de Medicis, Navarre Kraliçesi hep oradadır. Konuşmalar başlayalı on beş gün oldu. Ben Kontu iyi tanırım. Eğer hakkınızda fena bir duygu besleseydi mutlaka bir fırsat bulur ve buraya gelebilirdi. Size soracağı şeyleri sorardı. Onun gelmemesi, hakkınızda beslediği duygularda bir değişiklik olmadığına işarettir.”</p>

  <p>“Evet, evet… Hakkınız var.”</p>

  <p>Alice tamamıyla değişmişti. O zaman şövalyeye karşı büyük bir dostluk göstermeye başladı:</p>

  <p>“Beni affediniz,” dedi. “Size, oturun bile demedim. Şimdi Laura, şarapla meyve getirsin.”</p>

  <p>“Hayır madam. Emin olunuz ki çok az vaktim var. İleride Kontla beraber şaraplarınızı içecek ve meyvelerinizi yiyecek zamanı bol bol bulacağımıza eminim. Fakat ben buraya önemli bir iş için geldiğimi söylemiştim.”</p>

  <p>“Evet, affediniz, unuttum… Her isteğiniz benim için bir emir olacaktır.”</p>

  <p>“Daha önce şunu söyleyeyim ki, ben de Kont gibi, ben de sizin gibi seviyorum.”</p>

  <p>“Ya, öyle mi? Bu genç kızın kim olduğunu öğrenebilir miyim?..”</p>

  <p>“Evet, fakat bilmem bana karşı gösterdiğiniz dostluk bu konuda bana yardım edecek kadar büyük müdür?”</p>

  <p>“Eğer elimden gelebilecek bir şeyse sizin için yapamayacağım fedakârlık yoktur.”</p>

  <p>“Benim sevdiğim kız, Jeanne de Piennes’in kızı Loise’dır.”</p>

  <p>“Loise de Montmorency mi?”</p>

  <p>“Evet…”</p>

  <p>Alice başını öne eğdi:</p>

  <p>“Meğer ben ne talihsizmişim…”</p>

  <p>Bembeyaz kesilen şövalye:</p>

  <p>“Ne var?” diye sordu. “Yoksa Loise’ın başına bir felaket mi geldi?..”</p>

  <p>“Hayır, hayır… Öyle bir şey yok… Ancak…”</p>

  <p>“Ancak…”</p>

  <p>“Maalesef, ana kız artık burada bulunmuyorlar.”</p>

  <p>“Demek Mareşal Damville onları buradan da alarak götürdü. Fakat emin olunuz ki, o elimden kurtulamayacaktır.”</p>

  <p>“Hayır, onları Mareşal götürmedi. Ben serbest bıraktım.”</p>

  <p>“Siz mi? Demek kurtuldular.”</p>

  <p>“Anlatayım… Bana gelip Kontun gittiğini söylediğiniz zaman, artık benim için her şey bitmişti. Kendimden nefret ettim ve hakikaten acınacak insanlar olan iki kadını kendi elimle serbest bıraktım. Böylece hayatımda belki ilk defa olarak insanca hareket ettim. Ne yazık ki, bu da faydasız oldu. Eğer kendilerini serbest bırakmamış olsaydım şimdi onları size vermek mutluluğuna kavuşabilecektim.”</p>

  <p>“Ne de olsa onların, Mareşalin pençesinden kurtulmuş olduklarını öğrenmek benim için bir saadettir. Fakat size, acaba nereye gideceklerini söylediler mi?”</p>

  <p>“Hayır.. Ne ben kendilerine bir şey sordum ne de onlar bir şey söylediler.”</p>

  <p>Şövalye bir dakika kadar düşünceye daldı. Sonra hafif bir sesle konuştu:</p>

  <p>“Size bir şey sormak istiyorum.”</p>

  <p>“Sorunuz.”</p>

  <p>“Loise’ın ağzından benim ismimi işittiniz mi?”</p>

  <p>“Hiçbir vakit…”</p>

  <p>Pardaillan başını önüne eğdi. Artık bu evde yapacak hiçbir işi kalmamıştı. Genç kadına veda ederek dışarı çıktı. Doğruca Konuşan İki Ölü Meyhanesi’nin yolunu tuttu. Louvre Sarayı‘nın civarına gelince bir gürültü duydu. Halk iki taraflı olarak dizilmiş, resmi kıyafetli Kral muhafızları sokağın iki tarafında yer almıştı. Şövalye, yanında bulunan birine, ne olduğunu sordu:</p>

  <p>“Haberiniz yok galiba… Kral, sarayına dönüyor,” cevabını aldı.</p>

  <p>Şövalye orada fazla durmayarak Tiquetonne Sokağı‘na doğru yürüdü.</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>