<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yirmi Dördüncü Bölüm</h1>

  <h2 class="sigil_not_in_toc">Pipeau Sahnede</h2>

  <p>Pardaillan’ın tevkif edildiği sabah Pipeau, efendisini kurtarmak için elinden geleni yapmıştı. Kavga sonucunda bir askerin boğulması, birçok baldırın kanaması ve elbisenin yırtılması, hep Pipeau’nun çelik dişlerinin eseriydi.</p>

  <p>Fakat baskın ani olduğu için Pardaillan da Pipeau da mağlup oldular. Zavallı Pipeau da bu kavgada bir parça hırpalanmıştı. Birkaç tekme yediği gibi kulaklarından biri de bir kılıç darbesiyle yarılmıştı.</p>

  <p>Şövalyenin içine atıldığı araba hareket edince, Pipeau da bunu sadakatle takip etmeye başladı. Bu suretle Bastille’e kadar geldi. Hatta arabayı takiben içeriye de girmek istediyse de nöbetçiler bırakmadılar. Birkaç taşla kendisini kaçırdılar. Daha sonra da kapı kapandı. Bunun üzerine birçok defa acı acı uludu.</p>

  <p>Fakat buna da hiç kimse aldırmayınca bu sefer Bastille’in etrafını dolaşmaya koyuldu. Hareketinden, küçük bir delik, bir kapı aradığı belliydi. Fakat hiçbir şey bulamayınca yeniden eski yerine döndü. O zaman yüksekçe bir tümseğe oturup burnunu havaya kaldırdı. Efendisinin konulduğu siyah kuleden gözlerini ayırmaz oldu.</p>

  <p>Birçok defa çocuklar kendisine musallat oldularsa da o yine yerinden ayrılmadı ve akşama kadar orada kaldı.</p>

  <p>Akşam olup ta karnı adamakıllı acıkınca o zaman bir içgüdüyle otele doğru koştu. Evvela lokantaya girerek etrafı gözden geçirdi. Aradığını bulamayınca merdivenlere saldırdı. Fakat Pardaillan’ın odasını boş bulunca tekrar aşağı indi ve doğru Usta Landry’nin mutfağına girdi.</p>

  <p>Landry bu sırada bir tavuğu ayıklamakla meşguldü. Köpeği görünce:</p>

  <p>“Yine mi geldin, sarhoşun köpeği!” diye homurdandı.</p>

  <p>Köpek hiçbir harekette bulunmayarak, durduğu yere çöktü. Landry devam etti:</p>

  <p>“Sen eve ve mutfağa nezaret eden, çalınacak ve yenecek şeyleri koruyan namuslu köpeklerden değilsin. Sende terbiye, nezaket denilen şeyden eser yok. Öyle ya, efendin nasılsa sen de öylesin. Efendin neydi? Bir serseri, bir hırsız, bir soysuz… Az daha beni de öbür dünyaya gönderecekti. Sen de onun gibi olduğundan, kaç defa seni burada hırsızlık yaparken yakalamıştım.”</p>

  <p>Landry sesini gittikçe şiddetlendiriyordu. Buna mukabil köpek lakayt tavrını bozmuyordu.</p>

  <p>“Efendin olacak zorba herif, otelimde zorla oturduğu müddetçe sana karşı yalandan bir dostluk gösteriyordum… ‘Gei Pipeau, git Pipeau!’, ‘Ne kadar da zeki!’, ‘Dur, sana şu güvercinin kemiklerini vereyim,’ filan derdim. Fakat içimden de küfürleri savururdum. Nihayet, çok şükür bu heriften kurtuldum. Şimdi de sıra senden kurtulmaya geldi. Anlıyor musun? Haydi buradan defol git!.. Lubin, şuradan bir şiş getir!.. Yahut dur, şunun karnına bir tekme indireyim.”</p>

  <p>Landry böyle diyerek gerildi ve bütün kuvvetiyle ayağını köpeğe doğru salladı:</p>

  <p>Aynı anda bir havlama ve bir feryat duyuldu. Köpeğin yıldırım gibi kapıdan çıkıp gittiği görüldü. İçeri girenler, Usta Landry’yi sırtüstü yerde buldular. Usta, köpeğe tekmeyi vurayım derken, köpek yana sıçramış ve tekmesi boşa giden otelci sırtüstü yere düşmüştü. Pipeau mutfaktan çıkarken, az evvel Usta Landry’nin elinde bulunan tavuğu da beraber götürmeyi ihmal etmemişti.</p>

  <p>Pipeau zengin bir müşteri için hazırlanan bu nefis tavuğu mükemmel surette yemiş, böylelikle kendisine bir ziyafet çekmişti.</p>

  <p>Ondan sonra günler geçti. Zavallı köpek, şuradan, buradan aşırdığı yiyecek şeylerle karnını doyuruyor, fakat günün en büyük kısmını Bastille Hapishanesi’nin karşısında beklemekle geçiriyordu. Sokaklarda gezmekten tüyleri çamurlara bulanmış, adamakıllı da zayıflamıştı.</p>

  <p>Aradan on gün kadar bir zaman geçti. Bir gün yine Pipeau, Bastille’in karşısında oturuyor ve siyah kuleye hazin hazin bakıyordu.</p>

  <p>Birdenbire yanakları titredi. Gözleri parlayarak ve kuyruğunu yavaş yavaş kımıldatarak doğruldu.</p>

  <p>Köpek bir şey görmüştü. Gözlerini kırpmadan ve hiçbir harekette bulunmadan dikkatle o noktaya bakıyordu.</p>

  <p>Bu sırada görülen çehre, pencereye doğru yaklaştı. Köpek bu sefer gördüğü şeyi tanıdığını ifade eden bir sesle kesik kesik üç defa havladı. Bu suretle kendisini belli etmek istiyordu.</p>

  <p>Köpek deli gibi olmuştu. Durmadan havlıyor, sevincinden kendisini yerden yere atıyordu.</p>

  <p>Onun bu hali ve kendisini belli etmesi penceredekinin de dikkatini çekmişti. Bunun üzerine kuvvetli bir ses duyuldu:</p>

  <p>“Pipeau!..”</p>

  <p>Köpek bu sese yeni bir havlamayla cevap verdi. Böylece âdeta “hazırım” demek istiyordu.</p>

  <p>Gürültüyü duyan nöbetçiler koştular. Tutuklulardan birinin köpekle konuşması(!) nöbetçileri telaşa düşürmüştü.</p>

  <p>Ne oluyordu?..</p>

  <p>Aynı anda küçük pencereden kuvvetle fırlatılan beyaz bir şey köpeğin azıcık önüne düştü. Bu beyaz şey, bükülmüş ve bir taşa bağlanmış bir kâğıttı. Herhalde tutuklu, dışarısıyla muhabere etmek istiyordu. Bu kâğıtta mühim şeyler yazılı olmalıydı. Nöbetçiler kâğıdı almak için koştular.</p>

  <p>Fakat geç kalmışlardı.</p>

  <p>Pipeau yıldırım gibi koşmuş ve kâğıdı kaptığı gibi alabildiğine kaçmaya başlamıştı. Bunu gören nöbetçiler, avazları çıktığı kadar:</p>

  <p>“Tutunuz! Tutunuz!” diye bağırmaya ve peşinden koşmaya başladılar.</p>

  <p>Pipeau rüzgâr gibi gidiyordu. Nöbetçiler kendisini tutmak için büyük gayret sarf ediyorlardı. Fakat köpeğe yetişebilmelerine imkân yoktu; çünkü o kadar hızlı koşuyordu. Epeyce koştuktan sonra nefes nefese kaldılar. Hâdiseyi görüp de toplanan halka durumu anlattılar:</p>

  <p>“Tutuklulardan biri, dışarıya köpekle mektup gönderiyordu. Peşinden koştuk. Fakat köpeği yakalayamadık. Gidip müdüre haber verelim…” diye geriye, Bastille’e döndüler. Bu tutuklunun Pardaillan olduğunu tanımışlardı.</p>

  <p>Pipeau’ya gelince, kendisini kovalayanlardan kurtulduğunu anlar anlamaz, soluk soluğa durdu. Sonra ağzında götürdüğü kâğıdı yere bırakarak bunun yenir bir şey olup olmadığını anlamak için kokladı. Ondan sonra dolaşık yollardan yavaş yavaş yürüyerek Bastille’e doğru yollandı.</p>

  <p>Tesadüfen oradan geçen bir adam, yerde itinayla katlanmış ve iple bağlanmış kâğıdı görünce aldı ve açtı. Fakat kâğıt bomboştu. Üzerinde ne bir yazı ne de herhangi bir işaret vardı…</p>

  <p class="yildiz"><img alt="bsg-07" src="../Images/bsg-07.jpg"/></p>
</body>
</html>