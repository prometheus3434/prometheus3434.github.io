<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>On Birinci Bölüm</h1>

  <h2 class="sigil_not_in_toc">Pardaillan’ın Hayatı</h2>

  <p>Bu genç Jean de Pardaillan, üç seneden beri Deviniere Oteli’nin en üst katında Saint-Denis Sokağı‘na bakan, oldukça geniş ve güzel bir odada oturuyordu. 20 yaşlarında, uzun boylu, çevik; fakat beş parasız bir gençti. Yaz, kış daima kül renginde kadife bir elbise giyiyordu. Başında da bir yanına bir horoz tüyü takılmış yuvarlak bir şapka bulunuyordu. Ayaklarında kocaman mahmuzlar takılı boz renkte çizmeler ve belinde de kayışı eskimiş uzun bir kılıç göze çarpıyordu.</p>

  <p>Bu gösterişsiz kıyafetine rağmen onda bir kibarlık, bir sevimlilik göze çarpıyordu.</p>

  <p>Şövalye de Pardaillan’ın en çok tanıdığı yerler Saint-Denis ve Temple sokaklarıyla Saint-Antoine Meydanı ve Mauvais-Garçon sokaklarındaki küçük meyhanelerdi. Bu, bir şeyden korkmaz, sevimli ve hırçın delikanlı, genellikle kadınların çok hoşuna gidiyordu.</p>

  <p>Pardaillan’a gelince, o bu bakışların farkında bile olmadan mahmuzlarını şıngırdatarak genç bir kurt gibi sokakları dolaşıyordu. Polisler kendisine çok önem veriyorlar ve bir işin içinde rol oynamışsa onu tatlılıkla ele geçirmeye çalışıyorlardı. Bütün bu mahalle ve civar serseriler, bu fevkalade kuvvetli, kılıç oynatmakta çok usta ve gözü bir şeyden yılmaz delikanlıya çok hürmet ediyorlardı. Pardaillan bunlara da kıymet vermiyordu. Onun için dünyada kıymet ifade eden üç şey vardı:</p>

  <p>Galaor, Pipeau, Giboulee…</p>

  <p>Galaor bir at, Pipeau bir köpek ve Giboulee de bir kılıçtı…</p>

  <p>Altı ay kadar evvel bir gün, babası, oğlu Jean’u yanına çağırmıştı. Baba oğul, iki seneden beri bu otelde oturuyorlardı.</p>

  <p>İhtiyar asker:</p>

  <p>“Sana veda etmek istiyorum. Ben gidiyorum,” demişti.</p>

  <p>“Nereye gitmek istiyorsunuz?”</p>

  <p>“Orası belli değil. Seni de beraber götürmek isterdim. Fakat benimle gelmek isteyeceğini zannetmiyorum. Bu hususta ısrar da edemem. Paris büyük bir yerdir. Seni de tam istediğim gibi yetiştirdim. Fransa’da seni alt edebilecek bir silahşorun bulunabileceğini pek ummam! Belki Paris’te kalmayı, talihini burada denemeyi istersin.”</p>

  <p>Genç Pardaillan kızardı. Bunu gören babası devam etti:</p>

  <p>“Görüyorum ki, burada kalmayı tercih ediyorsun. İşte ben de onun için sana veda etmek istiyorum.”</p>

  <p>“Neden gitmek kararını verdiniz?”</p>

  <p>“Bir sürü sebep var. Bir defa, içimde dövüşmek, savaşmak isteği yanıyor. Paris’te kalmaktan pek sıkıldım. Biraz dolaşmak istiyorum.”</p>

  <p>Belki de ihtiyar askere bu kararı verdiren sebep başka idi. Fakat bunu söylemiyordu. Sözüne devam etti:</p>

  <p>“Belki de ebedi olacak olan bu ayrılığımızda sana öğütten başka bir şey bırakamayacağım için çok üzgünüm. Fakat öğütlerimi tutacak olursan herhalde ileride kazançlı olursun…”</p>

  <p>Genç adam gözyaşlarını zaptetmeye muvaffak olamadı. Babası saçlarını okşadı:</p>

  <p>“Her şeyden önce vicdanını temiz tut, oğlum! Eğer ben böyle yapsaydım serseri olmazdık. Bir cinayet, ikimizi de perişan etti.”</p>

  <p>“Bir cinayet mi?”</p>

  <p>“Cinayet yahut ahmakça bir davranış… İkisi de bir… Bunu da yapan benim.”</p>

  <p>“Siz mi? Alay mı ediyorsunuz baba?”</p>

  <p>“Dinle, oğlum. Hayatta bin bir macera geçirdikten sonra nihayet senin de istikbâlini temin edecek sakin bir hayata kavuşmuştum. Yemek, içmek boldu. Gayet namuskârane yaşıyordum. Bir gün bir olay oldu…”</p>

  <p>“Nasıl bir olay?..”</p>

  <p>“Yanında çalıştığım adam bana bir görev verdi. Bu görev, küçük bir çocuğu kaçırmaktan ibaretti. Bu basit işe mukabil tam üç bin altın değerinde bir elmas hediye etti. Bu kaçıracağım çocuğu bir süre de muhafaza edecektim. Mukavelemizin bir şartı daha vardı ki, bunu sana söylemiyorum. Çünkü ilk andan itibaren buna itaat etmemeye karar vermiş bulunuyordum.”</p>

  <p>“Sonra baba?..”</p>

  <p>“Sonrası basit… Çocuğu, bana verilen emrin aksine annesine teslim ettim. Elması da annesine bıraktım. İşte bu yüzden tam on altı senedir sefalet ve serserilikle ömür geçiriyoruz. Şimdi beni dinle…”</p>

  <p>“Dinliyorum babacığım.”</p>

  <p>“Evvela erkeklere inanma… Bir kimseyi suda boğulurken görürsen hemen oradan uzaklaş. Bir sokak köşesinde hırsızların ve cânilerin bir adama saldırdıklarını görürsen hemen başka yola sap… Bir adam sana, ben senin dostunum, derse ona senden nasıl bir fenalık istediğini sor… Sana bir adam, iyilik yapmak isterse hemen zırhlı gömleğini giyin… Eğer seni biri imdada çağırırsa kulaklarını tıka… İşte sana öğütlerim… Bunları unutmayacağına yemin ediyor musun?..”</p>

  <p>“Ediyorum…”</p>

  <p>“Kadınlara gelince, onlara da hiç inanma! En güzel görünen, en iyi görünen kadınlar bile yalancı ve hilekârdırlar. Boynuna dolanacak olan kollar, en zayıf anında seni boğmaya kalkışacaktır. Bunu katiyen unutmaman lazımdır… Onun için sen de hiçbir kadına gönlünü kaptırma… Onlardan daima uzak yaşa… Bunu vaat ediyor musun?”</p>

  <p>“Vaat ediyorum!”</p>

  <p>“Ondan sonra kendi nefsine de katiyen güvenme! Merhamet, sevgi nedir bilme… Bütün bu zayıf hisler hakikaten insanlar için birer tuzaktır. İleride bu yüzden senin de başın belaya girer. Ufak bir azim… Birkaç sene sonra sen de diğer insanlar gibi merhametsiz, zalim ve hodbin olabilirsin. O zaman hayatının sonuna kadar rahat edersin. Sözlerimi tutacak mısın?”</p>

  <p>“Tutacağım baba…”</p>

  <p>“Sana Giboulee’yi bırakıyorum. Bu kılıç senin en çok güvenebileceğin dostun olacaktır. Ondan başka hiç kimseye itimat etme…”</p>

  <p>“Etmeyeceğim!”</p>

  <p>“O halde rahat rahat sana veda edebilirim.”</p>

  <p>“Yolun açık olsun babacığım!”</p>

  <p>Yola çıktılar. Oğlu babasını Paris’in dış mahallelerine kadar götürdü. Burada baba oğul birbirlerine veda ettiler. Ondan sonra ihtiyar asker, atına atladığı gibi dörtnala uzaklaştı, gitti.</p>

  <p>Jean, babasının arkasından çok ağladı. Çok gözyaşı döktü. İşte Giboulee’ye bu şekilde mâlik oldu.</p>

  <p>Babasının hareketinden on on beş gün sonra bir gün Seine Nehri’nin kenarlarında dolaşırken, yaramaz çocukların suya atıp boğmak niyetiyle bir köpeğin ayaklarını bağladıklarını gördü. Hemen atıldı. Çocukları döverek uzaklaştırdı. Ve köpeği kurtardı. Kendi kendine: “Babam, boğulmak üzere bulunan bir insan görürsem onu kurtarmamamı söylemişti. Köpekler için aynı şeyi söylemediği için babamın sözünü bozmamış oluyorum,” diye düşündü.</p>

  <p>Canını kurtardığı bu köpek, şövalyenin peşinden ayrılmaz oldu. Zaten kendi boğazını doyurmaktan aciz olan genç şövalyeye bir de bu köpek musallat olmuştu. Kaç defa kovmak istediyse de muvaffak olamadı. Bunun üzerine onu da yanına aldı. İşte köpeği Pipeau’nun hikâyesi de budur.</p>

  <p>Pardaillan, oturduğu odadan da memnun değildi. Burada içini kasvet basıyordu. Bir gün otelin arka tarafına bakan odalardan birinin kapısını açık buldu, içeri girdi. Burası daha havadar, mobilyaları daha güzel bir oda idi. Beğenerek kendi kendine: “Buraya yerleşirim,” diye düşündü. Pencerenin yanına yaklaştı. Dışarıya baktı. Tam bu sırada gözleri karşıdaki bir pencereye takılıp kaldı. Karşı evin en üst katında, tavanarası penceresinde son derece güzel bir genç kız başı görmüştü. Bunu tanıdı. Bazı defalar civar sokaklarda annesinin yanında yürürken görmüştü.</p>

  <p>Bu sırada kız da başını kaldırdığından göz göze geldiler. Ve göz göze gelmeleriyle kızın gülerek kaçması bir oldu.</p>

  <p>Genç Pardaillan sanki olduğu yere mıhlanmıştı. Belki bir saat hiç vaziyetini değiştirmeden öylece durdu. Eğer bu sırada otelci içeri girmeseydi daha da duracaktı.</p>

  <p>Kırk yaşlarında kadar kısa boylu, şişman bir adam olan otelci Landry, şövalyeyi selamladı:</p>

  <p>“Oturmakta olduğunuz karanlık odadan memnun olmadığınızı bana birkaç defa söylemiştiniz.”</p>

  <p>“Evet!” Onun için bugünden itibaren bu odaya naklediyorum.”</p>

  <p>“Fakat bu oda bana senede 50 altın kira getirir.”</p>

  <p>“Orası beni âlâkadar etmez.”</p>

  <p>“Şimdi asıl mevzua gelelim. Babanız iki sene evvel otelime indiği zaman kirayı her ay, muntazaman vereceğini söylemişti.”</p>

  <p>“Bunu hatırlıyorum.”</p>

  <p>“Fakat sonra hadiseler söylediği gibi cereyan etmedi. Hiçbir otelci üç ay bile kirasız oda vermeye razı olamazken ben tam altı ay tahammül ettim.”</p>

  <p>“Bu sizin şerefinizi artırır. Peki muhterem babam ne yaptı? Tahmin ederim ki borcunu ödemiştir…”</p>

  <p>“Hayır, babanız beni sopayla kovaladı.”</p>

  <p>“Herhalde kibar bir şövalyeden para istemenin ne kadar büyük bir hakaret olduğunu öğrenmişsinizdir…”</p>

  <p>“Evet! Evet! Fakat itiraf edeyim ki babanız bu arada otelime birçok hizmette de bulunmaktan geri kalmadı. Lokantamı koruyor ve bazen kendini bilmez sarhoşların lokantama zarar vermemeleri için kendilerini tuttuğu gibi sokağa fırlatıyordu.</p>

  <p>“Bu durumda yanılmıyorsam siz babama borçlu bulunuyorsunuz… Fakat zararı yok, size kredi açıyorum.”</p>

  <p>Hiddetten kıpkırmızı kesilen Landry’nin rengi birden yeşile döndü. İki dakika süreyle burnundan soludu ve nihayet:</p>

  <p>“Herhalde şaka ediyorsunuz…” dedi.</p>

  <p>Genç Pardaillan oralı bile olmadan:</p>

  <p>“Şeytan götürsün sizi. Ne istediğinizi hemen söyler misiniz?” dedi.</p>

  <p>“Şövalye, ya babanızın iki senedir ödemeyi unuttuğu kirayı verirsiniz ya da otelimi terk eder gidersiniz!</p>

  <p>“Son sözünüz bu mu?”</p>

  <p>“Evet! Derhal odamı boşaltınız!”</p>

  <p>Genç Pardaillan sükûnetle ayağa kalktı. Odanın bir köşesinde bulunan bir değneği eline geçirdi. Sonra otelcinin kollarından birini tutup bükerek kendisini dövmeye başladı:</p>

  <p>“İyi evlat babasını taklit edermiş. Ben de sizi bir güzel döveyim,” diye konuşuyordu.</p>

  <p>Fakat otelci öyle bağırmaya başladı ki, bir dakika zarfında başta karısı olmak üzere otelde bulunan bütün garsonlar, çamaşırcılar, aşçılar odaya doldular.</p>

  <p>Pardaillan işin iyi gitmediğini görünce şişman otelciyi zorla pencereye sürükledi. Ve kollarından tutarak kendisini boşluğa salıverdi. Sonra hizmetçilere dönerek:</p>

  <p>“Hepiniz dışarı çıkınız! Yoksa şimdi efendinizi sokağa atarım,” dedi.</p>

  <p>Korkusundan ölmek derecesine gelen otelci de yalvardı:</p>

  <p>“Haydi dışarı çıkın! Yoksa herif beni öldürecek!.. Merhamet ediniz muhterem şövalye!”</p>

  <p>Hizmetçiler dışarı çıkmışlar, içeride yalnız Madam Landry kalmıştı. Pardaillan sordu:</p>

  <p>“Uzlaştık, değil mi? Bir daha kira için canımı sıkmayacaksınız.”</p>

  <p>“Asla, asla!”</p>

  <p>“Bana, şimdi bulunduğumuz şu odayı vereceksiniz. Bunda da mutabıkız, değil mi?”</p>

  <p>“Evet, evet, mutabıkız.”</p>

  <p>“Pekâlâ öyleyse!..”</p>

  <p>Şövalye, korkusundan tir tir titreyen otelciyi içeri çekti. Baygın bir halde kendisini bir koltuğa atan otelciyi ayıltmak için karısı şakaklarını ovmaya başladı. Ve genç şövalyeye tatlı bir bakışla bakarak:</p>

  <p>“Ah şövalye, beni ne kadar korkuttunuz!” dedi. “Eğer zavallı kocamı aşağıya atsaydınız hemen ölürdü.”</p>

  <p>Şövalye gülümsedi. Bir iki dakika sonra da otelci kendine gelmiş bulunuyordu. Aralarında şöyle bir mukavele akdedildi. Pardaillan bu odada oturacak, aşağıdaki lokantada da yemek yiyecek, buna mukabil, bazı defalar lokantaya serseriler yahut sarhoşlar gelecek olursa onları dışarı atacaktı… Pardaillan, şartları kabul etti.</p>

  <p>Genç Pardaillan, bir akşam, birkaç serseri arkadaşıyla küçük bir meyhanede içki içmiş, oldukça sarhoş bir halde sokağa çıkmıştı. Dudaklarından gayriihtiyari, aşk ve kadın ifade eden şiirler dökülüyordu. Kendi kendine:</p>

  <p>“Ne oluyor? Yoksa ben de âşık mı oluyorum? Ey, babamın öğütleri, neredesiniz? Kadınlara güvenmemeli. Fakat onun ne kadar güzel, ne kadar tatlı bakışları var!” diye sayıklayarak yürürken, uzaktan feryatlar yükseldi:</p>

  <p>“İmdat! Can kurtaran yok mu?”</p>

  <p>“Yakalayın serseriyi! Adam öldürüyorlar!”</p>

  <p>“Polis!..”</p>

  <p>Şövalye: “Hemen geri dönmeliyim,” diye söylendi; “babamın öğüdü böyle…”</p>

  <p>Buna rağmen bacaklarının bütün kuvvetiyle olay yerine koştu. Gayet tenha olan bu sokakta on kadar serseri, iki atlının etrafını çevirmiş bulunuyordu, ihtiyar bir hizmetçiye benzeyen ve ayrıca elinde bir at tutan adama, serseriler pek önem vermiyorlar, kendisini şiddetle müdafaa eden diğer adamla boğuşuyorlardı. Polisler bu serserilerden ürktükleri için imdada koşacak yerde, neredeyse sıvışacaklardı. Yabancı kendisini iyi koruyordu. Fakat on kişi karşısında ne yapabilirdi? Hiç… Adamlar kendisini bir köşeye sıkıştırmışlar, atından düşürmeye çalışıyorlardı.</p>

  <p>Pardaillan haykırdı:</p>

  <p>“Korkmayınız, yardımınıza geldim!”</p>

  <p>Pardaillan ilk hamlede iki serseriyi enselerinden yakalayıp kafalarını birbirine çarptı. İkisinin de burnundan kan boşandı. Sonra bunları ayırarak kafalarıyla diğer iki serserinin kafasına çarptı. Sonra sağa sola, her biri bir adamı deviren şiddetli yumruklar savurdu. Böylelikle serserileri çil yavrusu gibi dağıttı. Ondan sonra bir hamlede kılıcını çekerek atlının önünde durdu ve:</p>

  <p>“Bir adım atan cehennemi boylar!” diye haykırdı.</p>

  <p>Serseriler, Pardaillan’ı tanıdıkları için olacak ki en ufak bir mukavemette bile bulunmayarak karanlık sokaklara daldılar ve kaybolup gittiler.</p>

  <p>Atın üzerindeki adam bunun üzerine:</p>

  <p>“Tanrı sizden razı olsun, hayatımı kurtardınız!..” dedi</p>

  <p>“Hayatınızı kurtardım, ama babamın sözünü de tutmamış oldum.”</p>

  <p>“Ne demek istiyorsunuz?”</p>

  <p>“Babam bana, ‘Bir kavgaya rastlarsan hemen oradan kaç,’ demişti. Neyse bir defa oldu.”</p>

  <p>“Bana yaptığınız iyiliği karşılıksız bırakmak istemem. Ne istersiniz?”</p>

  <p>“Bir şey istemem!”</p>

  <p>“Olmaz! Durun size şu hizmetçimin yedeğinde bulunan atı hediye edeyim. Sizin gibi bir kahramana bir at lazımdır. Atın ismi Galaor’dır. Çok kıymetli bir attır.”</p>

  <p>Pardaillan dayanamadı:</p>

  <p>“Pekâlâ öyleyse, atı kabul ediyorum,” diyerek hizmetçinin yanına getirdiği ata bir sıçrayışta biniverdi.</p>

  <p>Meçhul adam hareket etmişti. Pardaillan onu takibe hazırlanan hizmetçisine yaklaştı:</p>

  <p>“Bu adam kimdir?” diye sordu.</p>

  <p>“Bu zat Mareşal de Damville, Monsenyör Henri de Montmorency’dir.”</p>

  <p class="yildiz"><img alt="bsg-04" src="../Images/bsg-04.jpg"/></p>
</body>
</html>