<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Otuz İkinci Bölüm</h1>

  <h2 class="sigil_not_in_toc">İhtiyar Pardaillan</h2>

  <p>Bu olaylardan iki ay kadar önce soğuk bir akşam iki adam, Angers civarında Ponts-de-Ce Hanı‘na inmiş bulunuyordu. Bunlardan biri, bölüğüne katılmak için yola çıkan bir yüzbaşıya, diğeri de onun emir erine benziyordu. Yüzbaşıya benzeyen adam, Bordeaux’dan gelerek acele Paris’e gitmek isteyen Mareşal Damville idi. Kimsenin gözüne çarpmamak için böyle giyinmiş bulunuyordu. Aynı zamanda bu handa birisiyle randevusu vardı.</p>

  <p>Emir eri sık sık dışarı çıkarak Angers yoluna bakıyordu. Akşam üzeri hancı kapıyı kapatmak isteyince, yüzbaşı buna engel oldu. Bir adamın geleceğini, onu beklemekte olduğunu söyledi.</p>

  <p>Nihayet gece karanlığında bir atlı, hanın önünde durdu.</p>

  <p>Bekledikleri adam bu idi. İçeri girince Damville ile bir odada yalnız kaldılar. Damville, yeni gelene sordu:</p>

  <p>“Angers Şatosu’ndan geliyorsunuz, değil mi?”</p>

  <p>“Evet efendim!”</p>

  <p>“Dük tarafından söylenecek bir sözünüz var mı?”</p>

  <p>“Hangi Dük?..”</p>

  <p>“Son günlerde şatoyu ziyaret eden Dük…”</p>

  <p>“Lütfen, ismini söyler misiniz?”</p>

  <p>“Dükün mü?”</p>

  <p>“Evet!..”</p>

  <p>“De Guise…”</p>

  <p>“Şimdi anlaştık muhterem Mareşal. Takip edildiğimiz için bu kadar ihtiyatlı davrandığımdan dolayı beni affediniz…”</p>

  <p>“Pekâlâ, pekâlâ Guise hâlâ Angers’te mi?”</p>

  <p>“Hayır, üç gün önce Paris’e gitti!”</p>

  <p>“D’Anjau?..”</p>

  <p>“O da dün gitti!”</p>

  <p>“Aralarında bir anlaşma oldu mu?”</p>

  <p>“Zannetmiyorum.”</p>

  <p>“Henri de Guise’den bazı emirler getirdiniz mi?”</p>

  <p>“Evet efendim!”</p>

  <p>“Nedir?..”</p>

  <p>“Martın otuzuncu günü akşamı saat yirmi bir otuzda Paris’te Saint-Denis Sokağı‘nda Deviniere Oteli’nde bulunacaksınız…”</p>

  <p>“Anladım.”</p>

  <p>“Maskeli olacaksınız. Başınızda kırmızı bir tüy bulunacak… İçeri girince, şair Ronsard’ı soracaksınız.”</p>

  <p>“Hepsi bu kadar mı?”</p>

  <p>“Evet… Artık gidebilir miyim? Kaybolmam, kimsenin gözüne çarpmamam lazım…”</p>

  <p>“Gidebilirsiniz.”</p>

  <p>“Sizden bir ricam var!”</p>

  <p>“Nedir?”</p>

  <p>“Her ne kadar Dük d’Anjou’nun emrinde çalışıyorsam da, Henri de Guise’e son derece sadık olduğumu kendilerine tekrarlarsanız minnettar kalırım.”</p>

  <p>“Her yerde hizmetinizde bulunmakla iftihar edecek olan Maurevert…”</p>

  <p>Adam, Damville’i selamladıktan sonra yanından çıktı. Birkaç saniye sonra handan ayrılan bir atın gittikçe zayıflayan nal sesleri duyuldu.</p>

  <p>Mareşal Damville, kendi kendine:</p>

  <p>“İşte hilekârın biri,” diye söylendi. “Guise böyle adamları nasıl kullanıyor? Bugün efendisine ihanet ettiği gibi yarın da bize ihanet etmekten çekinmez. Bunu Düke söylemeliyim. Şimdi Deviniere Oteli’ne gitmek lazım geliyor. Oraya gideceğim.”</p>

  <p>Deviniere Oteli’nde geçen olayları daha önce nakletmiştik.</p>

  <p>Maurevert gittikten sonra emir eri, Mareşalin yanına çıktı:</p>

  <p>“Yolumuza devam edecek miyiz?” diye sordu.</p>

  <p>“Hayır, geceyi burada geçireceğiz. Yarın sabah şafakla yola çıkarız. Şimdi karnım acıktı. Bana çabuk yemek getir.”</p>

  <p>Emir eri çekildi. Tam bu sırada Henri de Montmorency’nin kulağına birtakım tartışma sesleri geldi.</p>

  <p>Hancı:</p>

  <p>“Sana, atını oraya koymayacaksın diyorum. Ben hancı değil miyim? Burada ben emir veririm!”</p>

  <p>“Ben de sana, atım orada rahattır diyorum.”</p>

  <p>Henri titreyerek:</p>

  <p>“Tanıdık bir ses…” diye mırıldandı.</p>

  <p>Hancı:</p>

  <p>“Bu ahır, senyörlerin atlarına mahsustur, anladın mı?”</p>

  <p>“Ben de sana diyorum ki, atımı gösterdiğin inek ahırına koymayacaksın.”</p>

  <p>“Sersem dilenci, kendini gece yarısı sokağa mı attıracaksın?..”</p>

  <p>“Galiba bir sopa yemek istiyorsun.”</p>

  <p>“Ben mi sopa yiyeceğim? Vay serseri vay!”</p>

  <p>“Şarap fıçısı herif… Kafamı kızdırma, sana pahalıya ödetirim!..”</p>

  <p>“Ne diyorsun? Bir han sahibine böyle sözler söylemenin cezasını şimdi sana gösteririm.”</p>

  <p>Tartışmanın sonu birtakım küfürler ve hiddetli bağrışmalarla kesildi. Sonunda sadece bazı inlemeler duyulmaya başladı.</p>

  <p>Henri gürültüyü duyunca odasında daha fazla duramayarak aşağı koştu. Hanın avlusunda bir adam, hancıya müthiş bir dayak atıyordu. Hancı imdadına koşulduğunu görünce:</p>

  <p>“Koşunuz, adam öldürüyorlar,” diye çığlığı bastı.</p>

  <p>Dayak atan adam karanlıkta bir asilzadenin yaklaştığını fark edince durdu:</p>

  <p>“Kılıcınızdan ve tavrınızdan bir asilzade olduğunuzu anlıyorum. Sizi bu kavganın sebebi için hakem tayin edelim…”</p>

  <p>Mareşal Damville, başıyla bir kabul işareti yaptı. Adam devam etti.</p>

  <p>“Bu terbiyesiz herif, atımı bulunduğu yerden çıkarmak ve inek ahırına sokmak istiyor.”</p>

  <p>Hancı da soluk soluğa:</p>

  <p>“Ahır ancak üç at alabilir. Orayı senyörün binek ve yedek atlarıyla emir erinin atları dolduruyor,” diye cevap verdi. Yabancı adam, hancının sözlerine aldırmadan konuştu.</p>

  <p>“Üç atın sığdığı yere dört at da sığabilir. Doğru söylemiyor muyum? Sonra atım çok cins bir hayvandır. Onu size göstermek isterim, görün ne kadar güzel ve iyi bir hayvandır.”</p>

  <p>Hancı:</p>

  <p>“Cins bir hayvan mı? Şaşarım aklına…” diye atıldı ama yabancı aldırmadan devam etti:</p>

  <p>“Onun sözlerine bakmayın. Hey, buraya bir ışık verin.”</p>

  <p>Hancı da, haklı olduğunu göstermek gayretiyle hemen ışığı getirtti. Henri ışığı alarak evvela adamın yüzünü aydınlattı. Ve derhal tanıdı. Dudaklarının arasından:</p>

  <p>“Aldanmamışım. Oymuş,” diye mırıldandı.</p>

  <p>Aynı zamanda ahırın kapısı açılmıştı. Ahırda kendi atının yanında bağlanmış, son derece zayıf, kemikleri çıkmış, iskelet haline gelmiş, yüksek, kuru kafalı bir at gördü. Hâlinden günlerce aç kaldığı belli oluyordu. Bununla beraber kuvvetli ve dayanıklı bir hayvan olduğu da anlaşılıyordu.</p>

  <p>Yolcu devam ediyordu:</p>

  <p>“Bakınız şu nazik kafaya… Şu parlak tüylere, şu ince bacaklara bakınız… Hiç böyle cins bir hayvanın bir inek ahırında yatması doğru olur mu? Siz söyleyin…”</p>

  <p>Asilzade o zaman konuştu:</p>

  <p>“Hakkınız var Şövalye de Pardaillan!.. Atınız hakikaten değerli!”</p>

  <p>Yolcu hayret içinde, ağzı açık kaldı. Az daha haykıracaktı. Beriki bir işaret yaptı:</p>

  <p>“Yerinde olan isteğinizi hancı kabul ediyor. Size gelince, benimle beraber yemek yemeyi kabul ederseniz çok memnun kalırım.”</p>

  <p>İhtiyar Pardaillan, cevap vermeden kendisini takip etti. Mamafih odaya girince, her zamanki ihtiyatlı vaziyetini almakta gecikmedi. Sol elini kılıcının kabzasından ayırmadan:</p>

  <p>“Sizi sıhhatte gördüğümden dolayı çok memnun kaldım,” diye konuştu.</p>

  <p>“Ben de… Fakat biraz ihtiyarlamışsınız.”</p>

  <p>“Tabii, ne olacak… Siz de büyümüşsünüz. Sizi ilk tanıdığım vakit ancak on dokuz yirmi yaşlarında bulunuyordunuz. Şimdi otuz beş otuz altı yaşlarında olmalısınız.”</p>

  <p>“Evet…”</p>

  <p>“Neydi o günler! Çok gürbüz ve kuvvetli bir gençtiniz. Hâlâ da her yerde methinizi duyarım. Çok sert dövüşüyormuşsunuz. Şimdiye kadar sayısız Huguenot öldürmüşsünüz… E… Ne de olsa iftihar ederim. Çünkü size kılıç kullanmayı ilkönce ben öğrettim. Bana gelince hep eskisi gibiyim. Hiç değişmedim. İhtiyar bir asker ne kadar değişebilirse o kadar değişirim. Artık görüştük. Size iyi geceler dileyerek gideyim. Bu gece buradan ayrılmam lazım. Tanrı saadetinizi artırsın…”</p>

  <p>“Hiç olmazsa beraber yemek yiyelim.”</p>

  <p>Pardaillan’ın gözleri bir masanın üzerinde kurulmuş olan mükellef sofraya ilişti. Fakat sonra hemen kendini topladı:</p>

  <p>“Beni mazur görmenizi rica edeceğim. Çünkü gideceğim yerde beni bekliyorlar.”</p>

  <p>“Sizi pek o kadar beklemediklerini zannederim. Çünkü az önce ahır meselesinden dolayı hancıyla kavga ediyordunuz…”</p>

  <p>“Herhalde gitmeliyim monsenyör!..”</p>

  <p>“Eğer gitmeye kalkışacak olursanız benden korktuğunuza inanacağım.”</p>

  <p>Bu söz üzerine Pardaillan çivi gibi bulunduğu yere mıhlandı kaldı. Ve bir kahkaha savurdu:</p>

  <p>“Korkmak mı?.. Fakat benim korkabilmem için ancak şeytana rastlamam lazım… Hatta onun bile boynuzlarından tutup sivri dilini koparmaya çalışırım. Görüyorsunuz ya, şeytan bile olsanız yine yanınızda bulunmaktan korkum olamaz…”</p>

  <p>Böyle söyledikten sonra şapkasıyla mantosunu karyolanın üstüne attı. Kılıç kayışının tokasını çözdü. Rahatça yemek yemek üzere hazırlığını tamamladı, Yalnız kılıcını masanı yanına bıraktı.</p>

  <p>Bütün bunlar Henri de Montmorency’nin gözünden kaçmamıştı. O da kılıcını çıkarıp karyolanın üzerine bıraktı… Bunu gören Pardaillan da kılıcını oraya attı.</p>

  <p>Ondan sonra karşı karşıya yemek sofrasının başına geçtiler. Pardaillan:</p>

  <p>“Sayenizde bu akşam mükemmel surette karnımı doyuracağım,” dedi.</p>

  <p>Yemeği neşe ile yiyorlardı. Pardaillan, Mareşalin maziden söz etmemesine hayret ediyordu. Konuşmaya devam etti:</p>

  <p>“Doğrusu yemekler pek nefis. Sıcak, güzel bir oda… Halbuki ben gecelerimi çoğunlukla açıkta, yıldızlar altı otelinde geçiririm. Gördüğüm aydınlık, ay aydınlığıdır. Nefis yemek kokuları yerine yabani ot koklarım ve şarap yerine yağmur suyu içerim.”</p>

  <p>Henri’nin konuşmaması, Pardaillan’ı şüphelendiriyordu. Kendi kendine:</p>

  <p>“Hay Tanrı‘nın belası acaba ne kuruyor? Bunun dudaklarındaki şu acı gülüş de hayra alamet değil… İşler galiba fena. Ben susan insanlardan çekinirim. Neyse, elbette anlayacağız,” diye düşünüyordu.</p>

  <p>Nihayet Henri de söze başladı:</p>

  <p>“Demin sizi birdenbire tanıdım. Hem nasıl tanımam!.. Hiç değişmemişsiniz! Yalnız elbiseleriniz eskimiş. Arkanızdaki ceket, beni bırakıp gittiğiniz zamanki aynı ceket…”</p>

  <p>Pardaillan: “Nihayet meseleye geliyoruz,” diye düşündü. Henri devam ediyordu:</p>

  <p>“Zavallı ceket epeyce eskimiş. Her tarafı yama içinde. Ya çizmeleriniz?.. Onlar da pek fena bir durumda.. Mahmuzlarınız bile başka başka… Atınızın nasıl olduğunu gördük. Bu halinizle o kadar mesafeyi nasıl kat edebildiğiniz şaşılacak bir şey…”</p>

  <p>Mareşal ihtiyar askerle alay ederken Pardaillan da bıyık altından gülerek kendisini dinliyordu:</p>

  <p>“Bu da zevkli bir hayat değil mi?” diye sordu. “Ben kendi hesabıma sefaletin zevkini çıkarıyorum. Esasında yeni çuhadan bir ceket giymek hoşsa da, böyle giyinen serseriler arasında cesur olanları ayırmak güç olur.”</p>

  <p>Henri bu iki anlamlı cümleyi bir türlü tefsir edemiyordu. Pardaillan bir şişe şarabı daha yuvarladıktan sonra:</p>

  <p>“Bu geceyi hiç unutmayacağım,” dedi.</p>

  <p>Henri dirseklerini masaya dayayarak çenesini avuçları arasına aldı:</p>

  <p>“Ha, birdenbire aklıma geldi,” dedi. “Sizi görmediğim zamandan beri neler yaptınız?”</p>

  <p>“Ben mi? İşte gördüğünüz gibiyim. Muhterem babanız beni alıp şatonuza getirdiği zamanki halimdeyim.”</p>

  <p>“Yani?”</p>

  <p>“Yani serseriyane dolaşıyorum. Bazen yollarda, çatı altlarında geceledim. İki sene kadar da Paris’te oturdum.”</p>

  <p>“Paris’te ha? Peki oradan neden ayrıldınız?”</p>

  <p>“Niçin mi? Söyleyeyim. Paris’te gayet rahattım. Oturduğum otelde iyi yiyip içtiğimden gitgide semizliyordum. Fakat bu rahatım bozuldu. Çünkü bir Ekim gecesi…”</p>

  <p>Mareşal titredi; Pardaillan devam etti:</p>

  <p>“Evet, bir Ekim gecesi bir sokak başında eski tanıdıklarımdan birini gördüm. Bu adamdan her nedense çekiniyordum. Çünkü kendisi beni kendi aklınca zorla mesut etmek istiyordu.”</p>

  <p>Pardaillan bir bardak dolusu şarabı daha mideye yuvarladıktan sonra devam etti:</p>

  <p>“Eğer Paris’te kalacak olursam bu adamla burun buruna geleceğimi de düşündüm. Bütün rahatım kaçacaktı. İşte bunu düşünerek başımı alıp savuştum. Doğrusu bu kararı vermek için oğlumu da düşünmem lazımdı. Biraz da onun için kaçtım. Vay canına! Şarap insanı geveze yapıyor. Yine ağzımdan kaçırdım.”</p>

  <p>Henri de Montmorency:</p>

  <p>“O tarihlerde ben de Paris’te bulunuyordum,” dedi.</p>

  <p>“Ne olurdu, o adama rastlayacağım yerde size rastlasaydım.”</p>

  <p>“Evet, Paris’te idim. Başıma da bir iş gelmişti. Sokakta birkaç hırsızın hücumuna uğramıştım. Hapı yutmak üzereyken cesur bir adamın yardımıyla kurtuldum. Hatta ona en iyi atım olan Galaor’ı da hediye ettim.”</p>

  <p>İhtiyar asker içinden: “Hay seni kurtaran adamı şeytan götürsün,” diye düşündü.</p>

  <p>Henri birdenbire:</p>

  <p>“Azizim Pardaillan!” dedi. “On altı sene birbirimizi görmediğimiz ve şimdi iki saattir konuştuğumuz halde ihanetiniz hakkında hiçbir şey söylemedim.”</p>

  <p>Pardaillan gözleriyle kılıcına baktı:</p>

  <p>“Nasıl ihanet?”</p>

  <p>“Onu unuttunuz mu yoksa?”</p>

  <p>“Ha, aklıma geldi. Ormanınızda bir geyiği öldüren şu çapkından bahsediyorsunuz galiba. Ceza olmak üzere onu bir ağaca astırmıştınız. Siz gittikten sonra onu kurtarmıştım. Çapkın teşekkür bile etmeden defolup gitmişti. Evet, evet! Doğrusu bu bir ihanetti.”</p>

  <p>“Onu kurtardınız demek! İtiraf edeyim ki, bunu bilmiyordum. Ben başka şeyden bahsediyorum.”</p>

  <p>“Tamam! O da aklıma geldi. Bir gece sizin gibi çapkın birkaç baronla yeni evlenen bir köylünün kulübesini basmaya ve gelini kaçırarak kocasından evvel kendisiyle evlenmeye karar vermiştiniz. Fakat kulübeyi boş ve kuşu uçmuş buldunuz. Bakınız dikkat ediyor musunuz? Yüzüm ne kadar kızardı. Şimdi utanarak itiraf ederim ki, onlara olup biteni haber veren de bendim.</p>

  <p>“Bu kulübeyi de, uçan kuşu da çoktan unutmuştum.”</p>

  <p>“Öyleyse fena! Kendi kendimi ele veriyorum. Dilimi eşek arısı soksun! Müsaade ederseniz kılıcımı belime takayım. Karnımı doyurduğum zaman kılıcımı belimde görmez ve bacaklarıma çarptığım hissetmezsem bir türlü yemeği adamakıllı hazmedemem. Serserilere mahsus bir alışkanlık!”</p>

  <p>Henri’nin dudaklarında garip bir gülümseme belirdi:</p>

  <p>“Şimdi geçmişi hatırlamaya başladınız!” dedi.</p>

  <p>“Yoksa bana Margency’de cereyan eden olayı mı hatırlatmak istiyorsunuz?”</p>

  <p>“Evet, sizi asacağımı sanarak kaçmıştınız, değil mi?”</p>

  <p>“Asılmaktan korkmak mı? Fakat bu en rahat ölüm şeklidir monsenyör. Bundan korktuğum için kaçtığımı zannediyorsanız çok aldanıyorsunuz. Evet, o gün size ihanet ettim. Çocuğu annesine verdim. Eminim ki, anasının ne kadar büyük bir ıstırap içinde bulunduğunu tahmin edemezsiniz. Eğer kendisini görseydiniz. Siz de çocuğu geri vermemi emrederdiniz. Kaçmamın sebebine gelince, sonradan çocuğu bana çaldırdığınız için pişman olacağınızı ve bu işi yaptığım için beni zindana attıracağınızı düşündüğümdendi. On altı seneden beri her gün sizi dinleyerek böyle büyük bir felakete sebep olduğum için kendi kendime sövüp saymaktayım. Elbette bu işten dolayı siz de pişman olmuşsunuzdur!”</p>

  <p>Henri de Montmorency:</p>

  <p>“Hafızanızın kuvvetine hayret ediyorum. Hafızanız da kolunuz kadar sağlam. Ben ise sadece bana ihanet ettiğinizi söyledim. Bunun sebebini araştıracak değilim. Şu anda artık her şeyi unutmuş bulunuyorum. Hiçbir şey aklımda yok. Bence ihanetiniz sadece beni bırakıp gitmenizdir, o kadar.”</p>

  <p>Ondan sonra ayağa kalktı:</p>

  <p>“Bundan başka, dövüşeceğimizi sanarak hemen kılıcınıza davrandığınızı da unutacağım. Çünkü sizinle düello etmeyi düşünmüş değilim. Bunu da söyleyeyim.”</p>

  <p>Pardaillan da ayağa kalktı. Kollarını göğsünün üzerinde çaprazladı:</p>

  <p>“Siz, büyük ve asıl insanlarla çarpıştınız. Fakat ben kız kaçırmak ve çocuk çalmak gibi işlerle uğraşan, zayıfları korumak, çapkınları yıldırmak için kolları çelik gibi kuvvetli şövalyelere mâlik iken bunları zulüm yolunda kullanan Düklerden de değilim. Hayır, ne darağaçlarına çevrilecek bir ormanım ne fena niyetlerimi dindirecek bir köyüm ne zindanlı bir şatom ne de bana yaltaklanacak, dalkavukluk yapacak adamlarım, muhafızlarım var. Bu bakıma ve bu ölçüye göre ben büyük bir senyör sayılmam. Fakat insanlık ve şeref bakımından aramızda hiçbir fark olmadığına inanıyorum. Kılıçlarımız arasında hiçbir fark yoktur. Beni yıldırabileceğinizi sanıyorsanız çok aldanırsınız. İsterseniz şu anda bile sizinle düello etmeye hazırım.”</p>

  <p>Henri omuzlarını silkti:</p>

  <p>“Şövalye! Neler söylüyorsunuz? Sizinle konuşmam lazım. Onun için oturunuz!..”</p>

  <p>Mareşal Damville, bu eski kurdun sözlerindeki gizli manaları sezememiş miydi? Yoksa mahsustan anlamamazlıktan mı geliyordu? Pardaillan bunu anlayamadı. Mareşal sözlerine devam etti:</p>

  <p>“Görüyorum ki hâlâ eskisi gibi dövüşe düşkünsünüz. Ancak kılıcınızı bu gece çekemeyeceksiniz. Bununla beraber bu hususta elinize istediğiniz kadar fırsat geçecektir. Sizi cesur ve kahraman bir asilzade bildiğim için, size, bu şerefinize uygun işler vereceğim. Sözlerinizde kızacak bir şey bulamadım. Çünkü her erkek insan böyle konuşmalıdır. Bundan dolayı memnun da oldum. Bundan başka senelerce yanımda çalıştığınız için sizin ne derece açık sözlü ve sadık bir insan olduğunuzu da bilirim. Şimdi beni dinleyiniz. Size bazı tekliflerde bulunacağım. Bunları kabul edip etmemekte tamamen serbestsiniz. Eğer istemezseniz yollarımız burada ayrılır. Siz kendi yolunuza gidersiniz. Ben de kendi yoluma! Eğer kabul ederseniz sizin için para ve şeref dolu bir istikbâl açılacaktır.”</p>

  <p>“Sözlerinizi dinliyorum monsenyör.”</p>

  <p>İçinden de kendi kendine: “Zaman bizim Henri’yi oldukça adam etmişe benziyor. Evvelce bu sözlerimin onda birini söylemiş olsaydım üzerime hücum ederdi. Acaba benden ne istiyor? Margency olayını unutmuş. Bundan dolayı bana kin tutmuyor. Üstelik yüzüme de gülüyor. Herhalde benden bir çıkarı olmalı,” diye düşünüyordu.</p>

  <p>“Şövalye! Birçok gencin, kahramanın çevikliğinizi kıskanacaklarını biliyor musunuz? Evvelce dehşetliydiniz; şimdi ise korkunçsunuz.”</p>

  <p>“Ben kendi işimi bilirim. Hepsi bu kadar.”</p>

  <p>“Fakat yaşınız?”</p>

  <p>“Yaşımdan şimdilik şikâyetçi değilim. Yine eskisi gibiyim. Eski kuvvetimin eksildiğini sanmıyorum.”</p>

  <p>“Üç hayduda birden karşı koyduğunuzu görmüştüm.”</p>

  <p>“Yalnız üç kişi olsaydı işim daha rahat olurdu.”</p>

  <p>“Daha kalabalık da olsalar yine onları yeneceğinize eminim!”</p>

  <p>“Yollarda dolaşmanın bu faydası var. Şatonuzda rahatta iken vücudum çok gevşemişti. Rahata alışmak iyi değil! Halbuki yollarda her hafta mutlaka bir çarpışma oluyor. İşte bu idmanlar sayesinde çok şükür eski kuvvetimi devam ettirdim.”</p>

  <p>“Eskiden her şeye çatardınız. Durup dururken kavga çıkarmaktan zevk alırdınız.”</p>

  <p>“İtiraf ederim ki, bu tabiatım oldukça geçti. Fakat şimdi de durup dururken bana çatıyorlar.”</p>

  <p>“Bunlardan o kadar tabii bir şekilde bahsediyorsunuz ki, insanın güleceği geliyor. Âdeta yemek yemek gibi bir şey.”</p>

  <p>“Doğru söylüyorsunuz Mareşal! Hakikaten yemek yemek gibi bir şey. Ancak bazıları insanın karnını doyuruyorsa da bazıları da midesini bozuyor.”</p>

  <p>“Neyse, şimdi sözlerime dikkat ediniz! Size çok mühim şeylerden bahsedeceğim.”</p>

  <p>“Sizi dinliyorum.”</p>

  <p>Henri bir saniye kadar düşündü. Sonra katı kararını verdi:</p>

  <p>“Kral hakkında fikriniz nedir?”</p>

  <p>Pardaillan’ın gözleri açıldı:</p>

  <p>“Fransa Kralı mı?”</p>

  <p>“Evet.”</p>

  <p>“Fransa Kralı hakkında benim gibi bir serserinin ne fikri olabilir? Kral kim, ben kimim? Fransa Kralı her ne kadar Tanrı‘dan biraz küçükse de insanlardan pek büyüktür. Ona kim yan gözle bakabilir?”</p>

  <p>“Pardaillan, ben sizin böyle şeylere pabuç bırakmadığınızı pek güzel bilirim. Size namusum üzerine söz veririm ki sözleriniz burada kalacaktır.”</p>

  <p>“O halde önce sizin fikrinizi öğrenmek isterim.”</p>

  <p>“Bunu size açıkça söylemekten katiyen çekinmem. IX. Charles bence bir kral olmaktan çok uzaktır.”</p>

  <p>Pardaillan titredi. Gayriihtiyari ayaklarının dibinde sonu görünmeyen bir uçurum hâsıl olduğunu sandı:</p>

  <p>“Ya, demek öyle!” diye mırıldandı. “Doğrusu ben Kralı tanımam. Kendisinin ahlâksız, deli, hasta, korkak ve merhametsiz bir adam olduğunu söylüyorlar. Fakat ben bir şey bilmiyorum. Yalnız kendisi için bana hayatını feda et deseler yan çizeceğimi söyleyebilirim.”</p>

  <p>Henri’nin gözleri parladı:</p>

  <p>“Tamam!” dedi. “Eğer fikriniz böyleyse sizinle uyuşabiliriz. Siz serbest, kuvvetli ve cesur bir adamsınız. Bunları serserilik uğruna harcayacağınız yerde kutsal bir görev uğrunda harcayabiliriz. Bu korkak ve zalim kral yerine, âlicenap, iyi kalpli, genç, kuvvetli, etrafındakilere şeref ve servet kazanmaya imkân hazırlayan bir kral geçerse memnun olmaz mısınız?”</p>

  <p>“Yani bana açıktan açığa Krala ihanet etmemi mi tavsiye ediyorsunuz?..”</p>

  <p>“Evet!..”</p>

  <p>Pardaillan başını salladı. Henri de Montmorency devam etti:</p>

  <p>“Sizin tabiatınızdaki insanlar dünyada pek nadirdir. Bana karşı ihanetinizin itimadımı ne kadar artırdığını gördünüz. Onun için sizinle açık açık konuşmaktan zevk duyarım.”</p>

  <p>“Bunu takdir ediyorum. Ancak bu iş insanı darağacına kadar götürür.”</p>

  <p>“Yoksa korkuyor musunuz?”</p>

  <p>“Korkmak mı? Sizden bile korkmadıktan sonra böyle bir işe girişmekten hiç korkar mıyım?”</p>

  <p>“O halde neden tereddüt ediyorsunuz?”</p>

  <p>“Kafam pek ince değil. Onun için işi o kadar iyi anlamadım. Bana bu işi açık açık söylemenizi rica ederim.”</p>

  <p>“Pekâlâ, öyleyse dinle. Bu işin içinde ben de bulunuyorum. Yani senin anlayacağın işin sonu ne olursa olsun bu yolda sonuna kadar sebat edeceğim. Ancak girişeceğim çarpışmaları düşündüğüm için yanımda bana sadık birkaç kişinin bulunmasını istiyorum. Felakete uğradığım takdirde bu adamlar yanımda bulunacak olurlarsa bir şeyden korkmam! Eğer savaşa girersem beni kılıcıyla müdafaa etmek üzere daima yanımda bulunacak, esir düşersem kurtarmaya çalışacak bir insana ihtiyacım var. Bu işi sizden güzel, sizden iyi hiç kimse yapamaz.”</p>

  <p>“Şimdi anlamaya başlıyorum. Siz, kafasını hiç işletmeksizin sadece kolunu kullanan bir adam arıyorsunuz.”</p>

  <p>“Evet! İşine geliyor mu?”</p>

  <p>“Eğer bana umduğum gibi bir fayda temin ederse neden gelmesin?”</p>

  <p>“Ne isterseniz söyleyiniz!”</p>

  <p>“Hizmetimin karşılığı…”</p>

  <p>“Bu iş için ayda beş yüz ekü ayırabilirim.”</p>

  <p>“Çoktur. Fakat nihayet bir aylıktır. O iş olursa mükâfat olarak ne vereceksiniz?”</p>

  <p>“Ne istiyorsunuz?”</p>

  <p>“Ben kendim için bir şey istemem.”</p>

  <p>“Ya?”</p>

  <p>“Oğlum için isterim.”</p>

  <p>“Oğlunuz da mı var?”</p>

  <p>“Bunu size söylememiş miydim?”</p>

  <p>“Öyle ya, söylemiştiniz. Peki oğlunuz için ne istiyorsunuz?”</p>

  <p>“Eğer iş başarılır ve Fransa tahtına istediğiniz kimse geçerse oğlum için para istemem. Kendisine sarayda bir teğmenlik vermek uygun bir mükâfattır. Beni oğlumu methediyor sanmayın. Kendisi hakikaten çok yaman bir silahşordur. Bir de başımı koyduğum bu iş muvaffak olmadığı takdirde oğlum için yüz bin frank tazminat isterim.”</p>

  <p>“Yüz bin frank tazminatı kabul ediyorum. Diğer işin olması için de elimden gelen her şeyi yapacağım.”</p>

  <p>“O halde tamamıyla anlaştık, değil mi?”</p>

  <p>“Evet!”</p>

  <p>“İşe ne vakit başlayacağım?”</p>

  <p>“İki aya kadar. O zamana kadar bir şey yapılmayacak. Nisanın ilk günlerinde konağımda bulunmanız yeter.”</p>

  <p>“İsterseniz daha önce de gelirim.”</p>

  <p>“Hayır, hayır. Lazım değil. Sizi Paris’te görmemeleri daha iyi. Paris’e gelir gelmez de doğru Hotel de Mesmes’e gelmeniz lazımdır. Hiçbir yere uğramadan…”</p>

  <p>“Nisanın ilk haftasında bir gece gelirim.”</p>

  <p>“Anlaştık! Fakat o zamana kadar ne yapacaksınız?”</p>

  <p>“Ne yapacağım, serserilik! Yavaş yavaş, dolaşa dolaşa Paris’e yaklaşacağım.”</p>

  <p>“Paraya ihtiyacınız var mı?”</p>

  <p>Mareşal cevap beklemeksizin emir erini çağırdı. Kulağına bir şey söyledi. Emir eri dışarı çıktı. Az sonra dönerek masanın üzerine yuvarlak bir torba bıraktı.</p>

  <p>Pardaillan altın şıkırtılarını duyunca:</p>

  <p>“Çoktan beri duymadığım tatlı bir ses,” diyerek torbayı aldı ve cebine indirdi.</p>

  <p>“Tamamıyla anlaştık, değil mi?”</p>

  <p>“Evet monsenyör!”</p>

  <p>Pardaillan uyumak üzere odasına çekilirken Henri de Montmorency:</p>

  <p>“Dük de Guise’in ağırlığınca altın vereceği bir adamı elde ettim,” diye düşünüyordu.</p>

  <p>Pardaillan’a gelince o da:</p>

  <p>“Başımı tehlikeye koyuyorum; ama oğlumun da istikbâlini sağlıyorum,” düşüncesini aklından geçiriyordu.</p>

  <p class="yildiz"><img alt="bsg-07" src="../Images/bsg-07.jpg"/></p>
</body>
</html>