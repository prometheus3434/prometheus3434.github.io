<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>On Dördüncü Bölüm</h1>

  <h2 class="sigil_not_in_toc">Navarre Kraliçesi</h2>

  <p>Halkın ilk şaşkınlığı geçtikten sonra yeniden hücuma geçildi. Kasap, kuyumcu ve kitapçı en önde bulunuyor ve Pardaillan’ı dehşetle tehdit ediyorlardı. Fakat genç silahşorun hiçbir şeye önem verdiği yoktu. O, yalnız Giboulee’sine kıymet veriyordu. Uzun kılıcı bir yılan gibi sesler çıkararak havada uçuyor ve her defasında birkaç kişiyi yere seriyordu.</p>

  <p>Fakat ne de olsa uzun süre böyle dövüşemezdi. Halkın safları gitgide daralıyordu. Pardaillan biraz sonra kendisinin de iki kadınla birlikte ayaklar altında ezilerek parçalanacağını anlamıştı. Onun için kadınlara:</p>

  <p>“Biraz yana çekiliniz,” emrini verdikten sonra kapının kilit kısmına kuvvetli bir tekme indirdi.</p>

  <p>İlk tekmede halk işi anladı. Ve Navarre Kraliçesini ölümden kurtarmak isteyen bu serserinin üzerine daha büyük bir şiddetle saldırdı.</p>

  <p>Fakat kılıç şimdi daha büyük bir şiddetle işliyordu. Birkaç saniye zarfında beş on kişi daha yere serilmiş bulunuyordu. Bu müthiş saldırışın karşısında halk yeniden geriledi.</p>

  <p>Birkaç tekmede kapının kanadı açıldı, İki kadın eve girdi. Avlarının ellerinden kaçtığını gören halk kudurmuş gibi bağırarak hücum ediyordu. Pardaillan bunların son hücumlarını da durdurarak halkı geriletti. Sonra bir sıçrayışta içeri girerek kapıyı kapattı. Etrafına bakındı. Yerlerde birtakım kalaslar ve tahtalar gözüne çarptı. Bir dakika içinde bunları kapının arkasına yığdı.</p>

  <p>Halk şimdi kapının ağzına dayanmış, yumruklamaya, kapıyı kırmak için zorlamaya başlamıştı. Fakat kalaslar pek sağlam olduklarından bütün dayanışlara, tazyiklere karşı koyuyordu.</p>

  <p>Bu işler bittikten sonra Navarre Kraliçesi:</p>

  <p>“Siz de Protestan mısınız?” diye sordu.</p>

  <p>“Ben insanlık dinindenim. İşte hepsi bu kadar…”</p>

  <p>Jeanne d’Albret, üstü başı yamalı, yırtık ve kanlı olduğu halde gülümseyen gence baktı:</p>

  <p>“Eğer ölmemiz mukadderse evvela size teşekkür etmek isterim. Hayatımda sizin kadar cesur bir kahraman görmedim.”</p>

  <p>“Çok naziksiniz. Fakat henüz ölmedik. Daha iki üç dakikamız var. Şuradan kurtulacak bir delik arasak daha iyi…”</p>

  <p>Bir bakışta bulundukları yeri gözden geçirdi. Burası bir marangoz imalathanesine benzeyen geniş bir salondu. Salonu kalın bir direk tutuyordu. Süratle dört tarafını dolaştı. Nehir tarafındaki köşede mahzene inilecek bir delik gördü:</p>

  <p>“Çabuk aşağıya ininiz!” dedi.</p>

  <p>Kraliçe sordu:</p>

  <p>“Siz ne yapacaksınız?”</p>

  <p>“Az sonra göreceksiniz. Hele ininiz!”</p>

  <p>İki kadın dar merdivenlerden aşağıya indi. Burası mahzen değil, bir oda idi. Bu odanın döşemelerinin altından dalga sesleri duyuluyordu. Seine Nehri.</p>

  <p>Fena bir kapana kısılmışlardı: Altı ölüm, üstü ölüm.</p>

  <p>Kraliçe bir ara yukarıda bir testere sesi duyar gibi oldu. Fakat halkın bağırıp çağırmasından bir şey duyulamıyordu. Bu sırada ayağına bir demir halka takıldı. Bunu kaldırınca bir kapak açıldı. Birdenbire sevinçle haykırdı. Nehre doğru bir merdiven iniyor ve basamakların sonunda da bir kayık görünüyordu.</p>

  <p>Yukarıdaki işini bitiren Pardaillan da merdivende göründü. Elinde kalın bir halatın ucu görünüyordu:</p>

  <p>“Eğer ölmemiz mukadderse bizimle beraber onlar da öbür dünyayı boylayacaklardır,” diye söyleniyordu.</p>

  <p>Yukarıdaki sesler daha ziyade arttı. Halk nihayet kapıyı kırmış, kalasları parçalamış ve içeri dalmıştı:</p>

  <p>“Öldürün! Gebertin!” sesleri yükseliyordu.</p>

  <p>Pardaillan o zaman bu halata bütün kuvvetiyle asıldı. Evvela müthiş bir çıtırtıı duyuldu. Tavan, gök gürültüsüne benzeyen bir sesle yıkıldı. Feryatlar büsbütün acılaştı. Düşen kiremitler, kopan direkler, demir ve tahta parçaları içeri dolan halkın üzerine yuvarlanarak bunların birçoğunu öldürmüş veya yaralamıştı. Büyük bir toz bulutu ortalığı göz gözü görmez bir hale sokmuştu.</p>

  <p>Navarre Kraliçesi, Pardaillan’a merdiveni ve kayığı gösterdi. Bir dakika sonra kayığa atlamış ve nehre açılmış bulunuyorlardı. Pardaillan kayığı ustaca sevk ederek Louvre Sarayı‘nın alt tarafında bir yere yanaştırdı. Karaya çıkar çıkmaz Pardaillan müsaadelerini almak üzere şapkasını çıkardı.</p>

  <p>Jeanne d’Albret, ciddi bir tavırla:</p>

  <p>“Delikanlı,” dedi, “ben Navarre Kraliçesiyim. Siz kimsiniz?..”</p>

  <p>“Bana da Şövalye de Pardaillan derler-”</p>

  <p>“Siz Bourbon ailesine çok büyük bir hizmette bulundunuz. Bu fedakârlığınız hiçbir zaman unutulmayacaktır.”</p>

  <p>Şövalye, eliyle bir hareket yaptı. Kraliçe devam etti:</p>

  <p>“Kendinizi mütevazı göstermeye çalışmayınız,” dedi. “Bilhassa benim önümde…”</p>

  <p>Pardaillan, Huguenot’ların Kraliçesini kurtardığı için belki de ölüme mahkûm edilmiş olduğunu biliyordu. Fakat bundan dolayı zerre kadar endişe etmiyordu.</p>

  <p>“Hayatınızı kurtardığım için size büyük bir hizmette bulunduğumu biliyorum,” dedi. “Fakat bir tahtırevandan çıktığınız ve hücuma uğradığınız zaman sadece iki kadını kurtarmak için ileri atıldım. Bir kraliçeyi müdafaa etmekte olduğumun farkında değildim.”</p>

  <p>Kahramanlığı dillere destan olan Jeanne d’Albret, bu sözlerden ve şövalyenin bu mertliğinden dolayı çok duygulanmıştı:</p>

  <p>“Eğer oğlum Henri’nin ordugâhına kadar benimle beraber gelirseniz her isteğiniz yerine getirilir ve zengin olursunuz…”</p>

  <p>Eğer genç Pardaillan’ın kalbinde iki mavi göz olmasaydı belki de teklifi kabul edecekti. Fakat kendisini tuttu:</p>

  <p>“Çok teşekkür ederim. Fakat ben kısmetimi Paris’te aramaya karar vermiş bulunuyorum.”</p>

  <p>“Siz bilirsiniz. Benim adamlarımdan bazıları sizi görmek isterlerse nerede bulabilirler?”</p>

  <p>“Saint-Denis Sokağı‘nda Deviniere Oteli’nde…”</p>

  <p>Kraliçe bu sefer başını yanındaki kadına çevirdi:</p>

  <p>“Alice!” dedi. “Tahtırevanı köprüden geçirmekle çok tedbirsiz hareket ettik.”</p>

  <p>“Orasını serbest zannediyordum.”</p>

  <p>“Sonra perdeleri kaldırıp bakman da çok tedbirsizce bir işti.”</p>

  <p>“Merak etmiştim efendim.”</p>

  <p>“Hele azgın halkın önünde yüksek sesle ismimi söylemen ve beni göstermen çok büyük tedbirsizlik ve ihtiyatsızlıktı.”</p>

  <p>Alice şaşırmıştı:</p>

  <p>“Aklımı kaybetmiştim efendim,” dedi.</p>

  <p>“Maksadım seni azarlamak değil kızım. Yalnız şunu söylemek isterim ki, beni eliyle bu alçaklara teslim etmek isteyen bir kimse de ancak böyle hareket edebilirdi. Başka vakit daha dikkatli hareket etmeni tavsiye ederim.”</p>

  <p>Alice bu sefer kurtulduğu için pek memnun olmuştu. Kraliçeye hararetli hararetli sadakatinden bahsetmeye koyuldu.</p>

  <p>Kraliçe, tekrar Pardaillan’a döndü:</p>

  <p>“Size bir ricam daha olacak. Lütfen bize gideceğimiz yere kadar refakat eder misiniz?”</p>

  <p>“Emredersiniz!..”</p>

  <p>Pardaillan, iki kadını on adım kadar geriden takip etmeye başladı. Yolda yürürken elbisesinin yeniden birçok yerinden delinmiş olduğunu canı sıkılarak gördü. Kendi kendine: “Ne aksilik!” diye düşündü. “Yeni bir elbise bulmayı düşünürken eskisi birçok yerinden delindi. Yine bize sabaha kadar uyku yok. Terzilik yapacağız. Benim hayat da çok garip geçiyor. Gündüz kılıç, gece iğne kullanmakla vakit geçiriyorum. Üstelik açlıktan da midem neredeyse delinecek. Ah, hep babamın verdiği öğütleri tutmuyorum da başım belalara giriyor.”</p>

  <p>Jeanne d’Albret, Alice ve Pardaillan birçok sokaktan geçtikten sonra Temple Hapishanesi’nin bulunduğu yere geldiler. Bunun karşısında tek katlı bir ev görünüyordu. Kraliçenin bir işareti üzerine Alice kapıyı çaldı ve kapı derhal açıldı.</p>

  <p>Jeanne d’Albret, delikanlıya:</p>

  <p>“Şimdi biraz içeri girmenizi rica edeceğim,” dedi. “Sizin gibi cesur bir gencin yanımda bulunması, bu ziyaret esnasında pek lazımdır.”</p>

  <p>“Emrinize itaat ediyorum.”</p>

  <p>İçeri girdiler. İri yarı bir hizmetçi kız kendilerini fena döşeli, fakat temizce bir odaya aldı. İçeride uzun sakallı, eğri burunlu bir adam, bir masanın başında oturmuş bulunuyordu. Gelenlere dikkatle bakınca Jeanne d’Albret’yi tanıdı. Sırıtarak:</p>

  <p>“Yine mi siz madam?” diye sordu. “Sizi kaybedeli üç sene oluyor o zamandan beri yüzünüzü göremedik. Fakat isminiz kasamdaki defterimde yazılı bulunuyor…”</p>

  <p>“Yani Madam Leroux!”</p>

  <p>“Evet efendim. Acaba Madam Leroux’un, Isaac Ruben kölelerine satacak yeni inci gerdanlıkları var mı?”</p>

  <p>Kraliçe, daima yanında taşıdığı meşin çantasını açtı ve içindekileri masanın üstüne döktü. Bir sürü elmas, pırlanta, yakut, zümrüt ortaya saçıldı. Yahudinin gözleri hırsla parladı. Pardaillan’ın da gördüğü servet karşısında gözleri kamaşmıştı. Kendi kendine: “Bu servetin ufak bir parçası bile beni zengin eder. Şöyle bir güzel kıyafetimi düzsem, siyah kadife kumaştan bir elbise alsam, siyahlı kadının evine o şekilde gitsem herhalde bana kızını verir,” diye düşünüyordu.</p>

  <p>Navarre Kraliçesi, o sırada 42 yaşındaydı. Tarihte zekâsı, kabiliyeti, cesaretiyle büyük bir şöhret kazanmış olan Jeanne d’Albret’nin biricik isteği, Protestanlığın Fransa’da muzaffer olmasından ibaretti. Oğlu için yapmayacağı fedakârlık yoktu denilebilir. İşte oğlunun ordusunu beslemek üzere evvelce bir kısım mücevherlerini sattığı gibi şimdi de son kısmını satıyordu.</p>

  <p>Yahudi, taşları birer birer kıymetlerine göre dizdi. Sonra hiç düşünmeksizin bunları birer birer dikkatle muayeneden geçirerek tarttı. Zihninden bir şeyler hesapladı. Bütün bu işler bir saat kadar sürmüştü.</p>

  <p>Nihayet başını kaldırdı:</p>

  <p>“Madam, dedi, bu taşlar yüz elli bin ekü kıymetinde bulunuyorlar.”</p>

  <p>“İyi tahmin ettiniz.”</p>

  <p>“Size buna mukabil yüz kırk beş bin ekü vereceğim. Beş bin ekü bana kâr kalacak.”</p>

  <p>“Kabul ediyorum.”</p>

  <p>“Bu parayı size ne şekilde ödeyeyim?”</p>

  <p>“Geçen sefer olduğu gibi…”</p>

  <p>“Size bir çek vereyim. Parayı nerede almak istiyorsunuz?..”</p>

  <p>“Saintes’te…”</p>

  <p>“Pekâlâ! Orada bir adamım var. Kendisinden alırsınız.”</p>

  <p>Yahudi hemen bir kâğıt çıkararak bir şeyler yazdı. Bunu hususi bir mühürle mühürledi. Ve Kraliçeye verdi:</p>

  <p>“Madam, her zaman emrinize âmâde olduğumu tekrarlamak isterim.”</p>

  <p>Navarre Kraliçesi, gayriihtiyari eliyle bir işaret yaptı. Başka bir mücevheri kalmadığı için artık Yahudiyi ziyaret etmesine lüzum yoktu. Pardaillan bütün bu hadiseleri sonsuz bir şaşkınlıkla seyretti.</p>

  <p class="yildiz"><img alt="bsg-05" src="../Images/bsg-05.jpg"/></p>
</body>
</html>