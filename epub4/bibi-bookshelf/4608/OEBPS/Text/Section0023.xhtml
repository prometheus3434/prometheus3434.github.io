<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>On Dokuzuncu Bolüm</h1>

  <h2 class="sigil_not_in_toc">Mareşal de Damville</h2>

  <p>Şövalye de Pardaillan çok rahatsız bir gece geçirdi. Gözlerini kapattıkça kendisini Louvre Sarayı‘nda parlak bir yer almış bir asilzade şeklinde görüyordu. Yeni mevkisinin kendisine sağlayacağı menfaatleri düşünüyor ve şimdiden birtakım projeler kurmakla vakit geçiriyordu. Ertesi günü yapacağı işleri şu şekilde sıraya koymuştu:</p>

  <p>Evvela Catherine de Medicis’in davetine uyarak Louvre Sarayı‘na gidecek.</p>

  <p>Sonra de Coligny’nin konağına uğrayarak Deodat’ya derhal Paris’ten uzaklaşmasını tavsiye edecek.</p>

  <p>Henri de Guise’i düelloya davet etmek suretiyle Krala ve Kraliçeye büyük hizmette bulunacak.</p>

  <p>Yeni mevkisinden emin olur olmaz siyahlı kadını bularak kızını isteyecek ve tabii alacak. Çünkü hangi işçi kadın bir saray asilzadesine kızını verebilmek mutluluğunu istemez.</p>

  <p>Bundan sonra dünyanın en bahtiyar bir adamı olarak yaşayacaktı.</p>

  <p>Babasını da aratıp bulduracak. Kendisine kendi öğütlerini dinlemeyerek bu mevki ve servete kavuştuğunu söylemeksizin rahat bir hayat temin edecekti…</p>

  <p>Bütün bu noktaları kararlaştırdıktan sonra birkaç saatlik bir uyku çekti. Fakat ne yapsa fazla uyuyamıyordu. Onun için erkenden uyandı. Çabucak giyindi. Sonra saraya gitmek için vaktin çok erken olduğunu düşünerek pencereye gitti. Camı açarak Loise’ın uyumakta olduğu odanın kapalı penceresini seyre başladı.</p>

  <p>Seven bir insan için bu bile az bir mutluluk değil midir?</p>

  <p>Aynı anda köpeği Pipeau hırlamaya başladıysa da önem vermeyerek başını bile çevirmeden gözlerini açık pencereden ayırmadı.</p>

  <p>Birdenbire beklenmedik bir şey oldu. Loise’ın penceresi ani olarak açıldı. Saçları darmadağın olduğu halde Loise’ın korkudan büyümüş gözleriyle yüzü göründü. Pardaillan’ı görür görmez:</p>

  <p>“Çabuk geliniz!” diye bağırdı.</p>

  <p>Sapsarı kesilen Pardaillan:</p>

  <p>“Acaba ne oluyor?” diye homurdandı. Loise kendisine ilk defa olarak hitap ediyor ve yardım istiyordu. Herhalde kız müthiş bir tehlike içinde olmalıydı.</p>

  <p>“Hemen geliyorum!” diye haykırarak merdivenlere doğru koşmak üzere camın yanından ayrıldı. Duvarda asılı duran kılıcını almak üzere elini kaldırdığı zaman Pipeau şiddetle havlamaya başladı. Aynı anda kuvvetli bir darbeyle kapı devrildi. On, on iki silahlı adam içeri girdi. İçlerinden biri:</p>

  <p>“Kral namına sizi tevkif ediyoruz,” dedi.</p>

  <p>Pardaillan kılıcına doğru atılmak istediyse de muvaffak olamadı. Bir anda kollarından ve bacaklarından yakalanarak yere düşürüldü.</p>

  <p>Bu sırada kulağına Loise’ın acı feryadı geldi:</p>

  <p>“Mösyö, imdadıma yetişiniz. İmdat!”</p>

  <p>Şövalye:</p>

  <p>“Lanet!” diye homurdandı. Müthiş bir kuvvet sarf ederek kurtulmaya çalıştı. Fakat buna imkân yoktu. İri yarı muhafız askerleri kendisini sıkı sıkı yakalamış ve kısa süren çetin bir çarpışma sonunda sımsıkı bağlamışlardı. Bu esnada Pipeau da durmadan sağa sola saldırıyor, önüne geleni ısırıyordu. Pardaillan yakalandıktan ve gözleri de bağlandıktan sonra Nancey etrafına bakındı. İki ölü ve beş yaralı vermişti. Şövalye, askerlerden birini şakağına vurduğu demir gibi bir yumrukla öldürmüş, köpek Pipeau da diğerini boğarak haklamıştı.</p>

  <p>Muhafız kumandanı Nancey, askerlere:</p>

  <p>“Haydi, gidelim,” emrini verdi.</p>

  <p>Pardaillan’ı kaldırarak merdivenlerden indirdiler. Sokağa çıkınca şövalye, gözüne sarılan sargının aralığından sokakta üç arabanın durduğunu fark etti. Bunlardan birisi kendisi içindi. Diğer iki araba karşı evin kapısında duruyordu. Biri boştu. Pardaillan, öbüründe. Henri de Montmorency’nin oturmakta olduğunu gördü.</p>

  <p>Fazla bir şey görmeden arabaya atıldı. Ve her tarafı kapalı bulunan araba hareket etti. Şövalyede küfürün bini bir paraya idi. Fakat bütün bunlara rağmen kapalı araba ile nereye götürüldüğünü hesaplamaktan kendini alamadı. Paris’in içini karış karış bildiğinden hangi sokaklara sapmakta olduklarını anlıyordu. Birdenbire saçlarının dimdik olduğunu hissetti:</p>

  <p>“Beni Bastille’e götürüyorlar,” diye mırıldandı.</p>

  <p>Bastille’in ne müthiş bir zindan olduğunu pek iyi bilen şövalye, bir anda tamamıyla mahvolduğunu anladı. Talihinin kendisine tam güldüğünü sandığı bir anda çok büyük bir felaketle karşılaşıyordu.</p>

  <p>Bu esnada araba Bastille’e varmıştı. Birkaç asma köprü ve kapıdan geçtikten sonra durdu. Pardaillan’ı dışarı çıkardılar. O zaman her tarafı askerle dolu karanlık bir avluda olduğunu gördü. Elleri, ayakları çözüldü. Bu esnada bütün bu insanların üzerine hücum etmeyi ve neticede bunların bıçakları altında can vermeyi düşündü. Fakat bu neye yarayacaktı. Bu sırada kollarına gayet kuvvetli ve iri yarı üç zindancı girdi. Kendisini sürükleyerek taş merdivenlerden çıkardılar. Batı tarafındaki kalenin üçüncü katında bulunan oldukça geniş bir odaya attılar. Kapının, üzerine gürültüyle kapandığını duydu.</p>

  <p>Bütün bu olaylar çok kısa bir zamanda cereyan etmişti. Şövalye her şeyin boş olduğunu anladığından kendisini baygın bir halde taşların üzerine bıraktı.</p>

  <p>Şimdi de öbür evde cereyan eden faciaya gelelim. Daha önce Mareşal de Damville’in Jeanne de Piennes’i tanıdığını kaydetmiştik. Henri, Paris’e geldiği zamanlar Temple Hapishanesi’nin civarında bulunan Hotel de Mesmes adındaki büyük konağında otururdu. Gayet büyük ve sessiz bir konak olan burası, birçok asker ve hizmetçi tarafından muhafaza edilmekte idi.</p>

  <p>Henri, Jeanne’ı gördüğü gün bu konağa dönmüş ve odasına çekilerek bütün gün düşünmüştü. Onu düşündüren nokta, sadece ağabeyi idi. Kendi kendine:</p>

  <p>“Ya ağabeyim de Paris’e gelip Jeanne’ı gördüyse? Ya konuştularsa?.. Ya Jeanne ona her şeyi anlattıysa?..”</p>

  <p>Alnında biriken soğuk terleri eliyle sildi ve düşünmeye devam etti:</p>

  <p>“Evet, onu unutmak için senelerce kendime işkence yaptım. Fakat en meşgul yahut en sarhoş olduğum zamanlar bile Jeanne’ı bir an olsun unutamadım. Bana karşı ne kadar büyük bir nefret duyuyordu? Fakat ben de onlardan doğrusu iyi intikam aldım. Baba, ana ve kızı, üçünü birden perişan ettim. Ama bunun sonu ne olacak? Baba, ana kız hayatta bulunuyorlar. Bunların birbirleriyle karşılaşmayacaklarını ve her şeyi öğrenmeyeceklerini hiç kimse iddia edemez. O vakit François yine meydana çıkacak. Ya ben ne yapacağım? Beni her gün çektiğim bu bitmez tükenmez azaplardan kurtaracak olan şey, sadece François’yı gebertmektir.”</p>

  <p>Belindeki hançerini çekti ve sanki bunu ağabeyinin kalbine saplıyormuş gibi bütün kuvvetiyle önündeki masaya sapladı.</p>

  <p>Sonra muhafız subaylarından birini çağırarak ona bazı emirler verdi. Daha sonra yatak odasına çekilerek derin bir uykuya daldı.</p>

  <p>Ertesi günü gece yarısına doğru konaktan çıktılar. Saint-Denis Sokağı‘na geldikleri vakit şafak sökmüş bulunuyordu. Damville bir arabada kaldı. Bir subay, altı askerle evin kapısını çaldı.</p>

  <p>Kapıyı ev sahibi ihtiyar kadın açtı. Karşısında tepeden tırnağa kadar silahlanmış adamları görünce, gözleri faltaşı gibi açıldı:</p>

  <p>“Ne istiyorsunuz?” diye sordu.</p>

  <p>“Siz evinizde iki Protestan kadını saklıyorsunuz. Bu iki kadının, Kralın düşmanlarıyla ilgileri var.”</p>

  <p>İhtiyar kadın korkusundan bir istavroz çıkardı:</p>

  <p>“Aman yarabbi, bu mümkün mü?”</p>

  <p>“Nerede o mel’un Protestan karıları?”</p>

  <p>“Buradadırlar. Fakat benim bu işte hiçbir suçum yok.”</p>

  <p>“Suçunun olup olmadığı, bize göstereceğin kolaylıkla belli olacak. Eğer gürültüsüz, patırtısız şunları tevkif etmemize yardım edersen kurtulursun.”</p>

  <p>“Emirlerinizi bekliyorum. Emin olunuz ki, bunların Protestan olduklarını bilmiyordum. Tevekkeli hiç kimseye gitmiyorlardı…”</p>

  <p>Kocakarı askerlerin önüne düşerek üst kata çıktı ve kapıyı çalarak bir köşeye çekildi.</p>

  <p>Az sonra kapının sürgüsü çekildi ve Jeanne de Piennes kapıda görüldü. Karşısında bir subay ve askerleri görünce hafifçe sarardı. Fakat kendini tuttu:</p>

  <p>“Ne istiyorsunuz?” diye sordu.</p>

  <p>Subayın yüzü kıpkırmızı kesilmişti. Ne de olsa kendisine verilen bu görev hiç de hoşuna gitmemişti. Çünkü sebepsiz yere iki kadım tevkif edecekti. Bu, silah taşıyan ve savaş meydanlarında dövüşen bir adam için çok ağır bir görevdi. Fakat aynı anda aklına Mareşal Damville geldi. Eğer bu işi yapmazsa başına gelecek felaketi düşündü.</p>

  <p>“Madam,” dedi, “bilirsiniz ki, biz emir kuluyuz. Aldığımız emirleri derhal yerine getirmeye mecburuz. Bundan dolayı affınızı rica ederim.”</p>

  <p>“Nasıl bir emir aldınız?”</p>

  <p>“Sizi tevkif etmek!..”</p>

  <p>“Sebep?..”</p>

  <p>“Sebep, Protestan olmanız ve son emirlere itaat etmemiş bulunmanızdır.”</p>

  <p>Bu sırada gürültüden uyanan Loise de kapıya çıkmış ve bir bakışta olan biteni anlamıştı.</p>

  <p>Jeanne:</p>

  <p>“Fakat siz aldanıyorsunuz,” dedi. “Hakkımızda size yanlış bilgi vermişler.”</p>

  <p>Subay:</p>

  <p>“Bunun böyle olmasını son derece arzu ederim. Biliyorsunuz ki, bu gibi ihbarların, iftira ve yanlış olduğunu ispat etmek gayet kolaydır. Onun için gürültüsüzce bizi takip edersiniz. Her şey çabucak anlaşılır, siz de serbest kalırsınız.”</p>

  <p>Jeanne şaşırmıştı. Bu hadiseden hiç de hoşlanmamıştı:</p>

  <p>“Demek bu yolda kesin bir emir aldınız?” dedi.</p>

  <p>“Evet madam, bu emri yerine getirmek zorundayım!”</p>

  <p>“Ya kızım, kızım ne olacak? Ben kızımdan ayrılmam.”</p>

  <p>Loise de bir çığlık kopararak odaya koştu. Çabucak pencereyi açtı. Karşısında Pardaillan’ı görünce ümitle şimdiye kadar hiç konuşmadığı adamı:</p>

  <p>“Geliniz, koşunuz!” diye imdada çağırdı.</p>

  <p>Subay işin sarpa sardığını anlamıştı:</p>

  <p>“Madam,” dedi, “sizi yeminle temin ederim ki, kızınız da sizinle beraber bulunacaktır. Boş yere ortalığı velveleye vermeyiniz. Eğer itaat etmezseniz görevimi zorla yapmak zorunda kalacağımı üzülerek bildiririm!”</p>

  <p>Jeanne bir saniye kadar düşündü. Belki hakikaten bir iftiraya uğramış bulunuyorlardı. Protestan olmadıkları için masum olduklarını kolayca ispat edebilirlerdi. Bu suretle mahallede boş yere bir velveleye meydan vermemiş olurlardı. Subaya:</p>

  <p>“Pekâlâ,” dedi. “Yalnız bana hazırlanmak için beş dakika izin veriniz.”</p>

  <p>“Hay hay!.. Hazırlanınız, bekliyorum!”</p>

  <p>Subay kocakarıyı içeride bıraktıktan sonra kapıyı kapattı. Ve beklemeye başladı. Jeanne doğru kızının odasına koşmuş ve onu kolları arasına aldı:</p>

  <p>“Kimi çağırıyorsun yavrum?” diye sordu.</p>

  <p>“Dünyada bize yardım edebilecek alan biricik insanı anneciğim…”</p>

  <p>“Şu sık sık bizim pencereye bakan şövalyeyi mi?”</p>

  <p>“Evet anneciğim!..”</p>

  <p>Zavallı Loise, bu sözüyle her şeyi itiraf ettiğinin bile farkında değildi. Annesi onu kolları arasında sıktı:</p>

  <p>“Onu seviyor musun?”</p>

  <p>Loise sarardı. Sonra başını eğdi.</p>

  <p>Jeanne sordu:</p>

  <p>“O da seni seviyor mu?.. Zannederim!.. hayır!.. Bu delikanlıya güvenebilecek miyiz? Nasıl bir insandır?”</p>

  <p>“Çok iyi! Ah anneciğim, bana inanabilir misin? Çok iyi ve bize çok sadık bir insan… Bütün kalbimle ona inanıyorum.”</p>

  <p>“İsmi nedir?”</p>

  <p>Loise gözlerini kaldırdı:</p>

  <p>“Bilmiyorum anneciğim!”</p>

  <p>Jeanne büyük bir hayrete düştü:</p>

  <p>“Daha ismini bile bilmiyorsun ha?”</p>

  <p>Sonra kızını daha büyük bir muhabbetle göğsünde sıktı:</p>

  <p>“Benim ipek, benim temiz kızım…”</p>

  <p>Kendisi de bir zamanlar sevgilisinin ismini bilmeden sevmişti. Bunu hatırlayarak gayriihtiyari gözleri yaşardı. Sonra gözlerini sildi:</p>

  <p>“Fakat vaktimiz pek dar. Mademki sen hislerinde aldanmıyorsun, bu işi hemen yapalım.”</p>

  <p>Böyle diyerek bir sandığa koştu. Orada çoktan beri yazmış olduğu kapak bir mektup duruyordu. Ayrıca boş bir kâğıt alarak şu satırları yazdı:</p>

  <blockquote style="margin: 20px 0 20px 40px; border: none; padding: 0px;">
    <p>“Mösyö felakete düşen iki kadın size itimat ediyor. Genç olduğunuz için hiç olmazsa merhametli olduğunuzu tahmin ediyorum. Eğer kızımla benim düşündüğüm gibi bir insansanız burada bulunan mektubu sahibine teslim edeceğinizden eminiz. Bize karşı yapacağınız bu iyilikten dolayı teşekkürlerimizi ve dualarımızı kabul etmenizi rica ederim. Siyahlı kadın.”</p>
  </blockquote>

  <p>Kâğıt tamamlandıktan sonra hepsini birden büyük bir zarfın içine koydu. Sonra orada bulunan ev sahibini çağırdı:</p>

  <p>“Madam, bize bir hizmette bulunmak ister misiniz?”</p>

  <p>“Niçin istemeyeyim? Ben sizin Protestan olduğunuza da inanmıyorum zaten…”</p>

  <p>“Size istediğiniz şey üzerine yemin ederim ki, biz Protestan değiliz. İşin içinde bir yanlışlık olduğuna eminim. Fakat ben hayatımda çok çekmiş bir kimse olduğum için bir tuzakla da karşılaşmış olabilirim.”</p>

  <p>“Size ne suretle hizmet edebilirim?”</p>

  <p>“Vereceğim mektubu, karşı otelde en üst katta oturan genç şövalyeye teslim edeceksiniz.”</p>

  <p>“Hiç merak etmeyiniz kızım… Mektubunuz on dakika zarfında sahibine gidecektir. Umarım siz de çabuk dönersiniz…”</p>

  <p>“Size nasıl teşekkür edeceğimi bilemiyorum.”</p>

  <p>Bundan sonra Jeanne kapıyı açtı ve subaya:</p>

  <p>“Hazırız,” dedi.</p>

  <p>Subay bu işi bu kadar kolay ve gürültüsüz bir şekilde halletmiş olduğundan çok memnundu.</p>

  <p>Ana kız, merdivenlerden indiler. Arkadaki arabada oturmakta ve sokakta kopan gürültülere patırtılara kulak asmayarak gözlerini bir dakika bile evin kapısından ayırmayan Mareşal Damville, az daha sevincinden küçük bir feryat koparacaktı. Jeanne ile Loise evden çıkmışlar ve öndeki arabaya binmişlerdi. Araba hareket etmek üzere iken ev sahibi kendisine yine yaklaştı. Jeanne yavaş sesle:</p>

  <p>“İhmal etmeyeceksiniz, değil mi?” diye sordu.</p>

  <p>Kadın:</p>

  <p>“Hayır, hiç merak etmeyiniz,” diye cevap verdi. “Mektup iki dakika sonra Şövalye de Pardaillan’ın elinde bulunacaktır…”</p>

  <p>Jeanne bir hareket yapmak istedi. Bağırıp çağıracak, bir şeyler söyleyecekti. Fakat tam bu sırada araba hareket etti. Zavallı kadın:</p>

  <p>“Şövalye de Pardaillan! Aman Tanrım, ne felaket!..” diyerek kendinden geçti, bayıldı…</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>