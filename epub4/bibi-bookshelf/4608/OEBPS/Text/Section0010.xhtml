<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Altıncı Bölüm</h1>

  <h2 class="sigil_not_in_toc">Esirin Dönüşü</h2>

  <p>Jeanne kendisine geldiği zaman odanın ortasında korkunç bakışlı bir adamın durmakta olduğunu gördü. Bu adam Henri de Montmorency’den başkası değildi. Genç kadın:</p>

  <p>“Alçak! Kızımı sen çaldın! Kızım nerede?” diye haykırdı.</p>

  <p>Henri, genç kadının bileklerini tuttu:</p>

  <p>“Evet, iyi tahmin ettin,” diye söylendi. “Kızını ben kaçırdım. Kızın şimdi benim elimdedir.”</p>

  <p>“Nerede o? Bana kızımı ver diyorum.”</p>

  <p>Henri, Jeanne’ın bileklerini daha ziyade sıktı:</p>

  <p>“Sus! Böyle bağırmakla, haykırmakla hiçbir şey elde edemezsin! Kızını görmek, ona kavuşmak istiyorsan beni dinle. Emirlerime itaat et!..”</p>

  <p>Zavallı kadın, kızını bir daha görmesi bahis konusu olunca yumuşadı ve bu sefer yalvarmaya başladı:</p>

  <p>“Onu bir daha görmek mi dediniz? Oh, söyleyiniz. Bana merhamet ediniz. Ayaklarınızın altını öpeyim. Kızımı, biricik yavrumu bana geri veriniz.”</p>

  <p>“Beni dinle. Kızın şu anda elimdedir. Gayet vahşi bir adamım, uzakta, beni görecek bir yerde duruyor. Şimdi ben pencereye yaklaşır ve şapkamı sallayacak olursam elindeki bıçağı hemen kızının boğazına saplayacaktır, anladın mı? Şimdi istersen bağır, çağır!”</p>

  <p>Zavallı genç kadın taş gibi donmuş, kalmıştı.</p>

  <p>Henri sordu:</p>

  <p>“Şimdi cevap ver! Sözlerime itaat edecek misin?”</p>

  <p>Jeanne başıyla tasdik işareti yaptı.</p>

  <p>“Şimdi beni dinle. François geliyor. Anladın mı?”</p>

  <p>“François mı geliyor?”</p>

  <p>“Evet, onu az sonra göreceksin. Beni takip et… Öbür eve gideceğiz.”</p>

  <p>Jeanne, Henri’yi bir hayal gibi takip etti. Öbür eve geldiler. O zaman Henri devam etti:</p>

  <p>“Sözlerimi iyice dinle… François birkaç dakika sonra burada olacak. Senin yanında ona bazı şeyler söyleyeceğim. Eğer sözlerimi tasdik edersen bu akşam kızma kavuşursun. Aksi takdirde pencerenin önünde şapkamı sallarım. Çocuğun o saniyede öldürülür. İşte bak, François geliyor.”</p>

  <p>Jeanne pencereden baktı. Henri doğru söylüyordu. İşte kocası, sevgili François’sı az ötedeydi. Eve doğru gülümseyerek geliyordu:</p>

  <p>“François, François! Koş!” diye mırıldandı.</p>

  <p>Henri de pencerenin önüne geldi. Şapkasını eline aldı:</p>

  <p>“Dikkat et,” dedi. “Kendi ağzınla kızının ölümüne sebep olacaksın.”</p>

  <p>“Merhamet! Susuyorum, susuyorum. Emirlerinize itaat edeceğim.”</p>

  <p>Bu sırada François de Montmorency kapıyı iterek heyecan ve sevinç içinde odaya girdi. Kollarını açarak:</p>

  <p>“Jeanne, sevgili meleğim,” sözlerini söyleyebildi.</p>

  <p class="yildiz">* * *</p>

  <p>Birçok kimsenin öldüğünü zannettiği François de Montmorency aylarca süren esaretten sonra dönüyordu.</p>

  <p>François, 2.000 süvari ile yola çıktığı halde Therouanne’a ancak 900 kişi ile ulaşabilmişti. Diğerleri hıza dayanamamışlar ve yolda kalmışlardı.</p>

  <p>Şehre tam vaktinde varmışlardı. Çünkü aynı günün akşamında Almanlardan ve İspanyollardan mürekkep bir kolordu şehre vâsıl olmuş ve muhasaraya başlamıştı. Ertesi günü de şehre karşı ilk hücum yapılmıştı. İlk hücum püskürtülmüş, fakat çarpışma esnasında Kral I. François’nın eski silah arkadaşlarından Esse ölmüştü.</p>

  <p>Harp şiddetle devam ediyor ve François her gün yeni bir kahramanlık gösteriyordu. Bu suretle iki ay geçmişti. Düşman şehre tam on dört defa hücum etmiş, fakat her seferinde püskürtülmüştü. Bir avuç kahraman buna rağmen dayanıyordu.</p>

  <p>Üçüncü ayın başlangıcında düşman, teslim olmaları için şerefli bir teklifte bulundu. Ama bu da reddedildi. Nihayet Almanlar son bir hücuma geçtiler. Şehrin harabeleri arasında ancak otuz kadar kahraman kalmıştı. Bunların başında bir adam, elinde uzun kılıcı, her savuruşta bir düşman askerini yere seriyordu. Nihayet bir kurşun onu da yere serdi.</p>

  <p>İşte bu adam François de Montmorency idi. Ve sonuna kadar dövüşmek sözünü tutmuş bulunuyordu.</p>

  <p>Artık mukavemet sona ermişti. Kendisini görüp tanıyan askerler henüz ölmediğini anlayınca kaldırıp ordugâha götürdüler.</p>

  <p>Therouanne ikinci defa olarak düşmanın eline düşmüş bulunuyordu. Düşman ordusu bu sayede ilerledi. Artois eyaleti zaptedildi. Nihayet Almanların Cambresy’de kazandıkları büyük zafer üzerine Fransa sulh istemek zorunda kaldı.</p>

  <p>Sulh yapıldıktan sonra esirler serbest bırakıldılar. İşte aldığı yaradan ölmeyen François da bunun üzerine serbest bırakılmıştı. On beş kadar arkadaşıyla birlikte hemen yola çıkmış ve bir an evvel şatoya avdet etmek için atını dörtnala kaldırmıştı. Gelmekte olduğunu haber vermek için de bir adamını önden göndermişti.</p>

  <p class="yildiz">* * *</p>

  <p>Bütün Montmorency halkı, François’yı karşılamak üzere büyük meydana toplanmış bulunuyordu. Askerler selam durdular. Hâkim hazırladığı uzun bir nutku okumaya başladı. François sözünü kesti:</p>

  <p>“Kardeşim Henri nerede?”</p>

  <p>Herkes şaşırmıştı. Adamlardan biri:</p>

  <p>“Margency’de,” diye cevap verdi.</p>

  <p>“Neden burada beni karşılamak üzere bulunmuyor?”</p>

  <p>Herhalde işin içinde bir iş vardı. Atından bile inmeden derhal o tarafa doğru dörtnala hareket etti.</p>

  <p>Az sonra Mösyö de Piennes’in evinin önünde yere atladı. Bir anda içeri koştu. Büyük kapıyı açtı:</p>

  <p>Çok şükür, Jeanne sağ salim karşısında duruyordu.</p>

  <p>Jeanne, François’yı karşısında görünce, kucağına atılmak istedi. Fakat aynı anda gözleri Henri’ye ilişti. Henri elinde şapka, pencerenin yanında duruyor, şapkayı sallamak üzere bulunuyordu.</p>

  <p>Bu esnada genç annenin hissettiği azap hudutsuz oldu. Henri’nin emri gereğince hareketsiz durmak ve tek bir kelime bile konuşmamak mecburiyetinde bulunuyordu. Yoksa zavallı kızı, minimini Loise canavarca öldürecekti.</p>

  <p>François bu dilsiz sahne karşısında çok şaşırdı. Kolları yavaş yavaş indi. Henri’nin sağ eli kılıcının kabzasında, sol eli şapkasında, hareketsiz duruyordu. Jeanne’ın en ufak bir hareketinde ikisini de öldüreceği ve küçük Loise’ı katlettireceği gayet açık bir surette belli oluyordu.</p>

  <p>François hafif bir sesle:</p>

  <p>“Bundan hiçbir şey anlamadım,” diye mırıldandı. “Bir seneden beri kendisi için kalbimin vurduğu karım karşımda dilsizleşmiş. Bana ‘hoş geldin’ bile demiyor. Sonra kardeşim şatoda beni karşılayacak yerde, burada bulunuyor.”</p>

  <p>Henri, zavallı Jeanne’ın taş gibi donup kaldığını görünce biraz ferahladı:</p>

  <p>“Kardeşim, durumu sana anlatmaya mecburum. Maalesef sen gittikten sonra bazı fena olaylar geçti.”</p>

  <p>“Ne gibi?..”</p>

  <p>“Bu kadın…”</p>

  <p>“Dikkat et Henri, karımdan bahsediyorsun.”</p>

  <p>“Evet, biliyorum. Buna rağmen kendisine kadın diyorum. Çünkü sen gittikten sonra onu kovmak zorunda kaldım.”</p>

  <p>“Onu kovdun mu? Sebep?..”</p>

  <p>“Çünkü o senin ismini taşımaya layık değildi. Bu kadın sana ve dolayısıyla bütün ailemize ihanet etti ve senin kardeşin olan, seninle aynı ismi taşıyan ben, bu sebepten dolayı kendisini kovmak mecburiyetinde kaldım.”</p>

  <p>Jeanne bu sözleri dinlerken bayılacak gibi oluyordu. Ağzını açmamak için dudaklarını kanatıncaya kadar dişlerini sıkmıştı. François da sanki yeni bir kurşun yarası almış gibi olmuştu. Bu derece alçalan ve hıyanetten çekinmeyen bu kadını bir yumrukta ezip öldürmek için büyük bir istek duydu. Kendisini güç tutuyordu.</p>

  <p>Fakat bir defa da kendisine sorması geliyordu. Acaba kardeşi doğru mu söylüyordu? Belki işi büyültüyordu. Belki Jeanne’ın kendisini affettirecek bazı mazeretleri vardı…</p>

  <p>Bunun üzerine genç kadına döndü:</p>

  <p>“Henri’nin söylediği şeyleri duydun. Doğru mu?”</p>

  <p>İnsan tahammülünün üstüne çıkan bir azapla kıvranan Jeanne, hiç cevap vermedi. Yalnız gözlerine dolan yaşları zaptedemediğinden bunlar sel gibi akmaya başladı.</p>

  <p>François onu birkaç dakika seyretti. Kendi kendine: “Geç kalmış pişmanlık gözyaşları!” diye düşündü. Sonra sakin bir tavırla dışarı çıktı. Hiçbir hedef gütmeden rastgele mırıldana mırıldana yürümeye başladı.</p>

  <p>Evet, maalesef acı bir hakikat karşısında bulunuyordu. Jeanne, sevgili karısı kendisine ihanet etmişti. Fakat herhalde bunun bazı sebepleri olmalıydı. Kim olduğu henüz belli olmayan bir adam bu işte rol oynamıştı. Ve François şimdi bu meçhul adama karşı kalbinde büyük bir hiddet duyuyordu. Bu adamı bir eline geçirse, kendi saadetini ebediyen çalan bu alçak adamı bir yakalayabilse, onu o anda kendi eliyle gebertecekti ve bu adamı mutlaka yakalayıp gebertmeliydi.</p>

  <p>İnsan ruhu ne kadar tuhaftır. İntikam hissi bazen en büyük kederleri bile dağıtır. O zaman yavaş yavaş kendine geldi. Nerede olduğunu araştırdı. Bir ormanda idi. Biraz ötesinde de kardeşi Henri ayakta duruyordu.</p>

  <p>Onu görünce sordu:</p>

  <p>“İşlerin ne şekilde cereyan ettiğini bana anlatır mısın?”</p>

  <p>“Bunu söylemekten ne çıkar? Yeniden acı duyacaksın.”</p>

  <p>“Hayır, bilakis ben tesellimi bulurum.”</p>

  <p>“Nasıl teselli?..”</p>

  <p>“Başımıza bu felaketi getiren bu adamı, cehennemin dibinde bile olsa bulacağım ve onu kendi elimle öldüreceğim.”</p>

  <p>Henri elinde olmayarak sarardı. Bereket gece karanlık olduğu için onun bu hali François’nın gözünden kaçmıştı.</p>

  <p>“O adamı mı istiyorsun?”</p>

  <p>“Evet o adamın kim olduğunu öğrenmek istiyorum ve mutlaka öğreneceğim de… Anlıyor musun, Henri, mutlaka öğrenmeliyim!..”</p>

  <p>“Anlıyorum.”</p>

  <p>“Ben giderken Jeanne’ı sana bırakmıştım. Ona sen göz kulak olacaktın. Hayır, bu hususta seni suçlu bulmuyorum. Senin de çok işlerin olduğunu biliyorum. Yalnız bana o adamın ismini vermeye mecbursun. Bu hususta ısrar da edebilirim.”</p>

  <p>“Bu ısrarın neye dayanıyor? Benden büyük olmana mı, yoksa burada daha kuvvetli bulunmana mı?”</p>

  <p>“Bunu sormaya ve öğrenmeye hakkım olduğu için…”</p>

  <p>“Ben de sözlerinize itaat ediyorum. Siz gittikten sonra Jeanne, bir adama sizin bu savaşa gitmenizden dolayı o kadar fazla müteessir olmadığını söyledi.”</p>

  <p>“O adam kim? İşte ben bunu öğrenmek istiyorum.”</p>

  <p>“Sabırlı ol monsenyör! Bu adam belki sizden evvel Jeanne ile sevişiyordu. Belki de onu sizden daha çok seviyordu. Jeanne size karşı belki de nüfuzunuzdan ve servetinizden faydalanmak için zayıf görünmüş ve karınız olmuştu.”</p>

  <p>François sabit bakışlarla kendisine bakıyordu. Henri devam etti:</p>

  <p>“Şimdi her şeyi söylemek, her hakikati açığa vurmak zamanı gelmiş bulunuyor. Size açıkça şu noktayı söyleyebilirim ki, bu adam, sizden çok evvel Jeanne’ı elde etmişti. Siz onun için ancak ikinci bir aktördünüz.”</p>

  <p>François sert bir sesle emretti:</p>

  <p>“Devam et!..”</p>

  <p>“Siz daha gitmeden evvel ikisi arasında hararetli aşk sahneleri geçmekte olduğu gibi siz gittikten sonra serbest kalan âşıklar daha hararetli olarak sevişmeye başladılar. Hemen her geceyi zevk ve safa ile geçirmeye koyuldular.”</p>

  <p>“Alçak!..”</p>

  <p>“Susayım mı?”</p>

  <p>“Hayır, devam et…”</p>

  <p>“Nihayet siz çıkageldiniz. O zaman Jeanne’ın ateşli âşığı bu aşk oyununa bir son vermeyi düşündü ve Jeanne’ı bir tekmede kovdu.”</p>

  <p>François’nın başı dönmeye başlamıştı. Önünde ayaklarının dibinde sanki derin bit uçurum hâsıl olmuştu. Henri’ye, bir deliye bakar gün bakıyordu. Henri’ye gelince, onun da gözlerinde kin, ateş gibi yanıyordu. Yüzü gerilmiş, dudakları mosmor olmuştu. Bir an sustu. Sonra sözlerini şöyle tamamladı:</p>

  <p>“Şimdi, yalnız bu adamın ismini öğrenmeniz kaldı. Onu da söylüyorum: Jeanne’ın sizden evvelki âşığının ismi Henri de Montmorency’dir.”</p>

  <p class="yildiz"><img alt="bsg-03" src="../Images/bsg-03.jpg"/></p>
</body>
</html>