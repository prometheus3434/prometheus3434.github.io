<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-04" src="../Images/bbg-04.jpg"/></p>

  <h1>On Üçüncü Bölüm</h1>

  <h2 class="sigil_not_in_toc">Halkın Sesi Hakkın Sesidir</h2>

  <p>Şövalye de Pardaillan, Jeanne’ın evden çıkışını büyük bir sabırsızlıkla beklemişti. Çıkar çıkmaz yanına yaklaşacak ve söze başlayacaktı. Fakat ne söyleyecekti? Ne söylemeliydi? Bunu kendisi de bilmiyordu. Acaba kızını sevdiğini mi, yoksa kızıyla evlenmeye hazır olduğunu mu söylemeliydi?</p>

  <p>İşte nihayet kapı açıldı ve siyahlı kadın çıktı. Geliyor. Tam önüne varınca hemen şapkasını çıkarıp kadını selamladı. Fakat dili dolanıverdi. Söyleyeceği şeyleri şaşırdı. Kadın da önünden yürüyüp geçti.</p>

  <p>O zaman: “En iyisi, söyleyeceklerimi Saint-Denis Sokağı‘nda söylemeliyim. Burası yabancı bir yer…” diye düşündü. Ve kadını izlemeye başladı.</p>

  <p>Saint-Antoine Sokağı‘na geldikleri zaman birdenbire bir kalabalıkla karşılaştılar. Kadın erkek, zengin fakir birçok kimse Louvre Sarayı‘na doğru gidiyordu. Kalabalık gittikçe fazlalaşıyordu. Pardaillan bu kalabalıkta Jeanne’ı kaybetti. Sağa sola koştuysa da kendisini göremedi… Sonunda kalabalık insan seline kendisini kaptırdı. Ve o da halkla beraber Louvre Sarayı‘na doğru gitmeye başladı.</p>

  <p>Önünde kol kola girmiş iri yarı üç adam vardı ki, bunları gören halk:</p>

  <p>“Yaşa Kervier! Yaşa Pezou! Yaşa Crucel” diye bağırıyordu…</p>

  <p>Pardaillan, yanında yürüdüğü adama sordu:</p>

  <p>“Kuzum, file benzeyen bu üç adam kimdir?”</p>

  <p>“Onları nasıl tanımıyorsunuz? Kuyumcu Cruce’yi, kasap Pezou’yu, kitapçı Kervier’yi nasıl oluyor da tanımıyorsunuz? Bilhassa Kitapçıyı… Anlaşılan, okumakla başınız hoş değil.”</p>

  <p>“Kusura bakmayın. Dışarıdan geldiğim için kendilerini tanıyamadım. Şu kuyumcu, kasap ve kitapçı vatandaşları tanıdığımdan dolayı doğrusu pek memnun oldum.”</p>

  <p>“Bunlar Mösyö Guise’in yakınlarıdır.”</p>

  <p>“Ya?..”</p>

  <p>“Üçü de mukaddes mezhebin koruyucusudurlar.”</p>

  <p>“Hangi mezhebin?..”</p>

  <p>“Hangi mezhebin olacak, Katolik mezhebinin… Büyük Guise’in mezhebinin…”</p>

  <p>Bu sırada halkın feryadı yükseldi:</p>

  <p>“Yaşasın Guise! Kahrolsun Huguenot’lar!”</p>

  <p>Adam, Pardaillan’a sordu:</p>

  <p>“Halkın ne bağırdığını duydun mu?”</p>

  <p>“Evet… Yaşasın Guise, gebersin Bearn, kahrolsun d’Albret!” diyorlar.</p>

  <p>“Evet, Mösyö de Guise bugün Paris’e geldi. Tahta köprüden geçerek Louvre Sarayı‘na gidecek. Halk onu alkışlıyor… Unutmamak lazımdır ki, halkın sesi, Hakkın sesidir.”</p>

  <p>Halk bu sırada tahta köprüye varmıştı. Askerler ellerinde tüfeklerle yol açıyorlardı. Bundan da de Guise’in geçmek üzere olduğu anlaşılıyordu.</p>

  <p>Pardaillan, köprünün ağzında yarı harap eski bir binanın karşısında durmuştu. Diğer evlerin pencereleri, hatta damları insanla dolu olduğu halde, bunun boş olması, içinde kimsenin bulunmadığına delalet ediyordu. Bu evin karşısında da her tarafı sıkı sıkı kapalı bir ev gözüne çarptı. Yalnız demirli pencerelerinden biri açık bulunuyordu. Pardaillan bu pencerede bir an kadar sert bakışlı bir kadın görür gibi oldu.</p>

  <p>Pardaillan anlayamıyordu. Halk: “Gebersin Huguenot’lar!” diye bağırıp çağırıyordu. Halbuki Saint-Germain Antlaşması‘yla Protestanların Paris’te serbestçe yaşamaları sağlanmış değil miydi?</p>

  <p>Bu sırada halk gruplarını dolaşarak bir şeyler söyleyen Cruce, Pezou ve Kervier, şövalyenin biraz önünde durdular.</p>

  <p>Cruce haykırdı:</p>

  <p>“Hain topal Biron’a bakın. Nasıl geçiyor!”</p>

  <p>Kervier de ilave etti:</p>

  <p>“Senyör de Malassise hainiyle beraber!”</p>

  <p>Pezou bağırdı:</p>

  <p>“Saint-Germain Antlaşması‘nı imzalayanlar kahrolsun!”</p>

  <p>Halk tekrar etti:</p>

  <p>“Kahrolsunlar!..”</p>

  <p>Pardaillan bu esnada bir şeyin daha farkına vardı. Az evvel bir kadın gördüğü pencerede bu sefer de erkek vardı. Bu adam Cruce’ye bazı işaretler yaptıktan sonra kayboldu.</p>

  <p>Bu eve girersek penceresi açık odada uzun boylu, zayıf, siyahlar giyinmiş, çirkin suratlı ve korkunç bakışlı bir kadının oturduğunu görürüz. Bu kadın Kral II. Henri’nin dul karısı ve Kral IX. Charles’ın annesi Catherine de Medicis idi. Yanında yalancılığı yüzünden akan, tehlikeli bir adam olduğu derhal anlaşılan müneccim Rene Ruggieri bulunuyordu.</p>

  <p>Catherine ayağını hırsla yere vuruyordu. Ruggieri ise laubali bir tavırla:</p>

  <p>“Sakin olunuz Catherine’ciğim” diyordu.</p>

  <p>“O kadının Paris’te olduğuna emin misin? Peki, bunu nasıl anladın?”</p>

  <p>“Elbette eminim. Olmasam söyler miyim? Navarre Kraliçesi Jeanne d’Albret dün gizlice Paris’e geldi. Burada bazı görüşmeler yapacak.”</p>

  <p>“Bunu nasıl öğrendin Rene?..”</p>

  <p>“Navarre Kraliçesinin hizmetine tayin ettiğim casus kız Alice de Lux vasıtasıyla…”</p>

  <p>“Çok iyi… Demek Jeanne d’Albret’nin de bu köprüden geçeceğine eminsin…”</p>

  <p>“Tamamıyla… Hiç emin olmasam Cruce, Pezou ve Kervier’yi çağırır, peşlerine bu insanları düşürerek buraya getirir miydim? Bu halkın toplanması sebebinin, sadece Henri de Guise’i alkışlamak olduğunu mu zannediyorsunuz? Şimdi her şeyi göreceksiniz. Biraz sabırlı olunuz.”</p>

  <p>Catherine de Medicis ellerini oğuşturdu:</p>

  <p>“Jeanne d’Albret’ye ne kadar kızdığımı bilemezsiniz” dedi. “Henri de Guise’in o kadar önemi yok. O her zaman elimdedir. Fakat şu Jeanne d’Albret kadar müthiş bir düşman olamaz. Onu bir ele geçirsem dişlerimle boğarım.”</p>

  <p>“Bu işi Paris halkı şimdi gözünüzün önünde yapacaktır. İşte bakınız. Sesleri dinleyiniz.”</p>

  <p>Dışarıdaki gürültü patırtı son haddini bulmuştu. Kadın yerinden kalkarak pencereye koştu. Şimdi beraberce dışarıyı seyrediyorlardı.</p>

  <p>Catherine de Medicis:</p>

  <p>“Henri de Guise’den başka hiç kimseyi görmüyorum,” dedi.</p>

  <p>“Biraz daha geriye bakınız… Muhafızların arasındaki tahtırevanı görüyor musunuz?”</p>

  <p>“Evet…”</p>

  <p>“Şimdi o buraya gelir gelmez perdeleri bir anda yırtılarak Navarre Kraliçesi meydana çıkacak.”</p>

  <p>Nihayet uzaktan Henri de Guise göründü. Etrafında otuz kadar atlı muhafız vardı. Köprüden geçerken halka gülümseyerek selamlar veriyordu. Henri, yirmi yaşlarında kadar, uzun boylu, mağrur bakışlı bir gençti.</p>

  <p>Halk:</p>

  <p>“Yaşasın Guise!” diye haykırırken Catherine de Medicis sivri tırnaklarını avuçlarına batırmış, alkışları dinliyordu.</p>

  <p>Nihayet Henri de Guise köprüden geçti. Arkasından taşınmakta olan, her tarafı sımsıkı kapalı olan tahtırevan da geçti. Fakat bu tahtırevan evin önüne gelince birdenbire Cruce ilerledi. Ve onu örten kalın muşambaları parçalayıverdi, içeride iki kadın oturuyordu. Bunları görerek:</p>

  <p>“İşte Navarre Kraliçesi! Kahrolsun Jeanne d’Albret!” diye haykırdı.</p>

  <p>Bunu gören Catherine gülümsedi:</p>

  <p>“Nihayet yakalandı…” diye mırıldandı.</p>

  <p>Dışarıdaki sesler daha ziyade kuvvetlenmişti:</p>

  <p>“Huguenot’ları suya atalım! Kahrolsun d’Albret!..”</p>

  <p>Tahtırevan bir anda parçalanıvermişti. Kadınlardan biri diğerini göstererek telaşsız telaşsız:</p>

  <p>“Yapmayın, Kraliçeye merhamet edin!” diyordu.</p>

  <p>Jeanne de d’Albret metanetini kaybetmemişti. Şapkasındaki tülü yüzüne indirdi. Bu sırada halk biraz daha karıştı ve iki kadın harap evin kapısına kadar geldi. Binlerce yumruk havaya kalktı. Navarre Kraliçesi bir anda yakalanmak, parçalanmak ve ezilmek üzere bulunuyordu. Henri de Guise de atının üzerinde bu manzarayı seyrediyordu.</p>

  <p>Tam bu sırada şaşılacak bir şey oldu, Genç bir adam, halkın arasına yıldırım gibi daldı. Şimşek gibi kılıcını çekti ve iki kadının sığındığı kapıyla halk arasında öyle bir kuvvet, kudret ve maharetle kılıcını oynatmaya başladı ki, derhal bu kudurmuş halk yığınıyla kadınlar arasında bir boşluk hâsıl oldu.</p>

  <p>Catherine ayağını tekrar yere vurdu:</p>

  <p>“Rene!” dedi. “Bu delikanlı ya öldürülmeli yahut da diri diri bana teslim edilmeli!..”</p>

  <p>“Ben de onu düşünüyordum.”</p>

  <p>Henri de Guise son derece şaşırmıştı. Yanındakilerden birine:</p>

  <p>“Bu kudurmuş herifin kim olduğunu çabuk öğren! Vay hınzır vay! Ne kadar da ustaca dövüşüyor? Ne kadar isabetli vuruyor?..” dedi.</p>

  <p>Bu genç, Şövalye de Pardaillan’dı. Cruce’yle adamlarının tahtırevanı parçalamalarını görmüş, dışarı çıkan iki kadını tehdit eden feci tehlikeyi sezmiş ve derhal her şeyi bir yana bırakarak ve bir şey düşünmeyerek yardımlarına koşmuştu.</p>
</body>
</html>