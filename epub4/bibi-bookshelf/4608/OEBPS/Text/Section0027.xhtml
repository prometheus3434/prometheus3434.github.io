<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yirmi Üçüncü Bölüm</h1>

  <h2 class="sigil_not_in_toc">Yeşil Kapılı Ev</h2>

  <p>Genç kız, sekiz on adımlık bahçeyi geçtikten sonra eve vardı. Mahallede, bu evde elli yaşlarında kadar bir kadının oturmakta olduğu biliniyordu; ama bu kadın hizmetçi mi, ev sahibi mi, zengin mi, fakir mi, bunu hiç kimse bilmiyordu. İsmi Madam Laura idi. Kimseyle görüşmüyor, az konuşuyor, oldukça temiz giyiniyor ve daima sabahları şafakla beraber giyinip erkenden evden çıkıyordu. Her pazar da kendisini mutlaka kilisede bulmak kâbildi.</p>

  <p>Alice eve gelince, kadın büyük bir şaşkınlık göstermedi. On aydan beri görmediği genç kızı sadece:</p>

  <p>“Ooo! Sen misin Alice!” diye karşıladı.</p>

  <p>“Benim, Laura’cığım. Yüreğim ve vücudum yorgun olarak, yaşamaktan bıkmış bir halde sana geliyorum.”</p>

  <p>“Haydi bırak şu saçma lafları… Basit şeyler karşısında heyecana düşerek kötümser olmakta ne mana var?.. İşte, pekâlâ yine eskisi kadar güzelsin.”</p>

  <p>“Bana evvelce verdiğin o ilaçtan bir parça hazırlarsın, değil mi?”</p>

  <p>“Hazırlarım. Fakat bir şey yemek istemez misiniz?”</p>

  <p>“Karnım aç değil, teşekkür ederim!”</p>

  <p>İhtiyar kadın, dolaptan çıkardığı bir şişeden gümüş bir bardağa birkaç damla damlatarak Alice’e verdi. Alice bunu bir yudumda içti. O zaman biraz ferahlık hissetti. Yanakları kızardı. İki kadın arasında derin bir samimiyet olduğu hemen belli oluyordu. Çünkü Alice, her bir şeyi ihtiyar kadına söylüyordu.</p>

  <p>Bu sırada Alice’in gözü bir resme ilişti:</p>

  <p>“Artık bu resmi buradan kaldırmak gerekiyor,” dedi.</p>

  <p>İhtiyar kadın gülümsedi:</p>

  <p>“Yatak odanıza mı koyacaksınız?”</p>

  <p>“Hayır, büsbütün kaldırmak lazım!.. Şunu çıkar ve gözümün önünde yırt…”</p>

  <p>Laura:</p>

  <p>“Zavallı Mareşal!” dedi. Sonra bir iskemleye çıkarak duvardan çerçeveli bir resmi indirdi. Bunu parçaladıktan sonra ocağa attı.</p>

  <p>Bu iş bittikten sonra genç kız:</p>

  <p>“Cuma akşamı buraya bir delikanlı gelecek,” dedi.</p>

  <p>İhtiyar kadın, ses çıkarmadan kendisine bakıyordu. Alice devam etti:</p>

  <p>“Bu delikanlı, her pazartesi ve cuma akşamları gelecek.”</p>

  <p>“Demek, öteki gibi…”</p>

  <p>“Evet, öteki gibi… Senden ne istediğimi anlıyorsun, değil mi?..”</p>

  <p>“Anlıyorum. Yine halan olacağım.”</p>

  <p>“Evet…”</p>

  <p>“Yine eskisi gibi nöbet beklerim. Bu defaki herhalde şu yaşlı Mareşal Damville’den daha mühim birisi olmalı…”</p>

  <p>“Yok, Laura, bir defa… Henri de Montmorency âşığım değildi.”</p>

  <p>“Ya bu?..”</p>

  <p>“Bunu seviyorum!”</p>

  <p>“Peki, Mareşali değil, fakat birincisini?”</p>

  <p>“Marki Pani-Garola’yı mı?”</p>

  <p>“Evet, onu… Bilmem, Markinin ne olduğunu biliyor musunuz?..”</p>

  <p>“Ne oldu?”</p>

  <p>“Rahip oldu.”</p>

  <p>“Şaşılacak şey…”</p>

  <p>“Evet, bu şeytan adam, kabadayı, kavgacı, sefahat kahramanı şimdi tam bir rahip oldu. Daha dün kilisede Huguenot’ların aleyhinde vaaz etti.”</p>

  <p>“Kimin aklına gelirdi?”</p>

  <p>“Dünya böyledir kızım… Dün şeytanken bugün melek oldu. Neyse, delikanlıya gelelim. Bunun ismi ne?”</p>

  <p>Alice bu sözü işitmedi. Yahut işitmemezliğe geldi. Az önce öğrendiği haberden çok memnun görünüyordu. Kendi kendine:</p>

  <p>“Şu halde tamamen serbest kaldım,” diye düşünerek sordu:</p>

  <p>“Marki hangi manastıra intisap etti?”</p>

  <p>“Sainte-Genevieve Dağı‘ndaki Carmes Manastırı‘na girdi.”</p>

  <p>“Nerede vaaz ediyor?”</p>

  <p>“Saint-Germain l’Auxerrois Kilisesi’nde… Oraya kendisini dinlemek üzere büyük bir kalabalık geliyor. En güzel kadınlar bile günahlarını ona çıkartıyorlar.”</p>

  <p>“Laura, senden bir ricam var.”</p>

  <p>“Nedir?..”</p>

  <p>“Markiden günahlarımı affettirmek için itiraflarımı dinleyeceğine dair bir söz alabilir misin?”</p>

  <p>Laura kendi kendine:</p>

  <p>“Bundaki sırrı herhalde öğrenmeliyim!” diye düşündükten sonra:</p>

  <p>“Bu biraz güç… Çünkü etrafı çok sarılı… Mamafih ben söylersem belki muvaffak olurum.”</p>

  <p>“Yalnız, sakın ben olduğumu söyleme. Daha önce de bir defa beni kurtardığın için seni ne kadar sevdiğimi bilirsin.”</p>

  <p>“Bana güvenebilirsin. Fakat gelecek olan delikanlının ismini hâlâ söylemedin.”</p>

  <p>“Bunu sana daha sonra söylerim, Laura’cığım. Bu isim şimdilik büyük bir sırdır. Yalnız onu çok sevdiğimi bilmen yeter… O kadar ki, onun en ufak bir işareti üzerine kendi hayatımı seve seve feda etmekten çekinmem. İşte onu o kadar çok seviyorum. O da şimdi büyük üzüntü içindedir… Şimdi duyduğum en büyük acı ve üzüntü ona, bakir bir vücut ve yıpranmamış bir ruh vermediğim içindir.”</p>

  <p>Alice bir dakika kadar düşündü:</p>

  <p>“Onu o kadar seviyorum ki, kendisine en ufak bir fenalık yapmaya bile muktedir değilim. Dinle beni… Mel’un Catherine’in yanında çalıştıkça, ne kadar azap duyduğumu bilirsin. Kendimden bile nefret ettiğimi biliyorum. Hatta kendimi öldürmeye bile kalkışmıştım. Beni sen kurtardın. Eğer sen olmamış olsaydın, bu mel’un Catherine’in eline düşen nice kızlar gibi, ölüm beni de çoktan bulmuştu. Onun emirlerine âlet olmak beni ne kadar müteessir ediyor. Bunu sana anlatamam. Vücudum, bu kadının tayin ettiği adamların pis dudakları altında çürüyor. Ve ben yatakta onların ağızlarından aldığım sırları kendisine söylemeye mecbur tutuluyordum. Öpüşlerimin ölüm getirdiğini, sahtekârlıkla kalplerini avladığım adamların ölüme mahkûm olduklarını düşündükçe tüylerim diken diken oluyor. Şimdi beni ürküten dehşetin derecesini düşün. Artık bunlara daha fazla dayanamayacağım. İşte onun için Laura, bütün bunlardan kurtulmak istiyorum.”</p>

  <p>Alice sözlerini bitirince ağlamaya başladı. İhtiyar kadın onu okşadı:</p>

  <p>“Haydi kızım, şimdi çocukluğun sırası değil. Çok yorgunsun. Sinirlerin çok bozulmuş. Biraz dinlenmeye ihtiyacın var. Biraz dinlen; hiçbir şeyin kalmaz!”</p>

  <p>Alice gözlerini sildi:</p>

  <p>Evet, pek yorgunum. Yaşamaktan bile yoruldum… Eğer ümit ettiğim şeyler olmazsa yaşayamayacağımı anlıyorum…”</p>

  <p>“Ne tuhafsın! Bu yaşta ölmeyi düşünüyorsun. Yoksa sen de rahip Pani-Garola’yı taklit ederek bir manastıra mı çekilmeyi düşünüyorsun? Bu da bir nevi ölüm demektir ya…”</p>

  <p>Alice başını salladı:</p>

  <p>“Rahip Pani-Garola!” diye mırıldandı.</p>

  <p>“Hiç düşünme, kızım. Ona itiraflarını dinleteceğini vaat ediyorum.”</p>

  <p>“Ne vakit?..”</p>

  <p>“Bugün salıdır. Cumartesi günü akşamına kadar bu işi temin edeceğim. Siz Louvre Sarayı‘na ne vakit gideceksiniz?”</p>

  <p>Alice, gayriihtiyari titredi:</p>

  <p>“Evet, gitmek lazım…”</p>

  <p>“Sizi beklediklerini biliyorsunuz.”</p>

  <p>“Rahiple cumartesi akşamına kadar görüşebileceğim, değil mi?”</p>

  <p>“Evet…”</p>

  <p>“Şu halde cumartesi günü sabahı Louvre Sarayı‘na giderim. Şimdi biraz istirahate ihtiyacım var. Beni yalnız bırak da birkaç saat uyuyayım.”</p>

  <p>Laura bunun üzerine genç kadını yalnız bırakarak çekildi.</p>

  <p>O günün gecesi saat ona doğru, her taraf derin bir karanlık içine gömüldüğü anda yeşil boyalı kapı yavaşça açıldı. İçeriden çıkan bir kadın, bir gölge gibi yavaşça süzülerek, Kraliçe Catherine’in Ruggieri için yaptırdığı az ötede bulunan kulesine doğru yürüdü. Ve bunun dar pencerelerinden birinden içeriye bir mektup attı.</p>

  <p class="yildiz"><img alt="bsg-06" src="../Images/bsg-06.jpg"/></p>
</body>
</html>