<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Onuncu Bölüm</h1>

  <h2 class="sigil_not_in_toc">Siyahlı Kadın</h2>

  <p>Papa, François de Montmorency ile Jeanne de Piennes’in evlenme akdini feshetti ve François, 1558 senesinde Kralın gayrimeşru kızı Diane de France ile evlendi. Düğün gününden iki hafta önce François, prensesi ziyarete gitmişti. Aralarında uzun bir konuşma geçti. François neticede:</p>

  <p>“Ben yalandan hiç hoşlanmam,” dedi. “Fikirlerimi serbestçe söylediğimden dolayı beni affediniz. Fakat ben sizi hiçbir vakit sevmedim ve hiçbir vakit de sevemeyeceğim! Bunu şimdiden söylemek isterim!”</p>

  <p>Prenses, François’nın sözlerini gülümseyerek dinliyordu. François devam etti:</p>

  <p>“Bizi evlendiriyorlar. Kral ve babam, bazı siyasi sebeplerden dolayı evlenmemizi lüzumlu buldular. İkimiz de büyüklerimizin emirlerine itaat ediyoruz. Bilmem, bu kadar açık konuşmam sizi incitiyor mu?”</p>

  <p>“Hayır, hayır!.. Devam ediniz!”</p>

  <p>“Eğer kalbim serbest olsaydı sizden başka kimseye ait olamazdı. Çünkü dünyada sizden daha güzel bir kadın bulunmaz kanaatindeyim.”</p>

  <p>“Demek kalbinize hâkim olan başka bir kadın var?”</p>

  <p>“Hayır madam. Fikrimi iyi izah edemedim. Benim kalbim tamamıyla ölmüş bulunuyor. Vücudum da tesadüfen yaşıyor. Harp meydanlarında daima ölümü aradım. Fakat o benden daima kaçtı. Bundan dolayı bu evlenmemiz sadece iki aile ismini birleştirecektir. Size karşı daima en sadık bir dost, bir arkadaş olacağımı da beyan ederim. İşte görüyorsunuz ya, düşüncelerimi ve duygularımı ne kadar açık söyledim. Şimdi cevabınızı bekliyorum.”</p>

  <p>Diane ayağa kalktı. Son derece güzel olmakla beraber gayet hassas bir kalbe mâlik olan Prenses:</p>

  <p>“Sözleriniz karşısında kendimi hakarete uğramış addetmiyorum,” dedi. “Kralın arzusuna itaat etmekle beraber ikimiz de kalbimizi muhafaza edelim. Ben kalbinizin matemine hürmet ve riayet edeceğim. Benim doktorluğa çok istidadım olduğu söyleniyor. Kim bilir, belki de derdinize bir çare bulurum.”</p>

  <p>Böylece iki taraf arasında bir mukavele akdedilmiş oldu. O günden sonra François birçok savaşa katıldı. Fakat ölüm her defa kendisinden kaçtı.</p>

  <p>Henri’ye gelince, iki kardeş birbirileriyle karşılaşmaktan son derece çekiniyorlardı. Birbirlerini hiç görmediler. Birisi kuzeyde çarpışırken öbürü güneyde bulunuyordu.</p>

  <p>Jeanne de Piennes’e gelince, o, ortadan yok olmuştu. İki kardeş muhtelif vesilelerle gizliden gizliye kendisini araştırdıkları halde, izine bile rastlamamışlardı. Yoksa Jeanne de Piennes ölmüş müydü?..</p>

  <p class="yildiz">* * *</p>

  <p>Hayır, Jeanne ölmemişti. Günlerini, aylarını ve senelerini gözyaşlarıyla doldura doldura yaşıyordu. Evi Saint-Denis Sokağı‘nda idi. Fakir bir evin çatı arasındaki üç odasına sığınmıştı. Orada yaşıyordu.</p>

  <p>Zavallı kadının gözü, içeride genç bir kızın oturduğu odaya girerken bir aynaya ilişti. Gayriihtiyari: “Acaba François beni bu halde görse tanıyabilir miydi?” diye düşündü. “Eski güzel Jeanne nerede? O gitti, yerine siyahlı bir kadın geldi.”</p>

  <p>Jeanne yanlış görüyordu. Çünkü hakikatte güzelliği asla kaybolmamıştı. Yüzüne akseden solgunluk, bilakis, yüzünü daha manalı, daha çekici bir hale getirmişti. Yalnız gözlerinde eski parlaklık kalmamış ve dudaklarının yanlarında ıstıraptan birer derin çizgi hâsıl olmuştu.</p>

  <p>Bu sırada gözleri pencerenin yanına oturmuş genç bir kıza ilişti. Melek yüzlü olan bu genç kız, elindeki beyaz işiyle son derece meşgul görünüyordu. Bu güzel kız, Loise’dan başkası değildi.</p>

  <p>Loise on altı yaşına basmıştı. Koyu menekşe renkli gözleri, sarı saçları ve kar gibi beyaz teniyle hakikaten bir meleği andırıyordu.</p>

  <p>Jeanne, kızının yanına yaklaşarak saçlarını okşadı. Genç kız başını kaldırarak tatlı tatlı gülümsedi:</p>

  <p>“Anneciğim,” dedi, “siz biraz dinlenin. Ben bu işi bir iki saat içinde tamamlarım.”</p>

  <p>“Güzel Loise’cığım, bu işlemeyi bugün genç madama teslim etmek mecburiyetinde olduğumu galiba unutuyorsun?..”</p>

  <p>“Şu kibar olduğunu söylediğiniz Madam Touchet’a, değil mi?..”</p>

  <p>“Evet çocuğum…”</p>

  <p>“Ah anneciğim. Biz neden onlar gibi zengin ve kibar değiliz de fakir, işçi insanlarız?.. Bunu şikâyet olsun diye söylemiyorum. Sadece sizin istirahatinizi düşündüğümden…” Jeanne’ın kalbi burkuldu. Gözleri yaşardı. Kendi kendine: “Zavallı yavrum,” diye düşündü. “Acaba sana Loise de Montmorency olduğunu söylesem, bunu bilmiş olsan, ne derdin?”</p>

  <p>Loise sordu:</p>

  <p>“Anne, sahi, benim ellerim prenses eline benziyor mu?”</p>

  <p>“Elbette, kızım… Ne yazık ki iki mel’un insan senin de talihini yıktılar.”</p>

  <p>Loise o zaman annesinin ellerine sarıldı:</p>

  <p>“Sevgili anneciğim,” dedi, “kalbinizi her zaman üzen bu sırrı bana ne vakit söyleyeceksiniz?”</p>

  <p>“Hiçbir vakit…”</p>

  <p>“O halde felaketimize sebep olan o iki adamın isimlerini olsun bana söyleyiniz. Bunlardan birinin ismini bana evvelce söylemiştiniz.”</p>

  <p>“Evet kızım. Şövalye de Pardaillan.”</p>

  <p>“Bunu asla unutmayacağım ve hayatımın sonuna kadar kendisine lanet edeceğim. Fakat öbürünün, ondan daha alçak olduğunu söylediğiniz öbür adamın ismi nedir?”</p>

  <p>Jeanne cevap vermedi. Loise de daha fazla ısrar etmedi. İki kadın başlarını eğerek ellerindeki işi bir an önce bitirmek üzere çalışmaya koyuldular. Nihayet iş bitti. Jeanne bunu Madam Touchet’a götürmek üzere mantosunu giyerek evden çıktı.</p>

  <p>O zaman Loise, hemen arka tarafa bakan odalardan birine koştu. Buradaki pencerelerden karşıdaki Deviniere Oteli görünüyordu. Loise heyecan içinde başını kaldırdı. Karşıda, en yukarıda çatı arasındaki pencerede bir genç duruyordu. O da kızı görünce parmaklarının ucuyla kendisine bir öpücük gönderdi.</p>

  <p>Loise tereddüt içinde kızardı. Gözleri bir saniye kadar ona takılı kaldı. Bu, bir aşk itirafı mıydı? Belki…</p>

  <p>Zavallı genç kız, karşısındakinin kim olduğunu bilmiyordu. Eğer o gencin Şövalye Jean de Pardaillan olduğunu bilseydi kalbindeki aşkın yerini çabucak bir nefret kaplayacaktı.</p>
</body>
</html>