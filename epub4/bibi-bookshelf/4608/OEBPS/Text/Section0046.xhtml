<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Kırk İkinci Bölüm</h1>

  <h2 class="sigil_not_in_toc">Ana Kraliçe</h2>

  <p>Louvre Sarayı‘nda geçen olaylardan üç gün sonra François de Montmorency, kardeşine söylediği gibi, de Mesmes konağına gelmişti. Giderken de yanına sadece bir adam almıştı. Şövalye de Pardaillan’ı, bütün ısrarına rağmen yanına almamıştı.</p>

  <p>Basit bir savaş elbisesi giymiş, beline bir savaş kılıcı takmış ve bir savaş atına binmişti.</p>

  <p>Yanındaki adamı da aynı şekilde giyinmişti.</p>

  <p>De Mesmes konağına vardığı zaman saat akşamın yedisine gelmişti. Güneş batmak üzere olduğundan, François’nın kardeşine vermiş olduğu üç günlük mühlet de sona ermiş bulunuyordu. François o zaman seyisine işaret etti. Seyisi atından inmeksizin borusunu çaldı. Bütün pencereleri ve kapıları kapalı duran konak, derin bir sessizlik içinde bulunuyordu…</p>

  <p>François’nın ikinci bir işareti üzerine seyis atından inerek konağın kapısını çaldı. Bu sefer kapının üzerinde küçük bir pencere açıldı:</p>

  <p>“Kimi istiyorsunuz?”</p>

  <p>“Mareşal Damville’i istiyorum.”</p>

  <p>“Kendisiyle ne işiniz var?”</p>

  <p>“Bize yapmış olduğu bir haksızlığın tamirini istiyoruz. Eğer istediğimizi reddedecek olursa o zaman Tanrı‘nın adaletine başvurarak kendisiyle er meydanında karşılaşmak niyetindeyiz…”</p>

  <p>Küçük kapı kapanarak büyük kapı açıldı. Ve içeriden Henri de Montmorency’ye mensup subaylardan biri çıkarak François’nın önünde saygı ile eğildi:</p>

  <p>“Eğer konakta istirahat etmek arzusunda iseniz konak emrinize amadedir. Aradığınız Henri de Montmorency, Kralın emriyle Paris’ten ayrılmış bulunmaktadır.”</p>

  <p>Seyis:</p>

  <p>“Bu teklifinizi kabul etmiyoruz,” dedi.</p>

  <p>Subay François’yı tekrar selamlayarak içeri girdi ve büyük kapı kapandı. O vakit seyis tekrar borusunu öttürdü ve yüksek sesle üç defa:</p>

  <p>“Mareşal Damville! Henri de Montmorency!” diye bağırdı.</p>

  <p>Cevap alamayınca sözlerine devam etti:</p>

  <p>“Bize karşı yapmış olduğunuz bir hakaretten dolayı sizden tarziye istemeye geldik. Bu akşam geleceğimizi bildiğiniz halde alçakçasına kaçtınız! Hain ve korkak bir adam olduğunuz için sizi düelloya davet ediyoruz. Onun için size eldivenimizi bırakıyoruz.”</p>

  <p>François de Montmorency bunun üzerine sağ eldivenini çıkararak seyisine uzattı. O da bunu bir çiviyle konağın kapısına çıktı.</p>

  <p>François, kardeşinin konaktan ayrılmış olduğuna inanmıyor ve kendisine karşı yapmış olduğu bu hakaretten sonra dövüşmeye razı olacağına emin bulunuyordu. Onun için, belki çıkar diye, iki üç dakika daha bekledi. Fakat kimsenin görünmediğini görünce oradan uzaklaştı.</p>

  <p>Uzaktan iki adam, Mareşalin kendilerini göremeyecekleri bir yerden onu gözetlemekle meşgul bulunuyorlardı. Bunlardan biri genç Şövalye de Pardaillan’dı. François de Montmorency’nin ısrarına rağmen arkasından o da çıkmış ve Mareşali takibe başlamıştı. De Mesmes konağında cereyan edebilecek her türlü olayı dikkatle takip etmeye karar vermiş bulunuyordu. Her ihtimali hesaba kattığından, yanına arkadaşı Kont Marillac’ı da almıştı. Kararı gayet kesin idi. Eğer Mareşal konaktan çıkmayacak olursa, her ne pahasına olursa olsun, konağa girecek ve kendisini arayacaktı.</p>

  <p>Fakat uzaktan seyrettikleri olaylar böyle bir müdahaleyi icap ettirmedi. Bunun üzerine onlar da Mareşale görünmeden başka yoldan geri dönmeye başladılar. Kont Marillac yahut asıl ismiyle Deodat çok düşünceli görünüyordu. Amiral Coligny’nin evinin önüne geldikleri vakit Kont, Pardaillan’a:</p>

  <p>“Beni sevindirmek ister misin?” diye sordu.</p>

  <p>“Seni sevindirmek mi? Böyle bir şey yapabilecek olursam sonsuz şekilde sevinirim.”</p>

  <p>“O halde söyleyeyim: Seni bu akşam bir kadına takdim etmek istiyorum.”</p>

  <p>“Bir kadına mı?”</p>

  <p>“Evet dostum…”</p>

  <p>“Bu kadının kim olduğunu sorabilir miyim?”</p>

  <p>“Nişanlım…”</p>

  <p>“Ona takdim edilmek benim için hakikaten büyük bir şeref olacaktır.”</p>

  <p>Bunun üzerine iki arkadaş kol kola girerek önce bir meyhaneye gittiler. Orada mükemmel bir yemek yediler. Ondan sonra saat dokuza doğru La Hache Sokağı‘na girdiler.</p>

  <p>Alice o gece büyük bir korku içinde sevgilisini bekliyordu.</p>

  <p>Daha önce şunu da söyleyeyim ki, Navarre Kraliçesi, tahta köprü vakasında yanında Alice’in bulunduğunu Deodat’ya söyleyecek vakit bulamamıştı. Alice de ne olur ne olmaz, casusluğu meydana çıkar diye bunu sevgilisine söylememişti. Bu bakımdan Kont Marillac, sevgilisinin Pardaillan tarafından kurtarıldığının da farkında bulunmuyordu.</p>

  <p>Alice’in korkusu önce evinde iki mahpus kadının bulunmasından ileri geliyordu. Vâkıâ Alice’in bunları evin arka tarafında iki odaya yerleştirmişti. Fakat her şey olabilirdi. Bu kadınlar herhangi bir şekilde varlıklarını Konta belli edebilirler. Kont da bununla âlâkadar olabilirdi.</p>

  <p>Alice, bu arada Kraliçenin emriyle yeni yapılan kulenin penceresinden içeri her gün attığı raporların bir gün ortalığı karıştırmasından korkuyordu. Alice, Kraliçeyi oyalamak için her gün attığı raporlara: “İşler yolunda gidiyor,” - “Kendisini görüyorum,” - “Yeni bir şey yok,” gibi basit cümleler yazıyordu. İşte o akşam da raporunu atarken elini bir el tutmuş ve avucuna bir kâğıt sıkıştırmıştı…</p>

  <p>Genç kadın, yüreği heyecan içinde evine dönmüş ve o zaman kâğıttaki yazıyı okuyabilmişti.</p>

  <p>Kâğıtta şunlar yazılıydı:</p>

  <blockquote style="margin: 20px 0 20px 40px; border: none; padding: 0px;">
    <p>“O adamı bu gece saat ona kadar evinizde alıkoyunuz. Saat tam onda gönderiniz. Gece orada kalmak isterse bir bahane uydurarak engel olunuz. Kendisine hiçbir zarar gelmeyecektir.”</p>
  </blockquote>

  <p>Alice her şeyi anlıyordu. Kraliçe, Kont Marillac’ı saat onda yakalatmak için herhalde tertibat almış olacaktı. Bu durum karşısında ne yapmalı, nasıl hareket etmeliydi? Her şeye rağmen sevgilisini ele vermemeyi kararlaştırdı. Tam bu sırada kapı çalınınca mosmor kesilerek:</p>

  <p>“İşte geldi,” diye kekeledi. Halbuki o daha düşünmek için bile vakit bulamamıştı.</p>

  <p>O kadar heyecanlıydı ki, kapıyı açmaya kendisi gidemeyerek ihtiyar Laura’ya gönderdi. Kont Marillac, yanında bir delikanlıyla birlikte bir dakika sonra İçeri girdi:</p>

  <p>“Sevgili Alice!” dedi. “Sana kardeşimden fazla sevdiğim Şövalye de Pardaillan’ı takdim ederim.”</p>

  <p>Alice titredi. Çünkü genç şövalyeyi bir anda tanımıştı, Pardaillan da onu hemen tanıdı. Fakat bunu belli etmeksizin kendisini saygıyla selamladı.</p>

  <p>Alice, Pardaillan’ın kendisini tanımadığını zannediyordu. Halbuki genç şövalye, Alice’in, kendisini tanıdığını, buna rağmen tanımamazlığa geldiğini anlamıştı. Konuşma gayet garip bir surette devam etti. Kont açık ve samimi idi. Alice heyecan içinde, rol yapmakla meşguldü. Pardaillan da şüphe ve endişeyle etrafı seyrediyor, konuşulan şeylere kulak bile vermiyordu.</p>

  <p>Saat ona doğru Kont gitmek üzere ayağa kalktı. Fakat Alice heyecanla ayağa kalkarak buna engel oldu:</p>

  <p>“Tanrı aşkına otur!” diye yalvardı.</p>

  <p>Kont bir şey anlayamıyordu:</p>

  <p>“Sevgilim! Yine mi korku ve endişe içindesin!” diye sordu. “Bir şeyden mi korkuyorsun?”</p>

  <p>“Bilirsin ki, benim korkum senin içindir. Bana verdiğin bir sözü sana bu gece hatırlatmak isterim.”</p>

  <p>“O söz neydi?”</p>

  <p>“Her ne olursa olsun, kendinizi dikkatle muhafaza edeceğinizi, her şeyden şüpheleneceğinizi vaat etmiştiniz.”</p>

  <p>Kontun yerine Pardaillan cevap verdi:</p>

  <p>“Merak etmeyiniz,” dedi, “Kontun yanında ben varken hiçbir tehlike söz konusu olamaz.”</p>

  <p>Üçü de bahçeye çıktıkları vakit Alice, Pardaillan’ın kulağına eğildi. Ve Kont farkına varmadan kendisine:</p>

  <p>“Merhamet ediniz! Kontun yanından ayrılmayınız. Onu öldürmek istiyorlar!” sözlerini fısıldadı.</p>

  <p>Pardaillan titremekten kendini alamadı. İki adam bu sırada sokağa çıkmışlardı. Sağa sola baktılar. Hiçbir şey görmeyince yürümeye başladılar. Alice arkalarından bir süre baktı. Heyecanla bekledi. Fakat anormal hiçbir şey göremeyince kapıyı kapatarak içeri girdi.</p>

  <p>Yolda Kont sordu:</p>

  <p>“E, nişanlımı nasıl buldun azizim?”</p>

  <p>“Şey… Şüphesiz çok güzel, sevimli bir kadın. Şu köşede ne var?..”</p>

  <p>İkisi de o tarafa doğru yürüdüler. Hiçbir şey yoktu. Pardaillan lafı değiştirmek için mahsustan böyle söylemişti… Şövalye, Alice hakkındaki şüphesini Konta söyleyip söylememek hakkında bir türlü karar veremiyordu. Bu sırada Kont sözü yine nişanlısına getirdi:</p>

  <p>“Bilmem, dikkat ettin mi? Bana ne kadar kendimi kollamamı tavsiye ediyor. Anlaşılmaz bir şey bu korkusu…”</p>

  <p>“Kim bilir, belki de haklıdır. Kadınların erkeklerden daha duygulu olduklarını unutmamalısın. Belki de bazı nüfuzlu insanlardan bir şeyler duymuştur.”</p>

  <p>Pardaillan kendi kendine şöyle düşündü: “Seven iki kalbin arasını bozmak çok fena, çok meş‘um bir harekettir,” Alice’in bazı kusurları olabilirdi. Fakat Kontu da sevdiği muhakkaktı. Bunun üzerine:</p>

  <p>“Eğer sizin gibi sevilmek mutluluğuna erişmiş olsaydım sevdiğim kadının her isteğine boyun eğerdim,” dedi.</p>

  <p>“Doğru… Herhalde Alice’in bu korkusu, beni çok sevdiğinden ileri geliyor. Bana herhangi bir kötülüğü gelmesini istemiyor.”</p>

  <p>Tam bu sırada Bethisy Sokağı‘na girmek üzere bulunuyorlardı ki, onları adım adım takip eden bir gölge kendilerine yaklaştı. Bunu sezen iki genç hemen vaziyet aldılar.</p>

  <p>“Rica ederim, benden korkmayınız!” dedi. “Maksadım, Kont Marillac’a birkaç kelime söylemektir.”</p>

  <p>Pardaillan titredi. Konuşan adamı sesinden tanımıştı. Bu adam Maurevert’den başkası değildi. Bunun üzerine, karanlığa rağmen, ne olur ne olmaz diye mantosunu büsbütün kaldırarak yüzünü sakladı.</p>

  <p>Kont Marillac:</p>

  <p>“Aradığınız adam benim,” dedi. “Ne söylemek istiyorsanız söyleyiniz…”</p>

  <p>“Sizinle yalnız görüşmek istiyorum.”</p>

  <p>Pardaillan, Kontun kolunu kuvvetle sıktı. Kont bunun üzerine:</p>

  <p>“Bana söyleyeceğiniz şeyleri arkadaşımın yanında söyleyebilirsiniz. Ondan gizli hiçbir şeyim yok…”</p>

  <p>Yabancı adam bir saniye kadar tereddüt etti. Sonra söylemeye karar vererek:</p>

  <p>“Bir kimse sizinle görüşmek istiyor. Onun evine kadar beraber gitmemizi rica etmek için beni gönderdi,” dedi.</p>

  <p>“Bu kimse kimdir?”</p>

  <p>“Size sadece bu kimsenin çok nüfuzlu, yaşlı bir kadın olduğunu söyleyebilirim.”</p>

  <p>“Şayet gitmeye razı olursam nereye gideceğiz? Bu ev nerededir?..”</p>

  <p>“Tahta köprü civarında birinci büyük ev… Görüyorsunuz ya, her şeyi açık açık söylüyorum. Fakat yalnız gelmeniz şarttır…”</p>

  <p>“Pekâlâ, siz kimsiniz?”</p>

  <p>“Beni sadece bu kadının bir memuru olarak kabul ediniz…”</p>

  <p>Bu söz üzerine Pardaillan, Kontu birkaç adım öteye çekerek kulağına eğildi:</p>

  <p>“Kendinizi koruyacağınıza dair nişanlınıza verdiğiniz sözü unutmayınız.”</p>

  <p>“Gitmeyeceğim.”</p>

  <p>“Çok isabet edersiniz. Hemen söyleyeyim ki, bu adam, Catherine de Medicis’in cellatlarından Maurevert’dir. Söylediği evde sizi bekleyen de Kraliçenin kendisidir.”</p>

  <p>Marillac’ın birdenbire sesi değişti:</p>

  <p>“Buna emin misiniz?”</p>

  <p>“Tamamıyla… Bu duruma göre şu alçak adamı layık olduğu şekilde geri göndermemiz lazımdır. Yani…”</p>

  <p>Fakat Pardaillan sözünü bitiremedi.. Kont, Maurevert’e dönerek:</p>

  <p>“Sizi takip etmeye hazırım!” dedi.</p>

  <p>İçinden de: “Herhalde annemi yakından görmem lazım,” diye düşünüyordu.</p>

  <p>Pardaillan:</p>

  <p>“Ne yapıyorsunuz azizim?” diye bağırdı.</p>

  <p>Maurevert:</p>

  <p>“Beni takip ediniz Kont!” diye söylendi.</p>

  <p>Kont gayriihtiyari bir hareketle Pardaillan’ı kucakladı. Ve kulağına eğilerek:</p>

  <p>“Benim için üzülmeyiniz. Gideceğim yerin ne kadar tehlikeli olduğunu biliyorum. Hatta Kraliçe Catherine de Medicis’in, belki de beni katletmek için bir tuzak hazırlamış olduğuna da inanıyorum. Fakat her şeye rağmen gitmem lazım ve gidiyorum.”</p>

  <p>“Ne yapıyorsun kardeşim! Aklını mı oynattın!”</p>

  <p>“Hayır, ne yaptığımı biliyorum. Bunun sebebini sana da söyleyeceğim.”</p>

  <p>“Nedir?..”</p>

  <p>“Kaderim beni oraya doğru çekiyor. Kraliçe Catherine kimdir, biliyor musun? Ben oraya ne sıfatla gidiyorum, bunu da öğrenmek ister misin? Bunun sırrını zamanı gelince sana anlatacağım. İşte onun için mutlaka gitmem lazım ve gidiyorum.”</p>

  <p>“Sözlerinden bir şey anlamadım. Şunu da söyleyeyim ki, seni katiyen yalnız bırakmam.”</p>

  <p>“Bırakacaksın dostum… Bana şimdiye kadar gösterdiğin dostluktan dolayı da çok teşekkür ederim. Catherine kimdir, biliyor musun?”</p>

  <p>“Kimdir?..”</p>

  <p>“Benim annem!”</p>

  <p>Bu sözler karşısında Pardaillan olduğu yerde taş gibi kesilip kaldı. Kont, az ötede bekleyen Maurevert’e işaret etti ve iki adam karanlık sokakta iki gölge gibi kayboldu.</p>

  <p>Şövalye:</p>

  <p>“Deodat! Catherine de Medicis’in oğlu!” diye birkaç defa mırıldandı.</p>

  <p>Sonra her ne pahasına olursa olsun, kendisini takip etmeye, içini pek güzel bildiği bu konağın etrafını gözetlemeye ve gerekirse, yani Kont sağ salim dışarı çıkmazsa, zorla içeri girerek kendisini bulmaya karar verdi ve yola koyuldu.</p>

  <p>Yürürken, hep Alice’in bu işten malumattar olup olmadığını düşünüyordu.</p>

  <p>Nihayet tahta köprünün civarındaki eve vardı. Bunun her tarafını dolaştı. Küçük bir şatoyu andıran evin pencereleri kalın demirlerle örtülü, kapısı da çok sağlamdı. Bunları görerek:</p>

  <p>“Ne olursa olsun!” diye homurdandı. “Eğer Kontun kılına dokunacak olurlarsa ben ne yapacağımı bilirim.”</p>

  <p>Sonra tahta köprü olayında yıktığı, fakat hâlâ enkazı ortada duran harabelerin arasına gizlenerek elinde hançer, beklemeye başladı.</p>

  <p class="yildiz">* * *</p>

  <p>Bu sırada konağın içinde acı bir olay geçiyordu. Baba, ana ve oğul konakta buluşmuşlardı. Deodat daha gelmeden önce odada Catherine ile Ruggieri yalnız başlarına oturuyorlardı. Rene Ruggieri düşünceliydi. Bunu sezen Kraliçe:</p>

  <p>“Sana korkma demedim mi Rene!” diye konuştu. “Onu bu gece öldürmeyeceğim. Yalnız kendisini tecrübe etmek istiyorum. Sen onun nasıl babası isen, unutma ki, ben de annesiyim. Bu bakımdan pek tabii olarak ben de kendisini senin kadar düşünüyorum. Eğer benim oğlum ise onu tutacağım; yaşatacağım. Fakat oğlum bile olsa ondan benim aleyhimde niyet ve fikirler görecek olursam elbette yaşamasına imkân yok…”</p>

  <p>“Sözlerinizi iyi anlayamadım.”</p>

  <p>“Benim için her şeyden önemli olan şey, kendisinin kimin nesi olduğunu bilip bilmediğidir. Eğer kim olduğunu bilmezse o zaman mesele yok. Kurtulacak ve yaşayacaktır. Ben, günün birinde karşıma çıkarak benden hesap soracak bir insanın bulunuşuna hiçbir şekilde dayanamam. Bilmem, sana fikrimi açıkça anlatabiliyor muyum?”</p>

  <p>“Böyle konuşacağınıza, niçin onu herhalde öldürmeye karar vermiş olduğunuzu bana açıkça söylemiyorsunuz?.. Bundan niçin çekiniyorsunuz?”</p>

  <p>“Hayır Rene, emin ol ki, niyetim kesin değildir. Çocuğumuz bu anda ölüme mahkûm bulunmuyor.”</p>

  <p>Bir saniye kadar düşündükten sonra sözlerine şöyle devam etti:</p>

  <p>“Gayemi biliyorsun. Annesine son derece bağlı olan oğlum Henri’nin kral olmasını istiyorum. Tanrı, zavallı Charles’ın ömrünü yeter görünce yerine Henri geçecektir. Fakat Fransız tahtının bir tehlikeli rakibi var. Onlar da Bourbon’lardır. Kurnaz bir kraliçe olan Jeanne d’Albret, krallık tacını oğlu Henri Bearn’e geçirmek için uğraşıyor. Bunu önleyecek biricik tedbir, kendilerini ortadan kaldırmaktır. Jeanne d’Albret ölürse o zaman hiçbir şeyden korkmamıza sebep kalmaz. Aynı zamanda Navarre Krallığı da serbest kalacak. Buraya niçin oğlumuz geçmesin?”</p>

  <p>Tam bu sırada Maurevert ile Kont Marillac içeri girmişlerdi. Maurevert herhalde daha önce aldığı bir emirle dışarı çıkarak baba oğul ve anayı yalnız bıraktı.</p>

  <p>Kont, kraliçeyi görür görmez içinden:</p>

  <p>“Annem!”</p>

  <p>Diye söylendi.</p>

  <p>Gayet ciddi bir tavırla koltuğunda oturan Catherine de Medicis de içinden: “Oğlum!” diye düşündükten sonra sakin bir sesle:</p>

  <p>“Bilmem, beni tanıdınız mı?” diye sordu.</p>

  <p>Kont Marillac az kalsın: “Siz benim annemsiniz!” diyecekti. Güçbela kendisini tuttu ve:</p>

  <p>“Tanıyorum efendim,” dedi. “Kral IX. Charles’ın validesisiniz!” cevabını verdi.</p>

  <p>“Beni daha önce görmüş müydünüz?”</p>

  <p>“Evet efendim. Alaylarda törenlerde birçok defa görmüştüm…”</p>

  <p>“O halde size fikrimi açıkça söyleyeyim. Sizin Paris’te olduğunuzu duydum. Buraya ne maksatla gelmiş olduğunuzu araştırdım. Ancak sizin, Kraliçe Jeanne d’Albret’nin güvenini kazanmış bir kimse olduğunuzu biliyorum. Bu Kraliçe ile açık açık görüşmek istiyorum. Onun için bu görevi size vermeye karar verdim.”</p>

  <p>“Her emrinizi yerine getireceğimi bildirmekle şeref duyarım. Bana gösterdiğiniz güvenden dolayı da teşekkürlerimi sunarım…”</p>

  <p>Kraliçe bir dakika kadar düşündü:</p>

  <p>“Sizi buraya çağırmamın sebebi, Paris’te bulunduğunuzun gizli kalmasını istediğinizi düşünmemdir. Sonra bu görüşmelerimizin gizli kalmasını da çok istiyorum. Ben artık Fransızlar arasında boş yere dökülen kandan nefret ediyor ve bütün bunları, bu düşmanlıkları ortadan kaldırmak istiyorum. Çünkü ben bir Kraliçe olduğum gibi, aynı zamanda bir anayım da…”</p>

  <p>Kraliçe bunu mahsustan söylemişti. Böylece karşısındakinin hakikati bilip bilmediğini öğrenmek istiyordu.</p>

  <p>Bu son kelime Konta hakikaten tesir etti. Bir anda yüzü sarardı. Sendeler gibi oldu.</p>

  <p>Kraliçe devam etti:</p>

  <p>“Bu görevi üzerine şerefle alacak birçok insan bulunmakla beraber, ısrarla sizi seçmem, sizin hakkınızda da bazı fikirlerim olduğu içindir.”</p>

  <p>Kont:</p>

  <p>“Benim için mi bazı niyetleriniz var? Beni tanıdığınızı mı söylüyorsunuz?” diye bağırdı.</p>

  <p>“Evet Kont! Sizi tanıyorum ve çoktan beri de takip ettiriyorum.”</p>

  <p>“Fikirlerinizi lütfen izah eder misiniz?”</p>

  <p>“Kraliçe Jeanne d’Albret’ye tekliflerim şunlardır: Aramızda kesin ve ebedi bir anlaşma imzalamak. Protestanlara büyük şehirlerde kilise yapmak hakkını veriyorum. Memuriyet için Katolik veya Protestan olmak dikkate alınmayacak. Kendilerine birçok kale vermek… Saraya Protestan papazları da kabul etmek… Protestan papazların kiliselerinde serbestçe vaaz vermelerine izin vermek!.. Bilmem, bu tekliflerime ne dersiniz?..”</p>

  <p>“Eğer bunlara uyulursa din kavgaları olduğu gibi ortadan kalkar.”</p>

  <p>“Şimdi de vereceğim teminatı bildireyim: Albe Dükü, Hollanda’da Protestanları öldürmekle meşgul. Fransa Kralı buradaki Protestanları kurtarmak için Amiral Coligny’nin emrine bir ordu verecektir.”</p>

  <p>“Bu fevkalade büyük bir lütuf olacaktır.”</p>

  <p>“Sonra benim bir kızım var ki, onu alabilmek için can atmayan prens yoktur. İşte onu, yani Margot’yu da Henri de Navarre’ye vereceğim.”</p>

  <p>“Bu davranışınız ancak takdir uyandırabilir.”</p>

  <p>“Bu şartlar karşısında Jeanne d’Albret’nin bize elini uzatacağını sanır mısınız?”</p>

  <p>“Buna kesinlikle emin bulunuyorum. Eğer silahlara başvursaydınız Jeanne d’Albret’nin teslim olmasına imkân yoktu… Bu işi dostça halletmek istemeniz, Katoliklerle Protestanlar arasında bir fark gözetmemeniz zaten bizim de şimdiye kadar istediğimiz ve uğrunda silaha sarıldığımız amacımızdır.”</p>

  <p>“Şimdi sizi, bu tekliflerimi Jeanne d’Albret’nin götürmeye memur ediyorum. Resmi teklif kâğıdınız da budur.”</p>

  <p>Kraliçe, Konta, Kral mührüyle mühürlenmiş, fakat kapatılmamış açık bir mektup verdi:</p>

  <p>“Okuduktan sonra kapatınız.”</p>

  <p>Kont mektubu okudu:</p>

  <blockquote style="margin: 20px 0 20px 40px; border: none; padding: 0px;">
    <p>“Muhterem yeğenim: Oğlum Kral ve ben, din uğruna dökülen kandan nefret ediyoruz. Kont Marillac’ı yapacağımız sulh tekliflerini size bildirmeye memur ettim. Bunun, sizin de hoşunuza gideceğini zannediyorum. Tanrı‘dan sıhhatte olmanızı bütün kalbimle temenni ederim.”</p>
  </blockquote>

  <p>Kont mektubu kapatarak cebine koydu.</p>

  <p>Catherine de Medicis bir süre düşündü. Sonra:</p>

  <p>“Neyse, bu işleri hallettik. Şimdi de sıra size geldi. Her şeyden önce Jeanne d’Albret’ye ne dereceye kadar bağlı olduğunuzu bilmek isterim.”</p>

  <p>Kraliçe, bu sözlerinin Kont tarafından tefsir edilmesine meydan bırakmadan sözlerini tamamladı:</p>

  <p>“Navarre Kraliçesi eğer tekliflerimi kabul ederse bunun için şerefine yapılacak büyük şenliklerde hazır bulunmak üzere Paris’e gelecektir. Yapılacak düğünün de çok parlak olmasını istiyorum. Bu suretle bizim krallık ailemize girecek olan Henri de Bearn için de büyük bir taht tasarlıyorum. Fransa tahtı gibi bir taht… Bunu da buldum: Polonya tahtı…”</p>

  <p>“Navarre Krallığı ne olacak?”</p>

  <p>“Navarre küçük olmakla beraber, zengin ve sempatik bir yer. Ben oraya da başka birini tayin etmeyi düşünüyorum. Bu kimseyi buldum bile…”</p>

  <p>“Kimdir Majeste?..”</p>

  <p>“Siz!..”</p>

  <p>Bu son söz, Kontu çok şaşırtmıştı. Doğrusu o asla böyle bir şey beklemiyordu. Ne oluyordu? Olan biteni iyi anlayamıyordu. Kendisine karşı niçin bu kadar cömert davranılıyordu? Yoksa herkesin nefret ettiği Kraliçe Catherine de Medicis’in kalbinde kendisine karşı bir ana şefkati mi taşıyordu?..</p>

  <p>Kont:</p>

  <p>“Ben mi?” diye kekeledi.</p>

  <p>“Evet..”</p>

  <p>“Fakat benim hiçbir asaletim yok. Bunu yapmanız, bir hiç olan beni krallık mevkiine yükseltmek istemeniz için herhalde bir sebep olmalıdır.”</p>

  <p>“Bu sebepleri ben bulacağım. Size daha önce sizin için bazı niyetlerim olduğunu söylemiştim… Daha önce de sizin, Jeanne d’Albret’ye karşı olan bağlılığınızın derecesini bilmek şarttır. Çünkü bütün bunların hakikat olması, sizin aracılığınıza bağlıdır.”</p>

  <p>“Söyleyeyim Majeste! Ben Jeanne d’Albret için her an ölümü göze alabilecek derecede kendisine bağlıyım. Ben bir asilzade değilim. Çünkü anamın babamın kim olduğunu bilmiyorum. Belki de kibar bir kadının uşağıyla sevişmesinden dünyaya gelmiş bir insanım.”</p>

  <p>Ruggieri:</p>

  <p>“Dikkat et, delikanlı!” diye mırıldandı. Fakat Deodat bu sözleri duymadan devam etti:</p>

  <p>“Beni bir kilisenin merdivenine bırakmak suretiyle ayıbını kapatmak isteyen kimsenin hatta bir kraliçe bile olmadığı ne malum? Fakat sonuç itibarıyla ben sadece bulunmuş bir çocuğum. Birçok kimsenin nefretle dudak büktüğü bir kimseyim. İşte Jeanne d’Albret beni bu durumdan kurtardı… Bana kendi öz çocuğuna gösterdiği aynı sevgi ve şefkati gösterdi. Bunun için ölünceye kadar ona bağlı ve ona karşı kendimi borçlu duyarak yaşayacağım. Beni terk eden, beni inkâr eden asıl anneme gelince, onu hiçbir vakit tanımak ve öğrenmek istemem.”</p>

  <p>Kont Marillac bu sözleri söylerken kollarını göğsünün üzerinde çaprazlayarak duruyordu. Kraliçenin duyduğu vicdan azabını ve çektiği acıyı belli etmesini bekliyordu.</p>

  <p>Fakat böyle bir şey olmadı. Kraliçe sadece kaşlarını çattı. Fakat sesinin ahengini bozmadan başını salladı:</p>

  <p>“Jeanne d’Albret’ye ne kadar bağlı olduğunuzu anladım,” dedi. “Bana lazım olan da buydu. Artık gidebilirsiniz, ben de güven içinde bekleyebilirim.” Catherine âdeti olduğu üzere öptürmek için elini uzattı. Fakat Kont bunu görmemiş gibi yaparak kendisine bir selam verdi ve dışarı çıktı. Kraliçenin eli yavaş yavaş düştü.</p>

  <p>Kont dışarı çıktıktan sonra Kraliçe, Ruggieri’nin elini tuttu:</p>

  <p>“Biliyor,” dedi.</p>

  <p>“Hiç sanmıyorum.”</p>

  <p>“Hayır, hayır, biliyor! Çabuk vakit geçirmeden işareti ver!..”</p>

  <p>“Ah madam! Ne yapıyorsunuz? Bu bizim çocuğumuzdur…”</p>

  <p>“Sersemliğe lüzum yok! Çabuk diyorum!”</p>

  <p>Pencerenin önüne gelmişlerdi. Kont bu sırada köprüyü geçiyordu. Müneccim:</p>

  <p>“Acıyınız!” diye inledi.</p>

  <p>Fakat Catherine daha fazla beklemeyerek Ruggieri’nin boynunda zincirle bağlı bir düdüğü kaparak ağzına götürdü… Tam öttürmek üzere iken Ruggieri engel oldu:</p>

  <p>“Bakınız! Şu adama bakınız!” diye söylendi.</p>

  <p>O zaman Catherine bir gölgenin harabeler arasından çıkarak Konta katıldığını gördü. Bu adam Şövalye de Pardaillan’dı.</p>

  <p>Kraliçe:</p>

  <p>“Demek yalnız gelmemiş,” diye mırıldandı.</p>

  <p>“Evet… Belki de etrafta daha birkaç adamı var. Bizim dört adamımız bunlarla dünyada başa çıkamazlar.”</p>

  <p>Catherine, elindeki düdüğü şiddetle duvara çarparak attı:</p>

  <p>“Bu gece elimden kaçtı. Öyle olsun! Fakat artık elimdedir. Ne zaman istersem onu yok edebilirim. Ne o ne de Jeanne fazla yaşamalıdırlar.”</p>

  <p>Sonra yavaş yavaş sakinleşti:</p>

  <p>“Her şey yoluna giriyor. Bir ay içinde Fransa’da ne kadar Protestan varsa hepsi Paris’te toplanmış olacak. O zaman…”</p>

  <p>Catherine korkunç bir şekilde gülümsedi.</p>

  <p>Ruggieri bu gülümseme karşısında titremekten kendisini alamadı.</p>
</body>
</html>