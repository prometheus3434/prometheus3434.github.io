<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>On İkinci Bölüm</h1>

  <h2 class="sigil_not_in_toc">Des Barres Sokağındaki Ev</h2>

  <p>Jean de Pardaillan o gece otele atla geldi. Otelin alt katındaki büyük ahıra girdi ve atını dikkatle bağlayıp önüne de bir kucak yulaf ve yonca yerleştirdi. Işıkta atı dikkatle muayene ettiği zaman bunun son derece iyi bir at olduğunu anladı ve memnun oldu.</p>

  <p>Bu sırada gürültü üzerine otelci Landry ahıra girmiş ve atı görmüştü:</p>

  <p>“Bu at nedir?” diye sordu.</p>

  <p>“Son cinayetimin mükâfatı… Nasıl beğendin mi?”</p>

  <p>“Şimdi bu atı da ben mi besleyeceğim?”</p>

  <p>“Bir de soruyorsun… Hiç bu kadar cins bir at, açlıktan ölüme terk edilir mi? Evet, bu şerefi de sana vereceğim!”</p>

  <p>“Yandık öyleyse…”</p>

  <p>Landry, saçsız başına yumruklar indire indire uzaklaşıp gitti.</p>

  <p>Pardaillan her gün altına biniyor, köpeği de peşinde olduğu halde civardaki mahalleleri dolaşıyordu. Bu esnada kendisini takip edenler, bazen fakir mahallelere daldığını ve cebindeki varını yoğunu muhtaç kimselere dağıttığını görürlerdi. O, böyle hareket ederken daima: “Sağlam, cehennemi boylayacağız, Babamın hiçbir sözünü tutmuyorum,” diye söyleniyordu.</p>

  <p class="yildiz">* * *</p>

  <p>Jean Pardaillan’ın artık adamakıllı canı sıkılmaya başlamıştı. Bu serseri hayat onu asla tatmin etmiyordu. Bir şeyler yapmak, önemli olayların içine karışmak istiyordu. Bu değişmeyen hayatı içinde sadece bir şey kendisini meşgul ediyordu. O da genç ve güzel meçhul kızın bakışlarıydı. Yavaş yavaş bu bakışlardaki ürkeklik kaybolmuş bulunuyordu. Fakat hepsi o kadar…</p>

  <p>Delikanlı ufak bir soruşturma yapmış ve bu kızla annesi olan siyahlı kadının, kibar evler için yaptıkları elişleriyle kimseye muhtaç olmadan geçindiklerini öğrenmişti.</p>

  <p>Onu seviyor muydu? Bunun pek farkında değildi. Çünkü sevmenin, aşkın ne olduğunu doğru dürüst bilmiyordu. Yalnız bildiği bir şey varsa genç kızı gördüğü zaman yüreğinin tatlı bir heyecanla çarptığı, tatlı bir hissin bütün vücudunu sardığı idi.</p>

  <p>İşte o gün, günden güne eskimekte olan elbisesine teessürle baktıktan sonra giyinmiş ve doğruca pencereye koşmuştu. O, oradaydı. Ne olursa olsun, diyerek kendisine parmaklarıyla bir öpücük gönderdi. Genç kız daha çok kızarmış ve gülümseyerek pencerenin önünden çekilmişti.</p>

  <p>Bu olay, genç şövalyeyi son derece heyecanlandırmıştı. Aynı anda gözleri evden çıkan annesine de ilişince:</p>

  <p>“Hemen gidip annesiyle konuşmalıyım,” diyerek kendisini sokağa attı.</p>

  <p>Hızlı hızlı yürüyerek genç kadına yetişti. Fakat birdenbire cesareti kırıldı. Bunun üzerine kendisini sadece takip etmeye karar verdi. Kadının herhalde acele bir işi olmalıydı. Nereye gidecekse gitmeliydi; dönüşünde konuşması daha kolay olurdu.</p>

  <p>Siyahlı kadın doğru Des Barres Sokağı‘na gitti. Etrafı parmaklıklarla çevrili büyük ve süslü bir evin kapısını çalarak içeri girdi. Genç Pardaillan da sokağın öbür köşesine giderek orada beklemeye koyuldu.</p>

  <p>Jeanne’ı birinci katta güzel döşenmiş bir odaya aldılar. Bu odada bir kadınla bir genç bulunuyordu. Kadın:</p>

  <p>“Nakışçım geldi,” dedi.</p>

  <p>Genç erkek sordu:</p>

  <p>“İş tamam mı?”</p>

  <p>“Tamam efendim.”</p>

  <p>“Göster bakalım.”</p>

  <p>Delikanlı yirmi yaşlarında kadar görünüyordu. Zengin ve asil bir aileye mensup olduğu siyah kadife elbisesinden ve başındaki siyah kadife şapkasının ortasına yerleştirmiş olduğu kocaman elmastan anlaşılıyordu. Gözlerinde hilekârlık ve merhametsizlik okunuyordu. Bununla beraber şimdi kadının yanında çok samimi idi. Kadına gelince, delikanlıdan birkaç yaş daha büyüktü. Son derece güzel görünüyordu. Bütün hareketlerinden delikanlıya karşı beslediği ilgi belli oluyordu.</p>

  <p>Delikanlı, Jeanne’ın elinden işlemeyi aldı. Ve açtı:</p>

  <p>“Bak bakalım, beğenecek misin?”</p>

  <p>Bu işleme, etrafı zambaklarla işlenmiş güzel bir örtü idi. Tam ortasında sırma ile yazılı Fransızca:</p>

  <p>“Je charme tout,” yani, “Ben herkesi teşhir ederim,” cümlesi okunuyordu.</p>

  <p>Genç kadın, işlemeye baktı:</p>

  <p>“Çok güzel işlenmiş. Fakat bundan bir şey anlayamadığımı itiraf ederim,” dedi.</p>

  <p>“O halde dinle! Sana karşı beslediğim büyük aşkı ebedileştirecek bir rumuz aradım. Çok düşündüm. Tanınmış sanat adamlarına da sordum. Bunlar hiçbir şey bulamadılar. Nihayet yine kendim buldum. Şimdi burada okuduğun “Je charme tout”daki harflere dikkat et. Senin ismin olan “Marie Touchet”deki harflerin aynısı değil mi?”</p>

  <p>Genç kadını, delikanlının boynuna sarıldı:</p>

  <p>“Ah güzel Charles’ım! Beni ne kadar mutlu kıldın!”</p>

  <p>“Bilemezsin Marie. Son zamanlarda vaktimi hep bunları düşünmekle geçirdim. Bana inan ki, koca Louvre Sarayı içinde yalnız seni düşünüyorum. Annem Huguenot’ları öldürmek çarelerini araştırıyor; kardeşim d’Anjou Protestanlara karşı savaş hazırlıyor. Onlar böyle şeyler düşünürlerken ben yalnız seni düşünüyorum. Dünyada yalnız seni sevdiğimi, senin de yalnız beni sevdiğini biliyorum. Başka hiçbir şey beni ilgilendirmiyor. İşte bu aşkla bu cümleyi buldum.”</p>

  <p>Bunları duyan Jeanne de Piennes titredi. Demek Fransa Kralı IX. Charles’ın önünde bulunuyordu.</p>

  <p>Kral devam etti:</p>

  <p>“Sarayda ne kadar sıkılırsam burada aksine o kadar neşeleniyorum. Bana senin, ‘Sevgili Charles’ım!’ demen bin kişinin, ‘Yaşasın Kral’ demesinden daha zevkli… Sarayda yediğim yemekten, içtiğim sudan bile korkuyorum. Halbuki burada ne kadar rahatım.”</p>

  <p>“Sevgili Charles’ım!”</p>

  <p>“Sen sözlerime inanmıyorsun. Fakat ben gayet iyi biliyorum ki, benim ölümümü istiyorlar. Anladın mı, Marie, beni öldürmek istiyorlar.”</p>

  <p>Kral heyecanlanmıştı. Marie onu kucakladı:</p>

  <p>“Sakin ol, Charles! Sakin ol! İşte bak, yine nöbetin geldi. Buradasın, bak, yanında ben varım.”</p>

  <p>“Ah sefiller! Benim yerime tahta oturmak istiyorsunuz, öyle mi? Hanginiz? Sen mi, Guise? Sen mi, d’Anjou? Sen mi, Bearn? Biliyorum, hepiniz benim aleyhimde birleştiniz. Başınızda da Coligny alçağının bulunduğunu pek güzel biliyorum. Alçaklar! İmdadıma koşunuz, sadık askerlerim! Yakalayınız şu herifleri. Hepsini kılıçtan geçiriniz! Hiçbiri sağ kalmasın! Ah, beni öldürüyorlar. İmdat!”</p>

  <p>Kral, gözleri dönmüş bir halde bayılarak genç kadının kolları arasına düştü. Jeanne da yardım etmek üzere birkaç adım attı:</p>

  <p>“Size yardımım dokunabilir mi?” diye sordu.</p>

  <p>“Hayır, teşekkür ederim. Şimdi kendisine gelir. Yalnız sizden ricam, burada görüp işittiklerinizi dışarıda hiç kimseye söylememenizdir.”</p>

  <p>“Merak etmeyiniz madam. Sırrınıza hürmet edeceğim. O halde müsaade ederseniz çekileyim.”</p>

  <p>“Çok naziksiniz. Evet, Charles şimdi kendisine gelecektir. Ara sıra böyle krizler geçiriyor. Alıştım. İşte nefes yavaşladı. Tamamıyla sakinleşti. Şimdi kendisine gelir.”</p>

  <p>Jeanne, kadını selamlayarak dışarı çıktı. Az sonra da Charles kendisine geldi.</p>

  <p class="yildiz"><img alt="bsg-03" src="../Images/bsg-03.jpg"/></p>
</body>
</html>