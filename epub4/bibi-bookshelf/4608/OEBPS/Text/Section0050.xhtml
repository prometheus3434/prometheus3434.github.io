<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Kırk Altıncı Bölüm</h1>

  <h2 class="sigil_not_in_toc">Gilles ile Gillot’nun Başına Gelenler</h2>

  <p>Paris’ten hareket eden Kral IX. Charles’ın maiyetinde Dük de Guise ve Mareşal Damville de bulunuyordu. Henri de Montmorency, hareketinden bir gün önce Kâhya Gilles’i çağırarak La Hache Sokağı‘ndaki evde bulunan mahpus kadınlar hakkında uzun uzadıya talimat verdi. Sözünü bitirirken:</p>

  <p>“Bir de konağın mahzeninde bir leş olacak. Onu da oradan kaldır!” dedi.</p>

  <p>“Şu kudurmuş kavgacının leşi, değil mi efendim! Onu oradan kaldırır, Seine Nehri’ne atarım.”</p>

  <p>Ertesi gün Gilles, Pardaillan ortadan kaybolduktan sonra başındaki büyük külâhını çıkarmış bulunan yeğeni Gillot’yu çağırdı:</p>

  <p>“Gillot, bu gece önemli bir işimiz var. Vâkıâ bu iş o kadar hoşuna gitmeyecek bir işse de ne çare, yapacağız. Senin anlayacağın, mezarcılık yapacağız. Konağın mahzeninde çürümeye başlayan bir leşi kaldırıp Seine Nehri’ne atacağız.”</p>

  <p>Gillot’nun ahmak suratında bir gülümseme belirdi:</p>

  <p>“Şu mel’un Pardaillan’ın mezarcılığını sevinçle yaparım,” dedi.</p>

  <p>Gillot hemen bir bıçak alarak bunu bilemeye başladı.</p>

  <p>Gilles sordu:</p>

  <p>“Bıçağı ne yapacaksın?”</p>

  <p>“Kulaklarını keseceğim.”</p>

  <p>“Kimin?”</p>

  <p>“Pardaillan’ın.”</p>

  <p>“Hiç, bir cesedin, bir leşin kulakları kesilir mi?”</p>

  <p>“Kesilir. Çünkü alçak herif hep kulaklarımı keseceğini söyleyerek beni korkutuyordu.”</p>

  <p>Kâhya gülümsedi:</p>

  <p>“Haydi işe başlayalım.”</p>

  <p>Gilles beline kısa bir kılıçla iki tane tabanca yerleştirdi. Gillot, süprüntü taşımaya mahsus küçük arabayı hazırlayarak buna bir merkep koştu.</p>

  <p>Amcası:</p>

  <p>“Bir de ip al,” dedi. “Boğazına büyük bir taş bağlayacağız…”</p>

  <p>Nihayet hareket ettiler. Gilles bir elinde fener tuttuğu halde yürüyor, Gillot da arkasından eşeğin yularını çekerek geliyordu. Böylece, de Mesmes’e geldiler. Arabayı konağın avlusuna çektikten sonra kapıyı tekrar sıkıca kapattılar.</p>

  <p>Ondan sonra ilk işleri kilere inerek heyecanlarını gidermek için bol bol şarap içmek oldu.</p>

  <p>Şimdi işin ikinci kısmına başlamak zamanı gelmişti. Temple Hapishanesi’nin saati gece yarısını vururken, yavaş yavaş mahzenin önüne geldiler. Kâhya önce sürgüyü çekti. Sonra anahtarı kapıya sokarak iki defa çevirdi. Kapı aralandı.</p>

  <p>Gilles hemen mendiliyle burnunu tıkadı:</p>

  <p>“Ne kadar pis kokuyor…”</p>

  <p>“Elbette kokacak. Leş yarı yarıya çürümüş olmalı…”</p>

  <p>“Bunu çabuk götürüp atalım. Yoksa bütün konak leş kokusu içinde kalacak.”</p>

  <p>Gillot kapıya bir tekme vurduğu halde açılmadı. Bundan korkan budala, kısık bir sesle:</p>

  <p>“Neden açılmıyor?” diye sordu.</p>

  <p>“Neden olacak, herif can korkusuyla eline ne geçmişse gebermeden önce kapının arkasına yığmış olacak.”</p>

  <p>Bunun üzerine aralıktan elini içeri soktu. Güçbela kalaslardan birini yerinden oynattı. Herhalde kapıyı tutan esas direk bu olmalıydı ki, diğerleri kolay kolay devrildiler. Yarım saat sonra bir şey kalmadığından, kapı rahatça açıldı.</p>

  <p>Gilles fenerle önde, Gillot mükemmel surette bilediği bıçağını elinde tuttuğu halde arkasında, merdivenleri indiler. Gillot:</p>

  <p>“Kavgacı herif şimdi cezasını çekecek. Kulaklarını keseyim de beni korkutmanın cezasını görsün. Fakat acaba nerede?..”</p>

  <p>“Pis kokular bizi onun yanına götürecek.”</p>

  <p>Mahzen çok genişti ve birçok oda, bölmeye ayrılmıştı. Sırasıyla bunları dolaşmaya başladılar. Gillot ne görse:</p>

  <p>“İşte,” diye bağırıyordu.</p>

  <p>Fakat az sonra bunun ya bir fıçı ya bir kütük olduğunu anlıyorlardı. Bir köşede bir yığın kemik gören Gillot:</p>

  <p>“İşte kemikleri,” diye bağırdı. “Leşini sıçanlar yemiş. Kulaklarını kesemeyeceğim için doğrusu çok üzüldüm.”</p>

  <p>“Aptal! Bunlar insan kemikleri değil…”</p>

  <p>“Ya ne?..”</p>

  <p>Gilles bir daha muayene ettikten sonra:</p>

  <p>“Domuz pastırmasının kemikleri…”</p>

  <p>Gillot da yerleri dolduran boş ve kırık şişeleri gösterdi:</p>

  <p>“Şarap şişeleri…”</p>

  <p>“Alçak herif, gebermeden önce en âlâ şarapları içmiş, hem de pastırmaları yemiş.”</p>

  <p>“İntikam almalıyız,” diye haykırdı.</p>

  <p>Şimdi mahzenleri daha büyük bir hiddetle dolaşmaya ve araştırmaya başladılar. Fakat bütün araştırmaları sonuçsuz kaldı. Her tarafı karış karış aradıkları halde Pardaillan’ın cesedini bulamadılar.</p>

  <p>Gilles:</p>

  <p>“Şaşılacak şey,” diye mırıldandı.</p>

  <p>Gillot:</p>

  <p>“Herhalde sıçanlar yedi. Fakat öyle bir yemişler ki, kemiklerini bile bırakmamışlar,” dedi.</p>

  <p>Gilles de sonunda buna inanmak zorunda kaldı. Çünkü tekrar tekrar her tarafı araştırdıkları halde bir şey bulamadılar. Kapı gayet sağlam bir şekilde kapalıydı. Mahzende bundan başka dışarı çıkılabilecek tek bir delik bile yoktu.</p>

  <p>Gilles:</p>

  <p>“Galiba nihayet ahmak kafanla doğru bir şey düşünebildin,” dedi. “Seine Nehri’ne kadar gitmemize de lüzum kalmadı…”</p>

  <p>“Ben en çok herifin kulaklarını kesemediğime yanıyorum…”</p>

  <p>Yapılacak başka işleri kalmadığı için merdivene doğru yürümeye başladılar. Gilles her zaman olduğu gibi yine öndeydi. Fakat merdivenin daha ilk basamağına basar basmaz gözleri faltaşı gibi açıldı. Çünkü az önce ardına kadar açık bıraktığı demir kapı kapalıydı.</p>

  <p>“Belki de kendi kendine kapanmıştır,” diyerek yıldırım gibi yukarı çıktı. Kapıyı açmak istedi. Fakat o zaman kapının kilitlenmiş olduğunu da dehşetle gördü. Demek kendileri aşağıda iken biri kapıyı kilitlemişti.</p>

  <p>Merdiveni çıkmakta olan Gillot sordu:</p>

  <p>“Ne oldu?..”</p>

  <p>“Ne olacak, buraya kapatıldık.”</p>

  <p>“Kapatıldık mı?..”</p>

  <p>“Evet, biz aşağıda şu azgın herifin leşini ararken bir hırsız veya bir şeytan kapıyı kapatarak kilitlemiş.”</p>

  <p>“Şimdi ne olacak?”</p>

  <p>“Hiç… Burada öteki gibi açlıktan öleceğiz.”</p>

  <p>Gillot korkudan titremeye başladı. Tam bu sırada dışarıdan bir kahkaha yükseldi:</p>

  <p>“Gillot, artık kulaklarını kurtaramazsın. Onları mutlaka keseceğim.”</p>

  <p>Gillot’nun saçları dimdik olmuştu. Çünkü Pardaillan’ın sesini tanımıştı. İkisi de korkudan aşağıya kadar yuvarlanarak düştüler.</p>

  <p>Gillot bu defa aldanmamıştı. Dışarıdaki hakikaten Pardaillan’dı.</p>

  <p>Son zamanlarda idareli yemesine rağmen pastırması bitmeye yüz tutunca, bir kat daha ekonomiye başlamıştı. Acıktığı zaman açlığını olabildiği kadar şarapla gidermeye çalışıyor ve domuz pastırmasından günde ancak dört beş lokma alıyordu. Yavaş yavaş da ümidini kaybetmeye başlamıştı. Son anda intihar etmek üzere bıçağını daima yanında bulunduruyordu.</p>

  <p>Yine böyle kötü kötü düşündüğü bir gün birdenbire kapının sarsıldığını hissederek yerinden fırladı. Gözleri ümitle parlamıştı. Merdivenlerden çıkarak kulak verdi. Bu sırada konuşan Gilles ve Gillot’nun seslerini duyunca, sevinçle haykırmamak için kendisini zor tuttu. Hemen merdivenin altına saklandı ve Gilles kapıyı tutan kalasları kaldırmaya çalışırken kendisine bütün kuvvetiyle yardım etti. Onlar içeri girince de hemen dışarı çıktı, kapıyı üzerlerine kapattı.</p>

  <p class="yildiz"><img alt="bsg-01" src="../Images/bsg-01.jpg"/></p>
</body>
</html>