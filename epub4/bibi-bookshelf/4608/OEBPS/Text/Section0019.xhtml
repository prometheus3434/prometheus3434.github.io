<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>On Beşinci Bölüm</h1>

  <h2 class="sigil_not_in_toc">Üç Ziyaretçi</h2>

  <p>Jeanne d’Albret, Saint-Martin kapısı yoluyla Paris’ten çıktı. Birkaç yüz metre ötede kuvvetli dört beygir koşulu ve iki sürücü tarafından sevk edilen bir araba duruyordu. Buraya gelince evvela Alice’i arabaya bindirdi. Sonra Pardaillan’a döndü:</p>

  <p>“Siz teşekküre muhtaç bir adam değil, misline bir yerde rastlanmayacak çok cesur bir kahraman, tam manasıyla bir şövalyesiniz. Size veda ederken yaptıklarınızı daima hatırlayacağımı açıkça söylemek isterim.”</p>

  <p>Sonra şövalyeye elini uzattı. Pardaillan, beyaz parmaklar üzerine son derece hürmetle dudaklarını değdirdi.</p>

  <p>Araba dörtnala uzaklaştı ve Pardaillan bir süre arkalarından baktıktan sonra Paris yolunu tuttu. Yolda: “Umarım şu Landry akıl edip bana bir parça yiyecek ayırmıştır. Yoksa halim dumandır,” diye düşünüyordu.</p>

  <p>Bir saat sonra otelin lokantasında Madam Landry’nin kendisine sakladığı bir tavuğu parçalamakla meşgul bulunuyordu. O günkü kavgalar yüzünden yorulmuş olduğundan hemen yattı ve uzun bir uyku çekti.</p>

  <p>Sabahleyin uyandığı zaman gün oldukça yükselmişti. Kendi kendine: “Eğer hemen terziliğe başlamazsam akşama kadar odamdan çıkamam,” diye düşündü. Sırtına eski bir manto aldıktan sonra birçok yerinden yırtılmış bulunan biricik elbisesini yamamaya koyuldu.</p>

  <p>Aradan biraz zaman geçtikten sonra oda kapısı hafifçe vuruldu. Delikanlı:</p>

  <p>“Gir!” diye bağırdı.</p>

  <p>Kapı yavaşça açıldı ve:</p>

  <p>“Burası, muhterem Prens!” diye konuşan otelci Landry’nin sesi duyuldu.</p>

  <p>Pardaillan başını çevirerek şu Prens denilen adamı görmek istedi. İçeriye şimdiye kadar görmediği derecede şık bir adam girdi. Bu, ayaklarında altın mahmuzlu, ince deriden yapılmış şık çizmeler bulunan, mor kadife pantolonlu, sırma şeritli ceketli, üzerinde bir zümrüt görünen tüylü şapkalı bir adamdı.</p>

  <p>Saçları ve bıyıkları maşayla kıvrılmış ve yüzü de pomatlarla cilâ edilmişti. Kralın yanında gezen asil senyörlerden birine benziyordu.</p>

  <p>Şövalye, elinde iğnesi olduğu halde ayağa kalktı:</p>

  <p>“Buyurunuz,” dedi.</p>

  <p>Meçhul adam, âmirce bir eda ile:</p>

  <p>“Haydi git, efendine, Saint-Megrin Kontu Paul de Stuer de Caussade’nin kendileriyle görüşmek istediğini söyle,” dedi.</p>

  <p>Pardaillan şaşırdı:</p>

  <p>“Hangi efendime?..”</p>

  <p>“Hangi efendine olacak? Kendi efendine…”</p>

  <p>“Benim efendim filan yok. Uşak da efendi de benim.” Şimdi şaşırmak sırası misafire gelmişti:</p>

  <p>“Sakın Şövalye de Pardaillan siz olmayasınız?”</p>

  <p>“Evet, benim…”</p>

  <p>Misafir bunun üzerine şapkasını nezaketle çıkararak delikanlıyı selamladı:</p>

  <p>“O halde sizi hürmetle selamlar ve Monsenyör Dük de Guise’in son derece takdirini kazanmış bulunduğunuzu bildiririm. Bunu size söylemem için kendileri beni göndermiş bulunuyorlar.”</p>

  <p>Pardaillan:</p>

  <p>“Teşekkür ederim,” diye cevap verdi. “Kendilerine teşekkürler ederim.”</p>

  <p>“Dünkü olay üzerine halk arasında çok büyük bir itibar kazandınız.”</p>

  <p>“Hangi olay? Şu tahta köprü vakası mı?”</p>

  <p>“Evet, sarayda hep bundan bahsediliyordu. Majeste Krala da bundan bahsedildi.”</p>

  <p>“Ya?..”</p>

  <p>“Her hareketiniz, son derece cesur bir kahraman olduğunuzu ispat ediyordu. Dük de Guise sizi o kadar takdir ettiler ki, bunun bir hatırası olarak size şu küçük elmas yüzüğü gönderdiler. Eğer bunu kabul etmeyecek olursanız kendilerine büyük bir hakarette bulunmuş olursunuz.”</p>

  <p>“Hayır reddetmiyorum.”</p>

  <p>Böyle diyerek yüzüğü parmağına geçirdi ve devam etti.</p>

  <p>“Sizin gibi asil bir misafiri böyle bir kıyafette ve bu kadar kötü bir odada kabul ettiğimden dolayı son derece mahcubum.”</p>

  <p>“Rica ederim. Bana şeref verdiniz.”</p>

  <p>“Çok mütevazısınız.”</p>

  <p>“Layık olmadığım halde iltifatlarda bulunuyorsunuz… Dük de Guise sarayındaki muhafızları ve silahşorları yeniden tanzim etmeye karar vermiş bulunuyor. Şimdi serbestçe söyleyiniz; bu muhafızların arasına katılmak ister misiniz?”</p>

  <p>“Mademki serbest konuşmamı istiyorsunuz, cevap vereyim. Ben yalnız bir saraya intisap etmek isterim.”</p>

  <p>“Hangi saraya?..”</p>

  <p>“Kendi sarayıma…”</p>

  <p>“Düke götüreceğim cevap bundan mı ibaret olacak?”</p>

  <p>“Muhterem Düke, hakkımda besledikleri iyi hislerden dolayı teşekkürlerimi sunmayı bir vazife bilirim. Bu teklif karşısında minnettar kaldığımı söylemek isterim. Gereken cevabı kendilerine bizzat söyleyeceğimi arz ederim.”</p>

  <p>Saint-Megrin kendi kendine: “Âlâ! Bu adamı da aramıza kattık demektir. Yalnız galiba kendisini biraz pahalıya satmak istiyor. Onda bu kılıç olduktan sonra böyle düşünmekte haklıdır,” diye düşündü ve artık işi bitmiş olduğundan şövalyeye veda ederek dışarın çıktı.</p>

  <p>Pardaillan misafirini kapıya kadar uğurladıktan sonra odasına döndü. Son derece memnundu. Kendi kendine: “İşte gayet parlak bir teklif,” dedi. “Guise’in maiyetine girmek az bir şeref midir? Bu teklifi derhal kabul etmeliydim. Halbuki öyle yapmadım… Ne tuhaf bir adamım. Fakat iyi ki derhal kabul etmedim… Hayır hayır. Ben bu işi yapamayacağım.”</p>

  <p>Odasında aşağı yukarı beş dakika kadar dolaştı:</p>

  <p>“Evet, kabul etmemeliyim. Çünkü bu işi yapamayacağım. Babam bana, ‘Kimseye itimat etme,’ demişti. Neyse, kararımızı böyle menfi olarak verdik. Şimdi şu yüzüğü bir gözden geçirelim.”</p>

  <p>Delikanlı, yüzüğü muayene etti:</p>

  <p>“Herhalde yüz pistolden fazla değeri var.”</p>

  <p>Tam bu sırada kapı yeniden açıldı ve içeriye, uzun bir mantoya bürünmüş, tüccar kılıklı bir adam girdi. Selam vererek:</p>

  <p>“Şövalye de Pardaillan’ın yanında mı bulunuyorum?..” diye sordu.</p>

  <p>“Evet… Size nasıl hizmette bulunabilirim?”</p>

  <p>“Bunu şimdi söyleyeceğim. Daha evvel hangi senenin hangi ay, hangi gün ve hangi saatinde doğmuş olduğunuzu söyler misiniz?..”</p>

  <p>Pardaillan, alay mı ediyor, diye adama bakarken kendi kendine: “Biraz daha ileri giderse vay haline!” diye düşündü.</p>

  <p>Fakat adamın yüzünde kendisiyle alay ettiğine ya da deli olduğuna delalet eden hiçbir çizgi görünmüyordu. Bunun üzerine:</p>

  <p>“1549 senesinin şubat ayında doğduğumu biliyorum; ama gün ve saatin farkında değilim.”</p>

  <p>Garip ziyaretçi kendi kendine bir şeyler hesapladı:</p>

  <p>“Neyse, bu kadar malumatla da bir şeyler çıkarabilirim. Tamamıyla hür ve serbest misiniz?”</p>

  <p>“Kim dünyada tamamıyla hür ve serbest olabildiğini iddia edebilir. Louvre Sarayı‘ndan dışarı bir adım atamayan Kral bile serbest olduğunu iddia edebilir mi? Kraldan daha nüfuzlu olan Kraliçe ve Mösyö de Guise bile hür olduklarını iddia edebilirler mi? Eğer hür ve serbest tabirinden, güneş doğarken yatmak, öğleye doğru yataktan kalkmak, hiçbir şeyden korkmayarak bir meyhaneye yahut bir kiliseye girmek, istediğim zaman yemek yeyip şarap içmek, kimsenin emrinde olmamak anlaşılıyorsa, evet, serbestim.”</p>

  <p>Yabancı ziyaretçi şövalyeyi dikkatle dinledi. Sonra mantosunun altından çıkardığı bir torbayı masanın üzerine koydu:</p>

  <p>“Bu torbanın içinde 200 ekü var,” dedi</p>

  <p>“200 ekü mü?”</p>

  <p>“Evet her biri altı frank kıymetinde 200 ekü…”</p>

  <p>“Namuslu ve zengin insanlara mahsus bir kese…”</p>

  <p>“Bu sizindir.”</p>

  <p>“Benim mi?”</p>

  <p>“Evet, sizin..”</p>

  <p>Pardaillan keseyi alıp bir dolaba yerleştirdi. Sonra sordu:</p>

  <p>“Pekâlâ bu parayı bana niçin veriyorsunuz?”</p>

  <p>Yabancı şaşırmıştı. O, şövalyenin kendisine teşekkür etmesini, önünde eğilmesini, kendisine karşı minnettar olduğunu söylemesini bekliyordu. Fakat Pardaillan oralı olmuyordu. Bunun üzerine:</p>

  <p>“Hürriyetinizi satın almak için…”</p>

  <p>“O halde daha bana dokuz yüz doksan dokuz bin sekiz yüz ekü vermeniz lazımdır.”</p>

  <p>“Siz hürriyetinize bir milyon ekü mü kıymet biçiyorsunuz..”</p>

  <p>“Yalnız ilk senesi için…”</p>

  <p>“Şövalye, şunu söyleyeyim ki, siz dilinizi de kılıcınız kadar ustaca kullanmasını beceriyorsunuz. Dün ne kadar kahraman olduğunuzu ispat ettiniz. Bugün de beni sözlerinizle mağlup etmiş bulunuyorsunuz. Eğer size kuvvetinizi ve zekânızı hayırlı bir hizmete vakfetmenizi, çok kuvvetli ve âlicenap bir prensesin yanına girmenizi teklif edecek olursam bilmem kabul eder misiniz?”</p>

  <p>“Bu prenses kimdir?”</p>

  <p>“Bu prenses, Fransa’nın en kudretli ve kuvvetli bir prensesidir.”</p>

  <p>“Çok iyi… Yalnız ben kime ve hangi maksada hizmet edeceğimi anlamalıyım. Doğru söylemiyor muyum?”</p>

  <p>“Hakkınız var. O halde yarın akşam saat onu çalarken tahta köprüye geliniz. Ve bunun sağındaki birinci evin kapışını üç defa çalınız.”</p>

  <p>Pardaillan, demir parmaklıklı pencereyi ve arkasında gördüğü solgun yüzlü hayali görür gibi oldu:</p>

  <p>“Oraya geleceğim,” dedi.</p>

  <p>Ruggieri’den başkası olmayan ziyaretçi:</p>

  <p>“Teşekkür ederim. Vazifem burada bitti,” diyerek Pardaillan’ı selamladı ve çıktı.</p>

  <p>O gittikten sonra yalnız kalan şövalye, kendi kendine: “Vay canına!” diye söylendi. “Fransa’nın en kudretli ve kuvvetli prensesi dediği kimse eğer Catherine de Medicis değilse bıyıklarımı yolarım. Beni yanına almak istemesindeki amacı sonra anlayacağım. Fakat herif benim kim olduğumu bildiği halde, ben onun kim olduğunu bilmiyorum. Bu hususta beni mağlûp etti. Neyse, evvela şu torbayı sayayım… Bakalım eküler tamam mı?”</p>

  <p>Hemen dolaptan torbayı alarak boşalttı ve paraları saydı:</p>

  <p>“Tastamam. Şimdi elimde muhterem Kralımızın resimlerini taşıyan 200 adet gümüş para var. Yoksa yavaş yavaş zengin olmaya mı başlıyorum?..”</p>

  <p>O, böyle düşünürken kapı üçüncü defa olarak çalındı ve içeriye uzun boylu bir adam girdi. Pardaillan büyük bir hayretle sarsıldı. Çünkü içeri giren adam, demin çıkan adamın noktası noktasına tıpkısıydı. Aralarındaki fark, deminki aşağı yukarı 45 yaşlarında kadar olduğu halde yeni gelenin 25 yaşlarında bulunmasıydı. Bir de demin gelen adamın gözlerinde ne kadar hile ve fesat okunuyorduysa bu yeni gelen bilakis o kadar temiz bakışlı ve yüzünden iyi bir insan olduğu belli bir kimseydi. Tatlı bir sesle sordu:</p>

  <p>“Şövalye de Pardaillan siz misiniz?”</p>

  <p>“Evet, benim ve fakir odamda kimi karşılamış olduğumu öğrenirsem çok memnun olacağım!”</p>

  <p>“Doğru… Hakkınız var. İsmimi söylemeliyim.”</p>

  <p>“Bu soruyu sizi çok sempatik bulduğum için sordum. Eğer isminiz bir sır ise bunu söylemeyebilirsiniz.”</p>

  <p>“Hayır Şövalye, ismim bir sır değildir. Bana Deodat derler. Başka hiçbir aile ve soyadım yoktur. Çünkü ben terk edilmiş bir çocuğum. Anamla babam beni bir kilisenin kapısına, Tanrı‘ya bırakmışlar. Beni orada Tanrı kadar sevdiğim bir kadın bularak almış ve büyütmüş.”</p>

  <p>Pardaillan bu sözler karşısında gayriihtiyari bir saygı duymaktan kendini alamadı:</p>

  <p>“Sizi yanına alarak büyüten kadın kimdir?” diye sordu.</p>

  <p>“Navarre Kraliçesi…”</p>

  <p>“Madam d’Albret değil mi?”</p>

  <p>“Evet…”</p>

  <p>“O halde sizin kadar şerefli bir misafire daha ziyade ikram etmeliyim. Bakınız, vakit öğleye geldi. Tam yemek zamanıdır. Sizinle beraber bir güzel yemek yeriz.”</p>

  <p>“Bana karşı göstermiş olduğunuz kardeşlikten dolayı ne derece heyecan içinde olduğumu tarif edemem.”</p>

  <p>“Dinleyiniz dostum. Sizin isminiz Deodat, benim ismim ise sadece Jean’dur.”</p>

  <p>Pardaillan kapıya giderek:</p>

  <p>“Lubin! Lubin!” diye çağırdı.</p>

  <p>Sonra yeni arkadaşına izahat verdi:</p>

  <p>“Bu Lubin lokanta garsonunun adıdır. Evvelce bir rahip iken, böreklere, piliç kızartmalarına dayanamadığı için bulunduğu manastırdan ayrılarak garson olmuş. Yaşı elliyi geçkin olduğu halde şarap içmekten çok zevk alır.”</p>

  <p>Birkaç saniye sonra Lubin yanında şişman göbeğiyle Landry olduğu halde çıkageldi. Lokanta sahibi, külahını eline almış, yüzünde geniş bir gülümseyişle Pardaillan’ın önünde eğilmeye çalışıyordu. Onun bu halini gören şövalye:</p>

  <p>“Sana da ne oluyor?” diye sordu.</p>

  <p>“Şu uğursuz karnımı boş yere içeri sokmaya çalışıyorum,” dedi. “Önünüzde bu yüzden eğilemediğim için beni hoş görecek misiniz?”</p>

  <p>“Bunları bana mı söylüyorsun?”</p>

  <p>Landry, gözleri masanın üstünü kaplayan paralarda olduğu halde:</p>

  <p>“Evet mösyö, pardon monsenyör, size söylemek cüretinde bulunuyorum!” dedi.</p>

  <p>“O halde bize krallara layık bir sofra hazırlayacaksınız. Sofrada şunlar da bulunacak: iyi kızarmış bir et, ızgarada kızartılmış iki sucuk, erik tatlısı, mutfağın üçüncü direğinin solunda bulunan jambonlardan birkaç tane, iyi kabarmış bir omlet, 1556 senesinde yapılan şaraplardan iki şişe, bir de şair Ronsard için sakladığınız Bordeaux şarabından iki şişe isterim.”</p>

  <p>“Emredersiniz monsenyör…”</p>

  <p>On beş dakika sonra Jean ile Deodat hazırlanan nefis sofraya oturdular. Büyük bir iştahla yemek yemeye başladılar.</p>

  <p>Deodat:</p>

  <p>“Bir taraftan yemek yerken, bir taraftan da vazifemi yapmamam için bir sebep yok,” diye konuştu.</p>

  <p>“Pekâlâ!.. Mamafih ben vazifenizi biliyorum.</p>

  <p>“Biliyor musunuz?”</p>

  <p>“Evet… Muhterem Navarre Kraliçesi, kendilerini dün o kudurmuş Paris halkının elinden kurtarmış olduğum için bana teşekkür etmek üzere sizi gönderiyorlar. Ayrıca hizmetlerine dâhil olmamı da teklif ediyorlar. Sizi bu teklifleri bildirmeniz için bana gönderdiler. Ayrıca bana bir de kıymetli hediye göndermiş bulunuyorlar. Değil mi?”</p>

  <p>“Şaşılacak şey… Bunu nereden anladınız?”</p>

  <p>“Gayet basit… Sabahleyin büyük bir senyörün adamı geldi. Bana güzel bir elmas yüzük vererek, efendisinin hizmetine girmemi teklif etti. Bunun arkasından gayet kuvvetli bir prensesin adamı olduğunu söyleyen ikinci bir ziyaretçi geldi. Bu da bana 200 ekü vererek hizmetlerine girmem teklifinde bulundu. Bundan anlıyorum ki, işler hep aynıdır.”</p>

  <p>Deodat cebinden iri bir yakut çıkararak uzattı:</p>

  <p>“İşte mücevher,” dedi.</p>

  <p>“Sonsuz teşekkürlerimi sunarım.”</p>

  <p>“Majeste Kraliçe, bu hediyeyi, görmüş olduğunuz meşin çantasından ayırmışlardır. Sizlere teşekkür ediyorlar. Ordularına girmek meselesine gelince, ne zaman isterseniz bu mümkün olacaktır.”</p>

  <p>“Demek siz, Kraliçeye tesadüf ettiniz?”</p>

  <p>“Kendisine Saint-Germain’de rastladım! Orada kendisini bekliyordum. Bana bu görevi verdikten sonra kendileri Saintes’e doğru yollarına devam ettiler.”</p>

  <p>“Siz ne vakit döneceksiniz?”</p>

  <p>“Paris’te daha bazı işlerim var. Ancak bunlar tamamlandıktan sonra geri dönebileceğim.”</p>

  <p>“Şu halde, Paris’te kaldığınız sürece yeriniz burası olacaktır.”</p>

  <p>“Çok teşekkür ederim. Fakat beni birisi daha bekliyor. Mamafih bu sırrı size söyleyebilirim, Paris’te gizlice bulunan Mösyö de Teligny’yi de göreceğim.”</p>

  <p>“Amiral Coligny’nin damadı, değil mi?”</p>

  <p>“Evet, ta kendisi… Eğer beni arayacak olursanız Amiralin Bethisy Sokağı‘ndaki evine gelirsiniz. Boş gibi görünen bu evin küçük kapısına üç defa vurursanız üzerindeki küçük delik açılır. O zaman sadece Jarnac demeniz kâfidir.”</p>

  <p>“Teligny hakkında halk arasında dolaşan dedikoduyu biliyor musunuz?”</p>

  <p>“Evet, kendisinin fakir bir adam olduğu. Amiralin, kızını böyle beş parasız bir adama vermekle hata işlediği söyleniyor, değil mi?”</p>

  <p>“O kadar değil, dahası var. Teligny’nin hiçbir işte dikiş tutturamamış, ipten kazıktan kurtulmuş bir adam olduğu söyleniyor. Hatta evlenmesinden bir gün evvel asil bir senyörün, Amirale başvurarak kızı Louise’yi istediği de konuşuluyor.”</p>

  <p>“Bu senyörün ismi Henri de Guise’dir. Görüyorsunuz ya, meseleyi ben de biliyorum. Henri de Guise, Amiral Coligny’ye, kızını sevdiğini onunla mutlak surette evlenmek istediğini söyledi. Ayrıca bu evlenmenin Fransa’daki din kavgalarına da bir son vereceğini ilave etti. Bunun üzerine Amiral, kızını Teligny’ye vereceğine söz vermiş olduğunu, kızın da Teligny’yi sevdiğini söyledi. Zavallı Henri de Guise son derece hiddetle evden çıktı. Ve o hiddetle Catherine de Cleves ile bundan on ay önce evlendi.”</p>

  <p>“Halk arasında bu Catherine de Cleves’in başka yerlerde de aşk geceleri yaşadığı söyleniyor.”</p>

  <p>“Kendisinin diğer bir âşığı var.”</p>

  <p>“Kimdir?..”</p>

  <p>“Saint-Megrin…”</p>

  <p>Pardaillan kahkahalarla gülmeye başladı. Deodat sordu:</p>

  <p>“Kendisini tanıyor musunuz?”</p>

  <p>“Bu sabahtan beri tanıyorum Henri de Guise’in bu sabahtan beri Paris’te bulunduğunu herhalde biliyorsunuzdur.”</p>

  <p>Deodat ayağa kalktı:</p>

  <p>“Buna emin misin?”</p>

  <p>“Elbette… Gözlerimle gördüm. Halk da kendisini son derece büyük bir heyecanla alkışladı.”</p>

  <p>“O halde derhal gitmeliyim.”</p>

  <p>Kılıcını beline taktı. Mantosunu da omuzlarına aldı:</p>

  <p>“Şimdilik hoşça kalın…”</p>

  <p>İki genç, ayrılmadan kucaklaştılar. Deodat:</p>

  <p>“Coligny’nin konağını, küçük kapıyı, unutmayınız.”</p>

  <p>“Parola da Jarnac’tır değil mi?..”</p>

  <p>Deodat gittikten sonra Pardaillan’ın ilk işi, yeni bir elbise almak üzere bir elbiseci dükkânına gitmek oldu. Boz renkte kadife bir elbise seçti. Yakutu da yeni şapkasına taktı. Ondan sonra Yahudi Isaac Ruhen’e giderek Dük de Guise’in verdiği elması sattı ve altmış pistol aldı.</p>
</body>
</html>