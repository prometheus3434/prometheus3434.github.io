<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Dokuzuncu Bölüm</h1>

  <h2 class="sigil_not_in_toc">Aşk Uğruna Terk Edilen Saadet</h2>

  <p>Kont de Montmorency, odasında bir aşağı bir yukarı hiddetle dolaşıyordu. Orada bulunan subaylar ve adamları küme küme toplanmışlar, yavaş sesle, cereyan eden garip olaylardan bahsediyorlardı.</p>

  <p>Bu sırada pencereden bakan Kont, kucağında bir çocuk bulunan bir kadının, kapının önünde durmakta olduğunu görünce, bunun içeri alınmasını emretti.</p>

  <p>Öldü bildiği büyük oğlu François, ani olarak gece dönmüş ve kendisiyle arasında cereyan eden şiddetli bir münakaşadan sonra meçhul bir semte doğru hareket etmişti. Bu sırada ikinci oğlu Henri’nin de bir ormanda bilinmeyen haydutların taarruzuna uğrayarak yaralandığı haberini almıştı:</p>

  <p>Fransa Kralı II. Henri de aynı gün saat dörtte Fransız orduları Başkomutanı Kont de Montmorency’yi ziyaret edecekti. Bu haberden de, yeni bir savaşa başlayacakları anlaşılıyordu.</p>

  <p>Louvre Sarayı‘nın hemen karşısında bulunan bu köşk son derece süslü ve büyük bir konaktı. Kont de Montmorency, servet itibarıyla Kraldan hiç de geri değildi. Konağında sayısız denecek kadar çok adamı vardı.</p>

  <p>Kont birkaç defa kadının bulunduğu odanın kapısına kadar gittiği halde, ayağını yere vurarak içeri girmemişti. Nihayet son bir kararla kapıyı açtı ve içeri girdi.</p>

  <p>Kadın, uyuyan çocuğunu bir koltuğun üzerine bırakmış, odanın ortasında dimdik ayakta duruyordu.</p>

  <p>Kont çatılmış kaşlarıyla ona doğru iki adım attı ve sert bir sesle:</p>

  <p>“Ne istiyorsunuz madam?” diye sordu.</p>

  <p>Kadıncağız şaşırmıştı:</p>

  <p>“Monsenyör!” diye kekeledi.</p>

  <p>Kont devam etti:</p>

  <p>“Şaşırmanızın sebebini anlıyorum. Karşınızda kolayca aldattığınız oğlumun yerine babasını görünce çok şaşırdınız, değil mi?”</p>

  <p>Jean da sapsarı kesilmişti:</p>

  <p>“Evet, burada François’yı bekliyorum,” dedi. “Fakat benim soyumdan bir kadın, kocası yerine onun babasını görmekle şaşırmaz!”</p>

  <p>Kont gürledi:</p>

  <p>“Kocanız mı dediniz? Bunu bir daha ağzınıza almayacaksınız. François bana gece her şeyi anlattı. Gerek sizin, gerek babanızın ne kadar hilekâr olduğunuzu biliyorum. Onun iyi kalpliliğinden istifade ederek evlenmişsiniz. Fakat ne garip bir evlenme! Âdeta bir hırsızlık gibi…”</p>

  <p>Jeanne’ın da sabrı tükenmişti. O da hiddetle haykırdı:</p>

  <p>“Yalan söylüyorsunuz!”</p>

  <p>“Yalan mı söylüyorum? Bunu yüzüme karşı söylemeye nasıl cesaret ediyorsunuz?”</p>

  <p>“Evet, yalan söylüyorsunuz. Babama ve bana iftira ediyorsunuz. Bana hakaret etmekle aynı zamanda isminizi taşıyan bir kadına da hakaret etmekte olduğunuzu unutmayınız…”</p>

  <p>Bu sözlerin şiddetinden ve Jeanne’ın sesinden hayret içinde kalan Kont, gayriihtiyari kızardığını hissetti:</p>

  <p>“Pekâlâ, söyleyiniz madam, sizi dinliyorum.”</p>

  <p>Zavallı Jeanne, o zaman olanca belagat kudretini ve kabiliyetini kullanarak başından geçen acı ve tatlı bütün olayları birer birer anlattı. François ile nasıl seviştiklerini, Henri’nin tehditlerini, sonra evlenmelerini, Henri’nin kendisine oynadığı oyunları hep hikâye etti.</p>

  <p>İhtiyar Kont, her şeyi sükûnetle dinledi. Sonra gözleri küçük kıza ilişti:</p>

  <p>“Çocuğunuzun ismi nedir?”</p>

  <p>Jeanne yeni bir heyecanla sevindi. Bu katı kalbi nihayet yumuşatabilmiş miydi?</p>

  <p>“Loise!” diye cevap verdi.</p>

  <p>“Demek bir kız?”</p>

  <p>“Evet, François’nın kızı ve sizin torununuz.”</p>

  <p>Kont dudaklarını büktü. Bir derebeyi için kız çocuğunun hiçbir önemi yoktu. Sonra sert bir tavırla:</p>

  <p>“Ben sizi dinledim, şimdi de siz beni dinleyiniz,” dedi. “Derhal şu noktayı söyleyeyim ki, bu evlenme imkânsız bir şeydir…”</p>

  <p>Jeanne kalbinden vurulmuş gibi oldu:</p>

  <p>“Evet, anlıyorum,” dedi. “Fakat bir defa olup bitmiş bulunuyor…”</p>

  <p>Kontun yüzünü ani olarak bir hiddet kapladı. Bir şey söyleyecek oldu. Sonra vazgeçti. Nihayet yeleğinin cebinden çıkardığı kâğıdı Jeanne’a uzattı:</p>

  <p>“Bunu okuyunuz!”</p>

  <p>Kâğıdın üzerinde krallık arması göze çarpıyordu.</p>

  <p>Jeanne heyecan içinde kendisine uzatılan kâğıdı okudu:</p>

  <blockquote style="margin: 20px 0 20px 40px; border: none; padding: 0px;">
    <p>“Margency Kontu ve Montmorency ailesinin büyük evladı, İsviçreli piyade alayımızın komutanı bulunan François’nın tevkifi ile hayatının sonuna kadar Temple Hapishanesi’nde hapsedilmesi için hâkim Tellier’e emir verilmiştir. Bu emrin infazından gerek hâkim, gerek maiyeti memurları sorumlu bulunmaktadırlar.”</p>
  </blockquote>

  <p>Jeanne kekeledi:</p>

  <p>“Ah monsenyör! Fakat François size ne yaptı? Hayatının sonuna kadar hapiste yatmaya mahkûm olacak ne cinayet işledi?”</p>

  <p>“Madam, bu kâğıt henüz imza edilmiş değildir. Ben Fransız orduları başkomutanıyım. Yani Fransa’nın en büyük ve en nüfuzlu bir âmiriyim. Az sonra Kral evime, beni ziyarete gelecek, O zaman bu kâğıdı kendisine uzatarak imzalatacağım. Bunun neticesinde François da yarın sabah, bir daha çıkmamak üzere hapse girecektir.”</p>

  <p>“Fakat niçin monsenyör, niçin? François bu cezaya çarpılmak için ne yaptı?”</p>

  <p>“Çünkü sizinle evlendi.”</p>

  <p>“Ya, demek François’nın işlediği cinayet bu… Onun bunda ne kabahati var? Eğer sevmek, aşk bir cinayetse beni cezalandırınız. Beni öldürünüz! Ne yapayım, elimde değil… Onu hâlâ seviyorum.”</p>

  <p>Kont, Jeanne’a ikinci bir kâğıt daha uzattı:</p>

  <p>“Bu da evlenmenin sizin tarafınızdan bozulmuş olduğuna dair bir senettir. O halde bunu imzalayınız.”</p>

  <p>Jeanne, acı acı feryat etti:</p>

  <p>“Hayır, hayır!.. Ben kocamdan vazgeçmem! Beni öldürünüz, fakat bana bu zulmü yapmayınız!”</p>

  <p>“Katolik dininde evlenme akdinin bozulmasının güçlüğünü takdir ediyorum. Fakat Kralın yardımıyla!..”</p>

  <p>“Merhamet ediniz! Adalet istiyorum monsenyör!”</p>

  <p>“Papanın müsaadesini aldık. İş yalnız sizin imzanıza kaldı…”</p>

  <p>“Merhamet ediniz! Bana acıyınız!”</p>

  <p>“İmzalayınız madam! Papa bu evlenmeyi ortadan kaldıracaktır!..”</p>

  <p>“Ya kızımız, torununuz ne olacak?”</p>

  <p>“Artık yetişir! Bu iki kâğıttan birini bugün Krala vermem lazım. Senedinizi bu akşam Roma’ya göndermezsem François yarın sabah bir daha çıkmamak üzere hapse girecektir. Eğer onu hakikaten seviyorsanız bu senedi imzalamanız lazımdır.”</p>

  <p>Zavallı Jeanne, hâlâ yalvarıyordu:</p>

  <p>“Merhamet! Merhamet! Buna asla cesaret edemem!”</p>

  <p>Bu anda konağın avlusunda bir gürültü oldu: “Yaşasın Kral!” sesleri yükseldi. Boru sesleri aksetti. Odanın kapısı şiddetle açıldı:</p>

  <p>“Monsenyör, Majeste Kral geldi!”</p>

  <p>Kont, Jeanne’a baktı:</p>

  <p>“Elinizdeki kâğıdı yırtabilirsiniz madam. Ben Krala diğer kâğıdı imzalatacağım.”</p>

  <p>“Durunuz!”</p>

  <p>“Ne var?..”</p>

  <p>“İmzalayacağım. Bana bir kalem veriniz!..”</p>

  <p>Birkaç saniye sonra senet imzalanmıştı. Fakat bunun için son gayretini sarfeden Jeanne, daha fazlasına dayanamayarak sırtüstü yere yuvarlanmış ve kendisini kaybetmişti.</p>

  <p>Kont, kâğıdı alarak itina ile katladı ve yeleğinin cebine yerleştirdikten sonra Kralı karşılamak üzere odadan çıktı.</p>
</body>
</html>