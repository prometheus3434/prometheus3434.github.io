<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yirmi Beşinci Bölüm</h1>

  <h2 class="sigil_not_in_toc">Bastille</h2>

  <p>Şövalye de Pardaillan’ın taş bir hücreye tıkıldığını biliyoruz. Taşlar üzerinde uzun süre hareketsiz kaldıktan sonra şurası, burası ağrımaya başlayınca yavaş yavaş kalktı. Hiddeti geçmiş bulunuyordu. Şimdi onu tek bir mesele ilgilendiriyordu: Buradan nasıl kurtulup kaçabilecekti?</p>

  <p>Her şeyden önce odayı dikkatle gözden geçirdi. Burası oldukça geniş ve yerleri bile taştan bir oda idi. Yalnız bir köşede döşeme taşlan kırılmış olduğundan, yerine ince tuğlalar konmuştu. Duvarlarla basık kubbe tavan da zamanla kararmış yontma taşlardan yapılmış bulunuyordu. Fakat oda kulenin oldukça yukarısında bulunduğu için rutubet görünmüyordu. Oldukça yüksekte açılan bir delikten pek az hava ve aydınlık giriyordu. Odada biricik oturulacak yer olarak bulunan tahta iskemleye çıkıldığı zaman bu pencereye erişmek kâbil oluyordu. Odada bundan başka bir ot minder ve üzerine bir ekmek konmuş suyla dolu bir testi vardı.</p>

  <p>Aynı zamanda dışarıda sert adımlarla durmadan yürüyen nöbetçinin ayak sesleri duyuluyordu. Paris’in sesi çok uzaktan bir uğultu gibi geliyordu.</p>

  <p>Pardaillan kendisine yatak vazifesini görecek olan ot minderin üzerine uzandı. Bastille’den ancak ölüsünün çıkacağını bilen bir adam için en müthiş, en felaketli bir an olan bu zamanda bizim delikanlı, Loise’ı düşünüyordu. Niçin onun yardımına koşamamıştı? Onu kurtaramamıştı?.. Kendisine en çok acı veren şey de buydu. Kendi kendine:</p>

  <p>“Beni çağırdı. En tehlikeli bir zamanında beni düşündü. Fakat ben ne yapabilirdim? İşte dört tarafı taş bir zindanda bulunuyorum. Fakat acaba o bunu biliyor mu? Nereden bilsin? Beni korktu, kaçtı sanacak. Ne olurdu, buraya gireceğim yerde, onu kurtarabilmek pahasına mezara girseydim…”</p>

  <p>Ondan sonra niçin tevkif edildiğini uzun uzadıya düşünerek araştırdı. Fakat hiçbir sonuca varamadı. Netice itibarıyla yine Loise’ı düşünmeye karar verdi.</p>

  <p>Evet, onu seviyordu. Bu aşkını bütün dünyaya haykırmak, her tarafa yaymak için içinde büyük istek duyuyordu.</p>

  <p>Yüksek sesle: “Onu seviyorum!.. Onu seviyorum!..” diye birkaç defa haykırdı.</p>

  <p>Acaba onu bir daha görebilecek miydi? Buradan kurtulsa bile kendisini bir daha bulabilecek miydi?.. Acaba onu, yalnız görmekle tanıdığı bir adamı imdadına çağırmaya mecbur edecek kadar tehdit eden tehlike neydi?</p>

  <p>Pardaillan’ın aklına Dük d’Anjou geldi. Evet, bu işi yapan herhalde o olmalıydı. Sabahleyin erkenden arkadaşlarıyla beraber gelmiş ve bütün bu işleri yapmış olacaktı.</p>

  <p>Büyük bir acıyla düşünüyordu. Eğer geceyi sokakta geçirmiş olsaydı hem kızı müdafaa etmeye muvaffak olacak hem de bu şekilde tutuklanmayacaktı. Bu anda Loise’ın Dükün kolları arasında olması ihtimali genç şövalyeyi âdeta kudurttu. Hırsından çocuk gibi ağlıyordu. Bütün geceyi böyle bin bir düşünce içinde geçirdi.</p>

  <p>Ertesi gün uyuşmuş gibi olan vücudunu ısıtmak için akşama kadar odanın içinde bir aşağı bir yukarı dolaştı. Hem Loise’ı düşünüyor hem de felaketine sebep olan şeyin ne olabileceğini araştırıyordu.</p>

  <p>Yavaş yavaş bu işte Catherine de Medicis’in parmağı olduğuna inanmaya başlamıştı. Fakat Kraliçenin, kendisine karşı gösterdiği yakınlığı düşündükçe bu fikrinin doğru olmadığı sonucuna varıyordu. Fakat şu halde bu işi kim yapmıştı?.. Tesadüfen sırlarına vâkıf olduğu gizli cemiyet de bu işi yapamazdı. Çünkü onların sırlarını bildiğini bu cemiyet nereden bilecekti?..</p>

  <p>Biricik tesellisi: “Herhalde beni sorguya çekecekler. Bana bir şeyler soracaklar. Öğreneceklerimi o zaman öğrenirim,” düşüncesiydi.</p>

  <p>Ne var ki günler geçtiği halde kendisini arayan, soran olmuyordu. Bu durum Pardaillan’ı yavaş yavaş korkutmaya başlamıştı. Onu en çok ürküten nokta, unutulmasıydı. Bu takdirde bütün kuvvetine, zekâsına, iyi kalpliliğine ve kahramanlığına rağmen hayatının sonuna kadar burada kalması gerekiyordu.</p>

  <p>Herhalde bir şeyler yapması icap ediyordu. Fakat ne yapmalı, akşam kendisine su getiren zindancıya dostça hitap etti:</p>

  <p>“Merhaba arkadaş…”</p>

  <p>Zindancı yan gözle kendisine baktı. Fakat cevap vermedi. Pardaillan buna aldırmadı:</p>

  <p>“Size bir şey sormak istiyorum.”</p>

  <p>Zindancı bu sefer sert sert:</p>

  <p>“Mahkûmlarla konuşmak bize yasak,” dedi.</p>

  <p>“Bana sadece tek bir şey söyle. Beni niçin buraya getirdiler? Hayır, hayır, gitmeyiniz. Bunu bana söyleyiniz!”</p>

  <p>Zindancı kapıya varınca durarak başını çevirdi. Biraz yumuşak bir sesle:</p>

  <p>“Dinleyiniz,” dedi. “Size son defa olarak haber vereyim ki, benim sizinle konuşmam yasaktır. Eğer bu meselede ısrar edecek olursanız müdüre haber vermeye mecbur olacağım.”</p>

  <p>“O vakit ne olur?”</p>

  <p>“Ne olacak, sizi alt kat zindanlarına indirirler.”</p>

  <p>“Nereye indirirlerse indirsinler. Yalnız ben öğrenmek istiyorum, anladın mı alçak herif! Öğrenmek istiyorum. Beni niçin buraya tıktılar? Bu emri veren kimdir?”</p>

  <p>Pardaillan böyle diyerek zindancının üzerine atılmak istedi. Fakat çabuk davranan zindancı kendisini hemen dışarı atarak kapıyı kapattı.</p>

  <p>Pardaillan bu sefer ilk günkü gibi kapıya atıldı. Bütün kuvvetiyle kapıyı yerinden sökmek istedi. Fakat yapabildiği şey, ancak kapıyı bir parça yerinden oynatabilmek oldu. Bunun üzerine daha fazla kızdı. Bütün gece ve ertesi gün o kadar bağırdı, çağırdı, kapıya o kadar şiddetli tekmeler indirdi ki, zindancılar içeri girmeye bir türlü cesaret edemediler. Fakat olay müdüre de aksetmiş bulunuyordu.</p>

  <p>Müdür, yanına on tane kadar silahlı asker alarak kapının önüne geldi. Zindancı kapıdan bağırdı:</p>

  <p>“Bastille müdürü geldi.”</p>

  <p>Kan ter içinde bulunan Pardaillan:</p>

  <p>“Galiba nihayet öğreneceğim,” diye mırıldandı ve derhal sustu.</p>

  <p>Kapı gıcırdayarak açıldı. Askerler mızraklarını uzatmış oldukları halde içeri girdiler. Pardaillan bir an bunların üzerine atılmayı düşündü. Bu delice işi belki de yapacaktı.</p>

  <p>Fakat birdenbire durdu. Yüzü değişti. Askerlerin arasında bulunan müdürü tanımıştı. Bu adam, Deviniere Oteli’nde gördüğü gizli cemiyet âzâsından biriydi.</p>

  <p>Müdür onun şaşkınlığının sebebini anlayamadı:</p>

  <p>“Ah, ah!” dedi. “Görüyorum ki mızraklı askerler sizin üzerinizde de etkisini gösterdi. Sizin gibi kudurmuşlar ancak mızrak karşısında uslanırlar. İyi, iyi!.. Bağırıp çağırmaktan vazgeçtiğinizi görüyorum. Dinleyiniz! Ben oldukça iyi bir adamım. Fakat her şeyde olduğu gibi benim iyiliğimde de bir sınır vardır. Eğer yeniden gürültü çıkaracak olursanız sizi doğruca alt kat zindanlarına indireceğim. Burada da susmazsanız ceza olarak suyunuzu keseceğim. Daha fazla gürültü yaparsanız bu sefer işkenceye konacaksınız. Anlıyor musunuz? Böyle gürültü yaparak Bastille’in sükûnetini bozmaya hakkınız yoktur.</p>

  <p>Pardaillan hiçbir cevap vermeden adım adım geriliyordu. Müdür sözlerinin, azgın bir tutukluyu ürkütmüş olmasından memnun görünüyordu. Yavaş bir sesle:</p>

  <p>“İşte şeytanı uslandırdık,” diye mırıldandı. Sonra daha yüksek olarak:</p>

  <p>“İşte Bastille’in nizamı böyledir. Görüyorsunuz ya, size evvela bunu bildiriyorum. Bu da fena bir insan olmadığıma delalet eder. Haydi bana teşekkür ediniz!”</p>

  <p>Müdür gitmek istedi. O zaman Pardaillan sakin bir sesle:</p>

  <p>“Sizden bir şey istiyorum. Görüyorsunuz ya, artık gürültüyü, patırtıyı kestim.”</p>

  <p>“Ne istiyorsunuz?”</p>

  <p>“Çok basit bir şey…”</p>

  <p>“Anladım. Buraya niçin getirilmiş olduğunuzu öğrenmek istiyorsunuz. O halde size şunu söyleyeyim ki, ben buraya gönderilenlerin hangi sebeplerle gelmiş olduklarını öğrenmek için kendimi sıkıntıya sokmam. Bana bir adam getirirler, ben de onu alırım. İşte bundan ibaret. Yalnız şunu ilave edeyim ki, zannederim buradan bir daha hiç çıkmayacaksınız. Bundan dolayı gerek benimle gerek zindancılarla iyi geçinmeye gayret etmenizi tavsiye ederim.”</p>

  <p>“Öğüdünüze teşekkür ederim. Ancak benim istediğim bu değil…”</p>

  <p>“Ya ne istiyorsunuz?”</p>

  <p>“Kâğıt, kalem ve mürekkep…”</p>

  <p>“Hatıralarınızı yazacaksınız galiba… Bunlar yasaktır… Eğer burada bulunanlara kâğıt, kalem verilseydi Bastille kâğıtlarla dolardı.”</p>

  <p>Müdür yine gitmeye davrandı. Pardaillan tekrar kendisini önledi:</p>

  <p>“Ben kâğıt kalemi, hatıralarımı yazmak için değil, mühim ifşaatta bulunmak için istiyorum.”</p>

  <p>“Ne gibi ifşaatta?”</p>

  <p>“Bunu size yazılı olarak bildireceğim. Tesadüfen bir gizli cemiyet keşfettim.”</p>

  <p>Müdür âlâkadar oldu. Merakla sordu:</p>

  <p>“Gizli bir cemiyet mi?”</p>

  <p>“Evet… Huguenot’lardan mürekkep gizli bir cemiyet. Bu cemiyet Dük de Guise ile diğer tanınmış din koruyucularımızı öldürmek için kurulmuş bulunuyor.”</p>

  <p>“Ya! Böyle bir cemiyet keşfettin demek?”</p>

  <p>“Evet efendim. Size bunların nasıl çalıştıklarını ve nasıl yakalanabileceklerini birer birer yazarak bildireceğim. Öyle umuyorum ki, bu hizmetimden dolayı affedileceğim… Bunları yazıp bildirdikten sonra kalem, kâğıt ve mürekkebi geri alabilirsiniz. Göreceksiniz, ne kadar önemli bir olayı ortaya çıkaracağım.”</p>

  <p>“Demek iş çok önemli?”</p>

  <p>“Fevkalade…”</p>

  <p>“Eğer sözleriniz doğru ise böyle gizli bir cemiyet varsa ve sizin yazacaklarınızla meydana çıkarılacak olursa ben de sizi buradan kurtarmak için elimden gelen şeyi yapacağımı vaat ederim.”</p>

  <p>Müdür zihninden, yapacağı şeyi hemen kararlaştırdı. Tutukluya ifşaatını yazması için izin verecek. Ondan sonra kendisini bir bahaneyle bir insanın birkaç ayda mutlak surette öldüğü en alt kat taş hücrelerden birine indirecek. Bir defa kendisi bu mühim sırrı bildikten sonra hem Guise’i kurtaracak hem de Katolik kilisesinin teveccühünü kazanacaktı…</p>

  <p>Evet, bu suretle gayet parlak mevkiler elde edebileceği gibi bol mükâfat da koparabilecekti.</p>

  <p>“Pekâlâ!” dedi. “Size kâğıt, kalem ve mürekkep getirecekler…”</p>

  <p>“Sözlerimin ne kadar doğru olduğunu göreceksiniz.”</p>

  <p>Müdür memnun olarak odadan çıktı. On beş dakika sonra zindancı kendisine iki tabaka kâğıt bir kalem ve mürekkep getirdi. Pardaillan bunları görünce parladı. Zindancıya:</p>

  <p>“Birkaç güne kadar buradan çıkacağım!” diye âdeta bağırdı.</p>

  <p>Zindancı alayla Pardaillan’ın yüzüne bakıyordu. Şövalye:</p>

  <p>“Neye öyle bakıyorsun?” dedi. “Göreceksin… Müdür gelerek kapıyı bana kendi eliyle açacak.”</p>

  <p>“Müdür mü?”</p>

  <p>“Evet, müdür… Mösyö de Guitalens…”</p>

  <p>“Olur şey değil…”</p>

  <p>“Sözüme inanmıyorsun. Fakat göreceksin…”</p>

  <p>Zindancı başını salladı:</p>

  <p>“Bu da bir nevi delilik… Fakat hiç olmazsa uslu bir delilik!” diye düşünerek gitti.</p>

  <p>Ertesi günü zindancı pek erken içeri girdi:</p>

  <p>“Nerede bakalım, dediklerini yazdın mı? Müdür belki gelir ister.”</p>

  <p>“Daha yazmadım, malum ya, her şeyi adamakıllı hatırlamak lazım.”</p>

  <p>“Sana tavsiye ederim, acele hatırla… Çünkü müdür çok sabırsız bir adamdır.”</p>

  <p>“O halde kendisine söyle, biraz beklesin. Neticeden son derece memnun kalacaktır.”</p>

  <p>Zindancı kendini tutamadı:</p>

  <p>“Hatta zindanın kapılarını bile size kendi eliyle açacak, değil mi?” diye alay etti ve çekildi.</p>

  <p>Pardaillan yalnız kalınca tahta iskemleyi duvara yaklaştırarak üzerine çıktı ve pencerenin demir parmaklığına yüzünü dayadı.</p>

  <p>Acaba ne ümit ediyordu? Ne düşünüyordu?</p>

  <p>Birdenbire gözleri köpeğine ilişti. Kendi kendine:</p>

  <p>“Pipeau! Pipeau!” diye mırıldandı. Sonra birdenbire haykırdı:</p>

  <p>“Buldum, buldum!”</p>

  <p>Ve odanın içinde delice koşmaya başladı. Onun bu gürültüsü dışarıya da aksetmiş olduğundan zindancı içeri girdi:</p>

  <p>“Ne oldu? Kâğıdı hazırladınız mı?”</p>

  <p>“Her şeyi hatırladım. Şimdi yazmaya başlıyorum. Yarın sabah kâğıt hazır…”</p>

  <p>Zindancı, Pardaillan’ın aklını oynatmış olduğuna iyiden iyiye inanmıştı. Başını sallayarak dışarı çıktı.</p>

  <p>Pardaillan yalnız kalınca kâğıdı ikiye böldü. Birisini alarak on satır kadar yazı yazdı ve bunu cebine yerleştirdi. Diğer kâğıdı, elbisesinden kopardığı bir iplikle su testisinin ağzından kırdığı parçaya sıkıca bağladı. Ondan sonra iskemleye çıkarak pencereye yaklaştı. Gözü hemen kendisini bekleyen sadık köpeğine ilişti. Köpek de onu görmüş ve tanımıştı. Bunun üzerine kuvvetle:</p>

  <p>“Pipeau!” diye seslendi. Mahsustan böyle şiddetli bağırmıştı. Bastille’in kapısında bulunan nöbetçiler bu sesi duyunca başlarını kaldırdılar ve Pardaillan’ı gördüler.</p>

  <p>İşler şövalyenin düşündüğü gibi yolunda gidiyordu. Pardaillan o zaman kiremit parçasına sardığı kâğıdı bütün kuvvetiyle köpeğine doğru attı.</p>

  <p>Şimdi hayatının en heyecanlı dakikasını yaşıyordu. Alnından terler aktığını hissederek, taşın yere düştüğünü gördü. Nöbetçiler bunu almak için ileri atıldılar. Fakat Pipeau da bunu görmüş, o da hemen yıldırım gibi atılmış ve mektubu kapmıştı. Ondan sonra büyük bir heyecanla köpeğin kaçtığını ve nöbetçilerin kendisini tutmak için ümitsizce peşinden koştuklarını gördü. Ondan sonra yavaşça iskemleden inerek oturdu.</p>

  <p>Başını elleri arasına almıştı:</p>

  <p>“Eğer nöbetçiler köpeği yakalayabilirlerse yahut köpek ağzından boş mektubu bırakırsa mahvoldum!” diye düşünüyordu.</p>

  <p>Kurtulması yahut ebediyen Bastille’de kalmaya mahkûm olması buna bağlı bulunuyordu.</p>

  <p>Aradan tam yarım saat geçtikten sonra dışarıda sert ayak sesleri işitildi. Pardaillan bir ölü gibi sapsarı kesilmişti. Kapı şiddetle açıldı ve içeriye mızraklı askerlerle birlikte müdür girdi. Yüzünden nefret akıyordu:</p>

  <p>“Ya attığınız kâğıtta ne yazılı olduğunu söylersiniz yahut da sizi işkenceye koyarım!”</p>

  <p>Pardaillan sevincinden derin bir nefes aldı. Kendi kendine:</p>

  <p>“Kurtuldum!” diye mırıldandı.</p>

  <p>Müdür devam ediyordu:</p>

  <p>“Boş yere inkâra kalkışmayınız. Çünkü sizi, köpeği çağırırken görmüşler. Sesinizi de duymuşlar.”</p>

  <p>Pardaillan cevap verdi:</p>

  <p>“Cevap vermeye hazırım! Sorunuz!”</p>

  <p>“Bu köpek sizin değil midir?”</p>

  <p>“Evet, benimdir.”</p>

  <p>“Ona ağır cisme sarılı bir mektup attınız. O da bunu alıp götürdü. Bunu inkâr mı edeceksiniz?”</p>

  <p>“İnkâr etmiyorum. Hatta daha fazlasını bile söyleyeyim. Köpeğim bu tarzda mektup taşımaya çoktan beri alıştırılmıştır…”</p>

  <p>“Çok iyi! Beni, ‘İfşaatta bulunacağım,’ diye kandırdınız ve dışarıya mektup gönderdiniz. Bu hareketinizden dolayı çok ağır bir ceza göreceksiniz.”</p>

  <p>“Hiç zannetmiyorum!”</p>

  <p>“Göreceksiniz. Mektubu kime yazdınız?”</p>

  <p>“Bana son derece sadık bir arkadaşıma…”</p>

  <p>“Köpek bu mektubu ona mı götürdü?”</p>

  <p>“Eline çoktan varmış olduğuna inanabilirsiniz!”</p>

  <p>“Demek her şeyi itiraf ediyorsunuz?”</p>

  <p>“Evet! Bu dostum, Louvre Sarayı‘na girip çıkar.”</p>

  <p>Müdür biraz düşünceye daldı:</p>

  <p>“Saraya girip çıkar demekteki maksadınız nedir?”</p>

  <p>“Çünkü mektup asıl Louvre Sarayı‘nda oturan birisine yazılmıştır. Dostum da bunu asıl sahibine verecek.”</p>

  <p>“Bu zatın ismi nedir?”</p>

  <p>“Şimdi öğrenirsiniz.”</p>

  <p>Pardaillan o kadar serbest konuşuyordu ki, Bastille müdürü gayriihtiyari şüphelenmişti. İşin içinde yoksa önemli bir şey mi vardı?</p>

  <p>“Pekâlâ,” dedi. “Mektupta ne yazılıdır?”</p>

  <p>“Onu da söylerim Mösyö de Guitalens… Yalnız bunun için başbaşa kalmamız, daha uygun olacaktır. Sözlerime inanınız!”</p>

  <p>Müdür tutukluyu tepeden tırnağa kadar süzdü. Sonra sert bir tavırla:</p>

  <p>“Derhal söyleyiniz!” diye bağırdı.</p>

  <p>“Mademki siz istiyorsunuz. Ben de söyleyeyim. Bu mektubumda arkadaşıma bir süre önce, bir gece Paris otellerinden birinde bulunduğumu yazdım.”</p>

  <p>“Evet?..”</p>

  <p>“Bu otel Saint-Denis Sokağı‘nda bulunuyordu.”</p>

  <p>Müdürün yüzü birdenbire sarardı. Boğuk bir sesle:</p>

  <p>“Susunuz!” diye bağırdı. Fakat Pardaillan sesini yükselterek devam etti:</p>

  <p>“Orada birtakım şairlerle başka adamlar bulunuyordu.”</p>

  <p>Guitalens mosmor kesilmişti. Titrek bir sesle Pardaillan’ın sözünü kesti:</p>

  <p>“Mektubunuzun yalnız görüşmemizi gerektirecek kadar mühim olduğuna beni temin eder misiniz?”</p>

  <p>“Temin ederim bu, hükümete ait bir sırdır.”</p>

  <p>“O halde yalnız konuşmalıyız!”</p>

  <p>Böyle diyerek odanın içindeki asker ve zindancıları dışarı çıkardı. Bunlardan biri:</p>

  <p>“Ya bu adamın fena bir niyeti varsa?” diye itiraz etmek istedi. Fakat müdür:</p>

  <p>“Hayır, korkmayınız,” dedi. “Bahis konusu olan şey, hükümete ait bir sırdır. Şayet içinizden biri ben çağırmadan kapıya yaklaşacak olursa derhal zindana tıkarım…” tehdidini savurdu.</p>

  <p>Askerler ve zindancılar aceleyle koridorun ta öbür ucuna kadar çekildiler. Guitalens o zaman kapıyı kapattı ve titreyerek Pardaillan’a doğru yaklaştı.</p>

  <p>Şövalye:</p>

  <p>“Bu mektubun sizi pek büyük bir heyecana düşürdüğünü görüyorum.”</p>

  <p>“Rica ederim, yavaş konuşunuz. Daha yavaş konuşunuz…”</p>

  <p>“Mektubu Fransa Kralına yazmıştım.”</p>

  <p>Müdür iskemleye çöktü. Jean Pardaillan devam etti:</p>

  <p>“Dostum, bu mektubu Fransa Kralına götürecek.”</p>

  <p>“Krala gitti demek!”</p>

  <p>“Şimdi mektupta ne yazılı olduğunu merak ediyorsunuz. Bu merakınızı da ortadan kaldırayım. Buyurun, göndermiş olduğum mektubun bir kopyasını da size vereyim. Okuyunuz…”</p>

  <p>Böyle diyerek cebinden çıkardığı kâğıdı müdüre uzattı.</p>

  <p>Müdür kâğıdı, elleri zangır zangır titreyerek aldı. Gözleri faltaşı gibi açılmış olduğu halde büyük bir güçlükle satırları okudu. Sonra boğuk bir iniltiyle:</p>

  <p>“Mahvoldum!” diye kekeledi.</p>

  <blockquote style="margin: 20px 0 20px 40px; border: none; padding: 0px;">
    <p>“Sizi öldürmek için gizli bir cemiyetin kurulmuş olduğunu haber veriyorum. Dük de Guise, Mareşal Damville, Mareşal de Tavannes, Cosseins, Sainte-Foi, Bastille müdürü de Guitalens ve rahip Thibaut bu cemiyetin üyeleridir. Thibaut’yu yahut bu cemiyetin en önemli üyelerinden biri olan Guitalens’ı işkenceye koyarsanız cemiyetin bütün sırlarını öğrenebilirsiniz. Cemiyetin amacı sizi öldürdükten sonra de Guise’i kral ilan etmektir. Cemiyetin son toplantısı, Saint-Denis Sokağı‘nda Deviniere Oteli’nin iç salonlarında yapılmıştır.”</p>
  </blockquote>

  <p>Eğer Pardaillan adamı tutmasaydı müdür bayılarak sırtüstü yere yuvarlanacaktı. Şövalye:</p>

  <p>“Cesaret! Kendinizi kaybetmeyiniz!” diye müdürü kendisine getirmeye çalışıyordu.</p>

  <p>Zavallı adam:</p>

  <p>“Cesaret filan beş para etmez!” diye inledi.</p>

  <p>“Korkmayınız. Her şey mahvolmuş değildir. Kendinize geliniz!..”</p>

  <p>“Sefil! Beni mahvettikten sonra hâlâ alay mı ediyorsun?”</p>

  <p>“Kurtulmanız imkânı var. Bunu haber veriyorum. Alay ettiğim yok!”</p>

  <p>“Bittim! Beni hiçbir şey kurtaramaz!”</p>

  <p>“Dinleyiniz… Yalan söylemiyorum. Evvela kendimden bahsedeyim. Ben hiçbir suçum olmadığı halde zindana atılan bir masumum. Elbette buradan kurtulmak isterim. Eğer siz beni kurtaracak olursanız, söz veriyorum ki, ben de sizi kurtarırım…”</p>

  <p>“Siz mi beni kurtaracaksınız? Buna imkân yok. Hiçbir ümit kalmadı. Neredeyse Kral bu müthiş sırrı öğrenecek ve derhal gelip beni tevkif edecekler.”</p>

  <p>Pardaillan, kendisine getirmek için müdürü sarstı:</p>

  <p>“Size Kralın bu sırrı hemen öğreneceğini söyleyen kim?”</p>

  <p>“Mektup!..”</p>

  <p>“Hayır, Kral mektubu ancak bu gece alabilecek. Arkadaşım saraya saat sekizde girebilir. Onun için akşama kadar daha vakit var.”</p>

  <p>“Kaçmamı teklif ediyorsunuz; ama nereye kaçabilirim? Hangi köşeye gitsem, nereye gizlensem beni hemen bulurlar…”</p>

  <p>“Hayır, kaçmayınız, Sadece mektubun, Kralın eline varmamasını sağlayınız.”</p>

  <p>“Bu nasıl olabilir?”</p>

  <p>“Beni serbest bırakmakla…”</p>

  <p>“Anlamadım.”</p>

  <p>“Eğer beni serbest bırakırsanız bir saat içinde arkadaşımın evine gidebilir ve mektubu Krala götürmesine engel olabilirim.”</p>

  <p>“Bunu yapacağınızı kim temin eder?”</p>

  <p>“Bana iyi bakınız.. Sizi yeminle temin ederim ki, eğer beni buradan çıkarırsanız mektup Kralın eline geçmeyecektir. Eğer yalan söylüyorsam başıma yıldırımlar düşsün. İyi düşününüz. Bu sizin için son bir fırsattır. Beni bırakmazsanız bile nasıl olsa mesele Krala aksettikten sonra serbest bırakılacağım. Burada nihayet bir iki gün daha kalırım. Size gelince, şayet beni serbest bırakmazsanız asılacaksınız. Sözlerim bu kadardır. Nasıl isterseniz öyle davranınız!”</p>

  <p>Pardaillan bu sözleri söyledikten sonra odanın bir köşesine çekildi.</p>

  <p>Guitalens hâlâ çökmüş olduğu iskemleden kalkmıyor, acı acı sonunu düşünüyordu. Bu durum karşısında sağ kurtulmasına imkân olmadığını görüyordu. Kral ötekilerle beraber kendisini de mutlaka idam ettirecekti. Daha önce de vücudu işkenceye konacaktı. Çünkü o işkencenin ne müthiş bir şey olduğunu pek güzel biliyordu.</p>

  <p>Gayriihtiyari, şimdiye kadar yaptırdığı işkenceleri hatırladı. İşkence masasına bağlattığı birçok zavallının hayalleri gözünün önüne geldi. Tokmakla bacakların arasına sokulan ve kemikleri ezen ağaç kamalar, memeleri koparan kızgın kıskaçlar, tırnakları sökmek için kullanılan kerpetenler, karnı patlayıncaya kadar su akıtmak için mahkûmun ağzına sokulan huniler, bunları vahşi bir zevkle seyreden halk, yanan mumlar, rahiplerin okudukları dua sayfaları, hepsi birer birer gözünün önüne geldi.</p>

  <p>Kendisine ne yapacaklardı? Hangi işkenceyi tatbik edeceklerdi?..</p>

  <p>Tarif edilmez bir korku bütün vücudunu kapladı. Niçin bu işlere karışmıştı? Fransa Krallığına Charles’ın yahut Henri’nin geçmesiyle o ne kazanacaktı? Kendisini niçin durup dururken böyle tehlikelere atmıştı? Şimdi hepsine lanet ediyordu.</p>

  <p>Tam bu sırada dışarıda bir gürültü oldu. Guitalens yerinden fırladı:</p>

  <p>“İhanetim meydana çıktı! Beni arıyorlar!..” diye söyledi.</p>

  <p>Halbuki ortada böyle bir şey yoktu. Kendisini arayan filan yoktu. Sadece zindancılardan birinin elinden taş koridorlara bir deste anahtar düşmüştü.</p>

  <p>Bu dakikalar, Pardaillan’ın istikbâlini tayin edecekti… Canını kurtarmak ümidiyle ya onu bırakacak yahut da ikinci ihtimale göre mukaddetarına boyun eğecekti.</p>

  <p>Bu takdirde bir hafta, on beş gün, nihayet bir ayı korku içinde geçecek, ondan sonra ses çıkmayınca, Pardaillan’ın ya kendisini aldattığını anlayacak yahut da mektubun herhangi bir sebep yüzünden arkadaşının eline geçmediğini düşünecek ve bu hareketinden dolayı Pardaillan’dan müthiş bir intikam alacaktı. Pardaillan, bu intikamın dehşetinden şimdiden titriyordu.</p>

  <p>Fakat ne yapabilirdi? Daha fazla ısrar etmekten de çekiniyordu. Bu takdirde şüphesini büsbütün artırabilirdi.</p>

  <p>Guitalens yavaş yavaş ayağa kalktı. Pardaillan’a doğru yaklaştı:</p>

  <p>“Tam vaktinde yetişerek mektubu alacağına Hazreti İsa ve İncil üzerine yemin eder misin?”</p>

  <p>“İstediğiniz şey üzerine yemin ederim. Yalnız şunu söyleyeyim ki, vakit geçiyor. Dışardakiler daha fazla şüphelenmesinler…”</p>

  <p>Bastille müdürü, alnında biriken ter damlalarını sildi:</p>

  <p>“Doğru!” diye cevap verdi.</p>

  <p>“Öyleyse haydi, derhal harekete geçiniz!”</p>

  <p>“Hemen harekete geçmeliyim. Mademki bir defa yemin ettiniz, sözünüze inanıyorum. Benim için idam olunmaktansa bir tutukluyu kaçırmış olmak bin defa daha hayırlıdır.”</p>

  <p>“Hem kim farkına varacak? Buraya gönderilen hangi insanla bir defa daha âlâkadar olundu? Beni kim bir daha arayıp soracak?”</p>

  <p>“Bu da doğru ya! Evet, vakit geçirmeyelim.”</p>

  <p>“Nasıl isterseniz öyle hareket ediniz.”</p>

  <p>Guitalens bunun üzerine kapıya doğru yürüdü. Askerlerle zindancıları çağırdı. Sonra bunların yanında Pardaillan’a:</p>

  <p>“Haber verdiğiniz olay derhal Krala bildirilecek kadar önemlidir,” dedi. “Hemen saraya gidip olayı Krala kendim anlatacağım. Mükâfat olmak üzere Kralın sizi affedeceğine eminim. Dönüşümde Bastille’in kapılarını size elimle açacağım!”</p>

  <p>Şövalye gülümsedi:</p>

  <p>“Buna zaten eminim,” dedi.</p>

  <p>Müdür acele acele hapishaneden çıkmak üzere odadan ayrıldı. Zindancıya gelince, gayet neşeli duran Pardaillan’a hayretle bakıyordu. Pardaillan:</p>

  <p>“Bunu sana evvelce söylememiş miydim?” diye gülerek sordu.</p>

  <p>Zindancı:</p>

  <p>Yemin ederim ki, o vakit sizi delirdi sanmıştım,” diye cevap verdi.</p>

  <p>“Ya şimdi?..”</p>

  <p>“Şimdi sizin bir sihirbaz olduğunuza inanıyorum.”</p>

  <p>Guitalens arabasını hazırlatarak Louvre Sarayı‘na gitti. Yarım saat bile geçmeden geri geldi. Kendisini bekleyen ve Kralla görüştüğünü zanneden subaylara:</p>

  <p>“Kral bu tutuklunun verdiği haberden çok memnun oldu ve kendisini affetti,” dedi. “Yalnız şimdiden söyleyeyim; işin içinde çok büyük bir hükümet sırrı vardır. Bunun ne demek olduğunu çok iyi anlayacağınızı zannederim.”</p>

  <p>Subaylar titrediler. Laf değil, ortada önemli bir şey vardı: Hükümete ait bir sır… Bu öyle bir şeydi ki, hiçbir şekilde ağız açmaya gelmezdi.</p>

  <p>Bundan sonra önde kendisi, arkasında subaylar, Pardaillan’ın odasına gittiler.</p>

  <p>Müdür, kapıyı açtıktan sonra:</p>

  <p>“Kral tarafından affedildiniz!” dedi.</p>

  <p>Jean Pardaillan eğildi:</p>

  <p>“Yaşasın Kral! Buna zaten emindim!”</p>

  <p>Beş dakika sonra Pardaillan, Bastille’den çıktı. Müdür kendisine mahsustan hürmet gösteriyor, böylece herhangi bir kimsenin şüphelenmesinin önüne geçtiğini zannediyordu. Beraberce kapılardan ve en sonra asma köprüden de geçtiler. Guitalens bu hareketiyle Pardaillan’ı kendisine minnettar bırakmak da istiyordu.</p>

  <p>Artık yalnız kalmışlardı ve şövalye hapishaneden kesin şekilde çıkmış bulunuyordu. Etrafa göz gezdirdikten sonra kendisine mahzun mahzun bakan hapishane müdürüne döndü:</p>

  <p>“İşte görüyorsunuz ya, artık serbestim. İstersem buradan kolaylıkla kaçabilirim. Beni kimse tutamaz. Fakat daha önce size şurasını temin edeyim ki, üzülmeniz tamamen manasızdır. Mektup katiyen Kralın eline geçmeyecektir.”</p>

  <p>“Çok teşekkür ederim, Şövalye! Fakat bu sırrı yalnız siz değil, arkadaşınız da öğrendi.”</p>

  <p>“O da unutacaktır.”</p>

  <p>“Nasıl?..”</p>

  <p>İzah edeyim. Köpeğime atmış olduğum kâğıt…”</p>

  <p>“Evet?..”</p>

  <p>“Ve onu Krala götürecek arkadaşım…”</p>

  <p>“Evet?..”</p>

  <p>“Hepsi masaldı…”</p>

  <p>“Ne demek istiyorsunuz?”</p>

  <p>“Böyle bir arkadaşım olmadığı gibi bir mektup da atmış değilim…”</p>

  <p>“Ya nöbetçilerin gördükleri kâğıt?”</p>

  <p>“Bomboş beyaz bir kâğıt.”</p>

  <p>“Ya?!..”</p>

  <p>“Benim yaradılışım böyle bir casusluğu yapmaya müsait değildir. Onun için sırrınız hep gizli kalacaktır.”</p>

  <p>Bastille müdürü sevinçle hiddet arasında ne yapacağını bilemez bir durumdaydı.</p>

  <p>“Mert bir adamsınız!” dedi. “Size hapishanenin kapılarını açtığımdan dolayı kendimi bahtiyar sayıyorum. Fakat size bir şey söylemek isterim.”</p>

  <p>“Nedir?”</p>

  <p>“Şayet Krala günün birinde böyle bir mektup yazacak olursanız size yaptığım hizmeti unutmamanızı rica ederim.”</p>

  <p>“Unutmayacağım. Bunu size nasıl ödeyeyim?”</p>

  <p>“Mektupta benim ismimden bahsetmeyerek…”</p>

  <p class="yildiz"><img alt="bsg-04" src="../Images/bsg-04.jpg"/></p>
</body>
</html>