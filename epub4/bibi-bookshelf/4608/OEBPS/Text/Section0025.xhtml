<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yirmi Birinci Bolüm</h1>

  <h2 class="sigil_not_in_toc">Casus Kız</h2>

  <p>Navarre Kraliçesi Jeanne d’Albret’yle hizmetçisi Alice’in, Pardaillan’ın yardımıyla kurtulduklarını ve Paris’ten çıkarak karargâhlarına doğru hareket ettiklerini biliyoruz. Dört kuvvetli atın çektiği araba, Saint-Germain’e doğru yıldırım hızıyla gidiyordu. Burada Katoliklerle Protestanlar arasında geçici bir mütakere imzalanmış bulunuyordu. İki taraf da kesin bir savaş için kuvvetlerini toplamakla meşguldü.</p>

  <p>Papazlar kiliselerde açıktan açığa Protestan halkı kılıçtan geçirmeyi öğütlüyorlardı. Protestanların toplandıkları bir ev yakılmıştı. Bunların arasındaki müthiş çarpışmanın sebebi, kiliselerde Latin ve Fransız diliyle ibadet etmekti. İlk çarpışmalarda Huguenot’lar galip gelince Catherine de Medicis:</p>

  <p>“Demek artık Fransız diliyle ibadet edeceğiz,” demişti. Fakat sonradan Huguenot’lar mağlup edilince de:</p>

  <p>“Çok şükür, ibadetimiz Latin diliyle olacak…” diye sevinmişti.</p>

  <p>Fransa karmakarışıktı. Mütarekenin imzasından sekiz gün sonra bir kilisede bir adam, ihtiyar bir kadına kazaen çarparak onu yere düşürmüş, kadın da hiddetlenerek kendisini tahkir için:</p>

  <p>“Protestan herif!” diye haykırmıştı. Bunu duyan kilise halkı, adamı bir anda parçalamıştı. Kendisini kurtarmak isteyen iki kişi de aynı akıbete uğramış bulunuyordu. Yine Paris’te hemen her sokağın başına Hazreti Meryem’in resim ve heykelleri dikilmişti. Bunların yanında tepeden tırnağa kadar silahlı yirmişer kişi nöbet bekliyordu. İki ay içinde, bu heykellere lazım gelen hürmeti göstermemiş oldukları iddiasıyla elli kişi kılıçtan geçirilmişti. Az sonra gelen geçenlerin bu haydutların sepetlerine bir miktar para bırakmaları emredildi. Bu emre itaat etmeyenlerin hali dumandı.</p>

  <p>İşte Paris böyle bir Paris, Fransa böyle bir Fransa idi…</p>

  <p class="yildiz">* * *</p>

  <p>Jean d’Albret’nin Saint-Germain’e vardığının on beşinci günüydü.</p>

  <p>Navarre Kraliçesi, karargâh olarak kullandığı binanın alt katına indi ve kapının yanındaki bir odaya girdi. Burası basık tavanlı bir yerdi. Odada üç asilzade oturmuş, kendisini beklerken, gevezelik ediyordu.</p>

  <p>Jeanne d’Albret içeri girince hemen toparlanıp ayağa kalktılar. Navarre Kraliçesi, bunlardan birine:</p>

  <p>“Geliniz, Kont de Marillac,” dedi.</p>

  <p>Yirmi beş yaşlarında, solgun yüzlü bir genç ayağa kalkarak Kraliçeyi takip etti. Odalardan birine girdiler, genç sordu:</p>

  <p>“Sayın Majeste, beni niçin böyle çağırıyorsunuz?”</p>

  <p>“Sizin isminiz bu değil mi? Bu ismi size ben vermedim mi?..”</p>

  <p>Delikanlı başını salladı:</p>

  <p>“Hayatımı, ismimi her şeyimi size borçlu olduğumu biliyorum. Fakat benim ismim sadece Deodat’dır. Çünkü ben bulunmuş bir çocuğum.”</p>

  <p>“Şimdi bırak şu lafları… Siz; cesur, sadık, korku nedir bilmez bir kahramansınız. Üstelik kimin oğlu olduğunuzu da öğrenmiş bulunuyorsunuz.”</p>

  <p>“Beni en çok üzen şey, o konuşmayı dinlemiş olmamdır. Evet, Catherine de Medicis’le müneccimi Ruggieri’yi gözlemek için bana verdiğiniz görevi yerine getirirken dinlediklerim emin olun içimi yakıyor. Talih bana merhametsiz anamın adını öğretmekle ne kazandı? Annemin meş‘um bir kraliçe, bir kaplan kadar vahşi, kan emici Catherine de Medicis olduğunu öğrendiğim gün nasıl oldu da yerin dibine geçmedim?”</p>

  <p>Bu anda yan taraftaki odada hayret veya korku ifade eden bir feryat işitildi. Fakat içeridekiler bunu duymadılar.</p>

  <p>Jeanne d’Albret:</p>

  <p>“Böyle faydasız ve lüzumsuz şeylerle boş yere uğraşma… Bu acı sırrı da hiç kimseye açma,” dedi. “Seni ne kadar sevdiğimi bilirsin. Seni oğlumdan ayırmadım. Oğlum Henri ile beraber dağlarda dolaştınız. Aynı öğretmenlerden ders aldınız. Kalbimde ikiniz de aynı muhabbetli yeri işgal ediyorsunuz.”</p>

  <p>Genç adam eğilerek Kraliçenin elini öptü. Jeanne d’Albret devam etti:</p>

  <p>“Şimdi beni dinle. Paris’te sadakatine oğlum kadar güveneceğim bir adama ihtiyacım var.”</p>

  <p>“Bu adam ben olacağım.”</p>

  <p>“Zaten ben de senden bu cevabı bekliyordum. Fakat iş çok tehlikelidir.</p>

  <p>“Hayatım sizindir. Oğlunuz Kral için olduğu gibi sizin için de her an kendimi en büyük tehlikelere atmaya hazırım.”</p>

  <p>Bunun üzerime Kraliçe, odada bulunacak başka kimselerin bile duyamayacakları kadar yavaş bir sesle, belki bir saat konuştu. Sözleri bitince de, kendisini büyük bir dikkatle dinlemiş olan genci kucakladı:</p>

  <p>“Haydi oğlum, artık git! Tanrı yardımcın olsun!”</p>

  <p>Deodat odadan çıktı. Diğer odadaki iki asilzadeyi selamlarken gözleriyle, sanki göremediği birisini araştırdı. Sonra sokak kapısının önünde hazır duran atına atladı. Paris’e doğru uzanan ağaçlıklı yolda kayboldu.</p>

  <p>Deodat düşünceliydi. Kendisine verilen yeni görev ile buradan ayrılmasından memnun kalmadığı anlaşılıyordu.</p>

  <p>Birkaç saat yol aldıktan sonra Mareil köyüne vâsıl oldu. Paris’in kapıları akşam münasebetiyle kapalı olacağından geceyi burada geçirmeye karar vererek bir kapıyı çaldı. Köylü, uzatılan eküden ziyade gelenin taşıdığı uzun kılıçtan korkarak büyük bir itibar gösterdi. Deodat’ya derhal bir oda hazırlayarak bir de kocaman omlet pişirdi. Kont Marillac bir yandan omletini yerken bir yandan da derin düşüncelere daldı.</p>

  <p class="yildiz">* * *</p>

  <p>Deodat’nın hareketinden sonra Navarre Kraliçesi, zili çalarak Alice’i yanına çağırdı. Alice içeri girdiği zaman Jeanne d’Albret’nin bakışlarından gayriihtiyari ürktü. Kalbi çarpmaya başladı:</p>

  <p>“Emredersiniz efendim,” dedi.</p>

  <p>Kraliçe:</p>

  <p>“Alice,” dedi. “O müthiş felaketten kurtulduktan sonra size, beni köprüden geçirdiğiniz için çok tedbirsizce davrandığınızı, tahtırevanın perdelerini açmakla da münasebetsizlik ettiğinizi ve nihayet bana son derece düşman bir halkın önünde kim olduğumu söylemekle de büyük bir suç işlemiş olduğunuzu söylemiştim.”</p>

  <p>“Evet efendim. Sözlerinizin çok haklı olduğunu tasdik ederim.”</p>

  <p>“Bunları söylerken size sadece aldanmış olduğunuzu belli ettim. Hakiki düşüncelerimi söylemedim. Eğer bunu söyleseydim daha birçok büyük münasebetsizlik yapabileceğinizi düşünmüştüm.”</p>

  <p>Alice, birdenbire sapsarı kesildi:</p>

  <p>“Sözlerinizden bir şey anlamıyorum,” diye mırıldandı.</p>

  <p>“Şimdi anlarsınız. Navarre Sarayı‘na Protestan olmak üzere geldiğiniz zaman, Kraliçe Catherine’in zulmünden kurtulmak için oradan kaçtığınızı söylemiştiniz. Sizi de birçokları gibi iyi niyetle kabul ettim. İyi bir aileden ve zeki bir insan olduğunuz için de size yanımda iş verdim. Aradan geçen sekiz ay zarfında size karşı en ufak bir fena harekette bulunduğumu hatırlamıyorum. Bilmem, sizin fikriniz nedir?”</p>

  <p>Alice kendini biraz toparladı:</p>

  <p>“Bana karşı göstermiş olduğunuz yakınlığı ve bana yaptığınız iyilikleri son derece büyük bir minnettarlıkla karşılamış bulunuyorum. Mademki bana bazı sorular sormak tenezzülünde bulunuyorsunuz; benim de muhterem şahsınıza bir soru sormama izin vermenizi rica ederim. Acaba bu lütuflarınıza karşı bir nankörlükte mi bulundum? Sekiz aydan beri hangi görevi yapmadım? Bana ‘Güzel Bearn’li’ diyorlar. Bu güzelliğimle bazı asilzadelerinizi cezbedebilirdim. Böyle bir şey yaptım mı? Herhangi bir adamınızı savaşa gitmekten vazgeçirmeye kalkıştım mı? Yoksa yeni girdiğim dinde bir kusur mu işledim?”</p>

  <p>Kraliçe kendisini büyük bir sabırla dinledi:</p>

  <p>“Hayır,” dedi. “Dini görevinizi büyük bir itina ile yaptığınızı bilirim. Bu bağlılığınız karşısında birçok kimse hayret bile etmişti. Fakat ben sizi Protestan olarak kabul edemiyorum. Asilzadelerime karşı pek o kadar laubali hareket etmediğinizi bilmekle beraber çok ciddi de değilsiniz. Sonra hizmetinizi yapmakta aşırı derecede gayret gösteriyorsunuz. O kadar ki, göreviniz olmadığı, hizmetinize muhtaç bulunmadığım zamanlar bile yanımdan ayrılmamaya, konuşulan her şeyi duymaya ve her şeyi görmeye çalışıyorsunuz.”</p>

  <p>İtham çok sert ve açıktı. Bu sözler karşısında genç kız, sendeledi:</p>

  <p>“Sözlerinizi anlayamıyorum… Yoksa benden şüphe mi ediyorsunuz?”</p>

  <p>“On beş günden beri şüphelenmeye başladım. Sizi sevdiğim için karşımda mahçup olmanızı istemiyordum. Bunun için şimdiye kadar bir şey söylemedim. Fakat artık ayrılmamız lazım geliyor. Çünkü bana ihanet ettiğinize kesin olarak inanmış bulunuyorum.”</p>

  <p>Alice:</p>

  <p>“Demek beni kovuyorsunuz?”</p>

  <p>Navarre Kraliçesi, sert ve ciddi bir sesle:</p>

  <p>“Evet,” cevabını verdi.</p>

  <p>Odada bir saniye kadar korkunç bir sessizlik oldu. Alice bir idam mahkûmu gibi yerinde kıvranıyor, rica etmek, kendisini kurtaracak bir şey yapabilmek için çırpınıyordu. Nihayet dudaklarından:</p>

  <p>“Herhalde feci bir iftiraya uğradığımı anlıyorum,” diye inledi.</p>

  <p>Navarre Kraliçesi, oda hizmetçisine hiddetten ziyade acıma ifade eden bakışlarla bakıyordu:</p>

  <p>“Dinle,” dedi. “Bana ihanet ettiğini ispat eden vesikalar elimdedir. Bunları, sizi muhakeme edecek olan hâkimlere vermek elimdeydi ve bunu yapmaya mecburdum. Buna rağmen bunu yapmıyorum. Sizi sadece, kendisine bağlı olduğunuz Kraliçe Catherine de Medicis’e gönderiyorum.”</p>

  <p>Alice yeniden:</p>

  <p>“Muhterem Kraliçem, aldanıyorsunuz,” diye mırıldandı.</p>

  <p>“Öyle mi? Pekâlâ! Suallerime cevap veriniz. Bir gün odanıza girdiğimde bir mektup yazmaktaydınız. Beni görür görmez bu mektubu ateşe attınız. O zaman sizi sorguya çekebilirdim. Fakat yapmadım.”</p>

  <p>“Mademki bana hakikati söylememi emrettiniz, söyleyeyim. Ben de bir kadınım ve birisini seviyordum. Mektubu da ona yazıyordum.”</p>

  <p>“Subaylarımdan biri, sizi Paris’e giden bir adamla konuşurken görmüş. Bu yabancı adam, subayı görünce hemen atına atlayarak dörtnala kaçmış.”</p>

  <p>“Paris’te bazı arkadaşlarıma, bana öteberi göndermeleri için siparişlerde bulunuyordum. Bu adam bir daha dönmedi. Kim bilir, belki de öldürülmüştür. Benim bunda ne suçum var?..”</p>

  <p>“Ordu komutanları konuşmak için toplandıkları zaman niçin yandaki odaya saklandın?”</p>

  <p>“Komutanlar birdenbire içeri girdikleri için dışarı çıkmaya vakit bulamamıştım.”</p>

  <p>“Bana vermiş olduğunuz bu izahlara o zaman inanmıştım. Fakat dediğim gibi son on beş günden beri size karşı şüphem son derece artmıştır!”</p>

  <p>“Niçin? Sebebini sorabilir miyim?”</p>

  <p>“Paris’e benimle beraber gelmek için ısrar ettiniz. Ben de bu vesileyle sizi denemeye karar verdim. Ve sizi yanıma aldım. Yanımdaki birçok kimse sizin bir casus olduğunuzu iddia ettiği halde, ben aksini görebilmek ümidiyle hayatımı tehlikeye attım.”</p>

  <p>“O halde masum olduğuma inanmanız gerekir. Çünkü sağ salim döndük.”</p>

  <p>“Bu sizin masum olduğunuzu göstermez. Alice, sen beni öldürmek isteyenlerle berabersin!..”</p>

  <p>“Asla!..”</p>

  <p>“Alice, tahtırevanın köprüden geçirilmesini siz istediniz. Katillere benim kim olduğumu da siz söylediniz ve gösterdiniz. Sedye parçalandığı zaman bu cânilerden biri size şu mektubu vermek istedi. Fakat sizden daha az şaşırdığım için bunu ben aldım. İşte bak, bu mektup hâlâ yanımda bulunuyor.”</p>

  <p>Jeanne d’Albret, elinde tuttuğu bir mektubu genç kıza uzattı. Alice’e gelince, artık ayakta duracak hali bile kalmamıştı. Son derece büyük bir şaşkınlık ve korku içinde bulunuyordu.</p>

  <p>Kraliçe bağırdı:</p>

  <p>“Alınız! Bu mektup size aittir!”</p>

  <p>Casus kız, taş gibi donmuş kalmıştı:</p>

  <p>“Alınız diyorum!..”</p>

  <p>Kız titreyerek mektubu aldı:</p>

  <p>“Okuyunuz!..”</p>

  <p>Kız yine hareketsiz kaldı:</p>

  <p>“Okuyunuz diyorum! Amiriniz bu mektubunda size yeni bir görev veriyor. Okuyunuz diyorum!”</p>

  <p>Alice, gözleri karararak mektubu açtı ve aşağıdaki satırları okudu:</p>

  <blockquote style="margin: 20px 0 20px 40px; border: none; padding: 0px;">
    <p>“Eğer başarırsak, yarın Louvre Sarayı‘nda bulununuz, Başaramazsak, ne yapıp yapıp bir haftalık bir izin alarak Paris’e geliniz. Kraliçe sizinle mutlaka görüşmek istiyor.”</p>
  </blockquote>

  <p>Alice’in dudaklarından bir inilti döküldü. Sonra olduğu yere yığıldı. Mahvolmuştu…</p>

  <p>Fakat Navarre Kraliçesi bir şey yapmadı. Sadece:</p>

  <p>“Gidiniz,” emrini verdi.</p>

  <p>Kız, ölümden kurtulduğuna inanmayarak yavaş yavaş doğruldu. Ufak adımlarla kapıya kadar yürüdü. Fakat dışarı çıkınca bir deli gibi koşmaya başladı.</p>

  <p>Navarre Kraliçesi odadan çıktı. Diğer asilzadelerine:</p>

  <p>“Gidelim,” dedi.</p>

  <p>Beraberce kapının önünde bekleyen arabaya atladılar. Kraliçe, Alice’i görebilmek ümidiyle sağa sola bakındı. Sonra içini çekerek:</p>

  <p>“Zavallı kızcağız,” diye mırıldandı. “Sevin, Medicis! Bir genç kızın daha felaketine sebep oldun!”</p>

  <p>Araba süratle uzaklaştı.</p>

  <p>Alice’e gelince, ilk düşündüğü şey, buralardan kaçmaktı. Şatonun önünde bulunan meydanı geçerek nereye gittiğini bilmeksizin koştu. Kendi kendine konuşuyordu:</p>

  <p>“Nereye gitmeliyim? Nereye saklanmalıyım? O, rezaleti işitince halim ne olacak? Mahvoldum, Ne yapmalı? Paris’e gitmek… Asla! Bunu yapamam, Catherine’in âleti olmaktan iğreniyorum. Ben kimim? Nasıl oldu da Navarre Kraliçesini öldürmek vazifesini üzerime alabildim? Bereket versin ki, karanlıkta kimse yüzümü görmüyor. Fakat birkaç saat sonra sabah olacak. O zaman ne yapacağım?”</p>

  <p>Hem yürüyor hem de kendi kendine konuşmakta devam ediyordu:</p>

  <p>“Catherine’in şerrinden kurtulmak için ölmekten başka çarem yok. Halbuki ölmek de istemem. Bu kadar gençken nasıl mezara gireyim?”</p>

  <p>Az sonra soğukkanlılığı yavaş yavaş yerine gelmeye başladı. O zaman tuttuğu yolu hesapladı. Paris’e doğru gidiyordu. O kadar yürüdüğü halde en ufak bir yorgunluk bile hissetmiyordu. Bir ara önünde bazı evler belirdi. O zaman durarak ne kadar mesafe kat ettiğini hesapladı. Saint-Germain’den yani Jeanne d’Albret’den adamakıllı uzaklaşmış bulunuyordu.</p>

  <p>O zaman biraz sükûnet buldu. Artık emniyette sayılabilirdi. Şimdi sokulacak ve gecenin geri kalan birkaç saatini uykuyla geçirecek bir köşe bulması gerekiyordu. Önüne rastlayan ilk evin kapısını çaldı. Kapıyı açan adama, dişleri birbirine çarparak:</p>

  <p>“Geceyi geçirmek için bir oda istiyorum,” dedi.</p>

  <p>“Fakat pek üşümüşsünüz madam. Hele içeri girin, biraz ısının. Yer bulunur.”</p>

  <p>Alice köy evine girdi. Yatak odasının hazırlanması için gereken zaman zarfında ısınmasını temin için köylü, onu bir şöminenin yandığı başka bir odaya götürdü. Alice buraya girerek ateşe doğru yürüdü.</p>

  <p>Odada, ateşin karşısında derin bir düşünceye dalmış bir subay gördü. Ve onu birdenbire tanıdı. Tanımasıyla beraber ağzından gayriihtiyari bir feryat çıktı:</p>

  <p>“Ah!..”</p>

  <p>Bu ses üzerine yabancı, başını çevirdi. Deodat’dan başkası olmayan bu adam gözlerine inanamıyordu.</p>

  <p>“Alice,” diye mırıldandı.</p>

  <p class="yildiz"><img alt="bsg-01" src="../Images/bsg-01.jpg"/></p>
</body>
</html>