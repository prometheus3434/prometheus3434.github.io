<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <p class="yildiz"><img alt="bbg-07" src="../Images/bbg-07.jpg"/></p>

  <h1>Yirmi Altıncı Bölüm</h1>

  <h2 class="sigil_not_in_toc">Gizli Mektup</h2>

  <p>Jeanne de Piennes ile Loise’ın ev sahibi ihtiyar kadının, mektubu korkuyla geri getirdiğini yazmıştık. Evvela bu mektubu yakmaya karar vermişti. Fakat sonra bu fikrinden vazgeçti. Çok korktuğu halde mektubu sakladı. İçinde ne yazılı olduğunu müthiş surette merak ediyordu.</p>

  <p>Dindar bir kadın olduğu için açmaktan da çekiniyordu… Aradan günler geçti. Merakından çatlayacak hale gelmişti. Nihayet ne olursa olsun diyerek mektubu açtı.</p>

  <p>Gözüne ilk ilişen şey, Pardaillan’ın mektubu oldu. Bunu okuduğu zaman Jeanne de Piennes’in, Pardaillan’a kibarca hitap ettiğini, içinde bulunan mektubu François de Montmorency’ye vermesini rica ettiğini gördü. O zaman gayriihtiyari bir vicdan azabı hissetti. Demek ki, bu kadınlarla Pardaillan arasında hiçbir ilişki yoktu.</p>

  <p>Fakat aynı zamanda ikinci bir olay merakını uyandırmış oluyordu. Acaba diğer mektubun içinde ne vardı? Basit bir işçi kadın ile François de Montmorency gibi tanınmış yüksek bir adam arasında ne münasebet olabilirdi?</p>

  <p>Birkaç gün süren tereddütten sonra kesin kararını verdi. Mektubu okumak üzere mühür mumunu söktü.</p>

  <p>Fakat aynı anda sıçradı. Çünkü kapı birdenbire açılmış ve içeriye rüzgâr gibi genç bir adam girmişti.</p>

  <p>İhtiyar kadın bunu hemen tanıdı. Kendisi Şövalye Jean de Pardaillan’dan başkası değildi.</p>

  <p>İhtiyar kadın genç şövalyeyi görünce masanın üzerindeki mektubu eliyle örterken: “Siz misiniz, Şövalye?” diye kekeledi.</p>

  <p>Pardaillan, kocakarı tarafından tanınmış olmaktan memnun kalmıştı:</p>

  <p>“Korkmayınız madam! Size bir fenalığım dokunmaz!.. Odanıza böyle ani olarak girdiğimden ve sizi korkuttuğumdan dolayı affınızı rica ederim. Fakat önemli bir iş için sizi rahatsız ettim,” dedi.</p>

  <p>İhtiyar kadın:</p>

  <p>“Mektup için olacak, tabii!” diye mırıldandı.</p>

  <p>Pardaillan bir şey anlayamamıştı:</p>

  <p>“Nasıl mektup?” diye sordu.</p>

  <p>İhtiyar kadın çok beceriksiz bir şekilde davrandığını anladı. Kendi diliyle kendini ele vermişti. Elleriyle boş yere masanın üzerindeki mektubu saklamak istiyordu. Fakat Pardaillan bunu bir defa görmüş olduğundan, gözlerini masanın üzerinden ayırmıyordu.</p>

  <p>Kadın vakit kazanmak için:</p>

  <p>“Demek artık hapisten çıktınız?” diye sordu.</p>

  <p>“Evet madam… Bir yanlışlık vardı. Bu anlaşılınca beni bıraktılar. İlk işim sizi ziyaret etmek oldu. Bir kelimeyle beni üzüntüden kurtarabilirsiniz.”</p>

  <p>“Size nasıl faydalı olabilirim?”</p>

  <p>“Yanlışlıkla tevkif edilerek Bastille’e gönderilmiştim. Fakat işin içinde bu yanlışlık anlaşıldıktan sonra gördüğünüz gibi beni serbest bıraktılar. Yalnız beni tevkif etmek için odama girdikleri zaman sizin evinizde oturan iki kadın da bir tehlikeyle karşılaşmıştı. Beni imdatlarına çağırdılar. Kadınların tevkif edilerek götürdüklerini de görmüş bulunuyorum.”</p>

  <p>“Hemen hemen aynı dakikada götürüldünüz.”</p>

  <p>“Evet! İşte sizden bu mesele hakkında izahat isteyecektim. Bana lütfen olup biteni anlatır mısınız?”</p>

  <p>“Anlatayım çocuğum! Söylentilere göre siyahlı kadınla kızı Loise ve siz gizli bir cemiyete mensupmuşsunuz. Onun için tevkif edilmişsiniz.”</p>

  <p>“Benimle beraber mi?”</p>

  <p>“Evet! Zavallıların masum olduklarına ben zaten emindim. İşte sizi serbest bıraktıkları gibi elbette onları da serbest bırakırlar.”</p>

  <p>“Onları kim tevkif etti? Siz bana söyleyin.”</p>

  <p>“Askerler… Bir de subay vardı.”</p>

  <p>“Kralın askerleri mi?”</p>

  <p>“Orasını bilmiyorum. Çünkü işaretlerini tanımam.”</p>

  <p>“Bu adamlar arasında Dük d’Anjou da var mıydı?”</p>

  <p>“Hayır, hayır!”</p>

  <p>Pardaillan, yaşlı kadından bir şey öğrenemeyeceğini anladı. İş büsbütün esrarengiz bir havaya bürünüyordu.</p>

  <p>“Kadınları nereye götürdüklerini biliyor musunuz?”</p>

  <p>“Hiçbir şey bilmiyorum. Çünkü ben de büyük bir heyecan içindeydim. Bir şey soramadım.”</p>

  <p>“Buraya girdiğim zaman bir mektuptan bahsetmiştiniz. Bu mektubu o zavallı kadınlar mı yazdılar?”</p>

  <p>Yaşlı kadın kekeledi:</p>

  <p>“Şunu mu demek istiyorsunuz?”</p>

  <p>“O elinizin altındaki kâğıtlar nedir?”</p>

  <p>İhtiyar kadın, yalan söylemenin boş olduğunu anlamıştı:</p>

  <p>“Yemin ederim ki, onları ben açmadım.”</p>

  <p>Sonra elleri titreyerek kâğıtları şövalyeye uzattı. Şövalye hemen kendisine ait satırlara göz gezdirdi, ihtiyar kadın devam etti:</p>

  <p>“Kadıncağız bu mektupları size vermem için bana bıraktı. Ben de hemen Deviniere Oteli’ne koştum. Fakat otelci sizin de tevkif edilmiş olduğunuzu söyledi. Bunun üzerine ben de mektupları yanımda sakladım.”</p>

  <p>“Bunları kimse gördü mü?”</p>

  <p>“Hiç kimse görmedi, oğlum. Sözüme inanmazsanız Hazreti Meryem üzerine yemin ederim.”</p>

  <p>“Öyleyse zarfları kim açtı?”</p>

  <p>“Herhalde kendiliklerinden açılmış olacaklar. İyi yapıştırılmamışlardı.”</p>

  <p>“Siz mektupları okumadınız mı?”</p>

  <p>“Yalnız bir tanesini okudum. Size ait olanını…”</p>

  <p>“Ötekini?..”</p>

  <p>“Katiyen okumadım. Belki okuyacaktım, fakat siz geldiniz…”</p>

  <p>“Madam, bu kâğıtları alıyorum. Çünkü görüyorsunuz ya, bana ait bulunuyorlar. Bana verilen bu görevi tam yapmak isterim. Size gelince, kendinize ait olmayan bir mektubu okumak gibi bir hatada bulundunuz.”</p>

  <p>“Affedersiniz oğlum. Bir defa mektupları açmadığıma yemin edebilirim.”</p>

  <p>“Bu büyük bir hatadır.”</p>

  <p>“Eyvah! Büyük bir hata mı?”</p>

  <p>“Öyle… Bunun cezasını düşünmediniz mi?”</p>

  <p>“Cezası da var demek?..”</p>

  <p>“Gayet tabii… Fakat sizi bir şartla affedebilirim.”</p>

  <p>“Çok teşekkür ederim, benim insaniyetli oğlum. Bu şartı da söyler misiniz?”</p>

  <p>“Dünyada hiç kimseye bu mektuplardan bahsetmeyeceksiniz…”</p>

  <p>“Bu noktaya kesin olarak emin olabilirsiniz. Hiç kimseye bahsetmeyeceğim. Çünkü kendimi günaha sokmaktan korkarım…”</p>

  <p>“Pekâlâ öyleyse… Yalnız şunu bir daha söyleyeyim ki, ne belalı bir adam olduğumu herhalde duymuşsunuzdur. Eğer bir gevezeliğinizi işitecek olursam vay halinize!”</p>

  <p>İhtiyar kadın korkudan tir tir titriyordu. Bin bir yeminle şövalyeyi temin etmeye çalışıyor, durmadan istavroz çıkarıyordu…</p>

  <p>Pardaillan dışarı çıkınca, köpeği Pipeau’su yanında olduğu halde sokağı rahat rahat geçti ve doğruca Deviniere Oteli’ne girdi.</p>

  <p>Usta Landry, karşısında şövalyeyi görünce, o kadar büyük bir şaşkınlığa düştü ki, bir adım bile atamadan bulunduğu yerde âdeta dondu kaldı.</p>

  <p>Jean Pardaillan lakayt bir tavırla:</p>

  <p>“Merhaba, Landry Usta,” diye seslendi.</p>

  <p>Landry sadece:</p>

  <p>“Şövalye!” diye kekeledi.</p>

  <p>“Kendine gel!.. Beni gördüğünüzden dolayı sevincinizin ne kadar büyük olduğunu görüyorum. Fakat bu şaşkınlık ve sevinciniz, bana karnımın aç olup olmadığını, bir şey yemek isteyip istemediğimi sormanıza engel olmamalıdır.”</p>

  <p>Otelcinin boğazından bir inilti çıktı. Hele şövalyenin arkasından kendisine dişlerini gösteren köpeği de görünce büsbütün sendeledi. Doğru mutfağa koşarak kendisini bir iskemleye attı.</p>

  <p>Madam Landry, kocasının durumunu görünce, içeride bir şeyler olduğunu düşündüğünden, hemen büyük salona geçti. Pardaillan’ı görünce hemen koştu. Delikanlının oturduğu masayı kendi eliyle hazırlamaya başladı. Bir taraftan da:</p>

  <p>“Ah şövalye! Sizin için ne kadar çok korkmuştum! On günden beri gözüme uyku girmiyordu,” diye söyleniyordu.</p>

  <p>Mutfağa dönünce kocasına:</p>

  <p>“Zavallı delikanlı! Ne kadar da zayıflamış!” dedi.</p>

  <p>Landry Usta:</p>

  <p>“Keşke tavada yağ gibi eriseydi!” diye cevap verdi.</p>

  <p>“Fakat ne kadar fena kalplisin!”</p>

  <p>“Düşünmüyorsun ki, bunlar on günden beri aç duruyorlar. Sağlam, bütün yemeklerimi yiyip beni zor bir duruma düşürecekler.”</p>

  <p>“İyi ama, parasını bol bol aldın?”</p>

  <p>“Nasıl?..”</p>

  <p>“Kendisi götürüldükten sonra odasında bulduğun bütün paraları aldığını unutuyorsun galiba! Şimdi senden bunları isterse ne cevap vereceksin? Senden hesap istememesini istersen kendisine güler yüz göster.”</p>

  <p>“Doğru, hakkın var, karıcığım.”</p>

  <p>Landry hemen mutfaktan fırladı. Bu sırada gözleri köpeğe ilişince sesini yükseltti:</p>

  <p>“Karıcığım, açlıktan yalanan şu zavallı Pipeau’ya bak… Sevimli köpek, şimdi sana yiyecek gelecek. Çok sadık bir köpeğiniz var. Mösyö Şövalye… Kendisine bu akşam etli kemikler ikram edeceğim. Siz de şu eski şaraptan içiniz. Lezzeti herhalde sizi memnun bırakacaktır.”</p>

  <p>Pardaillan bıyık altından gülerek Landry ustaya tekrar teşekkür etti. Bu suretle yeni anlaşma akdedilmiş bulunuyordu. Delikanlı, yemekten sonra ahıra giderek atına baktı. At iyi bakılmış bir haldeydi. Ondan sonra odasına çıktı ve ilk iş olarak duvarda hâlâ asılı duran kılıcını beline taktı. Ondan sonra bir iskemleye oturarak ihtiyar kadından aldığı ve kendisine hitap eden mektubu okudu.</p>

  <p>Kendi kendine: “Şaşılacak şey… Bu fakir kadınların François de Montmorency gibi büyük bir adamla ne münasebetleri olabilir?” diye düşündü.</p>

  <p>Şimdi odada bir aşağı bir yukarı dolaşıyordu. Ara sıra da masanın üzerinde duran öbür mektuba bakıyordu.</p>

  <p>İhtiyar kadın tarafından açılmış bulunan bu mektubu da okuyup okuyamayacağını düşünüyordu. Başkasına ait olan bir mektubu okumak, şüphesiz bir ahlâksızlıktı. Böyle bir şeyi nasıl yapabilirdi?</p>

  <p>Sonra şöyle düşündü:</p>

  <p>Bu mektupta ne yazılı olabilirdi? Siyahlı kadın ve kızı herhalde herhangi bir vesileyle tanımış oldukları François de Montmorency’den yardım istiyorlardı. O zaman Pardaillan bu yardımın kendisi tarafından yapılması gerektiği inancına varıyordu. Loise’ı sevdiği için bu yardımı onlara kendisi yapmalıydı. Bu görev ona düşüyordu.</p>

  <p>Ondan sonra bu ikinci mektubu okumak için kendisini zorlayan bir şey daha vardı. Bu mektuptaki bazı bilgilerden yararlanarak kendilerinin kimler tarafından tevkif edildiklerini ve nereye götürüldüklerini de belki öğrenebilirdi.</p>

  <p>İşte bütün bu düşünce ve hislerle hareket eden şövalye, nihayet mektubu açtı ve okumaya başladı.</p>

  <p>Okudukça daha büyük bir dikkat ve ilgi gösteriyordu. Bazı kelimeleri gözlerine inanamadığı için üst üste birkaç defa okudu. Ondan sonra mektup elinden düştü ve şövalye gözyaşlarını tutamayarak ağlamaya başladı.</p>

  <p class="yildiz">* * *</p>

  <p>Jeanne de Piennes’in mektubu 20 Ağustos 1558’de yani François de Montmorency’nin, Kral II.Henri’nin gayrimeşru kızı Diane de France ile evlendiği sene yazılmıştı. Demek aradan on dört yıl geçmiş bulunuyordu.</p>

  <p>Mektup şöyle idi:</p>

  <blockquote style="margin: 20px 0 20px 40px; border: none; padding: 0px;">
    <p>“Bugün seven bir kadının uğrayabileceği en büyük bir felakete uğramış bulunuyorum. Fakat ölmedim; yaşıyorum.</p>

    <p>Belki de çocuğum için ölmedim. Eğer ben ölürsem ona kim bakacak? Zavallı kız ne olacak? Onun için, ‘Belki de çocuğum için yaşıyorum,’ diyorum.</p>

    <p>Hıçkırıklarla ağlamaktan boğulacak duruma geldiğim, kalbimin durmak üzere olduğunu anladığım zamanlar bana hayat ve kuvvet veren sadece yavrum oldu.</p>

    <p>Ey sevgili François, kızımızı bir defa görsen! Öyle güzel, öyle sevimli oldu ki… Şimdi beş yaşına basmış bulunuyor. Sana şu satırları yazarken başını dizime dayamış, uyuyor… Dudaklarında hoş bir gülümseme var. Kim bilir, belki de şu anda rüyasında bilmediği ve görmediği babasını düşünüyordur…</p>

    <p>Sevgili François’m, sen bugün evleniyorsun. Herkesin dilinde bu var. Oturduğum dar ve pis sokakta bile Diane’nin güzelliğinden ve sana tam bir eş olduğundan bahsediliyor. Düğün alayınız herkesin gözünü kamaştırmış bulunuyor.</p>

    <p>Onun için, bugün her şey bitti. Ruhumdaki son ümit de söndü. Evet, itiraf ederim ki, her şeye rağmen, sebebini anlayamadığım bir ümit besliyordum. Babanın konağından, seni kurtarmak için evlenmemizi ortadan kaldıran mukaveleyi imzalayarak çıktığım ve Paris’in karanlık sokaklarına daldığım zaman bile bu ümidimi tam kaybetmiş değildim.</p>

    <p>François, her şey mahvolduğu halde yine ebedi bir bağ seni bana bağlıyor. Çünkü çocuğumuz var. Bu çocuk yaşıyor.</p>

    <p>İşte sevgili François’m bugün sana bunun için müracaat ediyorum. Kızımıza Loise ismini taktım. Bana gelecek her felakete razıyım. Her şeye tahammül edebilirim. Benim ne olacağım belli değil. Fakat Loise için böyle felaketli bir istikbâli hiçbir şekilde düşünemem. Kalbini çocuğuna açmalısın. Onun, alnı açık olarak konağına girebilmesini isterim. Bütün bunların olabilmesi için bazı acı hakikatleri bilmen gerekiyor.</p>

    <p>Seninle Margency’nin eski kilisesinde evlenmiştik. O unutulmayacak geceyi düşün. Orada hasta babamın ve Tanrı‘nın önünde, beni daima seveceğine yemin etmiştin. İşte sevgili kocam François! Ben hâlâ o duyguları taşıyorum. Seni her zaman kocam olarak bildim ve her zaman da öyle bileceğim.</p>

    <p>Babanın, Kralın ve Papanın kararları kalbimde sana karşı beslediğim büyük aşkı hiçbir şekilde zedeleyemez, azaltamaz…</p>

    <p>Fakat müthiş ve uğursuz bir cinayet bugün bizi ayırmış bulunuyor. Artık bunu öğrenmen lazımdır. Sana her şeyi, babanın merhametsizliğini, kardeşinin câniliğini, karının ismini taşımaya layık insan olduğunu ve kızının da aynı şekilde Montmorency’lerin evinde oturmak hakkına mâlik olduğunu anlatacağım.</p>

    <p>Daha evvel şunu söyleyeyim ki, şimdi karşına çıkarak seni zor bir duruma düşürmek fikrinde değilim. Bu, aklıma hile gelmez. Sana bu sırrı ancak şu üç olaydan sonra açıklayabilirim:</p>

    <p>Babanın ölmesi… Çünkü bu sırrı öğrendiğini anlayacak olursa bütün kuvvetini ve nüfuzunu senin aleyhinde kullanacaktır.</p>

    <p>Kızımın büyümesi… O zaman kendisine kim olduğunu söylemeye mecbur olacağım. Öyle ümit ediyorum ki, küçük Loise hakkını koruyacak ve ailesine layık olacaktır.</p>

    <p>Öleceğimi anladığım zaman yahut Loise’ın büyük bir tehlikeye düşmesi halinde…</p>

    <p>İşte bu üç olay cereyan etmediği takdirde daima susacağım ve yalnız senin saadetin için dua edeceğim.</p>

    <p>Çünkü hayatımın hiçbir kıymeti ve önemi yoktur. Düşüncem yalnız senin ve kızımın saadetidir.</p>

    <p>Onun için sana yalvarıyorum. François! Loise’ı bulduğun zaman artık hayatta olabileceğime inanmadığım için onu sev… Ona layık olduğu ismi ve yeri ver…</p>

    <p>Artık sırrı açabilirim:</p>

    <p>Kardeşin Henri beni seviyordu. İşte bütün felaket bu tek cümlenin içindedir. Bunu bana söyledi. Ben ne yapabilirdim? Onun bu saçma hislerinin geçmesini bekledim. Bir ailenin iki oğlu arasında herhangi bir düşmanlığın tohumunu ekmekten çekindim.</p>

    <p>Savaşa gittiğin gece, sana söylemek üzere dudaklarımın ucuna bir sır gelmişti. Fakat geçen olayları biliyorsun. Sana o sırrı söyleyebilmek için ertesi günü seni boş yere bekledim. Halbuki sen gelmedin. Çünkü aynı gece hareket etmiştin…</p>

    <p>O sırrı ancak şimdi söyleyebiliyorum: O vakit gebe idim. Sana bir çocuk getirecektim ve sen savaşta iken ben bu çocuğu doğurdum. İşte Loise budur. Bu korkunç aylar esnasında kardeşinden de kurtulduğumu sanıyordum ve hep seni bekliyordum. Elbette bir gün dönecektin.</p>

    <p>Bir gün müthiş bir şey oldu. Kızımı çaldılar. Deli gibi onu ararken karşıma kardeşin çıktı. Bana çocuğun kendisi tarafından çalındığını, aynı zamanda da senin dönmüş olduğunu haber verdi. Aynı anda senin neşeli sesini duyuyor, buna rağmen önümde açılmış derin bir felaket çukuruna doğru ilk adımı atmış bulunuyordum. Loise kızım, kızımız, kardeşiniz tarafından vahşi bir adamın eline verilmişti. Bu adamın ismi Şövalye de Pardaillan’dır. Bu canavar adam, eğer kardeşinin her emrine itaat etmeyecek olursam bir işareti üzerine küçük Loise’ı boğazlayacaktı.</p>

    <p>İşte onun için sustum. Kardeşinin ağır sözleri karşısında ağzımdan bir kelime çıkmadı. O acıklı sahneyi bilmem hatırlayabilecek misin, François?..</p>

    <p>Ben sustum. Bu susuşumla kızımız Loise’ı kurtardım.</p>

    <p>Bütün bunlara sebep olan kardeşin Henri’ye lanet olsun!..</p>

    <p>Bu feci, bu canavarca işi üzerine almış olan Şövalye de Pardaillan’a da lanet ediyorum.</p>

    <p>Sen gittikten sonra tanımadığım bir adam, bana kızımı getirdi. Her şeyi sana söylemek üzere Montmorency Şatosu’na koştum. Fakat geç kalmıştım. Sen Paris’e hareket etmiş bulunuyordun…</p>

    <p>Arkandan ben de Paris’e gittim. Baban beni dinledi. Her şeyi öğrendi. Sonra bana iki vesika uzattı. Birincisi senden ayrılmaya razı olduğuma dair bir kâğıttı. Öbürü ise senin derhal tevkif edilmen ve hayatının sonuna kadar Temple Hapishanesi’nde hapsedilmen hakkında bir emirname idi.</p>

    <p>Ben tabii ikincisini yırtabilmek için birincisini imzaladım.</p>

    <p>İşte hikâyem bu kadar acı ve bu kadar basit… Artık Loise’dan başka hiçbir şeyim kalmamıştı. Onun için de yaşamam gerekiyordu. Ben de onun için yaşadım.</p>

    <p>Seni yeminle inandırmak isterim ki, eğer Loise olmasaydı bu sırrı kendimle beraber mezara götürürdüm. Yazık ki yapamıyorum. Senin bu yüzden ileride üzüleceğini düşünerek kalbim parça parça oluyor.</p>

    <p>İşte hepsi bu kadar…</p>

    <p>Bu mektubu ne zaman alacak olursan ben, hayır, ben değil, kızım; büyük bir tehlike içinde bulunuyor demektir. Onun için imdadıma, imdadımıza koş sevgili ve biricik kocacığım François…</p>

    <p>Jeanne de Piennes<br/>
    Montmorency Düşesi”</p>
  </blockquote>

  <p>İşte Pardaillan’ı hüngür hüngür ağlatan mektup bundan ibaretti. Yavaş yavaş kendini topladı. Yavaş bir sesle:</p>

  <p>“Montmorency ailesine mensup bir kız, Loise…” diye mırıldandı.</p>

  <p>Birdenbire kendisiyle Loise arasına büyük bir mesafe girdiğini hisseder gibi oldu. Öyle ya, eğer Loise namusuyla hayatını kazanan bir işçi kızı olsaydı, parasız şövalye, kendisiyle pekâlâ evlenebilirdi.</p>

  <p>Halbuki şimdi iş değişmişti.</p>

  <p>Koca bir Montmorency’nin kızı olan Loise kendisiyle evlenemezdi. Her ne kadar kralların çoban kızlarıyla evlendikleri masallarda anlatılırsa da prenseslerin birtakım ipsiz sapsız, meteliksiz serserilerle evlendikleri duyulmuş şey değildi…</p>

  <p>O zamanlar Montmorency ailesinin Kral ailesinden bir farkı yoktu.</p>

  <p>Pardaillan yeniden, “Her şey mahvoldu,” diye düşündü.</p>

  <p>Bununla beraber içinde hâlâ ufak bir ümit vardı. Eğer Loise kendisini hakikaten seviyorsa onun için bazı fedakârlıkları göze alırsa… Fakat yine başını salladı:</p>

  <p>“Boş düşünceler! Loise beni sevse bile babası evlenmemize, haklı olarak hiçbir vakit müsaade etmeyecektir. Ben kimim? Bir serseri… Sadece atından, kılıcından ve bir de köpeğinden başka bir şeyi olmayan bir serseri… Sonra kızın beni sevdiği de ne malum? Kendisiyle bir kelime bile konuşmadım. Herhalde yine aptallığım üzerimde… Kendi kendime hayaller kuruyorum. Ya sonra babam…”</p>

  <p>Jean Pardaillan ayağa kalktı. Yumruklarını sıkarak odada bir aşağı bir yukarı dolaşmaya başladı:</p>

  <p>“Evet, babam yüzünden de Loise’ın benden kaçması gerekir. Beni sevmemesi lazım… Ah, babam ne işler yapmış… Böyle bir işi nasıl üzerine almış… Loise şimdi benim de Pardaillan olduğumu öğrenince tabii benden de kaçacak. Bana da lanet okuyacak. Benden de nefret edecek. Herhalde ben de onunla ilgilenmemeliyim. Onların imdadına başkaları koşsun. Montmorency ailesine damat olabilecek kibar bir adamdan yardım istesinler. Ah babacığım! Niçin bana cesaret vermek için yanımda bulunmuyorsun? Senin öğütlerine o kadar ihtiyacım var ki… Mademki aşkı kaybettik, biz de diğer insanlar gibi sert ve kaba hareket edelim. Zayıfları ezelim. Kuvvetlilerle birlik olalım.”</p>

  <p>Pardaillan her taraftan düşmanlarla çevrilmiş olduğunu görüyordu. Catherine de Medicis kendisine düşmandı. Bastille olayından sonra Dük de Guise de kendisine düşman olacaktı. Dük d’Anjou’yu da ağır şekilde tahkir etmişti. Her şey, her taraf kendisine düşmandı. Hatta sevgilisi bile…</p>

  <p>Bu, ne kötü bir talihti?..</p>

  <p>Buna rağmen genç şövalye bir taraftan da garip bir gurur duyuyordu. Bu kadar kuvvetli düşmanlarla çarpışmak, ona hakikaten gurur veriyordu. Evet, hepsiyle çarpışacaktı.</p>

  <p>Ani bir kararla kılıcını çekti. Uzun kılıç odada şimşek gibi dönmeye başladı. Kesik ve sert bir sesle:</p>

  <p>“Kendinizi koruyunuz. Karşınızdaki Şövalye de Pardaillan’dır!” diye haykırdı.</p>

  <p>Aynı anda oda kapısı açılarak içeriye genç Madam Landry girdi:</p>

  <p>“Aman Şövalye, kiminle kavga ediyorsunuz.”</p>

  <p>Pardaillan kadını görünce kızararak kılıcını beline yerleştirdi:</p>

  <p>“Hiç madam. Çoktan beri kılıcımı kullanmadığım için kendi kendime talim yapıyorum. Fakat madam, bugün ne kadar da güzelsiniz!”</p>

  <p>“Ah, Şövalye…”</p>

  <p>“Israr etmeyiniz. Siz, Saint-Denis Sokağı‘nın hakiki bir incisisiniz. Paris’te sizden güzel bir otelci kadın varsa şu kılıcımla kendimi ikiye bölmeye hazırım.”</p>

  <p>“Yavaş söyleyiniz.”</p>

  <p>Pardaillan kadını belinden tutarak yanaklarından öptü. Kadın:</p>

  <p>“Odanıza ansızın girdiğimden dolayı beni affediniz… Buraya…”</p>

  <p>“Affetmek mi?.. Siz neler söylüyorsunuz? Sizin kadar güzel, sizin kadar hoş bir kadın odama her zaman girebilir. Dudaklarınızı şimdiye kadar hiçbir zaman bu kadar kırmızı, yanaklarınızı bu kadar pembe ve gözlerinizi bu kadar parlak görmemiştim. Siz en dindar bir papazı bile baştan çıkarabilecek kadar güzelsiniz.”</p>

  <p>Genç kadın, masanın üzerine bir torba bıraktı:</p>

  <p>“Odanıza, size paralarınızı vermek için girmiştim. Tevkif edilmiş olduğunuz gün burada kalmıştı. Onları saklamıştım. Şimdi getirdim.”</p>

  <p>Pardaillan gülümsedi:</p>

  <p>“Yalan söylüyorsunuz.”</p>

  <p>“Yalan mı söylüyorum? Demek sözlerime inanmıyorsunuz? İsterseniz yemin de edebilirim.”</p>

  <p>“Yemin etmeyiniz; ben her şeyi anlıyorum. Bu paraları siz değil, kocanız Landry Usta almıştır. Fakat siz iyi kalpli bir kadın olduğunuz için şimdi bunları iade ediyorsunuz.”</p>

  <p>“Canım, buralarını karıştırmayın…”</p>

  <p>“Fakat siz bu işte haksızsınız. Çünkü ben Landry Usta’ya borçlu idim. Onun için bu paralar kendisinin olmalıdır. Bunları siz alarak kendisine götürün.”</p>

  <p>“Fakat siz ne yapacaksınız? Paranız var mı?”</p>

  <p>“Yok…”</p>

  <p>“O halde hiç olmazsa yarı yarıya pay edelim.”</p>

  <p>“Size şunu söyleyeyim ki, cebimde beş para olmadığı zaman kendimi son derece zengin görürüm. Size gelince, siz hem güzel hem de iyi bir kadınsınız.”</p>

  <p>“Belki iyiyim. Fakat güzel değilim.”</p>

  <p>“Güzel değil misiniz?.. Herhalde maksadınız benimle alay etmek olmalı… Bilakis siz çok güzelsiniz. Bunun aksini ileri süren varsa karşıma çıksın! Bana gelince sizi sevdiğimi anlıyorum…”</p>

  <p>Birdenbire genç kadının gözlerinden yaşlar boşandı. Pardaillan büyük bir hayret içinde:</p>

  <p>“Fakat ne oldunuz madam?” diye sordu.</p>

  <p>Kadın gözyaşlarını bir türlü durduramıyordu. Sonunda güçbela biraz sakinleşti:</p>

  <p>“Kendi kendinizi aldatmayın, Şövalye!” diye söylendi.</p>

  <p>“İnanınız ki, sözlerinizden hiçbir şey anlamadım.”</p>

  <p>“Gülüyorsunuz. Kendinizi neşeli göstermeye çalışıyorsunuz. Fakat ne kadar büyük bir keder içinde bulunduğunuzu görüyorum. Çünkü ben her şeyi biliyorum.”</p>

  <p>“Her şeyi mi?”</p>

  <p>“Evet, her şeyi… Hepsini gördüm.”</p>

  <p>“Rica ederim madam, ne gördünüz, söyler misiniz?”</p>

  <p>“Mademki ısrar ediyorsunuz, söyleyeyim. Sizi gözetledim. Bütün yaptıklarınızı biliyorum.”</p>

  <p>“Ne biliyorsunuz?”</p>

  <p>“Onu ne kadar sevdiğinizi biliyorum. Gözlerinizi karşıki evin küçük penceresine dikmiş bir halde saatlerce pencerenizde oturduğunuzu gördüm. Küçük pencere açılmadığı zamanlar ne kadar büyük bir hiddet içinde bulunduğunuzu, pencere açıldığı zamanlar ise aksine ne kadar neşelendiğinizi gördüm. Boş yere inkâr etmeyiniz. Seviyorsunuz. Ona âşıksınız. Size şimdi böyle delice sözler söyleten şey, onun tarafından sevilmemekte olduğunuzu sanmanızdır. Halbuki sizi temin ederim ki, o da sizi seviyor.”</p>

  <p>“Neler söylüyorsunuz? Fakat bunu nasıl tahmin ediyorsunuz?..”</p>

  <p>“Kadın gözüne güvenmenizi rica ederim. Hele…”</p>

  <p>Genç kadın sık sık nefes alıyor, göğsü kalkıp iniyordu… Bir saniye kadar sözünü kesti. Sonra tamamladı:</p>

  <p>“Hele kıskanç bir kadının, seven bir kadının gözü hiç aldanmaz.”</p>

  <p>Şövalye genç kadını göğsüne daha fazla çekti:</p>

  <p>“Siz bir meleksiniz.”</p>

  <p>“Onu çok seviyorsunuz, değil mi?”</p>

  <p>Pardaillan cevap vermeyerek genç kadını kolları arasında sıktı. Bu sırada aşağıdan karısını çağıran Landry Usta’nın sesi duyuldu. Genç kadın şövalyenin kollarından sıyrılarak dışarı çıktı. O zaman Pardaillan şöyle düşündü:</p>

  <p>“Zavallı kadın, hem beni seviyor hem de beni avutmak için yalan söylüyor. Şimdi her şey mahvoldu. Loise beni sevmedi ve sevemez. Ben de onun gibi hareket etmeliyim. Hem kalbim hem de düşüncem serbest kalmalıdır… Paris’e lanet olsun. En iyisi, babamı aramak için hemen hareket etmeliyim.”</p>

  <p>Bu sırada gözleri hâlâ masanın üzerinde durmakta olan mektuba ilişti:</p>

  <p>“Bu mektubu da yerine şeytan götürsün,” diyerek şiddetle kapattı. Sonra yeleğinin cebine soktu ve sokağa çıktı.</p>

  <p>Gündüz oldukça ilerlemiş ve akşam yaklaşmıştı. Pardaillan nasıl vakit geçireceğini bilmiyordu. Hiçbir saklanma, gizlenme tedbiri almadan birkaç meyhaneye girip çıktı.</p>

  <p>Saat beşe yaklaştığı zaman oldukça sakinleşmişti. Etrafına bakındı. Louvre Sarayı‘nın tam karşısında muhteşem bir konağın önünde bulunduğunu anladı.</p>

  <p>Farkında bile olmaksızın buraya gelmişti. Dişleri arasından:</p>

  <p>“Montmorency’nin konağı… Fakat ben oraya asla girmeyeceğim,” diye söylendi.</p>

  <p>Aynı zamanda büyük kapıya yaklaşarak tokmağı hiddetle çaldı.</p>

  <p class="yildiz"><img alt="bsg-02" src="../Images/bsg-02.jpg"/></p>
</body>
</html>