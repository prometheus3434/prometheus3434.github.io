<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  
<link href="../Styles/Hoca_3.css" type="text/css" rel="stylesheet"/>
</head>

<body>
  <h1>Yedinci Bölüm</h1>

  <h2 class="sigil_not_in_toc">Pardaillan</h2>

  <p>Henri, Jeanne’a yalan söylememişti. Hakikaten az evvel kaçırdığı kızı Loise’ı, adamlarından birine teslim etmişti. Bu adam az ötede elinde hançerle bekliyordu. Şapkasını sallar sallamaz, elindeki hançeri küçük kızın boğazına saplamak emrini almış bulunuyordu.</p>

  <p>Henri’nin adamlarından biri olan, kendi tabiriyle bu vahşinin ismi Şövalye de Pardaillan idi. Fransa’nın çok eski ve asıl bir ailesine mensup olmakla beraber zamanla çok fakir düşmüş bululuyordu. Çünkü 50 yaşlarında görünen bu adamın bütün hayatı savaş alanlarında geçmişti. Bir köşeye çekilip servet yapmaya asla heves etmemişti.</p>

  <p>Pardaillan, yaz kış zırhlı elbise giyer, topuklarına kadar uzanan bir kılıç kuşanırdı. Fransa’nın hemen her yanını karış karış bilir, girdiği yüzlerce çarpışma neticesinde vücudu baştan başa yara izleriyle kaplı, yanık yüzlü, son derece saf yürekli, korku bilmez bir kahramandı. Kendisine iyilik edenlere minnettar kalır ve yanında çalıştığı insanlara son derece sadakatle hizmet ederdi.</p>

  <p>Kont de Montmorency, Armagnac eyaletini istila ettiği zaman kendisine rastlamış ve ne derece kahraman olduğunu anlayınca da oğlu Henri’nin maiyetine vermişti. Genç asilzadelerin yanına, onların hesabına zaferler kazanacak, kahramanlıklar gösterecek tecrübeli silahşorlar vermek o devrin âdetleri arasındaydı.</p>

  <p>İşte François, Therouanne’a gidince, Pardaillan da şatoda, Henri’nin yanında kaldı. Henri, Pardaillan’ı çok tutuyordu. Son derece ustaca kılıç kullanan bu adamdan daima istifade edebileceğini biliyordu. Birçok sırrını yalnız ona açıyor ve her fırsatta kendisine bol bol bahşiş vermekten geri kalmıyordu.</p>

  <p>Henri, François’nın esaretten dönmesi ülserine, tatbik ettiği planı hazırladığı vakit Pardaillan’ı çağırmış ve kendisine, küçük çocuğu kaçırmak ve şapkasıyla işaret verdiği takdirde çocuğu öldürmek görevini vermişti.</p>

  <p>Bu görev Pardaillan’ın hiç hoşuna gitmemişti. Yüzünü buruşturmasından bu açıkça belli oluyordu. Fakat ses de çıkarmamıştı. Üstelik Henri, bu cinayetinin bedeli olmak üzere parmağına bir de kıymetli yüzük takmıştı.</p>

  <p>Pardaillan, kucağında minimini Loise, uzakça bir yerden evi seyrediyordu. Henri’nin işaret verip vermeyeceğini anlamak istiyordu. Kendi kendine de: “Zaten işaret verse de, bu çocuğu kim öldürebilir?” diye düşündü.</p>

  <p>Bu sırada François’nın eve girdiği, sonra da çıktığı görüldü. Demek artık tehlike geçmişti. Pardaillan gülümsedi:</p>

  <p>“Haydi bakalım matmazel, biraz gülümseyiver. Görüyorsun ya, işler o kadar korkulu değil. Şunu yanımda birkaç ay saklamak fena bir iş de olmayacak. Jean’a eğlence çıktı demektir.”</p>

  <p>Böyle söyleyerek çocuğu mantosunun altına aldı. Şatonun civarında basit evlerden birine yaklaşarak açık kapıdan içeri girdi. İhtiyar Pardaillan’ı beş yaşlarında küçük bir çocuk karşıladı. Gözlerinden zekâ fışkıran ve hareketlerinden son derece çevik olduğu anlaşılan bu çocuk, şövalyenin oğlu idi. Pardaillan çocuğun anasının kim olduğunu hiç kimseye açıklamamıştı.</p>

  <p>Pardaillan oğlunu kucakladıktan sonra:</p>

  <p>“Al bakalım Jean, sana bir kardeş getirdim,” dedi. Sonra oradaki bir kadına:</p>

  <p>“Mathurine” dedi, “bu kızcağıza da süt vereceksin. Fakat buna dair hiç kimseye en ufak bir şey söylemeyeceksin. Gevezelik ettiğin takdirde şatonun kubbesinde gördüğün darağacına asıldığın gündür,” sözlerini söyledi.</p>

  <p>Korkudan yemyeşil kesilen kadın, hiç kimseye bir şey söylemeyeceğine yemin ederek hemen çocukla meşgul olmaya başladı.</p>

  <p>Küçük Jean, o sırada gözlerini açarak tebessüm eden minimini kızı görünce zıplamaya ve ellerini birbirine vurmaya başladı:</p>

  <p>“Bak babacığım, ne güzel bir kız!..”</p>

  <p>Bu sözler, ihtiyar Pardaillan’a garip bir şekilde tesir etti. Gayriihtiyari gözleri doldu. O zamana kadar ağlamak nedir bilmeyen koca kurt, gözyaşlarını oradakilere göstermemek için kendisini dışarı zor attı.</p>

  <p>Kendi kendine: “Vay koca budala!” diye söylendi. “Bu işler senin becereceğin işler değil! Kim bilir annesi şimdi ne haldedir? Ben ne yaptım?..”</p>

  <p>Bir saat sonra Pardaillan tekrar Margency’ye gitmişti. Yerlerde sürüne sürüne, kimseye kendisini belli etmeyerek pencereye kadar yaklaştı ve içerisini seyre başladı.</p>

  <p>Gördüğü manzara ve işittiği sözler kendisini deli divane etti…</p>

  <p>Zavallı Jeanne, François ve onu takiben Henri çıkıp gittikten sonra deli divaneye dönmüştü. Gözyaşlarını serbest serbest akıtıyordu. Henri’ye lanetler yağdırıyor. François’dan af diliyor ve avazı çıktığı kadar kızı Loise’ı çağırıyordu.</p>

  <p>Pardaillan bunları gördükten ve duyduktan sonra, yaptığı cinayetin ne kadar ağır ve alçakça olduğunu anladı. Yavaş yavaş pencerenin önünden çekildi. Sonra bir deli gibi kulübesine doğru koşmaya başladı. Bu sırada gece de basmaya başlamış, ortalık adamakıllı kararmıştı. Pardaillan eve varır varmaz hemen yatak odasına girdi. Küçük kız, oğlunun yanında mışıl mışıl uyuyordu. Onu hiç uyandırmadan aldı. Sonra Mathurine’ye:</p>

  <p>“Jean’u uyandırıp giydiriniz. Onu uzun bir seyahate gidecek gibi hazırlayınız. Uşağıma da söyleyin, atımı eğerleyerek getirsin. Bütün bunlar bir saat içinde tamam olmalıdır. Anladın mı?”</p>

  <p>“Anladım efendim!”</p>

  <p>İhtiyar şövalye, küçük yavru kucağında olduğu halde Margency’ye doğru yürüdü.</p>

  <p>Sütnine çoktan odundan dönmüştü. Zavallı Jeanne’ın ne halde olduğunu görünce çok şaşırmış, beyhude yere onu sakinleştirmeye çalışıyordu:</p>

  <p>“Haydi kızım, bir parçacık uyu. Hemen sakinleşeceksin! Aman Tanrım, bu kıza ve bize merhamet et! Kendi kendini öldürecek…”</p>

  <p>“Loise!” diye haykırarak kapıya koştu. Sütnine arkasından: “Çıldırdı!” diye düşünüyordu. Jeanne kapıyı açınca uzun boylu bir gölge göründü. Kendisine beyaz bir kundak uzatıyordu. Bunu bir anda kaptı. Doğruca koltuğun üzerine koydu: “Acaba çocuğa bir şey yaptılar mı?” diye düşünerek, süratle yavruyu soydu. Her tarafını muayene etti. Hayır, Loise, biricik kızı sapasağlamdı. Bunu görünce, çocuğunu o kadar kuvvet ve şiddetle sevmeye ve öpmeye başladı ki, zavallı çocuk uyanarak bağırmaya, haykırmaya koyuldu.</p>

  <p>Pardaillan bütün bu manzarayı kalbi parçalanarak seyrediyordu. Jeanne ondan sonra ihtiyar askere döndü ve ellerini yakalayarak zorla öptü.</p>

  <p>Pardaillan:</p>

  <p>“Madam!” diyerek ellerini kurtarmak istiyordu.</p>

  <p>“Hayır, bırakınız onları öpeyim. Kızımı bana getiren elleri öpeyim. Bana isminizi, kim olduğunuzu söyleyiniz. Hayatımın sonuna kadar bunu unutmayacağım.”</p>

  <p>“Bir ihtiyar asker madam. Bugün burada, yarın başka yerde dolaşan bir serseri… İsmi size ne lazım!”</p>

  <p>“Kızımı nasıl oldu da getirdiniz?”</p>

  <p>“Bir adamın, kucağındaki bir çocukla gitmekte olduğunu gördüm. Durumu şüpheliydi. Ona yaklaşarak sordum. O da bana her şeyi anlattı. Görüyorsunuz ya, ne kadar basit!”</p>

  <p>“Peki, neden isminizi söylemiyorsunuz? Söyleyin de size hayatımın sonuna kadar dua edeyim.”</p>

  <p>“Hayır madam, ismim size hiçbir şey ifade etmez. Faydasız bir isim, öğrenmeyiniz.”</p>

  <p>“Öyleyse bana ötekini, kızımı çalan adamın ismini söyleyiniz!”</p>

  <p>Pardaillan’ın tüyleri diken diken oldu:</p>

  <p>“Kızınızı kaçıran adamın mı ismini istiyorsunuz?”</p>

  <p>“Evet! Kızımı öldürmek teklifini de kabul eden o vicdansızın kim olduğunu öğrenmek istiyorum. Ona bütün hayatımca lanet etmek için bana ismini söyleyiniz.”</p>

  <p>Pardaillan’ın rengi sarardı:</p>

  <p>“Evet madam, hakkınız var.”</p>

  <p>“O alçağın ismi nedir?”</p>

  <p>“Söyleyeyim. Şövalye de Pardaillan!” Ve bunu söyler söylemez hemen kaçtı.</p>

  <p class="yildiz"><img alt="bsg-06" src="../Images/bsg-06.jpg"/></p>
</body>
</html>