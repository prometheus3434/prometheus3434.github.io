<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body><h2>Denizkabuğundan Çıkan Ses</h2>
<p>Sarı saçlı çocuk, kayadan indi, lagüne doğru yöneldi. Okul üniformasının ceketini çıkarmıştı. Elinde tuttuğu ceketin ucu yerlerde sürünüyordu. Ter içindeydi; kurşuni gömleği gövdesine,&#160;saçları alnına yapışmıştı. Vahşi ormanda açılan uzun yaranın izi sıcakta buğulanıyordu sanki.&#160;Sürüngen bitkilerle kırılmış ağaç gövdeleri arasında ağır ağır tırmanırken, bir kuş -kırmızılı&#160;sarılı hayalimsi bir kuş- cadılar gibi bir çığlık atıp, gökyüzüne doğru ışıl ışıl süzüldü. Başka bir&#160;ses yankıladı bu çığlığı.</p>
<p>“Hey!” dedi ses, “bekle bir dakika.”</p>
<p>Vahşi ormanda açılan yaranın kenarındaki bitkiler sarsıldı, bir yığın yağmur damlası pıtır pıtır yere döküldü.</p>
<p>Sarışın çocuk durdu, farkına varmadan çoraplarını dizlerine doğru çekti. Bu hareketle birlikte, bir an için, bir İngiliz kasabasına döndü vahşi orman.</p>
<p>Ses gene konuştu:</p>
<p>“Bu sürüngen bitkiler yüzünden kıpırdayamıyorum neredeyse.”</p>
<p>Konuşan, geri geri yürüyerek bitkilerin arasından sıyrıldı. Küçük dallar, kirli rüzgâr ceketini tırmıklıyordu. Çalılara takılan çıplak tombul dizlerine dikenler batmıştı. Eğilip, dikenleri&#160;dikkatle çıkardıktan sonra döndü. Sarışın çocuktan daha kısa boylu ve çok şişmandı. Ayaklarını&#160;güvenilir yerlere basa basa ilerledi. Başını kaldırdı, kalın camlı gözlüğüyle sarışın çocuğa baktı:</p>
<p>“Megafonlu adam nerede?”</p>
<p>Sarışın çocuk başını salladı:</p>
<p>“Burası bir ada. Yani bir ada olduğunu sanıyorum. Denizdeki şu kayalıklar bir resiftir. Belki hiç büyük yoktur buralarda.”</p>
<p>Şişman çocuk şaşar gibi oldu:</p>
<p>“Pilot vardı. Ama yolcuların bölümünde oturmuyordu. Öndeki küçük bölmedeydi.”</p>
<p>Sarışın çocuk, gözlerini kısmış, denizdeki kayalığa bakıyordu.</p>
<p>Şişman çocuk, “Bir yığın başka çocuk vardı” dedi. “Bazıları çıkabilmiştir uçaktan. Çıkabilmiştir, değil mi?”</p>
<p>Sarışın çocuk, elinden geldiği kadar kayıtsız bir halle denize doğru yürümeye başladı. Hem aldırmıyormuş gibiydi, hem de umursamadığını açığa vurmak istemiyordu. Şişman çocuk,&#160;onun peşinden gitti çabuk çabuk:</p>
<p>“Burada hiç büyük yok mu?”</p>
<p>“Yok, bana kalırsa.”</p>
<p>Sarışın çocuk, bunu ağırbaşlı bir halle söylemişti. Ama böylesine istediği bir durumun gerçekleşmesinden duyduğu sevinci tutamadı. Uçağın bıraktığı izin ortasında, başının üstünde&#160;amuda kalktı. Tepetaklak sırıttı şişman çocuğa:</p>
<p>“Büyükler yok!”</p>
<p>Şişman çocuk, bir saniye düşündü:</p>
<p>“Ya pilot?”</p>
<p>Sarışın çocuk, ayaklarını yere indirdi, buğulanan toprağa oturdu:</p>
<p>“Biz düştükten sonra uçup gitmiştir. Buralara inemez. Tekerlekli bir uçakla inemez.”</p>
<p>“Bize saldırdılar!”</p>
<p>“Pilot döner mutlaka.”</p>
<p>Şişman çocuk başını salladı:</p>
<p>“Uçak düşerken, pencerelerin birinden baktım. Uçağın öteki bölmesini gördüm. Alevler çıkıyordu oradan.”</p>
<p>Uçağın bıraktığı ize baktı:</p>
<p>“Bizim oturduğumuz bölme yaptı bunu.”</p>
<p>Sarışın çocuk elini uzattı, bir ağaç gövdesinin çentik çentik olan ucuna dokundu. Bir an için, ilgileniyormuş göründü.</p>
<p>“Uçağın düşen bölmesi ne oldu?” diye sordu. “Nerede şimdi?”</p>
<p>“Fırtına çıkmıştı ya, denize sürükledi onu. Ağaçlar sapır sapır devrilirken çok tehlikeli bir şeydi bu. İçinde kalan çocuklar vardır herhalde.”</p>
<p>Şişman çocuk bir an durakladı, sonra gene konuştu:</p>
<p>“Senin adın ne?”</p>
<p>“Ralph.”</p>
<p>Kendi adının da sorulmasını bekledi şişman çocuk. Ama böyle bir öneride bulunan olmadı. Ralph denilen sarışın çocuk, belli belirsiz gülümsedi, ayağa kalktı, gene lagüne doğru yöneldi.&#160;Şişman çocuk, Ralph’ın yanından ayrılmıyordu.</p>
<p>“Herhalde bir yığın çocuk vardır, şuraya buraya dağılmış. Başkalarını görmedin, değil mi?”</p>
<p>Ralph, hayır dercesine başını sallayıp, daha hızlı yürümeye başladı. Derken, ayağı bir dala takıldı, paldır küldür yere kapaklandı.</p>
<p>Şişman çocuk, soluk soluğa durdu yanı başında:</p>
<p>“Teyzem koşma dedi bana. Astımdan ötürü.”</p>
<p>“Astım mı?”</p>
<p>Şişman çocuk biraz şişindi:</p>
<p>“Evet, öyle. Nefes alamıyorum. Bizim okulda astımı olan tek öğrenci bendim. Üç yaşından beri de gözlük takarım.”</p>
<p>Gözlüğünü çıkardı, gözlerini kırpıştıra kırpıştıra gülümseyerek Ralph’a uzattı. Sonra gözlüğün camlarını, pis rüzgâr ceketine sürmeye başladı. Bir acıya, içe dönük yoğun bir&#160;düşünceye kapılmışçasına, solgun yüzü değişti. Yanaklarının terini eliyle sildi; sonra hızla&#160;gözlüğü burnunun üstüne oturttu.</p>
<p>“O meyveler” dedi.</p>
<p>Uçağın gövdesinin bıraktığı ize bir göz attı.</p>
<p>“O meyveler” dedi. “Galiba...”</p>
<p>Gözlüğünün saplarını kulaklarının arkasına yerleştirdi, Ralph’ın yanından uzaklaştı ve karmakarışık bitkilerin arasında çömeldi:</p>
<p>“Bir dakika sonra gelirim...”</p>
<p>Ralph, dikkatle kendisine bir yol açtı, dalların arasından süzüldü gitti. Bir iki saniye içinde şişman çocuğun ıkınıp sıkınmalarını geride bıraktı. Kendisini lagünden ayıran bitkilerin yeşil&#160;perdesine doğru acele acele yürüdü. Devrilmiş bir ağacın gövdesini aştı, vahşi ormandan çıktı.</p>
<p>Kıyıda hindistancevizi ağaçları vardı. Ağaçlar, ışıkta dikiliyor, ışığa eğiliyor, ışığa yaslanıyordu. Yeşil tüyler, ta havalara yükseliyordu. Ağaçların dibi kaba otlarla kaplıydı.&#160;Devrilen ağaçlar, her şeyin altını üstüne getirmiş, otları paramparça etmişti. Çürüyen&#160;hindistancevizleri, ağaçların dalları her bir yana dağılmıştı. Arkada ormanın karanlığı ve uçağın&#160;bıraktığı iz vardı. Ralph, bir elini külrengi bir ağaç gövdesine dayadı; gözlerini kısıp, ışıldayan&#160;suya baktı. Orada, belki bir mil uzakta, beyaz köpüklü kocaman dalgalar, sığ mercan kayalığa&#160;çarpıyordu. Daha ötelerde, açık deniz koyu maviydi. Tam önünde, girintili çıkıntılı mercan&#160;kayalarla sınırlanan lagün, bir dağ gölü kadar durgundu. Mavinin her çeşidi, gölgeli yeşiller,&#160;morlar vardı bu sularda. Suyla hindistancevizi ağaçlarının yükseldiği set arasındaki kumsal,&#160;görünüşte sonu gelmeyen ince bir yaydı. Ralph’ın solundaki ağaçlar, kumsal ve sular, sonsuza&#160;dek uzanıyordu. Ve neredeyse gözle görülen sıcaklık, her bir yanı kaplamıştı.</p>
<p>Ralph, ağaçların bulunduğu setten aşağı atladı. Siyah ayakkabılarını kum örttü. Bir yumruk gibi tepesine indi sıcak. Giysilerinin yükünü hissetti sırtında. Ayakkabılarını tekmelercesine&#160;fırlattı. Diz kısmı lastikli çoraplarının her birini bir tek hareketle sıyırıp attı. Derken sete atladı&#160;gene, gömleğini çıkardı. Hindistancevizi ağaçlarıyla ormanın yeşil gölgeleri teninin üstünde&#160;kayarken, orada, kafatasını andıran hindistancevizleri arasında durdu. Sonra, kuşağının bir&#160;yılan biçiminde olan tokasını çözdü; kısa pantolonuyla donunu çekip çıkardı, göz kamaştıran&#160;kumsalla suya bakakaldı çırılçıplak.</p>
<p>On ikisini birkaç ay önce bitiren Ralph, hem küçük çocukların tombul göbeğinden kurtulmuş, hem de on dörtle on sekiz yaşları arasında olanların biçimsiz haline henüz girmemişti.&#160;Omuzlarının genişliği, güçlü kasları, ileride bir boksör olabileceğini gösteriyordu. Ama halim&#160;selim bir çocuk olduğu, ağzındaki ve gözlerindeki yumuşaklıktan anlaşılıyordu. Ralph,&#160;hindistancevizi ağacının gövdesini hafif hafif okşadı. Bu adanın gerçekliğine artık inanmak&#160;zorunda olduğunu kavrayınca, sevinçten güldü, gene amuda kalktı. Ayaklarını derli toplu yere&#160;indirdi, kumsala atladı. Diz çöküp, iki koluyla birden topladığı kumu göğsüne bastırdı. Sonra&#160;oturdu, ışıl ışıl, coşkulu gözlerle suya baktı.</p>
<p>“Ralph...”</p>
<p>Şişman çocuk, bacaklarını setten aşağı sarkıttı, dikkatle oturdu setin kenarına:</p>
<p>“Kusura bakma. Uzun sürdü... O meyveler yok mu...”</p>
<p>Camlarını silip gözlüğünü küçük yuvarlak burnunun üstüne oturttu. Gözlüğün çerçevesi, pembe ve derince tersine bir V izi bırakmıştı burun kemiğinin üstünde. Eleştirici bir gözle önce&#160;Ralph’ın altın gövdesine, sonra da kendi giysilerine baktı. Göğsünde boylu boyunca uzanan&#160;fermuarın ucuna el attı:</p>
<p>“Teyzem...”</p>
<p>Sonra kararlı bir hareketle fermuarı çekip açtı, rüzgâr ceketini sırtından sıyırdı:</p>
<p>“İşte...”</p>
<p>Ralph, şişman çocuğa yan yan baktı; bir şey söylemedi.</p>
<p>Şişman çocuk, “Hepsinin adını bilmemiz gerek herhalde” dedi. “Elimizde bir liste olmalı, bir toplantı yapmalıyız.”</p>
<p>Ralph karşılık vermeyince, şişman çocuk konuşmasını sürdürmek zorunda kaldı.</p>
<p>İçini dökercesine, “Bana ne derlerse desinler, aldırmam” dedi. “Yeter ki, okulda taktıkları adla çağırmasınlar beni.”</p>
<p>Ralph, birazcık ilgi gösterdi:</p>
<p>“Neydi o ad?”</p>
<p>Şişman çocuk, arkasına bir göz attı, sonra Ralph’a doğru eğildi, fısıldadı:</p>
<p>“Domuzcuk derlerdi bana.”</p>
<p>Ralph kahkahalar attı, ayağa fırladı:</p>
<p>“Domuzcuk! Domuzcuk!”</p>
<p>“Ralph, ne olur...”</p>
<p>Domuzcuk, korku içinde ellerini kavuşturdu:</p>
<p>“Sana söyledim, istemiyorum...”</p>
<p>“Domuzcuk! Domuzcuk!”</p>
<p>Ralph, dans ede ede, sıcak kumsalda ilerledi. Sonra, kollarını açıp, bir savaş uçağı biçiminde geri döndü; makineli tüfekle ateş açtı Domuzcuk’a:</p>
<p>“Taka-taka-taka-tak! ”</p>
<p>Domuzcuk’un ayaklarının dibinde kuma attı kendini, katıla katıla güldü:</p>
<p>“Domuzcuk!”</p>
<p>Domuzcuk, istemeye istemeye gülümsedi. Böyle bir adla da olsa, benimsendiğine seviniyordu gene de:</p>
<p>“Ötekilere söylemedikçe...”</p>
<p>Ralph, yüzü kumda, kıkır kıkır güldü. Gene bir acıya, yoğun bir düşünceye kapılmış gibi oldu Domuzcuk’un yüzü:</p>
<p>“Bir dakika...”</p>
<p>Acele ormana daldı. Ralph ayağa kalktı; tırıs giden bir at gibi koşarak, sağa doğru yöneldi. Burada kumsal ansızın bitiyordu. Pembe granitten yapılmış kocaman bir dörtgen, ormana,</p>
<p>hurma ağaçlarına, kuma, suya hiç aldırmadan dikiliveriyor; dört ayak yüksekliğinde bir çeşit iskele meydana getiriyordu. Üstünde ince bir toprak tabakası, yaban otları ve küçük hurma&#160;ağaçlarının gölgesi vardı. Burada boy atmalarına yetecek toprak bulunmadığı için, ağaçlar&#160;aşağı yukarı yirmi ayak yükselince, devrilip kuruyorlardı. Yerde çaprazlama duran bu&#160;kütüklerin üstüne oturmak çok rahattı. Devrilmeyen hurma ağaçları yeşil bir dam gibiydi. Bu&#160;damın altına, suyun karışık titreşimleri yansıyordu. Ralph kayaya tırmandı; burasını gölgeli ve&#160;serin buldu. Gözlerinden birini kapadı; bedenine düşen gölgelerin gerçekten yeşil oldukları&#160;kanısına vardı. İskele biçimindeki kayalığın denize bakan kenarına gitti, gözlerini suya dikti.&#160;Suyun dibi görülüyordu. Tropikal yosunların ve mercanların ışıltısıyla pırıl pırıldı su. Parlayan&#160;küçük balıklar, hızla oradan oraya yüzüyordu. Ralph, sevincinin çıkarabileceği en kalın sesle,&#160;kendi kendine bağırdı:</p>
<p>“Yaşaaa!”</p>
<p>İskele biçimindeki kayanın ötesinde, büyüleyici daha başka şeyler de vardı: Belki bir tayfunda, belki de geldikleri sırada çıkan fırtınada, kumları lagüne yığmak aklına esmişti&#160;Tanrının. Kumsalda uzun ve derin bir havuz meydana gelmişti böylece. Bu havuzun ucunda da&#160;pembe granitten yüksek ve düz bir çıkıntı vardı. Kumsallardaki havuzların derinliği konusunda&#160;kaç kez aldanmıştı Ralph. Onun için, hayal kırıklığına uğramaya hazırdı bu havuza yaklaşırken.&#160;Ne var ki, her şey gerektiği gibiydi bu adada. Deniz çok yükselince dolup taşan havuzun bir&#160;ucundaki su, koyu yeşil görünecek kadar derindi. Ralph, aşağı yukarı otuz yarda olan havuzu&#160;dikkatle inceledikten sonra suya daldı. Kanının ısısından daha sıcaktı su. Sanki kocaman bir&#160;banyoda yüzüyordu.</p>
<p>Domuzcuk gene göründü. Kaya çıkıntısına oturup, Ralph’ın yeşil ve beyaz bedenini kıskana kıskana seyretti:</p>
<p>“Fiyakalı yüzüyorsun.”</p>
<p>“Domuzcuk...”</p>
<p>Domuzcuk, çıkardığı ayakkabılarıyla çoraplarını çıkıntının üstüne özenle yerleştirdi. Ayak parmağıyla suyu denedi:</p>
<p>“Sıcakmış!”</p>
<p>“Ne sandın yani?”</p>
<p>“Bir şey sanmadım Teyzem...”</p>
<p>“Yuha teyzene...”</p>
<p>Ralph daldı, gözleri açık, suyun altında yüzdü. Havuzun kumlu ucu, bir tepenin yamacı gibi dikildi karşısına. Burnunu tutarak, sırt üstü yattı. Altın bir ışık, tam yüzünün üstünde oynadı,&#160;sonra paramparça oldu. Domuzcuk kararlı bir hal aldı, kısa pantolonunu çıkarmaya başladı.&#160;Şimdi solgun ve şişman bedeni çıplaktı. Ayak parmaklarının ucuna basa basa, havuzun kumlu&#160;kısmına gitti, Ralph’a gururla gülümseyerek, boynuna gelen suyun içine oturdu.</p>
<p>“Yüzmeyecek misin?”</p>
<p>Domuzcuk, hayır dercesine başını salladı:</p>
<p>“Yüzme bilmiyorum. İzin vermediler. Astımım...”</p>
<p>“Yuha astımına!”</p>
<p>Domuzcuk, bir çeşit alçakgönüllü sabırla katlandı buna:</p>
<p>“Sen çok güzel yüzüyorsun.”</p>
<p>Ralph sırtüstü yüzüp, kum tepesinin yanından uzaklaştı. Ağzını suya soktu, havaya su püskürdü bir fıskiye gibi. Sonra çenesini kaldırıp konuştu:</p>
<p>“Beş yaşında yüzmesini bilirdim. Babam öğretti bana. Babam deniz kuvvetlerinde binbaşıdır. İzin alınca, gelip bizi kurtaracak. Senin baban neci?”</p>
<p>Domuzcuk, ansızın kızardı:</p>
<p>“Babam öldü” dedi çabucak, “Anneme gelince...”</p>
<p>Gözlüğünü çıkardı, camları temizlemek için boşuna bir şeyler aradı.</p>
<p>“Teyzemle otururdum. Teyzemin şekerci dükkânı vardı. Öyle çok şeker yerdim ki! Canımın istediği kadar yerdim. Baban ne zaman kurtaracak bizi?”</p>
<p>“Elinden geldiği kadar çabuk kurtaracak.”</p>
<p>Domuzcuk sudan çıktı, sırılsıklam ve çıplaktı; gözlüğünü çorabıyla sildi. Kulaklarına gelen tek ses, mercan kayalıklarında parçalanan büyük dalgaların uzun gıcırtısıydı şimdi.</p>
<p>“Baban nereden biliyor bizim burada olduğumuzu?”</p>
<p>Ralph, tembel tembel yuvarlanıp durdu suların üstünde. Suyun ışıltısıyla çarpışarak her yeri kaplayan hayal görüntüleri gibi, uyku sardı onu.</p>
<p>“Baban nereden biliyor bizim burada olduğumuzu?”</p>
<p>Ralph “Biliyor” diye düşündü, “çünkü, çünkü, çünkü...”</p>
<p>Ralph’ın kulaklarından çok uzaklaşmıştı dalgaların kayalardaki gümbürtüsü:</p>
<p>“Havaalanında ona söylerler.”</p>
<p>“Söylemezler, Pilotun dediğini duymadın mı? Atom bombası dediğini? Hepsi öldü.”</p>
<p>Ralph sudan çıktı, Domuzcuk’un karşısına dikildi, bu alışılagelmemiş sorunu düşündü. Domuzcuk direniyordu:</p>
<p>“Burası bir ada değil mi?”</p>
<p>Ralph ağır ağır konuştu:</p>
<p>“Bir kayanın üstüne tırmandım. Burası bir ada bence.”</p>
<p>“Hepsi öldü” dedi Domuzcuk. “Burası da bir ada. Hiç kimse bilmiyor bizim burada olduğumuzu. Baban bilmiyor, hiç kimse bilmiyor...”</p>
<p>Domuzcuk’un dudakları titredi, gözlüğünün camları buğulandı:</p>
<p>“Ölünceye dek kalabiliriz burada.”</p>
<p>Domuzcuk bunu söyler söylemez, sıcaklık sanki arttı, tehlikeli bir yüke dönüştü. Ve lagünün suları, gözlerini kör eden bir ışımayla, üstlerine saldırır gibi oldu.</p>
<p>“Üstümü başımı alayım” diye mırıldandı Ralph, “şurada.”</p>
<p>Güneşin düşmanlığına boyun eğip, küçük adımlarla kumda koştu. İskele biçimindeki kayalığın üstünde, şuraya buraya atılmış giysilerini buldu. Kurşuni gömleği sırtına geçirmekten&#160;garip bir haz aldı. Sonra kayanın kenarında yeşil gölgelikte, rahat bir kütüğe oturdu.&#160;Giysilerinin çoğunu kolunun altına sıkıştıran Domuzcuk da oraya tırmandı. Durgun lagüne&#160;bakan küçük yalıyarın yanında devrilmiş bir ağaç kütüğüne yerleşti dikkatle. Sularla ağaçların&#160;karmakarışık yansımaları, teninin üstünde titreşiyordu.</p>
<p>Domuzcuk, çok geçmeden konuştu:</p>
<p>“Ötekileri bulmalıyız. Bir şeyler yapmalıyız.”</p>
<p>Ralph bir şey söylemedi. İşte bir mercan adasıydı burası. Kendini güneşten koruyor, Domuzcuk’un uğursuz sözlerine kulak asmıyor, tatlı düşlere dalıyordu.</p>
<p>Domuzcuk ise direniyordu:</p>
<p>“Kaç kişiyiz burada?”</p>
<p>Ralph ayağa kalktı, Domuzcuk’un yanına dikildi:</p>
<p>“Bilmiyorum.”</p>
<p>Küçük esintiler, sıcağın buğusu altında, cilalı suların üstünde şurada burada sürünüyordu. Esintiler, iskele biçimindeki kayaya varınca, hurma ağaçlarının yaprakları fısıldaşıyor, güneş&#160;ışığının silik benekleri gövdelerinin üstünden kayıp gidiyor ya da kanatlı parlak nesneler gibi&#160;oynuyordu gölgelikte.</p>
<p>Domuzcuk, başını kaldırıp Ralph’a baktı. Tüm gölgeler tersine yansıyordu Ralph’ın yüzüne: Üstte yeşiller, altta durgun suların pırıltısı vardı. Bulanık bir güneş beneği, saçlarının üstünde&#160;sürünüyordu.</p>
<p>“Bir şey yapmalıyız.”</p>
<p>Ralph, başını Domuzcuk’a doğru çevirdi; ama onu değil, öteleri görüyordu ona bakarken. Düşlerinde kurup da hiçbir zaman tam kavrayamadığı yer, gerçek yaşamına girivermişti&#160;ansızın. Ralph’ın dudakları, sevinçli bir gülümsemeyle aralandı. Bu gülümsemenin ona&#160;yöneldiğini, Ralph’ın onu benimsediğini sanan Domuzcuk da kıvançla güldü:</p>
<p>“Eğer gerçekten bir adaysa...”</p>
<p>“Bu ne?”</p>
<p>Ralph gülümsemiyordu artık. Parmağıyla bir şey gösteriyordu suda. Fildişimsi bir şey vardı eğreltiotlarını andıran yosunlar arasında.</p>
<p>“Bir taş.”</p>
<p>“Hayır. Bir denizkabuğu.”</p>
<p>Domuzcuk, ölçülü bir heyecanla coştu ansızın:</p>
<p>“Doğru. Bir denizkabuğu! Böyle bir şey görmüştüm eskiden. Bir tanıdığımın arka bahçesinin duvarında asılıydı. Sarmal biçiminde denizkabuğu derdi buna. Öttürüp annesini çağırırdı;</p>
<p>annesi de gelirdi. Öyle kıymetli bir şey ki...”</p>
<p>Ralph’ın dirseğine bitişik bir hurma fidanı, sulara doğru eğiliyordu. Ağırlığı yüzünden, verimsiz topraktan bir topak kopmuştu bile. Düştü düşecekti fidan. Ralph onu söktü, suyu&#160;karıştırmaya başladı. Pırıl pırıl balıklar şuraya buraya kaçışıyordu. Domuzcuk, tehlikeli bir&#160;biçimde suya doğru eğildi:</p>
<p>“Dikkat! Kıracaksın...”</p>
<p>“Kapat çeneni.”</p>
<p>Ralph, dalgın dalgın konuşmuştu. Denizkabuğu ilginçti, güzeldi, elde edilmeye değer bir oyuncaktı. Ne var ki, Ralph’ın kurduğu düşlerin canlı hayalleri, Ralph ile Domuzcuk’un arasına&#160;giriyordu. Bu düşlerin arasında yeri yoktu Domuzcuk’un. Fidanın eğilen sapı, denizkabuğunu&#160;yosunlara doğru itti. Ralph, bir elini dayanak gibi kullanıp, öteki eliyle aşağı doğru bastı.&#160;Denizkabuğu, suları damlaya damlaya, yukarıya doğru çıktı. Domuzcuk yakalayabildi onu.</p>
<p>Denizkabuğu salt görülen bir şey olmaktan çıkıp, dokunulabilen bir şey olunca, Ralph da heyecanlandı. Domuzcuk ise konuşup duruyordu:</p>
<p>“Sarmal biçiminde bir denizkabuğu... Öyle pahalı ki... Bahse girerim, satın almaya kalksan, ne paralar verirsin, ne paralar... Onun arka bahçesinin duvarına asılıydı ve teyzem...”</p>
<p>Ralph, denizkabuğunu Domuzcuk’un elinden aldı. Kabuğun içinden biraz su aktı, kolu ıslandı. Denizkabuğu koyu krema rengindeydi; şurasında burasında solgun pembeler vardı. On&#160;sekiz inç boyunda, kocaman bir şeytanminaresine benzeyen denizkabuğunun aşınan ucunda&#160;küçük bir delik açılmıştı. Ağız kısmının dudakları pembeydi. Hafif sarmal kıvrımların üstünde,&#160;güzel ve ince bir kabartma gibi biçimler vardı. Ralph, denizkabuğunu sallayıp, borunun&#160;derinliklerindeki kumları silkti.</p>
<p>“Bir inek gibi böğürüyordu” diyordu Domuzcuk. “Beyaz taşları da vardı o tanıdığımın. Bir de kuş kafesi vardı, içinde yeşil bir papağanla. Beyaz taşları öttürmezdi elbette. Derdi ki...”</p>
<p>Domuzcuk, soluk almak için durdu; Ralph’ın elindeki ışıldayan şeyi okşadı:</p>
<p>“Ralph!”</p>
<p>Ralph başını kaldırdı.</p>
<p>“Ötekileri çağırmak için bunu kullanabiliriz. Bir toplantı yaparız. Bizi duyunca gelirler.”</p>
<p>Sevinçle gülümsedi Ralph’a bakarak:</p>
<p>“Senin istediğin buydu değil mi? Onun için denizkabuğunu sudan çıkardın, değil mi?”</p>
<p>Ralph, sarı saçlarını itti eliyle:</p>
<p>“Senin tanıdığın nasıl öttürürdü bu şeytanminaresini?”</p>
<p>“Tükürüyormuş gibi bir şey yapardı. Astımım yüzünden, teyzem izin vermezdi benim üflememe. Şuradan nefes alıp üflediğini söylerdi.”</p>
<p>Domuzcuk, elini tombul göbeğinin üstüne koyup, nereden nefes alındığını gösterdi:</p>
<p>“Hele bir dene, Ralph. Ötekileri çağırırsın.”</p>
<p>Ralph, denizkabuğunun ucunu ağzına dayayıp, kuşkulu kuşkulu üfledi. Kendi soluğundan başka bir şey duymadı. Ralph, dudaklarındaki tuzlu suyu silip gene denedi ama ses çıkmıyordu&#160;denizkabuğundan.</p>
<p>“Tükürüyormuş gibi bir şey yapardı.”</p>
<p>Ralph, dudaklarını büzdü, hava fışkırttı denizkabuğunun içine. Osuruğu andıran hafif bir ses çıktı. Bu ses, iki çocuğun da öyle bir hoşuna gitti ki, birkaç dakika, kahkaha nöbetleri arasında,&#160;osuruk sesi çıkarıp durdu Ralph.</p>
<p>“Şuradan nefes alarak üflerdi.”</p>
<p>Ralph, Domuzcuk’un ne demek istediğini anladı; diyaframdan gelen bir solukla üfledi. Denizkabuğu hemen dile geldi: Kalın, haşin bir ses, hurma ağaçlarının arasında gümledi;&#160;ormanın çapraşıklığı içine yayıldı; dağın pembe granitine çarpıp yankılandı. Ağaçların&#160;tepesinden küme küme kuşlar havalandı. Ve bir hayvan, domuzlar gibi ciyak ciyak bağırarak&#160;çalıların içine daldı.</p>
<p>Ralph, dudaklarını ayırdı denizkabuğundan:</p>
<p>“Vay canına!”</p>
<p>Denizkabuğunun haşin gümbürtüsünün yanında, kendi sesi bir fısıltıyı andırıyordu. Denizkabuğuna dudaklarını dayadı, derin bir soluk alıp bir kez daha üfledi. Gümbürtü gene&#160;duyuldu. Ralph, kendini zorlayıp, daha derinden üfleyince, bir oktav yükselen ses, daha da&#160;uzaklara yayılan, kulak delici bir böğürtüye dönüştü. Domuzcuk, bağıra bağıra bir şeyler&#160;söylüyordu; yüzü sevinçliydi; gözlüğünün camları ışıldıyordu. Kuşlar öttü, küçük hayvanlar&#160;kaçıştı. Ralph’ın soluğu tükendi, denizkabuğunun sesi bir oktav düştü, gittikçe alçaldı, bir hava&#160;hışırtısı oldu.</p>
<p>Bir filin parlayan azı dişini andıran büyük şeytanminaresi sustu. Ralph, öylesine soluksuz kalmıştı ki, yüzü morarmıştı. Kuş çığlıklarıyla ve çınlayan yankılarla doluydu adanın havası.</p>
<p>“Yemin ederim ki, millerce uzaklara yayılır bu ses.”</p>
<p>Ralph, soluğunu buldu, art arda kısa sesler çıkardı denizkabuğundan.</p>
<p>“İşte, bir tane geliyor!” diye bağırdı Domuzcuk.</p>
<p>Kumsalda, aşağı yukarı yüz yarda uzakta, hindistancevizi ağaçlarının arasında bir çocuk göründü. Belki altı yaşlarında, gürbüz, sarışın bir oğlandı. Üstü başı yırtılmış, yediği çeşitli&#160;meyveler yüzüne gözüne bulaşmıştı. Belirli bir amaçla pantolonunu indirmiş, beline tam&#160;çekememişti henüz. Ağaçların bulunduğu setten kuma atlayınca, pantolonu ayak bileklerine&#160;düştü. Ayaklarını pantolondan sıyırıp, küçük adımlarla kayalığa doğru koştu. Domuzcuk, oraya&#160;tırmanmasına yardım etti. Bu arada Ralph, ormandan sesler gelinceye dek öttürdü&#160;denizkabuğunu. Küçük oğlan, Ralph’ın önünde çömeldi, parlak gözlerle aşağıdan yukarıya&#160;doğru Ralph’a baktı. İşe yarayan bir şey yapıldığını kavrayınca, rahatlamaya başladı;&#160;bedeninde temiz olan tek şeyi, pembe baş parmağını, ağzına koydu.</p>
<p>Domuzcuk, küçüğe doğru eğildi:</p>
<p>“Adın ne senin?”</p>
<p>“Johnny.”</p>
<p>Domuzcuk bu adı mırıldandı kendi kendine. Sonra bağırarak, Ralph’a bildirdi. Ama hâlâ denizkabuğunu öttüren Ralph ilgilenmedi. Bu akıllara sığmaz gürültüyü çıkarmanın yoğun&#160;hazzıyla yüzü morarmıştı; yüreğinin çarpışı, gömleğini kımıldatıyordu.</p>
<p>Artık kumsalda hayat belirtileri başlamıştı. Sıcaklığın buğusunda titreşen kumsal boyunca, bir yığın biçimler göründü. Erkek çocuklar, sessiz sıcak kumda yürüyerek, iskele biçimindeki&#160;büyük kayalığa doğru geliyorlardı. İnsanı şaşırtacak kadar yakında bulunan, Johnny yaşında üç&#160;küçük oğlan, meyve tıkındıkları ormandan çıkıverdiler ansızın. Domuzcuk’tan belki biraz daha&#160;küçük esmer bir çocuk, çalıları itip ortaya çıktı; kayalığa gelince, neşeyle gülümsedi herkese.&#160;Art arda geliyordu çocuklar. Saf Johnny ne yaptıysa, onlar da aynı şeyi yapıyor, devrilen hurma&#160;ağacı gövdelerine oturup bekliyorlardı. Ralph, denizkabuğundan, ta uzaklara yayılan kesik&#160;sesler çıkarıyordu hiç durmadan. Domuzcuk, çocuk kalabalığı arasında yürüyor, adlarını&#160;soruyor, bu adları aklında tutabilmek için kaşlarını çatıyordu. Çocuklar, yalın bir uysallıkla&#160;boyun eğiyorlar; megafonlu adamın sözünü dinledikleri gibi, Domuzcuk’un da sözünü&#160;dinliyorlardı. Kimi çıplaktı; giysilerini elinde taşıyordu. Kimi yarı çıplak, yarı giyinmişti. Okul&#160;üniformalarının gri, lacivert, bej, yünlü ceketleri vardı sırtlarında. Rozetleri, işaretleri, hatta&#160;çoraplarında ve kazaklarında renkli şeritler vardı. Yeşil gölgelikte, oturdukları ağaç&#160;kütüklerinden yükselen başları, kumraldı, sarışındı, siyahtı, kestane rengiydi, kum rengiydi,&#160;donuk kahverengiydi. Bu başlardan mırıltılar, fısıltılar çıkıyordu. Ralph’a bakan, hesaplayıp&#160;düşünen gözler vardı bu başlarda. Çocuklar olumlu bir iş yapıldığını biliyordu.</p>
<p>Kumsaldan tek başına ya da ikişer ikişer gelen çocuklar, sıcaklığın buğu perdesinin meydana getirdiği sınırı aşınca, birdenbire görülüyorlardı. Onlar yaklaşırken göze ilk ilişen şey, kumun&#160;üstünde oynayan, yarasayı andıran, kara bir yaratıktı. Bunun üstündeki gövde, biraz sonra&#160;görülebiliyordu ancak. Bu yarasamsı şey, çocuğun gölgesiydi; tam tepesinde olan güneş, telaşlı&#160;ayaklarının arasında küçük bir lekeye dönüştürmüştü gölgesini. Ralph, denizkabuğuyla&#160;uğraştığı halde, oynayan bir kara lekenin üstüne basa basa kayalığa son gelen iki kişiye dikkat&#160;etti gene de. Yusyuvarlak kafalı, çok açık saman sarısı saçlı bu iki çocuk, köpekler gibi soluyup&#160;Ralph’a gülerek, yere attılar kendilerini. İkizdiler. Ve böylesine güleryüzlü iki çocuğun&#160;birbirine tıpatıp benzemesi karşısında afallıyor, gözlerine inanamıyordu insan. Beraber nefes&#160;alıyorlar, beraber gülüyorlardı. Tombalak ve canlıydılar. Islak dudaklarını Ralph’a doğru&#160;kaldırmışlardı. Sanki yüzlerini gereğince örtecek derileri yokmuş gibi, profilleri belli belirsiz,&#160;ağızları açık kalmıştı. Domuzcuk, gözlüğünün ışıldayan camlarını onlara doğru eğdi;&#160;denizkabuğunun gümbürtüsü arasında, üst üste söyledi adlarını:</p>
<p>“Sam, Eric, Sam, Eric.”</p>
<p>Derken aklı karıştı. İkizler, hayır dercesine başlarını sallayıp birbirlerini gösterdiler işaret parmaklarıyla; çocuk kalabalığı gülüştü.</p>
<p>Sonunda Ralph, denizkabuğunu öttürmekten vazgeçti, oraya çöktü. Denizkabuğu elinden sarkıyor, başı dizlerine doğru eğiliyordu. Yankılanan sesler dinince, gülüşmeler de bitti, bir&#160;sessizlik oldu.</p>
<p>Kumsalın bir pırlanta gibi ışıldayan pusu içinde, kara bir şey ilerliyordu bocalaya bocalaya. İlk Ralph gördü bunu ve öyle yoğun bir dikkatle bakmaya başladı ki, tüm gözler o yana çevrildi.&#160;Bu kara şey, buğulu sıcaklığın yarattığı hayalimsi görüntülerden çıkıp açık seçik görülen kuma&#160;basınca, karaltının gölgelerden fazla giysilerden ileri geldiği anlaşıldı. Bir alay çocuktu bu&#160;acayip şey. Birbirine az çok ayak uydurarak, ikişer ikişer, koşut iki çizgi halinde yürüyorlardı.&#160;Giysileri aklın alamayacağı kadar acayipti: Pantolonlarını, gömleklerini, ötelerini berilerini&#160;ellerinde taşıyorlardı, ama her çocuğun başına, gümüş rozetli, dört köşe kara bir şapka&#160;geçirilmişti. Bedenleri, boyunlarından ayak bileklerine kadar kara pelerinlerle örtülüydü. Bu&#160;pelerinlerin sol göğüs hizasında, gümüş rengi uzun bir haç vardı. Tropiklerin sıcağı, yiyecek&#160;aramak ve yanan kumsalda şimdi terler dökerek yürümek, yeni yıkanmış kırmızı eriklere&#160;döndürmüştü çocukların tenini. Onları komuta eden de aynı biçimde giyinmişti ama&#160;şapkasındaki rozet altın rengiydi. Alay, büyük kayalığa aşağı yukarı on yarda yaklaşınca, bu&#160;çocuk bağırarak bir emir verdi. Ötekiler, yabansı ışığın altında soluk soluğa, terleye terleye,&#160;sallana sallana durdular. Emir veren çocuk, pelerini uçuşarak kayalığa atlayıverdi; kapkaranlık&#160;görünen bu yere baktı gözlerini kısıp:</p>
<p>“Boru çalan adam nerede?”</p>
<p>Güneşten gözleri kamaştığı için çevresini göremediğini anlayan Ralph, konuştu:</p>
<p>“Borulu adam yok, yalnız ben varım.”</p>
<p>Çocuk biraz daha yaklaştı, yüzünü buruşturup Ralph’ı süzdü tepeden. Gördüğü şey, yani kucağında fildişi renkli büyük şeytanminaresiyle oturan sarı saçlı oğlan, onu pek memnun&#160;etmemişti. Pelerinini savurarak, hızla döndü:</p>
<p>“Peki, bir gemi yok mu?”</p>
<p>Bol pelerinin örttüğü bedeni uzun, zayıf, kemikliydi. Kara şapkanın altında kızıl saçları vardı. Çilli yüzü çökmüştü. Aptal görünmeden çirkindi. Dik dik bakan açık mavi gözlerinden hayal&#160;kırıklığına uğradığı, öfkelendiği ya da öfkelenmeye hazır olduğu anlaşılıyordu:</p>
<p>“Bir büyük yok mu burada?”</p>
<p>Ralph, sırtı dönük olan çocuğa “Hayır, yok” dedi. “Bir toplantı yapıyoruz; gel sen de bize katıl.”</p>
<p>Pelerinli çocuklar sırayı bozmaya başladılar. Uzun boylu çocuk bağırdı onlara:</p>
<p>“Koro, dur!”</p>
<p>Canından bezmiş koro üyeleri, söz dinleyip sıraya girdiler, sallana sallana durdular güneşin altında. Ancak birkaçı, hafif bir sesle karşı çıkmaya yeltendi:</p>
<p>“Ama Merridew... Ne olur Merridew... Biz...”</p>
<p>Derken, çocuklardan biri yüzükoyun kuma kapaklandı ve sıra bozuldu. Yere yığılan çocuğu kayalığa çıkardılar, oraya yatırdılar. Merridew, çevresine dik dik bakıp durumu idare etmek</p>
<p>zorunda kaldı:</p>
<p>“Peki öyleyse, oturun. Bırakın onu.”</p>
<p>“Ama Merridew...”</p>
<p>“İkide bir düşüp bayılır o. Gib’de de bayıldı. Addis’de de bayıldı, sabah duasında koroyu yönetenin üstüne düşüp gene bayıldı.”</p>
<p>Merridew, ancak kendilerinin yakından bildiği bu konuya değinince, devrilmiş ağaç gövdelerine kara kuşlar gibi tüneyip Ralph’ı ilgiyle süzen kilise korosu üyeleri, sinsi sinsi&#160;gülüştüler. Domuzcuk, kimsenin adını sormuyordu. Bu oğlanların üniformalı üstünlüğünden,&#160;Merridew’in sesindeki kaygısız otoriteden çekiniyordu. Ralph’ın arkasına sığındı, gözlüğünü&#160;evirip çevirmeye başladı.</p>
<p>Merridew, Ralph’a döndü:</p>
<p>“Büyükler yok mu burada?”</p>
<p>“Yok.”</p>
<p>Merridew, bir ağaç kütüğüne oturdu, çevresine göz gezdirdi:</p>
<p>“Kendi başımızın çaresine bakmak zorundayız öyleyse.”</p>
<p>Ralph’ın arkasında kendini güvende bilen Domuzcuk, çekine çekine konuştu:</p>
<p>“İşte bu yüzden bir toplantı yaptık. Ne yapacağımızı kararlaştıralım diye. Adlarını aldık. Bu Johnny. Bunlar ikiz, Sam ile Eric. Hanginiz Eric’siniz? Sen mi? Hayır... Sen Sam’sın...”</p>
<p>“Ben Sam’ım.”</p>
<p>“Ben de Eric.”</p>
<p>Ralph, “Hepimizin adı bilinmeli” dedi. “Ben Ralph’ım.”</p>
<p>Domuzcuk, “Çoğu adları aldık” dedi. “Demin aldık.”</p>
<p>“Çocuk adları bunlar” dedi Merridew. “Bana ne diye Jack diyecekmişsiniz. Merridew’im ben.”</p>
<p>Ralph, hemen Merridew’e baktı. Ne istediğini bilen bir kişinin sesiydi bu.</p>
<p>“Sonra bir çocuk var” dedi Domuzcuk, “unuttum onun...”</p>
<p>Jack Merridew, “Fazla konuşuyorsun sen” dedi. “Kapat çeneni, şişko.”</p>
<p>Gülüşmeler oldu.</p>
<p>“O şişko değil,” dedi Ralph, “gerçek adı Domuzcuk’tur onun.”</p>
<p>“Domuzcuk!”</p>
<p>“Domuzcuk!”</p>
<p>“Hey, Domuzcuk!”</p>
<p>Herkes katıla katıla gülüyordu. En küçükler bile katılmıştı bu gülüşmeye. Şimdilik çocuklar bir çember kurup aralarında anlaşmışlardı; bu çemberin dışında kalmıştı Domuzcuk.&#160;Domuzcuk’un yüzü pembe pembe oldu; başını eğdi, bir kez daha sildi gözlüğünün camlarını.</p>
<p>Gülme faslı bitti sonunda. Gene adlar alındı. Kilise korosunun çocukları arasında, boy açısından Jack’tan sonra gelen Maurice’ydi. Maurice, boyuna sırıtan iri bir oğlandı. Herkesten&#160;kaçan, herkesten gizlenen, kendi içine kapanmış, hiç kimsenin tanımadığı ince bir çocuk vardı&#160;orada. Adının Roger olduğunu mırıldandı, sonra gene sustu. Bill vardı, Robert vardı, Harold&#160;vardı, Henry vardı. Bayılan koro üyesi, bir ağacın kütüğüne yaslandı, solgun dudaklarla&#160;Ralph’a gülümsedi, adının Simon olduğunu söyledi.</p>
<p>Jack, “Nasıl kurtarılacağımız konusunu bir karara bağlamalıyız” dedi.</p>
<p>Fısıltılar duyuldu. Adı Henry olan küçük çocuklardan biri, evine gitmek istediğini söyledi.</p>
<p>“Kes sesini” dedi Ralph dalgın dalgın. Denizkabuğunu havaya kaldırdı: “Karar vermek için bir şefimiz olmalı, bana kalırsa.”</p>
<p>“Bir şef! Bir şef!”</p>
<p>Jack, dolambaçlı yollara sapmayı hor gören bir küstahlıkla, “Şef ben olmalıyım” dedi. “Çünkü benim, katedralin korosunda da yerim var. Hem de bu koronun başındayım. Do diyezi&#160;bile söyleyebilirim ben.”</p>
<p>Çocuklar gene fısıldaştılar.</p>
<p>Jack, “Öyleyse” dedi, “ben...”</p>
<p>Jack duraksadı. Roger adlı esmer çocuk kıpırdandı ve konuştu:</p>
<p>“Oya koyalım.”</p>
<p>“Tamam!”</p>
<p>“Şefi oyla seçelim!”</p>
<p>“Oylama yapalım...”</p>
<p>Denizkabuğu oyunu kadar hoş bir oyundu bu oylama işi. Jack karşı koymaya başladı. Birinin şef seçilmesi konusunda genel istek, Ralph’ın şef seçilmesi isteğine dönüştü oybirliğiyle.&#160;Aslında çocuklardan hiçbiri, bu isteğin yerinde olduğunu kanıtlayacak bir neden gösteremezdi;&#160;çünkü akıl belirtileri gösteren tek kişi Domuzcuk’tu; şef olarak ilk düşünülmesi gereken de&#160;Jack’tı. Ne var ki, tüm gözler, hiç kıpırdamadan oturan Ralph’a çevrilmişti: Ralph iriydi, Ralph&#160;güzeldi. Ama farkına varmadıkları halde, onu seçmek istemelerinin gerçek nedeni&#160;denizkabuğuydu. Bu büyük şeytanminaresini seslendiren, çabucak kırılabilecek bu güzel şeyi&#160;kucağında tutup onları kayalıkta bekleyen çocuğun bir ayrıcalığı vardı.</p>
<p>“Denizkabuğunu tutan!”</p>
<p>“Ralph! Ralph!”</p>
<p>“O boru gibi şeyi öttüren, şef olsun!”</p>
<p>Ralph, susmaları için elini kaldırdı:</p>
<p>“Peki, Jack’ın şef olmasını kim istiyor?”</p>
<p>Kilise korosundakiler, canlarından bıkmış bir uysallık içinde, ellerini kaldırdılar.</p>
<p>“Beni kim istiyor?”</p>
<p>Domuzcuk bir yana, kilise korosunun dışında kalanların tümü, ellerini kaldırdılar hemen. Sonra Domuzcuk da, istemeye istemeye elini kaldırdı.</p>
<p>Ralph, kalkan elleri saydı:</p>
<p>“Öyleyse ben şefim.”</p>
<p>Çocuklar alkışladılar. Koronun üyeleri bile alkışladı. İçerleyen Jack’ın kıpkırmızı kesilen yüzündeki çiller yok oldu. Önce ayağa fırladı, sonra caydı, gene oturdu. Her bir yan alkışla&#160;çınlarken Ralph, Jack’a baktı. Ona bir şeyler vermek istiyordu:</p>
<p>“Koro şenindir elbette.”</p>
<p>“Koro ordu olabilir.”</p>
<p>“Ya da avcı olabilir.”</p>
<p>“Koro... şey olabilir...”</p>
<p>Jack’ın yüzünün kırmızılığı geçmişti. Susmaları için gene elini kaldırdı Ralph:</p>
<p>“Korodan Jack sorumludur. Koro üyeleri... şey olabilir... Ne olmasını istiyorsunuz onların?” “Avcı olsunlar.”</p>
<p>Jack ile Ralph, çekingen bir dostluk duygusuyla birbirlerine gülümsediler. Öteki çocuklar, heyecanlı heyecanlı konuşuyorlardı aralarında.</p>
<p>Jack, ayağa kalktı:</p>
<p>“Koro, çıkarın pelerinlerinizi!”</p>
<p>Koro üyeleri, ders bitmiş de sınıftan çıkmışlar gibi, ayağa kalktılar; çene çala çala, kara pelerinlerini otların üstüne yığdılar. Jack, kendi pelerinini Ralph’ın oturduğu kütüğün yanına&#160;koydu. Kurşuni rengi şortu terden yapışmıştı bedenine. Ralph, hayran hayran baktı şortun&#160;haline. Jack, bu bakışı görünce açıkladı:</p>
<p>“Her bir yanımızın su olup olmadığını anlamak için, şu tepeye tırmanmaya çalıştım. Ama denizkabuğunun sesi bizi buraya çağırdı.”</p>
<p>Ralph gülümsedi, herkes sussun diye denizkabuğunu havaya kaldırdı:</p>
<p>“Dinleyin hepiniz. Durumu düşünüp taşınmam için zaman gerek bana. Ne yapacağımızı hemen kararlaştıramam. Eğer burası bir ada değilse, bizi hemen kurtarırlar. Anlamamız gerek&#160;buranın bir ada olup olmadığını. Hepiniz burada kalıp bekleyeceksiniz. Uzaklaşmayacaksınız&#160;buradan. Üç kişi -üçten fazla olursak durum karışır, birbirimizi kaybederiz- keşfe çıkacağız,&#160;buranın ne olduğunu anlayacağız. Ben gideceğim, Jack gidecek, bir de...”</p>
<p>Ralph çevresindeki istekli yüzlere baktı. Bir yığın çocuk vardı seçebileceği.</p>
<p>“Bir de Simon.”</p>
<p>Simon’un yanındakiler gülüştüler. Simon da hafif gülerek ayağa kalktı. Bayıldığı sırada yüzünü saran solgunluk geçmişti artık. Sıska, canlı bir küçük çocuktu. Dümdüz sarkan kalın&#160;telli kara saçların altından bakıyordu gözleri.</p>
<p>Simon, evet dercesine başını salladı Ralph’a:</p>
<p>“Gelirim.”</p>
<p>“Ben de...”</p>
<p>Jack, arka cebinden çıkardığı büyükçe bıçağı kınından çektiği gibi bir ağaç gövdesine</p>
<p>sapladı. Çocukların gürültüsü arttı, sonra bir sessizlik oldu.</p>
<p>Domuzcuk kıpırdadı:</p>
<p>“Ben de geleceğim.”</p>
<p>Ralph dönüp Domuzcuk’a baktı:</p>
<p>“Böyle bir durumda işe yaramazsın sen.”</p>
<p>“Ama gene de...”</p>
<p>Jack kesip attı: “Seni istemiyoruz. Üç kişi yeter.”</p>
<p>Domuzcuk’un gözlüğünün camları ışıldadı:</p>
<p>“Denizkabuğunu bulduğu sırada onun yanındaydım ben. Herkesten önce onun yanındaydım ben.”</p>
<p>Jack ile ötekilerin aldırdığı yoktu Domuzcuk’a. Çocuklar dağıldı. Ralph, Jack ve Simon, kayalıktan atladılar; kumda yürüyerek doğal yüzme havuzunun yanından geçtiler. Domuzcuk&#160;peşlerinden gitti beceriksiz adımlarla.</p>
<p>“Simon ortamızda yürürse, başının tepesinden konuşabiliriz” dedi Ralph. Üç çocuk, birbirlerine ayak uydurarak yürümeye başladılar. Simon, arada sırada sekip ayak değiştirmek&#160;zorunda kalıyordu, onlara yetişebilmek için. Derken Ralph durdu, dönüp Domuzcuk’a baktı:&#160;“Bana bak...”</p>
<p>Jack ile Simon, hiçbir şeyin farkında değilmiş gibi yürüyüp gittiler.</p>
<p>“Gelemezsin.”</p>
<p>Domuzcuk’un gözlük camları gene buğulandı. Küçük düşürüldüğü için buğulandı bu kez. “Onlara yetiştiriverdin. Oysa sana söylemiştim...”</p>
<p>Domuzcuk’un yüzü kızardı, dudakları titredi:</p>
<p>“Sana söylemiştim istemediğimi...”</p>
<p>“Kuzum, neler anlatıyorsun sen?”</p>
<p>“Bana Domuzcuk demelerini istemediğimi söylemiştim. Bana Domuzcuk demesinler de, ne derlerse desinler demiştim. Sana tembih etmiştim, onlara söyleme diye. Ama sen hemen&#160;yetiştirdin...”</p>
<p>Bir sessizlik oldu. Şimdi Domuzcuk’a daha anlayışla bakan Ralph, şişman çocuğun kırıldığını, ezildiğini gördü. Özür dilemekle, daha da ileri gidip onu iyice gücendirmek arasında&#160;bocaladı bir an. Sonunda, gerçek önderlerin toksözlülüğüyle konuştu:</p>
<p>“Şişko diyeceklerine Domuzcuk desinler daha iyi. Üzüldüm böyle kırılmana. Şimdi geri dön, onların adlarını al. Senin işin de bu. Hoşça kal.”</p>
<p>Ralph döndü, Jack ile Simon’un peşinden koştu hızla. Domuzcuk durduğu yerde kaldı. Haklı bir öfkeyle kızaran yanakları, normal rengini aldı yavaş yavaş. Büyük kayalığa geri döndü.</p>
<p>Ralph, Jack ve Simon, çevik adımlarla kumda yürüdüler. Sular çekilmişti; kumsalın yosunla kaplı ince bir şeridi, toprak bir yol kadar rahattı. Bir çeşit büyüleyici güzellik vardı&#160;çevrelerinde. Bunun bilincinde, bunun mutluluğu içindeydi çocuklar. Birbirlerine bakıyorlar,&#160;coşkuyla gülüyorlar, kimin ne dediğini dinlemeden konuşuyorlardı. Hava pırıl pırıldı. Tüm&#160;bunları açıklayıp yorumlamak işiyle başa çıkamayan Ralph, amuda kalktı, tepe taklak&#160;yuvarlandı. Gülüşmeleri bitince, Simon, çekine çekine Ralph’ın kolunu okşadı. Gene&#160;gülmekten kendilerini alamadılar.</p>
<p>“Haydi gelin” dedi Jack, “biz kâşifiz.”</p>
<p>Ralph, “Adanın ucuna gideceğiz, köşeden bakacağız” dedi.</p>
<p>“Eğer bu bir adaysa...”</p>
<p>Şimdi, öğleüstü bitmekteyken, hayalimsi görüntüler silinmeye başlamıştı. Adanın ucu, büyüyle biçim değiştirip akıllara sığmaz bir yer olmaktan çıkmıştı artık. Açık seçik&#160;görebiliyorlardı orasını. Adanın bildikleri kısmında olduğu gibi, oraya da dört köşe kayalar&#160;yığılıydı. Lagünün durgun sularında, koskocaman bir kaya yükseliyordu. Deniz kuşları oraya&#160;yuvalanmışlardı.</p>
<p>Ralph, “Bu yuvalar, pembe bir pastanın üstündeki beyaz şekerler gibi” dedi.</p>
<p>Jack, “Bu köşenin arkasında ne olduğunu göremeyeceğiz” dedi; “çünkü bir köşe yok; geniş bir kıvrım var yalnız... Görüyorsunuz, kayalar gittikçe daha berbat oluyor.”</p>
<p>Ralph, eliyle gözlerini siper edip, dağa doğru yükselen kayaların çizdiği girintili çıkıntılı çizgiye baktı. Kumsalın dağa en yakın olan yerindeydiler şimdi.</p>
<p>Ralph, “Dağa buradan tırmanmaya çalışırız” dedi. “Bana kalırsa, en kolay yol buradan. Hem ormanın bitkileri filan daha az burada; çoğu pembe kaya. Haydi, gelin.”</p>
<p>Üç çocuk tırmanmaya başladılar. Bilinmeyen bir güç, kayaları yerinden koparıp paramparça etmiş; küçüklerini üstte bırakarak, çarpuk çurpuk yığmıştı onları. Tepesinde eğri bir taş duran&#160;pembe dik kayalar, başlıca özelliğiydi buranın. Her dik kayanın üstünde bir dik kaya daha&#160;vardı. Böylece ormanın karmakarışık sürüngen bitkileri arasında dengelenen pembe kayalar,&#160;gökyüzüne doğru yükseliyordu. Bu dik kayalardan çoğunun dibinde, yukarıya doğru dolanan&#160;daracık bir yol vardı. Çocuklar, yüzlerini kayalara çevirip, bitkilerin içine bata çıka yan yan&#160;ilerleyebiliyorlardı bu yolda.</p>
<p>“Bu yol nasıl olmuş?”</p>
<p>Jack durdu, terli yüzünü sildi. Ralph yanında, soluk soluğaydı.</p>
<p>“İnsanlar mı açtı bu yolu?”</p>
<p>Jack, hayır dercesine başını salladı:</p>
<p>“Hayvanlar.”</p>
<p>Ralph, gözlerini kıstı, ağaçların altındaki karanlığa baktı. Küçücük titreşimler içindeydi orman.</p>
<p>“Haydi, gelin.”</p>
<p>Girintili çıkıntılı kayalar arasında dik yokuşu tırmanmak değil, bir sonraki yolu bulmak için bitkilerin içine dalmak zorunluluğuydu asıl güç olan. Sürüngen bitkilerin kökleriyle sapları&#160;birbirine öyle bir karışmıştı ki, çocukların bükülebilen esnek iğneler gibi, onların arasından&#160;sıyrılmaları gerekiyordu. Çocuklara yol gösteren tek şey, kahverengi toprakla tepelerindeki&#160;yapraklar arasından zaman zaman sızan ışıktı. Bir de yolun yukarı doğru yükselmesine dikkat&#160;ediyorlardı. Sürüngen bitkilerin urganlarıyla kaplı deliklerden hangisi biraz daha yüksekse, ona</p>
<p>basıyorlardı hep.</p>
<p>Nasıl yaptılarsa yaptılar, yukarıya doğru ilerleyebildiler.</p>
<p>Birbirine giren bitkiler arasında takılıp kaldıkları bir anda, belki geçirdikleri en güç anda, Ralph ışıldayan gözlerle dönüp baktı iki arkadaşına.”</p>
<p>“Yaşasın!”</p>
<p>“Müthiş!”</p>
<p>“Şahane!”</p>
<p>Neden keyiflendikleri belli değildi. Üçü de kan ter içinde, pisliğe bulanmış, bitkindi. Ralph’ın her bir yanı fena halde çizilmişti. Sürüngen bitkiler, bacaklarının üst kısımları kadar kalındı.&#160;Aralarından geçebilmek için daracık tüneller bulmaları gerekiyordu. Ralph, bir deney yapmak&#160;için bağırdı. Boğuk yankıları dinlediler.</p>
<p>“Gerçekten kâşiflik yapıyoruz” dedi Jack. “Bizden önce kimsecikler buraya ayak basmadı bana kalırsa.”</p>
<p>“Bir harita çizmeliyiz” dedi Ralph. “Ne çare ki, kâğıdımız yok.”</p>
<p>Simon, “Ağaç kabuklarına çizeriz” dedi. “Sonra da üstüne kara bir şeyler süreriz, çizgiler belirsin diye.”</p>
<p>Ormanın kasvetli karanlığında, sessiz ve ağırbaşlı bir anlaşma içinde, ışıl ışıl gözlerle gene baktılar birbirlerine.</p>
<p>“Yaşasın!”</p>
<p>“Müthiş!”</p>
<p>Amuda kalkacak yer yoktu burada. Ralph, heyecanının yoğunluğunu, Simon’u yumruklayıp yere yıkıyor gibi yaparak açığa vurdu. Üç çocuk, üst üste yığılıp alacakaranlıkta sevinçle itişip&#160;kakıştılar.</p>
<p>Birbirlerinden ayrılınca ilk konuşan Ralph oldu:</p>
<p>“Haydi, düşün yola.”</p>
<p>Bundan sonra vardıkları dik kayanın pembe graniti, sürüngen bitkilerden ve ağaçlardan biraz uzak kaldığı için yukarı doğru koşabildiler küçük adımlarla. Burada, orman ağaçları öyle&#160;seyrekleşti ki, uzaklara yayılan denizi gördüler bir ara. Ağaçların gölgesinden çıkınca, güneş,&#160;ormanın karanlık rutubetli sıcağında tere batan giysilerini kuruttu. Artık karanlıklara dalmaktan&#160;kurtulmuşlardı. Dağın tepesine varmak için, pembe kayalara tırmanmaları gerekiyordu sadece.&#160;Çocuklar, daracık geçitlerde, sivri kayaların dibindeki küçük taşların üstünde ilerleyip yollarına&#160;devam ettiler.</p>
<p>“Bakın! Bakın!”</p>
<p>Adanın bu ucunda, paramparça kayaların üst üste yığılan bacaları gökyüzüne doğru yükseliyordu. Jack’ın yaslandığı kayayı ittikleri zaman, gıcırdayarak kımıldadı kaya.</p>
<p>“Haydi, gelin...”</p>
<p>Ne var ki, “Haydi, tepeye gelin” demek istemiyordu. Üç çocuk, ancak bu kayayla başa çıktıktan sonra tepeye karşı saldırıya geçeceklerdi. Küçük bir otomobil boyundaydı kaya.</p>
<p>“İtin!”</p>
<p>İleri geri sallanın, gereken uyumu bulun...</p>
<p>“İtin!”</p>
<p>Daha hızlı sallansın sarkaç, daha hızlı, daha hızlı... Kayanın dengede durduğu noktaya yüklenin... Daha çok dayanın, daha çok...</p>
<p>“İtin!”</p>
<p>Kocaman kaya, tembel tembel sallandı, ayak parmağının ucunda bir saniye durdu, eski yerine dönmemeye karar verdi, düştü, bir yere çarptı, tersyüz oldu, kalın bir vızıltıyı andıran bir sesle&#160;aşağı atladı ve ormanın tavanında derin bir çukur kazdı. Yankılar ve kuşlar uçuştu, ak ve pembe&#160;bir toz yükseldi. Uzaklarda orman, ağaçların arasından kudurmuş bir canavar geçmişçesine&#160;titredi. Sonra, gene sessizlik sardı adayı.</p>
<p>“Yaşasın!”</p>
<p>“Tıpkı bir bomba!”</p>
<p>“Hurrraaa!”</p>
<p>Beş dakika boyunca, bu görkemli başarıyı elde ettikleri yerden ayrılamadılar. Ama sonunda yürümeye başladılar gene.</p>
<p>Dağın tepesine tırmanmak kolaylaşmıştı artık. Oraya varacakları sırada, Ralph durdu:</p>
<p>“Vay canına!”</p>
<p>Dağın yamacında oyulmuş, çember ya da yarım çember biçiminde bir yere gelmişlerdi. Bir çeşit kaya bitkileriyle, mavi çiçeklerle dolup taşıyordu burası. Mavi çiçekler, kayalardan&#160;sarkıyor, aşağıda ormanın üstüne dökülüyordu bereketle. Yükselen, uçuşan, konan kelebeklerle&#160;doluydu hava.</p>
<p>Dağın dört köşe doruğu, bu çemberin ötesindeydi. Çok geçmeden vardılar oraya.</p>
<p>Buranın bir ada olduğunu önceden sezmişlerdi. Sağlarında sollarında deniz, tepelerinde billur gibi yükselen gökyüzü, pembe kayalara tırmanırken, suların her bir yanlarını sardığını&#160;içgüdüleriyle sezmişlerdi. Ne var ki, ancak doruğa çıktıktan sonra, suların ufku çepeçevre&#160;sardığını ancak kendi gözleriyle gördükten sonra son sözü söylemek, her nedense daha uygun&#160;görünmüştü onlara.</p>
<p>Ralph döndü, öteki iki çocuğa baktı:</p>
<p>“Burası bizim.”</p>
<p>Ada, az çok bir tekne biçimindeydi. Bu ucunda bir tümsek yükseliyordu. Çocukların arkasında, darmadağınık kayalar deniz kıyısına iniyordu. Her bir yanda taşlar, yarlar, ağaç&#160;tepeleri ve dik bir yamaç vardı. Önlerinde, yani teknenin ortasını oluşturan bölümde, yokuş pek&#160;dik değildi; şuraya buraya ağaçlar ve granitin pembeliği serpilmişti. Sonra, çengelin kapladığı,&#160;koyu yeşil, yassı kısmı geliyordu adanın. Bunun ucunda pembe bir kuyruk vardı. Kıyının ufalıp&#160;sularda eridiği yerde, bir ada daha görülüyordu. Çocukların bulunduğu adadan neredeyse&#160;kopmuş bir kaya parçasıydı bu. Pembe ve belalı bir tek tabyası olan bir kale gibi, yeşil ormanın&#160;ötesinde karşılarına dikiliyordu bu kaya.</p>
<p>Çocuklar, tüm bunlara, sonra denize baktılar. Öğleüstü bitmek üzereydi. Işığın yarattığı hayaller yok olmuştu; her şey olduğu gibi görünüyordu.</p>
<p>“Denizin yüzeyine yükselen sığ bir kayalıktır bu. Bir mercan kayalığı. Buna benzer resimler görmüştüm.”</p>
<p>Denizdeki mercan kayalıklar, adanın yalnız bir tek yanını kapatmıyordu; aşağı yukarı bir mil uzaklara yayılıyor, artık kendi kumsalları saydıkları kıyıya koşut olarak uzanıp gidiyordu.&#160;Sanki bir dev, eğilip sularda adanın resmini kabataslak çizmek istemiş de, işini bitiremeden&#160;bezmiş gibi, mercan kayalar denize çiziştirilmişti. Kayaların çevrelediği su, bir tavuskuşunun&#160;tüyleri kadar alacalıydı; bu suyun içindeki taşlarla yosunlar, sanki bir akvaryumdaymış gibi&#160;açık seçik görülüyordu. Kayaların dışındaki deniz koyu maviydi. Sular yükseldiği, kayalardan&#160;uzun uzun köpük şeritleri aktığı için, adanın bir gemi gibi yol aldığını sandılar bir an.</p>
<p>Jack, aşağıları gösterdi:</p>
<p>“İşte oraya indik.”</p>
<p>Dik yamaçlarla yarların ötesinde, ormanın parçalandığı bir yer vardı. Ağaç gövdelerini devirdikten sonra sürüklenen uçak, bu yara iziyle deniz kıyısı arasında, bir sıra hindistancevizi&#160;ağacından başka bir şey bırakmamıştı. Lagüne uzanan büyük bir iskeleye benzeyen kayalık da&#160;görülüyordu oralarda. Çevresinde böcek gibi küçücük, kımıldayan biçimler vardı.</p>
<p>Ralph, durdukları ağaçsız yerden başlayıp, aşağı doğru dolanan; bir derin hendeği, bir çiçek yığınını ve yarın başladığı kayayı izleyen bir çizgi çizdi parmağıyla:</p>
<p>“En çabuk bu yoldan geri dönebiliriz.”</p>
<p>Gözleri ışıl ışıl, ağızları açık, bir zafer kazanmanın, egemen olmanın mutluluğunu tattılar. Coşmuşlardı; dosttular.</p>
<p>Ralph, akıllı uslu konuştu:</p>
<p>“Tüten bir baca olmadığına göre, köy yok; bir sandal da yok. Sonradan iyice araştırırız bunu. Ama ıssız bir adadayız bana kalırsa.”</p>
<p>“Yiyecek buluruz” dedi Jack, “Ava çıkarız, bir şeyler yakalarız... Sonra onlar gelir, bizi kurtarırlar.”</p>
<p>Simon ikisine de baktı. Bir şey söylemedi ama başını öyle bir salladı ki, kara saçları bir öne döküldü, bir arkaya. Yüzü ışık saçıyordu.</p>
<p>Ralph, denizde kayalıkların bulunmadığı yana baktı.</p>
<p>“Orası daha dik” dedi Jack.</p>
<p>Ralph, iki avucunu birleştirip, bir çanağı tutar gibi yaptı:</p>
<p>“Aşağıdaki şu orman parçası... Dağ onu tutup kaldırıyor sanki.”</p>
<p>Dağın her bir yanına ağaçlar takılıp kalmıştı: Çiçekler ve ağaçlar. Derken orman kımıldadı, gürledi, savruldu. Onlara yakın olan kaya çiçekleri uçuştular. Ve yarım dakika serin bir yel esti&#160;yüzlerine.</p>
<p>Ralph, kollarını açtı.</p>
<p>“Hepsi bizim.”</p>
<p>Güldüler, takla attılar, bağırıp çağırdılar dağın doruğunda.</p>
<p>“Karnım acıktı.”</p>
<p>Simon açlığından söz edince, öteki ikisi de farkına vardılar aç olduklarının.</p>
<p>“Haydi gidelim” dedi Ralph. “Öğrendik öğrenmek istediğimizi.”</p>
<p>Kayalık bir yamaçtan aşağı kayıp geçtiler, çiçeklerin arasına düştüler, ağaçların altında yürüdüler. Durup merakla incelediler çevrelerindeki bitkileri.</p>
<p>İlk konuşan Simon oldu:</p>
<p>“Mumlar gibi. Mum çalıları. Mum tomurcukları.”</p>
<p>Koyu yeşil ve güzel kokuluydu hiç solmayan bu bitkiler. Işığa kapanmış, yeşil balmumu renginde bir yığın tomurcuk vardı üstlerinde. Jack, tomurcuklardan birini bıçağıyla kesince,&#160;güzel kokular sardı dört bir yanlarını.</p>
<p>“Mum tomurcukları.”</p>
<p>Ralph, “Bunları tutuşturamazsınız” dedi. “Ama tıpkı muma benziyorlar.”</p>
<p>Jack, “Yeşil mumlar” dedi hor görürcesine. “Bunları yiyemeyiz. Haydi, yürüyün.”</p>
<p>Ağaçların çok sık olduğu bir yere varıp, yorgun argın yürürken, gürültüleri duydular: Ciyak ciyak bağıran hayvan sesleri ve toynakların yere sert sert vuruşu. Çocuklar ilerledikçe, sesler&#160;yükseldi, bir çılgınlığa dönüştü. Sürüngen bitkilerin örtüsüne takılıp kalan, akıllara sığmaz bir&#160;korkunun kudurganlığı içinde, lastiği andıran bitkilere saldıran bir domuz yavrusu gördüler.&#160;Boyuna bağıran hayvanın çıkardığı ses ipinceydi, bir iğne kadar sivriydi. Üç çocuk atıldılar.&#160;Jack, gösterişli bir davranışla bıçağını çekti; kolunu havaya kaldırdı. Bir duraklama, bir anlık&#160;bir duraksama oldu. Domuz yavrusu hâlâ bağırıyor, sürüngen bitkileri hâlâ çekiştiriyor, kemikli&#160;bir kolun ucundaki bıçak hâlâ parlıyordu. O bıçağın domuz yavrusunun üstüne inmesinin, ne&#160;denli akıl almaz, ne denli korkunç bir şey olacağını anlamalarına yetti bu duraklama anı.&#160;Derken hayvan, bitkileri parçalayıp kurtuldu, çalıların arasına kaçtı. Üç çocuk birbirlerine ve bu&#160;korkunç şeyin olduğu yere bakakaldılar. Jack’ın yüzü bembeyazdı çillerinin altında. Bıçağı&#160;hâlâ kaldırdığının farkına vardı, kolunu indirdi, bıçağı kınına soktu. Sonra üçü de utana utana&#160;güldüler, gene yürümeye başladılar.</p>
<p>Jack, “Bir yer arıyordum” dedi. “Bir an bekliyordum bıçağı neresine saplayacağımı kestirmek için.”</p>
<p>Ralph, yabancı bir hırsla konuştu:</p>
<p>“Domuzun belirli bir yerini delmek gerek” dedi. “Domuzu delmekten söz ederler hep.”</p>
<p>Jack, “Domuzun gırtlağı kesilir, kanı aksın diye” dedi, “yoksa etini yiyemezsin.”</p>
<p>“Neden onu...”</p>
<p>Nedenini çok iyi biliyorlardı. Bıçağın canlı bir gövdeye inmesi, yaşayan gövdeyi parçalaması korkunçtu da, ondan; kanın akmasına dayanılamazdı da, ondan.</p>
<p>“Onu öldürecektim,” dedi Jack. Önden yürüdüğü için yüzünü göremiyorlardı. “Bıçağı saplayacak bir yer arıyordum. Bir dahaki sefere...”</p>
<p>Jack, kınından çekip çıkardığı bıçağını bir ağacın gövdesine mıhladı. Bir dahaki sefere acıma nedir bilmeyecekti. Yabansı gözlerle çevresine bakındı. Sanki ona karşı çıkan varmış gibi,&#160;meydan okudu</p>
<p>arkadaşlarına. Sonra, ormandan çıkıp, gün ışığına vardılar. Uçağın bıraktığı ize, iskele biçimindeki büyük kayalığa ve toplantı yerine doğru giderken, yiyecek bir şeyler arayıp tıka&#160;basa yediler bir süre.</p><div><h2><a href="http://ebabilkutuphanesi.blogspot.com.tr/">e-Babil Kütüphanesi</a></h2>
<p><a href="http://ebabilkutuphanesi.blogspot.com.tr/">ePub ebook PDF ekitap indir</a></p></div><div>
<p>2</p></div>
<p>Dağdaki Ateş</p>
<p>Ralph, artık denizkabuğunu öttürmüyordu ve büyük kayanın üstü çocuklarla dolmuştu. Sabahki toplantıdan farklıydı bu toplantı. Öğle sonrası güneş gökyüzünde alçalmış, kayanın&#160;öteki yanından parlıyordu şimdi. Güneşte yanmanın acısını çeken çoğu çocuklar, iş işten&#160;geçtikten sonra, giysilerini sırtlarına geçirmişlerdi. Eskisi gibi ayrı bir grup olmaktan az çok&#160;kurtulan koro üyeleri, pelerinlerini bir kenara atmışlardı.</p>
<p>Ralph, devrilen ağaç gövdelerinden birine oturdu. Güneş sol yanından geliyordu. Koro üyelerinin çoğu sağ yanındaydı. Solunda, yaşadıkları ülkeyi savaştan ötürü terk ettikleri sırada&#160;birbirlerini tanımayan daha büyükçe çocuklar vardı. Küçükler, Ralph’ın karşısında otların&#160;üstüne çömelmişlerdi.</p>
<p>Bir sessizlik oldu. Ralph, yer yer pembe benekli, fildişi renkli büyük şeytanminaresini kucağına aldı ve ansızın esen bir rüzgâr, ışık serpti kayanın üstüne. Ralph, ayağa kalkması mı,&#160;yoksa oturması mı gerektiğini bilemiyordu. Yan yan soluna, yüzme havuzuna doğru baktı.&#160;Domuzcuk oralarda, yakındaydı ama yardım etmiyordu Ralph’a.</p>
<p>Ralph boğazını temizledi:</p>
<p>“İşte.”</p>
<p>Rahat rahat konuşabileceğini, söylemek istediklerini söyleyebileceğini anladı birdenbire. Elini sarı saçlarının arasından geçirdi, konuşmaya başladı:</p>
<p>“Biz, bir adadayız. Dağın tepesine çıktık, her bir yanda su gördük. Ev görmedik, baca dumanı görmedik, ayak izi görmedik, tekne görmedik, insan görmedik. Issız bir adadayız; bizden başka&#160;kimsecikler yok burada.”</p>
<p>Jack, Ralph’ın sözünü kesti:</p>
<p>“Ama gene de bir ordu gerek. Avlanmak için bir ordu. Domuzları avlamak için.”</p>
<p>“Evet, domuzlar var bu adada.”</p>
<p>Çocukların üçü de, sürüngen bitkiler arasında çırpınan o pembe canlı yaratığın varlığını anlatmak istediler.</p>
<p>“Gördük...”</p>
<p>“Ciyak ciyak bağırıyordu...”</p>
<p>“Kurtulup kaçtı...”</p>
<p>“Ben onu öldüremeden... Ama bir dahaki sefere...”</p>
<p>Jack, bıçağını bir ağaç gövdesine sapladı, meydan okurcasına baktı çevresine.</p>
<p>Toplantı gene düzene kavuştu.</p>
<p>Ralph, “Görüyorsunuz ki, bize et bulacak avcılar gerek” dedi. “Bir şey daha var.”</p>
<p>Denizkabuğunu kucağından aldı, güneşin yaraladığı yüzlere baktı.</p>
<p>“Burada büyükler yok. Kendi kendimize bakmak zorundayız.”</p>
<p>Toplantıdakilerden bir uğultu yükseldi, sonra herkes gene sustu.</p>
<p>“Bir şey daha var. Herkes bir ağızdan konuşmamalı. Okulda olduğu gibi el kaldırmalıyız.” Denizkabuğunu yüzünün hizasına kaldırdı; kıvrımlı kısmın üstünden baktı:</p>
<p>“Konuşmak isteyene vereceğim bu büyük şeytanminaresini.”</p>
<p>“Şeytanminaresi derler bu tür denizkabuğuna. Benden sonra konuşmak isteyene vereceğim bunu. Konuşurken elinde tutabilir.”</p>
<p>“Ama...”</p>
<p>“Bak dinle...”</p>
<p>“Ve hiç kimse konuşanın sözünü kesemeyecek benden başka.”</p>
<p>Jack ayağa fırladı:</p>
<p>“Kurallarımız olacak” diye bağırdı heyecanla. “Bir yığın kural! Eğer kurallara boş veren çıkarsa...” “Yaşaaa!”</p>
<p>“Hurraaa! ”</p>
<p>“Hey be!”</p>
<p>“I - huuu!”</p>
<p>Ralph, denizkabuğunun kucağından alındığının farkına vardı. Domuzcuk, fildişimsi kocaman şeytanminaresini bağrına basarak ayağa kalkmıştı. Bağırıp çağırmalar kesildi. Ayakta kalan&#160;Jack, kararsız, Ralph’a baktı. Ralph gülümsedi; eliyle ağaç kütüğünü göstererek, Jack’ı yanına&#160;çağırdı. Jack oturdu. Domuzcuk gözlüğünü çıkardı; camları gömleğiyle silerken, gözlerini&#160;kırpıştıra kırpıştıra baktı toplantıdakilere:</p>
<p>“Ralph’ın konuşmasını engelliyorsunuz. Bırakmıyorsunuz söylesin en önemli şeyi.”</p>
<p>Herkesi etkilercesine durakladı.</p>
<p>“Kim biliyor burada olduğumuzu, ha?”</p>
<p>“Havaalanında biliyorlardı.”</p>
<p>“O boru gibi şeyle seslenen adam...”</p>
<p>“Benim babam...”</p>
<p>Domuzcuk gözlüğünü taktı.</p>
<p>“Hiç kimsecikler bilmiyor burada olduğumuzu” dedi. Domuzcuk’un yüzü daha da solgundu şimdi; soluk soluğaydı. “Nereye gideceğimizi belki biliyorlar, belki de bilmiyorlardı. Ama&#160;nerede olduğumuzu bilmiyorlar; çünkü biz gideceğimiz yere varamadık.”</p>
<p>Domuzcuk, ağzı açık, bir an bakakaldı toplantıdakilere. Sonra sendeledi, yere çöktü. Ralph, denizkabuğunu Domuzcuk’un elinden aldı.</p>
<p>“Ben de bunu söyleyecektim” dedi. “Ama hepiniz...” Çocukların yoğun bir dikkatle gerilen yüzlerine baktı: “Uçak, alev alev yanarak düşürüldü. Hiç kimse bilmiyor nerede olduğumuzu.&#160;Uzun süre kalabiliriz burada.”</p>
<p>Öyle bir sessizlik oldu ki, Domuzcuk’un tıkana tıkana nefes aldığını duyabildiler. Alçalan güneş, altın gibi yayıldı büyük kayanın yarısına. Durgun suların üstünde, kendi kuyruklarını&#160;kovalayan kedi yavruları gibi fır fır dönen esintiler, artık kayaya ve ormana doğru esmeye&#160;başlamıştı. Ralph, alnına düşen karmakarışık sarı saçlarını eliyle itti:</p>
<p>“Yani uzun süre burada kalabiliriz.”</p>
<p>Hiç kimse bir şey demedi. Ralph güldü ansızın:</p>
<p>“Ama burası güzel bir ada. Biz, Jack, Simon ve ben dağa tırmandık. Yaman bir yer. Yiyecek var, içecek var...”</p>
<p>“Ve kayalar var...”</p>
<p>“Mavi çiçekler var...”</p>
<p>Biraz toparlanan Domuzcuk, Ralph’ın elindeki denizkabuğunu gösterdi. Jack ile Simon sustular. Ralph, konuşmasını sürdürdü:</p>
<p>“Beklerken, hoş vakit geçirebiliriz bu adada.”</p>
<p>Ralph, her bir yanı gösterircesine kollarını açtı:</p>
<p>“Kitaplarda anlatılanlar gibi tıpkı.”</p>
<p>Çocuklar, hep bir ağızdan bağırdılar:</p>
<p>“Hazine Adası gibi...”</p>
<p>“Kırlangıçlar ve Amazonlar gibi...”</p>
<p>“Mercan Adası gibi...”</p>
<p>Ralph, elindeki denizkabuğunu havada salladı:</p>
<p>“Bu, bizim adamız. Güzel bir ada. Çok eğleneceğiz, büyükler gelip bizi alıncaya kadar.” Jack, elini uzatıp denizkabuğunu aldı:</p>
<p>“Domuzlar var” dedi; “yiyecek var. Yıkanacak su var şuradaki küçük kaynakta... Her bir şey var. Başka şeyler de bulanlar yok mu aranızda?”</p>
<p>Jack, denizkabuğunu Ralph’a geri verdi; yerine oturdu. Başka şeyler bulan yoktu anlaşılan.</p>
<p>Küçük bir oğlan, büyükçe çocukların dikkatini çekti o sırada. Öteki küçüklerden birkaçı, onu ileri doğru itiyor, oğlan karşı koyuyor, ortaya çıkmak istemiyordu. Altı yaşlarında, ufacık&#160;tefecik bir şeydi. Yüzünün bir yanını olduğu gibi kaplayan, karadut renginde bir lekeyle&#160;doğmuştu. Tüm gözler ona çevrildiği için dik duramıyor; bir ayağının başparmağıyla yerdeki&#160;yaban otlarını karıştırıyor; ağlamaya hazır, bir şeyler mırıldanıyordu.</p>
<p>Öteki küçük oğlanlar, ağırbaşlı hallerle, fısıldaşa fısıldaşa Ralph’a doğru ittiler onu.</p>
<p>“Peki” dedi Ralph. “Gel bakalım.”</p>
<p>Küçük oğlan müthiş bir korkuya kapılıp çevresine bakındı.</p>
<p>“Konuş.”</p>
<p>Karadut lekeli olan, denizkabuğunu almak için uzanınca, toplantıdakiler kahkahayı bastılar. Çocuk, hemen geri çekti ellerini, ağlamaya başladı.</p>
<p>“Bırakın alsın denizkabuğunu!” diye bağırdı Domuzcuk. “Bırakın alsın!”</p>
<p>Ralph, çocuğu sonunda kandırdı, denizkabuğunu eline tutuşturdu ama kahkahalar, küçük olanın üstüne bir yumruk gibi inmiş, sesini soluğunu kesmişti. Domuzcuk, onun yanında diz&#160;çöktü, bir elini büyük şeytanminaresinin üstüne koydu; çocuğu dinleyip, söylediklerini</p>
<p>toplantıdakilere aktardı:</p>
<p>“Yılan-gibi-şey konusunda ne yapacağınızı bilmek istiyor.”</p>
<p>Ralph güldü. Ötekiler de güldüler Ralph ile beraber. Küçük oğlan büsbütün kendi içine kapandı.</p>
<p>“Anlat bize yılan-gibi-şeyi.”</p>
<p>“Bir canavar diyor şimdi de.”</p>
<p>“Canavar mı?”</p>
<p>“Yılan-gibi-şeymiş. Koskocamanmış. Onu görmüş.</p>
<p>“Nerede?”</p>
<p>“Ormanda.”</p>
<p>Ya şurada burada esen meltemler, ya da güneşin ufukta alçalması yüzünden, biraz serinlemişti ağaçların altı. Bunu hisseden çocuklar, kıpırdadılar tedirginlik içinde.</p>
<p>Ralph, sevecenlikle açıkladı:</p>
<p>“Bu kadar küçük bir adada canavar da olmaz, yılan-gibi-şey de olmaz. Öyle şeyler, ancak büyük ülkelerde olur, Afrika ya da Hindistan gibi yerlerde.”</p>
<p>Çocuklar mırıldandılar; ağırbaşlı hallerle başlarını salladılar.</p>
<p>“Canavarın karanlıkta geldiğini söylüyor.”</p>
<p>“Karanlıktaysa, göremez ki!”</p>
<p>Hepsi gülüştü, alkışladı.</p>
<p>“Duydunuz mu bunu? Karanlıkta görmüş o şeyi...”</p>
<p>“Ama gördüm diye direniyor. Canavar gelmiş, gitmiş; sonra gene gelmiş, onu yemek istemiş...” “Düşünde görmüştür bunları.”</p>
<p>Herkes gene gülüştü. Ralph, sözlerinin onaylanmasını istercesine çevresindekilere baktı. Büyükçe çocuklar, Ralph gibi düşünüyorlardı. Ama mantıksal güvencelerle yetinemeyen bir&#160;kuşku vardı kimi&#160;küçüklerin arasında.</p>
<p>“Bir karabasan görmüştür. Sürüngen bitkilerin arasında düşüp kalkarken.”</p>
<p>Baş sallayanlar daha da ciddileştiler: Karabasan denilen şeyin ne olduğunu biliyorlardı. “Canavarı, yılan-gibi-şeyi gördüğünü söylüyor. Bu gece gene gelecek mi diye soruyor?”&#160;“Ama yok ki öyle bir canavar!”</p>
<p>“Yılan-gibi-şey, ağaçlara ip gibi sarılan şeylere dönüşmüş sabahleyin. Dallarda asılı kalmış. Bu gece gene gelecek mi diye soruyor.”</p>
<p>“Ama yok ki öyle bir canavar!”</p>
<p>Hiç kimse gülmüyordu artık. Çocuklar, ağırbaşlı hallerle gözetliyorlardı birbirlerini. Ralph, iki elini birden saçlarının arasından geçirdi. Yarı gülerek yarı öfkelenerek, küçük oğlana baktı.</p>
<p>Jack, denizkabuğunu yakaladı:</p>
<p>“Ralph’ın hakkı var elbette. Yılan-gibi-şey yok. Ama bir yılan varsa, biz onu avlarız, öldürürüz. Domuzları avlayacağız, herkes et yiyebilsin diye. Yılanı da ararız...”</p>
<p>“Ama yılan yok ki!”</p>
<p>“Ava çıkınca, bundan emin oluruz.”</p>
<p>Ralph, hem içerlemiş hem de yenilmişti o anda. Elle tutulamayacak bir şeye göğüs germek zorunda kaldığını sezdi. Şakalaşmanın ne olduğunu bilmiyordu ona yoğun bir dikkatle dikilen&#160;gözler.</p>
<p>“Ama canavar yok ki!”</p>
<p>Varlığından hiç haberi olmadığı bir şey, içinde kabarıyor, yüksek sesle bunu gene söylemeye zorluyordu onu:</p>
<p>“Ama söylüyorum size, öyle bir canavar yok ki!”</p>
<p>Toplantıdakiler susuyorlardı.</p>
<p>Ralph, denizkabuğunu havaya kaldırdı; bundan sonra ne söyleyeceği aklına gelince, keyfi de yerine geldi:</p>
<p>“Şimdi en önemli konuya geldik. Uzun uzun düşündüm. Dağa çıkarken de düşünüyordum.”</p>
<p>Jack ile Simon’a “anlarsınız ya” dercesine gülümsedi:</p>
<p>“Demin kumsalda da düşündüm. Düşündüğüm de şu: Biz hoş vakit geçirmek istiyoruz. Bir de bizi kurtarmalarını istiyoruz.”</p>
<p>Toplantıdakilerin, gürültülü bir heyecanla bu sözü onaylamaları, bir dalga gibi çarptı Ralph’a. Ne söyleyeceğini unuttu. Bir süre gene düşündü:</p>
<p>“Bizi kurtarmalarını istiyoruz ve kurtarılacağız elbette.”</p>
<p>Toplantıya katılanların hepsi, sevinç içinde konuşmaya başladılar. Hiçbir kanıtı olmayan, ancak Ralph’ın yepyeni yetkileriyle desteklenen bu basit söz, herkesin içini aydınlatmış,&#160;herkesi mutlu kılmıştı. Ralph, dinlemeleri için denizkabuğunu havada sallamak zorunda kaldı:</p>
<p>“Benim babam deniz kuvvetlerindedir. Artık bilinmeyen ada kalmadı dedi bana. Kraliçenin büyük bir odası varmış, haritalarla dolu. Dünyanın tüm adaları çiziliymiş orada. Demek ki, bu&#160;adanın da bir resmi var Kraliçede.”</p>
<p>Çocukların sevindiğini, yüreklendiğini gösteren sesler yükseldi.</p>
<p>“Er geç bir gemi gelecek buraya. Hatta belki de benim babamın gemisi gelir. Demek ki, er geç kurtaracaklar bizi.”</p>
<p>Asıl söylemek istediği buydu. Bunu söyledikten sonra, bir an durdu. Bu söz sayesinde toplantıdakiler güven içindeydiler şimdi. Onu seviyorlar, ona saygı duyuyorlardı. İçten gelerek&#160;el çırpmaya başladılar. İskele biçimindeki büyük kaya çınlıyordu alkış sesiyle. Ralph’ın yüzü&#160;kızardı. Onu gizlemediği bir hayranlıkla dinleyen Domuzcuk’a baktı yan yan. Sonra başını&#160;çevirip Jack’a baktı. Jack, kendini beğenmişçesine gülümsüyor, “Alkışlamayı ben de bilirim”&#160;dercesine el çırpıyordu.</p>
<p>Ralph, denizkabuğunu havada salladı:</p>
<p>“Susun! Bekleyin! Dinleyin!”</p>
<p>Herkes sustuktan sonra, zaferinin kanatlarıyla yücelerek konuşmasını sürdürdü:</p>
<p>“Bir şey daha var. Onların bizi bulmalarına yardımcı olabiliriz. Bir gemi adanın yanından geçerken farkına varmaz bizim burada olduğumuzun. Onun için duman çıkmalı dağın&#160;tepesinden. Bir ateş yakmalıyız.”</p>
<p>“Bir ateş! Bir ateş yakmalıyız.”</p>
<p>Çocukların yarısı ayağa fırlamıştı hemen. Denizkabuğu unutulmuştu. Jack avaz avaz bağırıyordu:</p>
<p>“Hadi, peşimden gelin!”</p>
<p>Hurma ağaçlarının altı gürültü ve hareketle doldu. Ralph, susmaları için bağırıyor, ama kimse duymuyordu ne dediğini. Çocuk kalabalığı, bir dakikada adanın iç kısmına doğru yöneldi;&#160;ortadan yok oldu. Jack’ın peşinden gitmişlerdi hepsi. Küçücük oğlanlar bile, yapraklar ve kırık&#160;dallarla başa çıkmak için ellerinden geleni yaparak, Jack’ın peşinden gittiler. Ralph, elinde&#160;denizkabuğu, baş başa kaldı Domuzcuk ile.</p>
<p>Domuzcuk’un nefes alıp verişi düzenliydi artık. Hor görürcesine konuştu:</p>
<p>“Bebekler gibi!” dedi. “Bir sürü bebek gibi davranıyorlar!”</p>
<p>Ralph kararsız, Domuzcuk’a baktı; denizkabuğunu bir ağaç kütüğünün üstüne koydu.</p>
<p>Domuzcuk, “Evde herhalde çay vaktidir şimdi” dedi. “Acaba ne halt etmeyi tasarlıyorlar dağın tepesinde?”</p>
<p>Domuzcuk, denizkabuğunu saygıyla okşadı. Sonra durdu, başını kaldırdı:</p>
<p>“Ralph! Hey! Nereye gidiyorsun?”</p>
<p>Ralph, uçağın ormanda açtığı yaranın ilk izlerine varmıştı bile. Çatırdayan dalları, kahkahaları duyuyordu çok önlerinde.</p>
<p>Domuzcuk, tiksinircesine seyretti Ralph’ın gidişini.</p>
<p>“Tıpkı bir sürü bebek gibi...”</p>
<p>İçini çekti, eğildi, ayakkabılarının bağlarını bağladı. Yollara düşen toplantının gürültüsü uzaklaştı dağda. Domuzcuk, çocukların saçma sapan taşkınlıklarına ayak uydurmak zorunda&#160;kalıp, kurban durumuna düşen bir babanın acılı yüzüyle denizkabuğunu aldı, ormana doğru&#160;yöneldi. Uçağın ormanda açtığı yaranın kargaşası içinde kendine yol aradı.</p>
<p>Dağın doruğunun öte yanında, aşağılarda, ağaçlı bir düzlük vardı. Ralph, iki avucunu birleştirerek, bir çanak tutuyormuş gibi yaptı gene:</p>
<p>“İstediğimiz kadar odun bulabiliriz aşağıda.”</p>
<p>Jack, evet dercesine başını salladı; alt dudağını parmaklarıyla tutup çekiştirdi. Aşağı yukarı yüz ayak kadar altlarında, dağın en dik yamaçlarından birindeki orman, yakıt olarak özellikle&#160;hazırlanmıştı sanki. Rutubetli sıcağın yıprattığı ağaçlar, gereğince toprak bulamadıkları için&#160;tam büyüyememişler, vaktinden önce devrilip çürümüşlerdi. Sürüngen bitkiler onların beşiği&#160;olmuş; yeni fidanlar, doğrulup büyüyebilmek için bir yol aramışlardı kendilerine.</p>
<p>Jack, üniformalarının kara şapkaları bere gibi yana kaymış, hazır durumda bekleyen koro çocuklarına döndü:</p>
<p>“Bir odun yığını yapacağız. Haydi, gelin.”</p>
<p>Aşağı inmeye en uygun olan patikayı buldular. Kütükleri çekmeye koyuldular. Doruğa varan küçük oğlanlar da, bayır aşağı kayıp geldiler. Domuzcuk’tan başka herkes uğraşıp duruyordu.&#160;Odunların çoğu öylesine çürümüştü ki, çekince böcekli, küçük parçalara ufalanıyor,&#160;darmadağın oluyordu. Ama kimi kütükler tek parça halinde kalmıştı. İşe yarayacak ilk kütüğü,&#160;Sam ile Eric adlı ikizler buldu. Ne var ki Ralph, Jack, Simon, Roger ve Maurice gelip kütüğü&#160;kaldırıncaya kadar bir şey yapmadılar. Çocuklar, bu çirkin, gülünç, ölü şeyi, ağır ağır kayanın&#160;üstüne çekip tepeye devirdiler. Her çocuk grubu, az çok bir katkıda bulundu ve odun yığını&#160;yükselmeye başladı. Bir ara Ralph ile Jack, baş başa uğraştılar bir odun parçasıyla ve&#160;birbirlerine güldüler bu yükü paylaşırken. Esen meltemlerin, bağırıp çağırmaların, yüksek dağa&#160;yandan vuran güneş ışınlarının arasında dostluğun, birlikte bir serüveni yaşamanın, hoşnut&#160;olmanın, o gözle görülmeyen garip aydınlığı, o büyüleyici havası, bir kez daha sardı iki çocuğu&#160;da.</p>
<p>“Öyle ağır ki, kaldıramayacağız neredeyse.”</p>
<p>Jack güldü Ralph’a:</p>
<p>“İkimiz birleşince, ağır olmaz.”</p>
<p>Aynı yükü taşımanın çabasında birleşerek, dağın son dik yamacına birlikte tırmandılar sendeleye sendeleye. Birlikte “Bir! İki! Üç!” diye bağırarak, kütüğü paldır küldür odun yığınına&#160;devirdiler. Sonra, bir adım geri çekilip, zaferin sevinciyle güldüler. Ralph, gene amuda&#160;kalkmak zorunluluğunu duydu. Aşağıda çocuklar hâlâ didinip duruyorlardı. Ancak, odun&#160;toplama işine ilgisini kaybeden bazı küçükler, bu yeni ormanda meyve aramaya başlamışlardı.&#160;O sırada ikizler, onlardan beklenilmeyen akıllı bir davranışla, dağın doruğuna kucak dolusu&#160;kuru yaprak getirip, odun yığınının üstüne boşalttılar. Yığının tamamlandığını birer birer&#160;kavrayan çocuklar, gidip aşağıdan odun getirmekten vazgeçtiler, dağın paramparça pembe&#160;doruğunda kaldılar. Soluk soluğa değildiler artık; terleri kurumuştu.</p>
<p>Çocuk topluluğu çevrelerinde beklerken, Ralph ile Jack birbirlerine bakakaldılar. Cahilliklerini</p>
<p>bilmenin utancı içindeydiler ve bilgisizliklerini nasıl açıklayacaklarını da bilemiyorlardı.</p>
<p>İlk konuşan Ralph oldu; yüzü kıpkırmızıydı:</p>
<p>“Lütfen sen...”</p>
<p>Boğazını temizledi:</p>
<p>“Sen yakabilir misin ateşi?”</p>
<p>Durumun saçmalığı uluorta belirince, Jack’ın da yüzü kızardı. Belli belirsiz bir şeyler homurdanmaya başladı:</p>
<p>“İki değneği birbirine sürtersin. İki değneği...”</p>
<p>Jack, Ralph’a baktı. Ralph ise, beceriksizliğin en son kertesine varmışçasına konuştu: “Aranızda kibriti olan var mı?”</p>
<p>Roger, “Bir yay yaparsın, okun ucunu da yere dayayıp fırıl fırıl çevirirsin” dedi. Pantomim yaparcasına ellerini birbirine sürttü: “Pısss! Pısss!”</p>
<p>Dağın üstünden hafif bir meltem esti. Bu esintiyle birlikte, sırtında kısa pantolonu ve gömleği, Domuzcuk göründü. Zahmetle, dikkatli dikkatli yürüyerek, ormandan çıktı. Akşam&#160;güneşi, gözlüğünün camlarında ışıldıyordu. Denizkabuğu koltuğunun altındaydı.</p>
<p>Ralph, ona seslendi:</p>
<p>“Domuzcuk! Kibritin var mı?”</p>
<p>Dağ yankılarla çınlayıncaya dek, öteki çocuklar da aynı soruyu yinelediler bağıra çağıra. Domuzcuk, hayır dercesine başını sallayıp, odun yığınına yaklaştı:</p>
<p>“Vay! Amma da çok odun yığmışsınız!”</p>
<p>Jack, ansızın bir şey gösterdi parmağıyla:</p>
<p>“Gözlüğü... Ateşi yakmak için mercek olarak kullanın gözlüğünü!”</p>
<p>Domuzcuk kaçamadan, çevresi sarıldı.</p>
<p>“Bırakın beni!”</p>
<p>Jack, gözlüğünü yüzünden kapınca, Domuzcuk’un sesi yükseldi, müthiş bir korku çığlığına dönüştü: “Dikkat edin! Verin bana gözlüğümü! Kör gibiyim neredeyse! Denizkabuğunu&#160;kıracaksınız!”</p>
<p>Ralph, Domuzcuk’u dirseğiyle itti; odun yığınının yanıbaşında diz çöktü:</p>
<p>“Geri çekil ki, görebileyim.”</p>
<p>Bir itişip kakışma, gereksiz bağrışmalar oldu. Ralph, batmak üzere olan güneşin beyaz ve parlak bir görüntüsü, çürük bir odun parçasına yansıyıncaya kadar, gözlüğün camlarını bir ileri&#160;bir geri, şuraya buraya tuttu. Hemen yükselen ince bir duman, Ralph’ı öksürttü. Jack da çömelip&#160;hafif hafif üfledi. Duman yayıldı, arttı ve küçücük bir alev belirdi. Pırıl pırıl güneş ışığında ilkin&#160;neredeyse görülmeyen bu alev, küçük bir dalı sardı, büyüdü, renk renk oldu, irice bir dala erişti.&#160;Dal, keskin bir çatırdamayla tutuşuverdi. Alev, uçuşa uçuşa yükseldi, çocuklar “Yaşaaa!” diye&#160;bağrıştılar.</p>
<p>Domuzcuk, “Gözlüğüm!” diye uluyordu. “Gözlüğümü verin bana!”</p>
<p>Ralph, odun yığınından uzaklaştı. Domuzcuk’un uzanıp arayan eline verdi gözlüğü. Domuzcuk’un sesi alçaldı, bir homurdanmaya döndü:</p>
<p>“Ancak bulanık lekeler, işte o kadar. Kendi elimi bile zor görüyorum...”</p>
<p>Çocuklar dans ediyorlardı. Odun yığını, öylesine çürük, şu sırada öylesine kupkuruydu ki, koskocaman dallar yukarıya doğru yirmi ayak yüksekliğe salkım saçak fışkıran alevlere&#160;tutkuyla teslim oluyordu. Ateşin çevresindeki sıcaklık, çocukların üstüne bir yumruk gibi&#160;iniyordu. Havadaki esinti, bir kıvılcım nehri olmuştu. Kütükler ufalanıyor, beyaz bir toza&#160;dönüşüveriyordu.</p>
<p>Ralph bağırdı:</p>
<p>“Daha çok odun! Daha çok odun getirin hepiniz!”</p>
<p>Çocukların yaşamı, ateşle yapılan bir yarış halini aldı. Üst yamaçtaki ormana dağıldılar hepsi. Dağın tepesindeki tertemiz bir alev bayrağının dalgalanması biricik amaçlarıydı; bundan başka&#160;bir düşündükleri yoktu şimdilik. En küçük oğlanlar bile, meyvelerin çekiciliğine kapılmadıkları&#160;sıralarda, ufak odun parçaları getiriyorlar, ateşe atıyorlardı. Esintiler biraz daha hızlandı, hafif&#160;bir rüzgâr çıktı. O zaman ateşin rüzgâr altı yanıyla rüzgârlı yanı, kesinlikle ayrıldı birbirinden.&#160;Rüzgârlı yanda hava serindi; ama rüzgâr altı yanda, ateş yabansı bir kol gibi uzanıyor,&#160;çocukların saçlarının uçlarını kavuruveriyordu dakikasında. Terli yüzlerinde akşam rüzgârını&#160;hissedenler, bu serinliğin keyfini sürmek için bir an duraklıyorlar, bitik olduklarının farkına&#160;varıyorlardı o zaman. Ve paramparça kayalıkların arasındaki gölgeli yerlere atıyorlardı&#160;kendilerini. Salkım saçak alev hızla küçüldü; sonra odun yığını, kül gibi hafif bir ses çıkararak&#160;çöktü. Kıvılcımlar kocaman bir ağaç gibi yükseldi, yan yattı, rüzgâra kapılıp dağıldı. Köpekler&#160;gibi yerde soluk soluğaydı çocuklar.</p>
<p>Ralph, başını kollarının üstünden kaldırdı:</p>
<p>“İşe yaramadı bu.”</p>
<p>Roger, becerikli haller takınarak sıcak tozlara tükürdü:</p>
<p>“Ne demek istiyorsun yani?”</p>
<p>“Hiç duman yoktu. Ancak alev vardı.”</p>
<p>Domuzcuk, iki kaya arasında bir köşeye yerleşmiş, kucağında denizkabuğu, oturuyordu.</p>
<p>“İşe yarayacak bir ateş yakamadık” dedi. “Böyle bir ateşin sönmesini engelleyemeyiz, ne kadar uğraşırsak uğraşalım.”</p>
<p>Jack, Domuzcuk’u küçümsercesine konuştu:</p>
<p>“Sanki sen çok uğraştın da! Oturup durdun sadece.”</p>
<p>Simon, kolunu yüzüne sürüp yanağına kara bir leke yayarak, “Gözlüğünü kullandık” dedi. “O da böyle yardım etti bize.”</p>
<p>Haklı bir öfkeye kapılan Domuzcuk, “Denizkabuğu bende” dedi. “Bırakın da ben konuşayım.”</p>
<p>Jack, “Denizkabuğu dağın tepesinde geçerli değil” dedi. “Onun için kapat çeneni.” “Denizkabuğu benim elimde.”</p>
<p>Maurice, “Ateşe yeşil dallar atmalı,” dedi. “Duman yapmanın en iyi yolu budur.” “Denizkabuğu bende...”</p>
<p>Jack, hışımla döndü:</p>
<p>“Sen çeneni kapatacak mısın!”</p>
<p>Domuzcuk sindi. Ralph, denizkabuğunu Domuzcuk’un elinden aldı; etrafında halkalanan çocuklara baktı:</p>
<p>“Ateşle uğraşacak belirli kişiler olmalı. Oralara bir gemi gelebilir herhangi bir gün.” Elini kaldırıp, gergin bir tel gibi çevrelerini saran ufku gösterdi. “Eğer hep işaret verebilirsek, o&#160;zaman gelirler, bizi alıp götürürler. Bir şey daha var: Daha çok kurallarımız olmalı.&#160;Denizkabuğu neredeyse, orada toplantı var demektir. İster aşağıda olsun, ister burada.”</p>
<p>Çocuklar bunu doğru buldular. Konuşmak için ağzını açan Domuzcuk, Jack’ın ona baktığını görünce, gene ağzını kapadı. Jack, denizkabuğunu almak için elini uzattı. Ayağa kalktı; bu&#160;güzel ve çabucak kırılabilecek şeyi, isten kararmış ellerinde dikkatle tuttu:</p>
<p>“Ben de Ralph’tan yanayım. Kurallarımız olmalı ve bu kurallara uymalıyız. Ne de olsa, vahşiler değiliz biz. Biz İngiliziz ve İngilizler her şeyi en iyi biçimde yaparlar. Demek ki, doğru&#160;olanı yapmalıyız bizler de.”</p>
<p>Ralph’a doğru yürüdü:</p>
<p>“Ralph... Koromu... yani avcılarımı gruplara böleceğim. Ateşin hep yanmasından biz sorumlu olacağız.”</p>
<p>Çocuklar, yer yer alkışladılar bu ulu gönüllü davranışı. Jack, onlara gülümsedi; sonra, sessizce dinlesinler diye, denizkabuğunu havada salladı:</p>
<p>“Şimdi ateşi bırakacağız, sönsün. Zaten geceleyin kim görecek dumanı? Canımız isteyince, gene yakarız. Alto sesliler, bu hafta sizler bakacaksınız ateşe; gelecek hafta da soprano&#160;sesliler...”</p>
<p>Toplantıdakiler, ağırbaşlı hallerle onayladılar bu sözleri.</p>
<p>“Denizi gözetlemek işinden de biz sorumlu olacağız. Oralarda bir gemi görürsek...”</p>
<p>Herkesin gözü, Jack’ın kemikli kolunun işaret ettiği yöne çevrildi.</p>
<p>“Yeşil dallar atacağız ateşe. O zaman daha çok duman çıkar.”</p>
<p>Çocuklar, bir geminin küçücük biçimi sanki her an beliriverecekmiş gibi, ufkun koyu maviliklerine baktılar yoğun bir dikkatle.</p>
<p>Batıda güneş, tutuşmuş bir altın damlasıydı; gittikçe dünyanın kenarına kayıyordu. Akşamın bitmesiyle birlikte, aydınlıktan yoksun kalacaklarını, ısınamayacaklarını anlayıverdiler ansızın.</p>
<p>Roger, denizkabuğunu aldı; kasvetli gözlerle baktı çocuklara:</p>
<p>“Ben denizi gözetledim hep. Gemi filan yok. Belki hiçbir zaman kurtaramayacaklar bizi.”</p>
<p>Hafif bir mırıltı yükseldi; sonra dağılıp yok oldu. Ralph, denizkabuğunu gene aldı:</p>
<p>“Daha önce de söyledim bunu; günün birinde kurtarılacağız. Ancak, beklememiz gerek; işte bu kadar.”</p>
<p>Domuzcuk öfke içinde, meydan okurcasına kaptı denizkabuğunu:</p>
<p>“Bunu söyleyen bendim. Toplantılar yapalım diyen de bendim; başka şeyler söyleyen de. Ama sonra sizler, bana kapat çeneni dediniz.”</p>
<p>Domuzcuk’un sesi yükseldi, kendini erdemli bilip başkalarından yakınanların sızlanmasına</p>
<p>döndü. Çocuklar kıpırdandılar, Domuzcuk’u susturmak için bağırıp çağırmaya başladılar.</p>
<p>“Küçük bir ateş istediğinizi söylediniz, sonra gittiniz bir ot yığını gibi koskocaman bir odun yığını yaptınız. Ben bir şey söylersem...”</p>
<p>Domuzcuk, acı gerçekleri dile getiriyordu şimdi:</p>
<p>“Kes sesini diyorsunuz. Ama Jack, Maurice ya da Simon bir şey söyleyince...”</p>
<p>Domuzcuk, kıyametleri koparan çocukların arasında sözünü kesti. Ayakta, daha ötelere, dağın düşman yamacına, odun topladıkları yerin bulunduğu kocaman lekeye gözlerini dikti.&#160;Sonra öyle garip garip güldü ki, herkes sustu; Domuzcuk’un gözlüğünün ışıldayan camlarına&#160;hayretler içinde bakakaldı. Çocuklar, bu tatsız şakanın ne olduğunu anlamak için,&#160;Domuzcuk’un baktığı yere çevirdiler gözlerini.</p>
<p>“Pek güzel yanıyor sizin o küçük ateşiniz.”</p>
<p>Kurumuş ya da kurumak üzere olan ağaçları saran sürüngen bitkilerin arasından, oradan buradan duman yükseliyordu. Çocuklar bakarken, incecik bir fidanın kökünde ateş parladı.&#160;Sonra duman çoğaldı. Küçük alevler bir ağacın kütüğünü sardı, yapraklarla ince dalların arasına&#160;sızdı, bölündü, büyüdü. Alev, başka bir ağacın gövdesine yanaştı, ışık saçan bir sincap gibi&#160;tepesine tırmandı. Duman arttı, dağıldı, yuvarlana yuvarlana yayıldı. Ateşten sincap, rüzgârın&#160;kanatlarıyla yukarıya doğru sıçradı; bir ağaca yapıştı, aşağıya doğru inerek ağacı yuttu. Yangın,&#160;yaprakların ve dumanın kara örtüsü altında, ormana el koydu, onu kemirmeye başladı. Kara ve&#160;sarı kocaman duman bulutları, sürekli olarak denize doğru yuvarlanıyordu. Alevleri ve&#160;yangının karşı koyulmaz gücünü gören çocuklar, heyecanlı tiz seslerle sevinç çığlıkları attılar.&#160;Sanki yabancı bir canlılığı vardı alevlerin. Bir jaguar, karnının üstünde sürüne sürüne usulcacık&#160;nasıl ilerlerse, alevler de tıpkı aynı biçimde, pembe kayanın kenarında yükselen ve huş ağacını&#160;andıran bir sıra fidana doğru ilerlediler. Kanatlarıyla çarptılar ilk ağaca. Dallarda, kısa ömürlü&#160;ateşten topaklar belirdi. Alevin özü, ağaçlar arasındaki boşluktan çevik bir hareketle sıçradı,&#160;parlaya parlaya bir fidandan ötekine atladı, bütün sırayı sardı. Zıp zıp sıçrayan oğlanların&#160;altında, bir çeyrek millik orman, duman ve alev saçarak kudurdu. Yangının çeşitli gürültüleri&#160;birleşti, tüm dağı sanki temelinden sarsan bir davul sesine döndü.</p>
<p>“Pek güzel yanıyor sizin o küçük ateşiniz.”</p>
<p>Ralph irkildi; aşağıda özgür bırakılan gücün karşısında dehşete düşmeye başlayan çocukların, artık kımıldamadıklarını, sustuklarını gördü. Bunu sezen, aynı dehşeti duyan Ralph, öfkeye&#160;kapıldı.</p>
<p>“Of! Kapat çeneni!”</p>
<p>Domuzcuk, gücenmiş bir sesle, “Denizkabuğu bende” dedi. “Konuşmaya hakkım var.”</p>
<p>Çocuklar, boş gözlerle Domuzcuk’a baktılar; davul seslerine kulak kabarttılar. Domuzcuk sinirli sinirli, aşağıdaki cehenneme bir göz attı; denizkabuğunu bağrına bastı:</p>
<p>“Şimdi kendi kendine sönmesini beklemek zorundayız. Oysa bizim yakıtımızdı orası.”</p>
<p>Domuzcuk diliyle dudaklarını ıslattı:</p>
<p>“Yapabileceğimiz hiçbir şey yok. Daha dikkatli olmalıyız. Ben korkuyorum...”</p>
<p>Jack, gözlerini yangından ayırdı zorla:</p>
<p>“Sen hep korkarsın. Yuh sana şişko!”</p>
<p>Domuzcuk, “Denizkabuğu bende,” dedi donuk bir sesle.</p>
<p>Dönüp Ralph’a baktı:</p>
<p>“Denizkabuğu bende değil mi, Ralph?”</p>
<p>Ralph kendini zorladı; bu görkemli, bu korkunç görüntüden gözlerini ayırdı:</p>
<p>“Ne oluyor?”</p>
<p>“Denizkabuğu. Benim konuşmaya hakkım var.”</p>
<p>İkizler, aynı anda fıkır fıkır güldüler.</p>
<p>“Duman istiyorduk...”</p>
<p>“Buna bak...”</p>
<p>Adanın millerce açıklarına uzanan bir tabut örtüsüydü duman. Domuzcuk’dan başka, çocukların hepsi gülüşmeye başladılar. Çığlık çığlığa kahkahalar atıyorlardı çok geçmeden.</p>
<p>Domuzcuk, fena halde kızdı:</p>
<p>“Denizkabuğu bende! Beni dinleyin! Aşağıda, kumsalda barınaklar yapmamız gerekirdi ilk iş olarak. Geceleyin oraları oldukça soğuk. Ama Ralph ateş lafını eder etmez, bu dağa koştunuz&#160;bağıra çağıra. Tıpkı bir sürü bebek gibi!”</p>
<p>Çocuklar, bu söylevi dinlemeye başlamışlardı artık.</p>
<p>“İlk yapılması gereken şeyleri hemen yapmazsanız, gerektiği gibi davranmazsanız, gelip sizi kurtaracaklarını ummaya ne hakkınız var.”</p>
<p>Domuzcuk gözlüğünü çıkardı, denizkabuğunu bırakacak gibi oldu. Ama büyükçe oğlanların çoğu denizkabuğunu kapmak için hemen davranınca, onu kolunun altına sıkıştırdı, çömelip bir&#160;kayaya yaslandı:</p>
<p>“Buraya varınca da, keyfiniz için hiç işe yaramayan bir ateş yaktınız. Adayı olduğu gibi tutuşturdunuz. Adanın her bir yanı yanarsa, halimiz pek hoş olmaz mı? Pişmiş meyve yeriz o&#160;zaman; bir de domuz rostosu! Hiç de gülünecek şeyler değil söylediklerim! Ralph şefimizdir&#160;dediniz, ama Ralph’ın düşünmesine vakit bırakmıyorsunuz. O bir şey söyler söylemez, fırlayıp&#160;koşuyorsunuz dakikasında, tıpkı, tıpkı...”</p>
<p>Domuzcuk, soluk almak için durdu. Yangın, yabansı bir hayvan gibi homurdandı çocuklara.</p>
<p>“İş bu kadarla da bitmiyor. O küçükler. O küçücük oğlanlar. Onlara hiç aldıran var mı? Kim biliyor onların kaç tane olduğunu?”</p>
<p>Ralph, ansızın bir adım attı ileri:</p>
<p>“Ben sana söylemiştim. Adlarını al, bir liste yap, demiştim.”</p>
<p>Domuzcuk, haklı bir öfkeyle bağırdı:</p>
<p>“Nasıl alabilirdim ki! Tek başıma nasıl alabilirdim? O küçükler, iki dakika bekliyorlardı. Sonra denize düşüyorlardı; ormana gidiyorlardı, dört bir yana dağılıyorlardı. Hangisinin</p>
<p>hangisi olduğunu ben nereden bileceğim?”</p>
<p>Ralph, solgunlaşan dudaklarını diliyle ıslattı:</p>
<p>“Demek bilmiyorsun kaç kişi olmamız gerektiğini?”</p>
<p>“Nereden bileceğim, o küçükler böcekler gibi şuraya buraya koşuşurken? Sonra siz üçünüz geri dönüp de ateş lafı eder etmez, hepsi kaçtı; bir fırsat geçmedi elime...”</p>
<p>Ralph, denizkabuğunu kaptığı gibi, “Yeter!” dedi sert bir sesle. “Fırsat geçmediyse geçmedi!”</p>
<p>“Üstelik de buraya gelip gözlüğümü aşırıyorsunuz...”</p>
<p>Jack, öfkeyle baktı Domuzcuk’a:</p>
<p>“Kes sesini sen!”</p>
<p>“O küçükler, aşağılarda, yangının olduğu yerde dolaşıp duruyorlardı. Hâlâ orada olmadıklarını nereden biliyorsun?”</p>
<p>Domuzcuk ayağa kalktı, dumanlarla alevleri gösterdi parmağıyla. Oğlanlar bir şeyler mırıldanıp, sustular. Garip bir şey oluyordu Domuzcuk’a. Nefes alamıyordu.</p>
<p>“O küçük” dedi tıkanarak, “yüzünde leke olan küçük. Onu göremiyorum. O nerede şimdi?” Bir ölüm sessizliği çöktü çocukların üstüne.</p>
<p>“Yılanlardan söz eden küçük. Aşağıdaydı...”</p>
<p>Yangında bir ağaç bomba gibi patladı: Upuzun sürüngen bitkiler havaya fırladılar bir an için; can çekiştiler, sonra düştüler gene. Bunu gören küçük oğlanlar bağrıştılar:</p>
<p>“Yılanlar! Yılanlar! Yılanlara bakın!”</p>
<p>Hiç kimse farkına varmadan güneş batıda iyice alçalmış, denizin birkaç parmak üstünde kalmıştı. Alttan gelen kızıl bir ışık, çocukların yüzüne vuruyordu. Domuzcuk, bir kayanın&#160;üstüne yığıldı; iki eliyle sıkı sıkı sarıldı kayaya:</p>
<p>“Yüzünde bir leke olan... o küçücük... nerede... nerede şimdi. Onu göremiyorum diyorum size.” Çocuklar, korkuyla birbirlerine baktılar. İnanmak istemiyorlardı.</p>
<p>“O nerede şimdi?..”</p>
<p>Ralph utanmış gibi mırıldandı:</p>
<p>“Belki geri dönmüştür oraya, şeye...”</p>
<p>Aşağılarda, dağın çocuklara düşman olan yamacında, yangının davulları gümleyip duruyordu.</p><div><h2><a href="http://ebabilkutuphanesi.blogspot.com.tr/">e-Babil Kütüphanesi</a></h2>
<p><a href="http://ebabilkutuphanesi.blogspot.com.tr/">ePub ebook PDF ekitap indir</a></p></div>
</body>
</html>