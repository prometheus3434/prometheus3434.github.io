<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body><h3>Bir Ölüme Bakış</h3>
<p>Adanın üstünde bulutlar birikmekteydi. Gün boyunca dağdan sürekli yükselen sıcak bir hava akımı, ta yukarılara, on bin ayak yüksekliğe fırladı. Dönen buhar yığınları, havadaki elektriğin&#160;üstüne yığıldı, gökyüzünü patlayacak hale getirdi. Akşamın erken saatlerinde güneş batmış,&#160;gözleri kamaştıran madensi bir ışıltı, berrak gün ışığının yerini almıştı. Denizden esen rüzgâr&#160;bile sıcaktı; serinlik getirmiyordu. Suların, ağaçların, kayaların pembe yüzeylerinin renkleri&#160;silindi; gökyüzünü, beyaz ve kahverengi bulutlar kasvetle kapladı. Tanrılarına üşüşüp, onun&#160;başını kapkara yapan; dökülen domuz bağırsaklarını, ışıl ışıl parlayan bir kömür yığınına&#160;döndüren sineklerden başka, her şey canlılığını yitirmişti. Simon’un burnunda bir damar&#160;çatlayıp kan fışkırınca bile, sinekler ona ilişmediler; dişi domuzun lezzetini daha tatlı buldular.</p>
<p>Burnu kanayan Simon’un baygınlığı, yorgun bir uykuya döndü. Gökyüzünde toplar atılırken, akşamın geç saatlerine dek, sürüngen bitkilerden örülmüş hasırın içinde yatıp kaldı. Sonunda&#160;uyandı; yanağının karanlık toprağa değdiğini belli belirsiz gördü. Yanağı toprakta, donuk&#160;donuk önüne bakarak gene kıpırdamadan yattı. Sonra döndü, ayaklarını gövdesine doğru çekti,&#160;tutunup ayağa kalkabilmek için sürüngen bitkileri yakaladı. Bitkiler sarsılınca, sinekler, sanki&#160;bir şey patlamış gibi, uğursuz bir gürültüyle bağırsakların üstünden kalktılar; sonra yeniden&#160;yapıştılar bağırsaklara. Simon ayağa kalktı. Yeryüzünden olmayan bir ışık vardı her bir yanda.&#160;Sineklerin Tanrısı, kapkara bir top gibi takılıp kalmıştı değneğe.</p>
<p>Simon, yüksek sesle konuştu açıklığa:</p>
<p>“Bundan başka yapacak ne var ki?”</p>
<p>Hiçbir şey karşılık vermedi. Simon, açıklık yere sırtını çevirdi; ormanın alacakaranlığına girinceye dek, sürüngen bitkiler arasında emekleye emekleye ilerledi. Ormanın ağaçları&#160;arasında bezgin adımlarla yürüdü. Yüzü ifadeden yoksundu; ağzının ve çenesinin etrafında kan&#160;pıhtılaşmıştı. Sürüngen bitkilerin iplerini kaldırıp, toprağın durumuna göre kendine yön&#160;seçerken, için için bazı şeyler söylüyordu ara sıra.</p>
<p>Çok geçmeden, ağaçları saran sürüngen bitkiler azaldı. Ağaçların arasına, yer yer incimsi bir ışık süzüldü gökyüzünden. Şimdi bulunduğu yer, adanın belkemiği gibiydi; dağın altında,&#160;ormanın sıkı bir cengel olmaktan çıktığı, biraz yüksekçe bir yerdi. Burada, üstünde çalılar ve&#160;büyük ağaçlar dağılmış, geniş alanlar vardı. Ormandan çıkınca, toprağın yükselişi, Simon’u&#160;yukarıya doğru götürdü. Simon, yorgunluktan ara sıra sendelediği halde hiç durmadan yolunu&#160;sürdürdü. Gözlerinde her zaman parlayan ışık sönmüştü; yaşlı bir adam gibi, bezgin ve&#160;kararlılıkla yürüyordu.</p>
<p>Ansızın esen bir rüzgârla sendeledi. Açıklık bir yerde, bir kayanın üstünde, madensi bir gökyüzü altında buldu kendini. Bacaklarında güç kalmadığının farkına vardı; dili de hep&#160;acıyordu. Rüzgâr dağın doruğuna ulaşınca, bir şeyler olduğunu gördü: Kahverengi bulutlara&#160;karşı, mavi bir bez uçuşmaktaydı. Esen rüzgârın gücü şimdi artmıştı; ormandaki ağaçların&#160;tepesine öyle bir çarpıyordu ki, ağaçlar eğiliyor, kükrüyordu. Simon, dorukta tümseğimsi bir&#160;şeyin, ansızın oturup aşağılara, ona doğru baktığını gördü. Yüzünü gizleyip güçlükle ilerledi.</p>
<p>Sinekler, paraşütçüyü de bulmuşlardı. Canlıymış gibi bir hareket yapınca, bir saniye ürküyorlar, ölünün başının çevresinde kara bir buluta dönüyorlardı. Sonra, paraşütün mavi bezi&#160;çökünce, ölünün iri yarı bedeni, sanki içini çekerek ona doğru eğiliyor ve sinekler yeniden&#160;üstüne üşüşüyordu.</p>
<p>Simon, dizlerinin kayaya çarptığını hissetti. Sürüne sürüne ilerledi ve çok geçmeden ne olduğunu anladı. Bu ölünün gülünç bir biçimde canlıları taklit etmesinin nedeni, birbirine&#160;karışmış iplerdi. Simon, beyaz burun kemiklerini, dişleri, çürüyüşün renklerini inceledi. Katı&#160;lastiklerle bezlerin, çürüyüp dağılması gereken bu zavallı bedeni, acımasız bir biçimde nasıl bir&#160;arada tuttuğunu gördü. Sonra, rüzgar yeniden esti; ölü doğruldu, eğildi, pis pis soludu Simon’a&#160;doğru. Ellerini yere dayayan Simon, midesi boşalıncaya kadar kustu. Sonra, paraşütün iplerini&#160;kayaların arasından çekip çıkardı; böylece rüzgârın ölüyü rezil etmesini önledi.</p>
<p>Bütün bunlar olup bittikten sonra, sırtını çevirip kumsala baktı. İskele biçimindeki büyük kayanın yanındaki ateş sönmüş gibiydi; sönmemişse bile, hiç duman çıkarmıyordu. Kumsalın&#160;daha uzak bir yerinde, küçük ırmağın ötesinde, büyük düz bir kayanın yakınlarında, ince bir&#160;duman gökyüzüne doğru yükseliyordu. Sinekleri unutan Simon, iki elini gözlerine siper edip&#160;dumana dikkatle baktı. Bu kadar uzaktan bile, çocukların çoğunun, belki de hepsinin orada&#160;olduğu görülüyordu. Demek ki kamp yerini değiştirmişler, canavardan uzaklaşmışlardı. Simon&#160;bunu düşünürken, leş gibi koka koka yanı başında oturan bu zavallı kırık şeye baktı. Canavar&#160;zararsızdı, iğrençti ve bu haber tez elden ötekilere iletilmeliydi. Gövdesini güç bela taşıyabilen&#160;bacaklarla dağdan indi. Ne denli çaba gösterirse göstersin, gene de hep sendeliyordu.</p>
<p>“Suya girmek” dedi Ralph; “yapılacak başka şey yok.”</p>
<p>Gözlüğünün tek camıyla Domuzcuk, yaklaşan bulutları inceledi:</p>
<p>“Gene yağacak.”</p>
<p>Ralph yüzme havuzuna daldı. Küçük çocuklardan ikisi, bedenlerindeki kandan daha sıcak olan bu suyla avunmaya çalışarak, havuzun kenarında oynuyorlardı. Domuzcuk, gözlüğünü&#160;çıkardı; çekingen ve edepli bir halle suya girdi; sonra gene gözlüğünü taktı. Ralph suyun&#160;yüzüne çıktı; ağzına aldığı suyu Domuzcuk’a püskürttü:</p>
<p>“Gözlüğüme dikkat et” dedi Domuzcuk. “Cam ıslanırsa, sudan çıkıp onu silmem gerekecek.”</p>
<p>Ralph gene su püskürttü, cama isabet ettiremedi; Domuzcuk’a güldü. Her zaman olduğu gibi, Domuzcuk’un acılı bir sessizlik içinde boynunu büküp oradan gideceğini sandı. Oysa&#160;Domuzcuk, ellerini suya çarptı.</p>
<p>“Yapma!” diye bağırdı. “Duydun mu!”</p>
<p>Öfkeyle sular savurdu Ralph’ın yüzüne.</p>
<p>Ralph, “Peki, peki” dedi. “Sinirlenme öyle.”</p>
<p>Domuzcuk, ellerini suya çarpmaktan vazgeçti.</p>
<p>“Başımda bir ağrı var” dedi. “Havanın biraz daha serin olmasını isterdim.”</p>
<p>“Ben de yağmur yağmasını isterdim.”</p>
<p>“Evlerimize gitmemizi isterdim.</p>
<p>Domuzcuk, havuzun kenarındaki meyilli kumların üstüne uzandı. Tombul göbeğinin üstündeki sular kurudu. Ralph, gökyüzüne karşı su püskürttü. Bulutların arasında kımıldayan&#160;ışıklı bir leke, güneşin seyrini gösteriyordu. Ralph suda diz çöküp, çevresine bakındı:</p>
<p>“Herkes nerede?”</p>
<p>Domuzcuk doğrulup oturdu:</p>
<p>“Barınaklarda yatıyorlardır belki.”</p>
<p>“Eric’le Sam nerede?”</p>
<p>“Ve Bill?”</p>
<p>Domuzcuk parmağıyla büyük kayanın ötesini gösterdi.</p>
<p>“İşte oraya gittiler. Jack’ın şölenine.”</p>
<p>Ralph tedirgindi:</p>
<p>“Gitsinler” dedi. “Umurumda değil.”</p>
<p>“Sırf biraz et uğruna...”</p>
<p>Ralph, akıllıca konuştu:</p>
<p>“Avcılık uğruna da” dedi; “bir kabileymiş gibi davranmak uğruna da, yüzlerine savaş boyası sürmek uğruna da.”</p>
<p>Domuzcuk, suyun altındaki kumu karıştırarak, Ralph’ın yüzüne bakmadan konuştu:</p>
<p>“Biz de gitmeliyiz belki.”</p>
<p>Ralph, hemen Domuzcuk’a baktı. Domuzcuk’un yüzü kızardı:</p>
<p>“Yani kötü bir şeyin olmasını önlemek için demek istiyorum...”</p>
<p>Ralph yeniden su püskürttü.</p>
<p>Ralph ile Domuzcuk, Jack’ın kabilesinin yanına varmadan çok önce, şölenin gürültüsünü duydular. Ormanla deniz kıyısı arasında, hindistancevizi ağaçlarının altında, çimenle örtülü ve&#160;yumuşak topraklı geniş bir şerit vardı. Bu yumuşak topraktan bir adım aşağıya atınca, kum&#160;başlıyordu. Denizin kabaran sularının hiçbir zaman kaplamadığı, üstüne sık sık basılan bu&#160;beyaz ve iyice elenmiş kum, ılık ve kuruydu. Bu kumun altında bir kayalık, lagüne doğru&#160;uzanıyordu. Kayalığın ötesinde gene kısa bir kumsal şeridi vardı, sonra da deniz. Kayanın&#160;üstünde bir ateş yakılmıştı; kızartılan domuz etinin yağları, görülmeyen alevlerin içine&#160;damlıyordu. Domuzcuk, Ralph, Simon ve domuzu pişirmekle uğraşan iki oğlan dışında, adanın&#160;tüm çocukları çimenli yerde toplanmışlardı. Ellerinde et, gülüyorlar, şarkı söylüyorlardı. Kimi&#160;otların üstüne yatmış, kimi çömelmiş, kimi ayakta duruyordu. Yüzlerine bulaşan yağa&#160;bakılacak olursa, yemek faslı neredeyse bitmişti. Birkaç çocuk, ellerindeki hindistancevizi&#160;kabuklarından su içmekteydi. Şölen başlamadan önce, büyük bir ağaç kütüğü çimenin ortasına&#160;getirilmişti. Yüzü boyalı, başı çelenkli Jack, bir put gibi kurulmuştu bu kütüğün üstüne. Yeşil&#160;yapraklara koyulmuş yığın yığın et, meyveler ve su dolu hindistancevizi kabukları vardı yanı</p>
<p>başında.</p>
<p>Domuzcuk ve Ralph, otlu setin kenarına geldiler. Onları gören çocuklar, birer birer sustular. En son susan, Jack’ın yanındaki çocuk oldu. Sonunda o da sustu. Jack, oturduğu yerde döndü,&#160;bir süre onlara baktı. Açık denizdeki kayalıklarda parçalanan dalgaların homurtusu bir yana,&#160;duyulan tek ses ateşin çatırtısıydı. Ralph, başını başka yana çevirdi. Ralph’ın suçlarcasına ona&#160;baktığını sanan Sam, sinirli sinirli gülerek, kemirdiği kemiği bir yana bıraktı. Ralph, kararsız&#160;bir adım attı; parmağıyla bir hindistancevizi ağacını gösterdi; duyulmayan bir şeyler fısıldadı&#160;Domuzcuk’a. Bunun üzerine Ralph ile Domuzcuk da, Sam gibi kıkır kıkır güldüler. Ralph,&#160;ayağını kumdan kaldırarak, acele etmeden, geziniyormuş gibi yürümeye başladı. Domuzcuk&#160;ise, ıslık çalmaya çalıştı.</p>
<p>Tam o sırada ateşin başındaki iki çocuk, domuz etinden kocaman bir parça kopardılar; ellerinde bu et parçasıyla çimene doğru koştular ansızın. İki çocuk Domuzcuk’a çarpınca,&#160;yanan Domuzcuk avaz avaz bağırıp, zıp zıp sıçramaya başladı. Ralph ile öteki çocuklar hemen&#160;birleştiler, kahkahalar atarak rahatladılar. Domuzcuk, bu topluluğun alay konusu olmuştu&#160;yeniden; bu sayede de herkesin keyfi yerine gelmiş, herkes normalleşmişti.</p>
<p>Jack, ayağa kalkıp mızrağını havada salladı:</p>
<p>“Onlara et verin.”</p>
<p>Ellerinde şiş tutan iki çocuk, Ralph’a da, Domuzcuk’a da tadına doyum olmaz birer et parçası verdiler. Ralph ile Domuzcuk, ağızlarının suyu akarak, sunulan eti aldılar. Yaklaşan fırtınanın&#160;gümbürtüsüyle çınlayan, gürleyen madensi bir gökyüzü altında durup yediler.</p>
<p>Jack, mızrağını kaldırıp gene salladı:</p>
<p>“Canı istediği kadar yedi mi herkes?”</p>
<p>Yeşil yapraklardan yapılmış büyük tabaklara yığılı, tahtadan şişlere geçirilmiş cızırdayan et parçaları vardı hâlâ. Midesinin gadrine uğrayan Domuzcuk, kemirdiği kemiği kumsala attı;&#160;eğilip biraz daha et aldı.</p>
<p>Jack, sabırsızlanıp yeniden konuştu:</p>
<p>“Canı istediği kadar yedi mi herkes?”</p>
<p>Mala sahip olmanın gururundan gelen bir uyarma vardı Jack’ın sesinde. Çocuklar iş işten geçmeden önce daha hızla yediler. Yemeği hemen bırakmayacaklarını anlayan Jack, tahtı olan&#160;kütüğün üstünden kalktı; salına salına çimli yerin kenarına gitti. Yüzünü örten boyaların&#160;ardından, Ralph ile Domuzcuk’a baktı. Ralph ile Domuzcuk, kumda biraz uzaklaştılar. Ralph,&#160;bir yandan yerken, bir yandan da ateşe bakıyordu. Bunun nasıl olduğunu anlamadan, donuk&#160;ışığa karşı alevlerin artık görüldüğünü fark etti. Akşam olmuştu. Huzurlu bir güzellikle değil,&#160;şiddet tehditleriyle dolu bir akşam.</p>
<p>Jack konuştu:</p>
<p>“Bana su verin.”</p>
<p>Henry, Jack’a, içi su dolu bir hindistancevizi kabuğu getirdi. Jack, hindistancevizi kabuğunun çentikli kenarlarının üstünden, gözlerini Domuzcuk ile Ralph’a dikerek içti. Sanki iktidar,&#160;bilekleriyle dirsekleri arasındaki kabaran kaslarına yerleşmişti. Sanki otorite, küçük bir&#160;maymun gibi omuzuna tünemiş, kulağının dibinde geveze geveze konuşuyordu.</p>
<p>“Oturun hepiniz.”</p>
<p>Çocuklar, Jack’ın önünde, sıra sıra otlara oturdular. Ama Ralph ile Domuzcuk, biraz aşağıda, yumuşak kumun üstünde ayakta kaldılar. Jack, onları görmemezlikten geldi şimdilik. Boyayla&#160;maskelenen yüzünü oturan çocuklara çevirdi; mızrağını onlara doğru dikti:</p>
<p>“Kim giriyor benim kabileme?”</p>
<p>Ralph, ansızın kımıldadı, tökezledi. Çocuklardan birkaçı dönüp ona baktılar.</p>
<p>“Ben sizlere yiyecek verdim” dedi Jack. “Benim avcılarım sizi canavardan koruyacak. Kim giriyor benim kabileme?”</p>
<p>“Ben şefim” dedi Ralph; çünkü beni sizler seçtiniz. Ateşi söndürmeyecektik. Şimdiyse, yiyecek peşinden koşuyorsunuz...”</p>
<p>“Yiyecek peşinden koşan sensin!” diye bağırdı Jack. “Elindeki şu kemiğe bak!”</p>
<p>Ralph, kıpkırmızı kesildi:</p>
<p>“Sizlerin avcı olduğunuzu söyledim. Bu sizin işiniz.”</p>
<p>Jack, Ralph’ın varlığından hiç haberi yokmuş gibi davrandı gene:</p>
<p>“Kim benim kabileme girip hoş vakit geçirmek istiyor?”</p>
<p>“Ben şefim” dedi Ralph titreyen bir sesle. “Ya ateş ne olacak? Hem büyük şeytanminaresi de bende.”</p>
<p>Jack, kötü kötü alay ederek, “Büyük şeytanminaresi şimdi yanında değil” dedi; “onu yanına almamışsın. Anladın mı akıllı? Üstelik o denizkabuğu geçerli değil adanın bu ucunda...”&#160;Ansızın gök gürledi. Uzaktan gelen boğuk bir gürleme değil, zorlu bir patlamaydı bu.</p>
<p>Ralph, “Denizkabuğu burada da geçerlidir” dedi, “adanın her bir yanında da.”</p>
<p>“Peki, ne yapacaksın öyleyse?”</p>
<p>Ralph, sıra sıra oturan çocuklara dikkatle baktı. Hayır gelmezdi onlardan. Kafası darmadağın, terler dökerek başını yana çevirdi. Domuzcuk fısıldadı:</p>
<p>“Ateş... Kurtulmak.”</p>
<p>“Kim girecek benim kabileme?”</p>
<p>“Ben gireceğim.”</p>
<p>“Ben.”</p>
<p>“Ben gireceğim.”</p>
<p>Ralph soluk soluğaydı:</p>
<p>“Denizkabuğunu öttüreceğim. Bir toplantı yapacağız.”</p>
<p>“Denizkabuğunun sesini duymayız biz.”</p>
<p>Domuzcuk, Ralph’ın bileğine dokundu:</p>
<p>“Gel gidelim. Bir olay çıktı çıkacak. Hem etimizi de yedik.”</p>
<p>Ormanın ötesinde bir ışık yanıp söndü. Gök, patlarcasına öyle bir gürledi ki, küçüklerden biri ağlamaya başladı. Yere çarparken, her biri ayrı ayrı ses çıkaran iri yağmur damlaları, çocukların&#160;üstüne düştü.</p>
<p>“Fırtına olacak” dedi Ralph. “Buraya ilk geldiğimizde nasıl yağmur yağdıysa, gene öyle yağacak.</p>
<p>Akıllı olan kimmiş bakalım? Barınaklarınız nerede? Ne yapacaksınız şimdi?”</p>
<p>Avcılar, tedirginlik içinde gökyüzüne baktılar; yağmur damlalarından sakınmaya çalıştılar. Herkes, bir huzursuzluk dalgasına kapılmışçasına sallandı, gelişigüzel şuraya buraya gitti.&#160;Yanıp sönen ışıklar, gittikçe daha fazla parladı; gök gürültüsüne dayanmanın yolu yoktu&#160;neredeyse. Küçükler çığlıklar atarak koşuşmaya başladılar.</p>
<p>Jack kuma atladı.</p>
<p>“Dansımızı yapalım! Hadi gelin! Dansımızı yapalım!”</p>
<p>Jack, kalın kum tabakasının içinde tökezleye tökezleye koşarak ateşin ötesindeki düz ve açık kayalığa geldi. Şimşeğin parıltıları arasında, hava karanlık ve korkunçtu. Çocuklar bağıra&#160;çağıra Jack’ın peşine takıldılar. Sözde domuz olan Roger, homurdanarak Jack’a saldırdı; Jack,&#160;yana bir adım atıp onu atlattı. Avcılar mızraklarını, aşçılar şişlerini, ötekiler de ateşte yakılacak&#160;olan odun parçalarını ellerine aldılar. Bir halka oldu ve tekdüzen bir şarkı başladı. Roger korkan&#160;domuzu taklit ediyordu. Küçükler, bu halkanın dışında koşuyor, hoplayıp zıplıyorlardı.&#160;Kendilerini gökyüzünün tehdidi altında bulan Domuzcuk ile Ralph, bu çıldırmış ama bir&#160;bakıma güvenilir topluluğa girmeye can attılar. Halka yapan çocukların esmer sırtlarına&#160;dokunabildiklerine seviniyorlardı. Bu sırtlar bir siper gibiydi; halkanın dışındaki korkuyu&#160;engelliyor, bu korkuyla başa çıkabilmelerini sağlıyordu.</p>
<p>“Canavarı gebert! Gırtlağını kes! Kanını dök!”</p>
<p>Çocukların hareketi bir düzene girdi; tekdüzen şarkı, yapay heyecanından arınıp, sağlıklı bir nabız gibi temposunu buldu. Roger artık domuzu oynamayıp avcı olduğu için, halkanın ortası&#160;bomboş kalmıştı. Kimi küçükler, ikinci bir halka yaptılar. Böylece birbirini tamamlayan iki&#160;halka, sanki yinelemekte güven varmış gibi, dönüp durdu. Bir tek varlığın nabzını ve damgasını&#160;taşıyordu ikisi de.</p>
<p>Yarı mavi yarı beyaz bir yara izi, karanlık gökyüzünü parçaladı. Bir saniye sonra da, dev bir kamçının sırtlarına inişi gibi gök gürültüsünü duydular. Can çekişircesine, biraz daha yüksek&#160;söylediler şarkılarını:</p>
<p>“Canavarı gebert! Gırtlağını kes! Kanını dök!”</p>
<p>Duydukları akıl almaz korkudan başka, bir istek doğdu şimdi. Direnen, yoğun, kör bir istekti bu.</p>
<p>“Canavarı gebert! Gırtlağını kes! Kanını dök!”</p>
<p>Gökyüzü, yarı mavi yarı beyaz yarayla yeniden yırtıldı; kükürtlü bir patlama, tepelerine indi. Küçükler çığlıklar attılar; şuraya buraya koşuştular; ormanın kenarından kaçtılar. Küçüklerden&#160;biri, öyle bir korkuya kapılmıştı ki, büyüklerin halkasını yardı:</p>
<p>“O! O!”</p>
<p>Halka, bir at nalı biçimini aldı. Bir şey, emekleye emekleye ormandan çıkıyordu. Karanlıklar içinde, kararsızlıklar içinde yaklaşıyordu. Canavarı görünce yükselen tiz çığlıklar, acıyla&#160;doluydu. Canavar, sendeleye sendeleye, at nalı biçimindeki halkanın içine girdi:</p>
<p>“Canavarı gebert! Gırtlağını kes! Kanını dök!”</p>
<p>Gökyüzü, yarı mavi yarı beyaz yarayla artık sürekli parçalanmaktaydı; gürültü dayanılır gibi değildi. Simon, “tepedeki ölü adam” diye bir şeyler bağırıyordu.</p>
<p>“Canavarı gebert! Gırtlağını kes! Kanını dök! Öldür onu!”</p>
<p>Sopalar hep birden indi; halkaya girenin ağzı çığlıklar atarak çatırdadı. Diz çökmüş canavar halkanın ortasındaydı; kavuşturduğu kollarıyla yüzünü örtüyordu. Bu iğrenç gürültüye karşı,&#160;“tepedeki ölü” diye bir şeyler bağırıyordu. Canavar düşe kalka halkayı yardı, kayanın dik&#160;kenarında aşağıya, suyun kıyısındaki kumların üstüne düştü. Çocuk kalabalığı, peşinden fırladı,&#160;hemen kayadan atladılar, canavarın üstüne saldırdılar; bağırdılar, vurdular, ısırdılar, yırttılar.&#160;Bir şey söylenmedi, bir şey yapılmadı, dişlerle pençeler hep parçaladı sadece.</p>
<p>Sonra bulutlar açıldı: Yağmur bir çağlayan gibi boşaldı. Dağın doruğundan sıçraya sıçraya gelen sular, yapraklarla dalları kopardı ağaçlardan, kumda debelenen çocuk yığını üstüne soğuk&#160;bir sağanak gibi düştü. Yığın dağıldı; çocuklar sendeleyerek uzaklaştılar. Ancak canavar kaldı&#160;orada, denizin bir adım ötesinde. Yağmurda bile görebildiler bunun ne denli küçük bir canavar&#160;olduğunu. Ve bu küçük canavarın kanı, daha şimdiden kumu lekeliyordu.</p>
<p>Derken güçlü bir rüzgâr, yağmuru yana doğru savurdu; ormanın ağaçlarından sular boşaldı. Dağın doruğunda, paraşüt rüzgârla kabardı, kıpırdadı. Ölü kaydı, ayağa kalktı, döndü; uçsuz&#160;bucaksız nemli havada sallana sallana aşağıya doğru indi, beceriksiz ayaklarıyla yüksek&#160;ağaçların tepelerine bastı. Alçalarak, durmadan alçalarak, kumsala doğru indi. Çocuklar,&#160;çığlıklar atıp karanlıklarda koşuştular. Paraşüt ölüyü ta uzaklara götürdü, lagünün üstünden&#160;sürükledi ve sığ kayalıkları aşıp açık denize attı onu.</p>
<p>Gece yarısına doğru yağmur kesildi, bulutlar dağıldı. Yıldızların akıllara sığmaz lambaları, yeniden serpildi gökyüzüne. Sonra rüzgâr da dindi. Adanın kahverengi toprağına yarıklardan&#160;akan, yapraklardan damla damla damlayan suların sesi kaldı ancak. Hava serin, nemli ve&#160;berraktı. Çok geçmeden, suların sesi bile kesildi. Canavar, solgun kumsalda yığılıp kalmıştı ve&#160;kan lekeleri yavaş yavaş yayılıyordu.</p>
<p>Kabaran okyanusun büyük dalgası, iç denizin kıyılarını, çok yavaşça kıpırdayan fosforlu bir çizgiye dönüştürdü. Saydam sular, berrak gökyüzünü, ışıldayan köşeli takımyıldızlarını&#160;yansıttı. Fosforlu çizgi, kum tanelerinin, küçük çakıl taşlarının arasına girdi. Küçücük bir&#160;kabarıkla gerilerek, onların her birini tuttu; sonra, duyulmayan bir şey fısıldayıp onları&#160;benimsedi, gene ilerledi.</p>
<p>İlerleyen berraklık, sığ suların yakın kenarlarında, ay ışığı gövdeli, ateş gözlü garip yaratıklarla doluydu. Şurada burada, daha büyükçe bir çakıl taşı, kendi havasına yapışıyor,&#160;incilerle kaplanıyordu. Kabaran deniz, yağmurun çukur çukur yaptığı kumları örttü; bir gümüş&#160;tabakası sererek, kumsalı dümdüz etti. Şimdi deniz, paramparça ölüden sızan ilk lekelere değdi;&#160;suların içindeki yaratıklar, bu lekenin kenarında biriktiler, kıpırdayan bir ışık meydana&#160;getirdiler. Sonra sular biraz daha yükseldi. Simon’un kalın telli saçları, ışıl ışıl oldu. Yanağı&#160;gümüşe döndü; omzunun kıvrımı, yontulmuş mermere. Suların emrindeki o ateş gözlü,&#160;peşlerinden buharlar sürükleyen acayip yaratıklar, Simon’un başının çevresinde uğraştılar.&#160;Ölen çocuk, kumda birazcık yükseldi; bir hava kabarcığı, Simon’un ağzından su damlarcasına&#160;ıslak bir sesle çıktı. Sonra Simon, tatlı bir devinimle, suda döndü.</p>
<p>Bir yerlerde, dünyanın kararan kıvrımının ötesinde, güneşle ay, dünyayı çekiyorlardı. Sağlam toprak dönerken, dünyayı kaplayan su tabakası, bir yana doğru hafifçe kabarmaktaydı. Gelgitin&#160;büyük dalgası, adanın üstünde ilerledi; sular kabardı. Hiç değişmeyen takım yıldızlarının&#160;altında, Simon’un gümüşten yapılmışa benzeyen ölüsü, ışıldayan bir yığın meraklı yaratıklarla&#160;çevrelenerek, açık denize doğru yol aldı yavaşça.</p><div>
<p>10</p></div>
<p>Domuzcuk, yaklaşanı dikkatle süzdü. Gözlüğünü çıkarıp camı ara sıra öteki yana takarsa, daha iyi görebildiğini anlamıştı artık. Ama iyi gören gözüyle bakınca, tüm bu olup bitenlerden&#160;sonra bile, Ralph’ın gene Ralph kaldığını anladı. Ralph şimdi hindistancevizi ağaçlarının&#160;altından çıktı. Topallıyordu, kirliydi, uzun sarı saçlarına sarı yapraklar takılmıştı. Yanağı şişti;&#160;gözlerinden biri kapanmış, neredeyse bir çizgi halini almıştı. Sağ dizindeki yara, kocaman bir&#160;kabuk bağlamıştı. Bir saniye durup, gözlerini kıstı; büyük kayanın üstündeki çocuğa baktı:&#160;“Domuzcuk? Bir sen mi kaldın?”</p>
<p>“Küçüklerden de birkaç kişi var.”</p>
<p>“Onlar sayılmaz. Büyüklerden yok mu?”</p>
<p>“Ha... Eric’le Sam var. Odun topluyorlar.”</p>
<p>“Başka kimse yok mu?”</p>
<p>“Bildiğim kadarıyla yok.”</p>
<p>Ralph, iskele biçimindeki büyük kayaya dikkatle tırmandı. Toplantıya gelenlerin oturduğu yerde, yaban otları hâlâ ezikti. Çabucak kırılabilecek büyük şeytanminaresi, oturula oturula&#160;cilalanmış görünen kütüğün üstünde hâlâ ışıldıyordu. Ralph, şef yerinin ve şeytanminaresinin&#160;karşısında toprağa oturdu. Domuzcuk, sol yanında diz çöktü. Uzun bir süre sustular.</p>
<p>Sonunda Ralph gırtlağını temizledi, bir şey fısıldadı.</p>
<p>Domuzcuk da buna karşılık bir şey fısıldadı:</p>
<p>“Ne dedin?”</p>
<p>Ralph, yüksek sesle konuştu:</p>
<p>“Simon.”</p>
<p>Domuzcuk, bir şey demeden, ağırbaşlı bir halle başını salladı. İyi görmeyen gözleriyle, şefin oturduğu yere ve ışıldayan lagüne bakarak oturup kaldılar. Yeşil ışıklar ve güneş ışınlarının&#160;pırıl pırıl lekeleri, kirlenmiş bedenlerinin üstünde oynuyordu.</p>
<p>Sonunda Ralph ayağa kalkıp, denizkabuğunun yanına gitti. Onu okşarcasına iki eliyle birden tuttu; bir ağaç kütüğüne yaslanarak diz çöktü.</p>
<p>“Domuzcuk.”</p>
<p>“Ha?”</p>
<p>“Ne yapacağız?”</p>
<p>Domuzcuk başıyla denizkabuğunu gösterdi:</p>
<p>“Belki sen...”</p>
<p>“Bir toplantıya mı çağırayım?”</p>
<p>Ralph, haşin haşin gülmüştü bunu söylerken. Domuzcuk kaşlarını çattı:</p>
<p>“Sen hâlâ şefsin.”</p>
<p>Ralph gene güldü.</p>
<p>“Sen şefsin. Bizim şefimiz.”</p>
<p>“Denizkabuğu bende.”</p>
<p>“Ralph! Kes bu gülmeyi. Bak, gerek yok buna, Ralph! Herkes ne der sonra?”</p>
<p>Sonunda Ralph gülmeyi kesti. Ürperiyordu.</p>
<p>“Domuzcuk.”</p>
<p>“Ha?”</p>
<p>“Simon’du o.”</p>
<p>“Bunu daha önce de söyledin.”</p>
<p>“Domuzcuk.”</p>
<p>“Ha?”</p>
<p>“Bu bir cinayetti.”</p>
<p>Domuzcuk “Kes!” diye bağırdı tiz bir sesle. “Ne işe yarar senin böyle konuşman?” Domuzcuk ayağa fırladı; Ralph’ın tepesine dikildi:</p>
<p>“Karanlıktı. O şey vardı. O kahrolası dans. Şimşek vardı, gök gürültüsü vardı, yağmur vardı. Korkuyorduk!”</p>
<p>“Ben korkmuyordum” dedi Ralph ağır ağır; “ben neydim bilmiyorum.”</p>
<p>Domuzcuk, “Korkuyorduk!” dedi heyecanla. “Herhangi bir şey olabilirdi. Şey değildi... Senin söylediğin gibi değildi.”</p>
<p>Ralph, elini kolunu sallıyor; gereken sözü arıyordu.</p>
<p>“Ah, Domuzcuk!”</p>
<p>Ralph, alçak sesle, vurulmuş gibi söylemişti bunu. Domuzcuk, Ralph’ın sesini duyunca, elini kolunu sallayamaz oldu. Eğilip bekledi. Ralph, kucağında denizkabuğu, bir ileri bir geri&#160;sallanıyordu.</p>
<p>“Anlamıyor musun, Domuzcuk? Bizim yaptıklarımız...”</p>
<p>“Belki de hâlâ...”</p>
<p>“Hayır.”</p>
<p>“Belki yalancıktan yapıyordu da...”</p>
<p>Ralph’ın yüzünü görünce, Domuzcuk söyleyeceğini tamamlayamadı.</p>
<p>“Sen dıştaydın. Halkanın dışındaydın. Sen aslında hiç girmedin halkaya, Görmedin mi bizim... Görmedin mi onların ne yaptığını?”</p>
<p>Kinle karışık bir tiksinti, aynı zamanda sağlıksız bir heyecan vardı Ralph’ın sesinde: “Görmedin mi, Domuzcuk?”</p>
<p>“Pek iyi görmedim. Artık bir tek gözüm var. Bunu bilmen gerek, Ralph.”</p>
<p>Ralph, hâlâ bir ileri bir geri sallanıyordu.</p>
<p>“Bu bir kazaydı” dedi Domuzcuk ansızın. “Evet öyle. Bir kaza.”</p>
<p>Domuzcuğun sesi tizleşti:</p>
<p>“Karanlıktan çıktı... Öyle sürüne sürüne karanlıktan çıkması, doğru değildi. Kafadan çatlaktı</p>
<p>o. Böyle bir şeyin başına geleceği belliydi.”</p>
<p>Domuzcuk elini kolunu gene salladı.</p>
<p>“Bir kazaydı bu.”</p>
<p>“Ne yaptıklarını sen görmedin...”</p>
<p>“Bana bak, Ralph. Bunu unutmalıyız. Bunu düşünürsek, işe yaramaz hale geliriz, anladın mı?” “Korkuyorum. Bizden korkuyorum. Evime dönmek istiyorum. Ah Tanrım, evime&#160;dönmek istiyorum.” Domuzcuk direndi:</p>
<p>“Bir kazaydı bu. İşte o kadar!”</p>
<p>Ralph’ın çıplak omuzuna dokundu. Bir insan elinin ona değmesiyle Ralph ürperdi.</p>
<p>“Bana bak, Ralph...”</p>
<p>Domuzcuk, çevresine çabucak bir göz gezdirdi, sonra Ralph’a iyice sokuldu:</p>
<p>“Bizim dansa katıldığımızı sakın bilmesinler. Eric’le Sam bilmesin.”</p>
<p>“Ama katıldık dansa! Hepimiz katıldık!”</p>
<p>Domuzcuk, hayır dercesine başını salladı:</p>
<p>“Biz ancak en sonunda katıldık. Karanlıkta hiç farkına varmamışlardır. Zaten ben halkanın dışındaymışım, sen öyle dedin...”</p>
<p>Ralph, “Ben de dışındaydım” diye mırıldandı. “Ben de halkanın dışındayım.”</p>
<p>Domuzcuk başını eğerek, candan onayladı bu sözü:</p>
<p>“Tamam. Biz halkanın dışındaydık. Biz hiçbir şey yapmadık, hiçbir şey görmedik.”</p>
<p>Bir an durakladı; sonra konuşmasını sürdürdü:</p>
<p>“Biz onlarsız yaparız; biz dördümüz...”</p>
<p>“Biz dördümüz... Ateşi yanık tutmaya yetmez bu kadar az insan.”</p>
<p>“Elimizden geleni yaparız. Gördün mü? Bu ateşi ben yaktım.”</p>
<p>Eric’le Sam, kocaman bir kütüğü sürükleyerek, ormandan çıktılar. Kütüğü ateşin yanına atıp, yüzme havuzuna yöneldiler. Ralph ayağa fırladı:</p>
<p>“Hey! Siz ikiniz!”</p>
<p>İkizler bir an durdular; sonra yürümeye devam ettiler.</p>
<p>“Suya girecekler, Ralph.”</p>
<p>“Bir an önce söylenmesi daha iyi olur.”</p>
<p>İkizler pek şaştılar Ralph ile karşılaşınca. Yüzleri kızardı. Ralph’ı görmüyorlarmış gibi havaya baktılar:</p>
<p>“Merhaba. Ne tuhaf seninle karşılaşmamız, Ralph.”</p>
<p>“Demin ormandaydık...”</p>
<p>“... Ateşe odun getirmek için...”</p>
<p>“... Dün gece yolumuzu şaşırdık.”</p>
<p>Ralph ayak parmaklarına baktı:</p>
<p>“Şeyden sonra mı yolunuzu şaşırdınız...”</p>
<p>Domuzcuk gözlüğünün camını sildi.</p>
<p>Sam, boğuk bir sesle, “Şölenden sonra” dedi.</p>
<p>Eric başını salladı:</p>
<p>“Evet, şölenden sonra.”</p>
<p>Domuzcuk çabuk çabuk konuştu:</p>
<p>“Biz erken ayrıldık oradan; çünkü yorulmuştuk.”</p>
<p>Biz de öyle...”</p>
<p>“... Çok erken...”</p>
<p>“Çok çok yorulmuştuk.”</p>
<p>Sam, alnındaki bir sıyrığa dokundu; sonra telaşla elini indirdi. Eric, yarılan dudağını elledi. “Evet. Çok yorgunduk” dedi Sam yeniden. “Onun için erken ayrıldık oradan. İyi bir...”&#160;Bilinen ama söylenemeyenlerin ağırlığı çökmüştü havaya. Sam kıvrandı; sonra o iğrenç söz&#160;fışkırdı ağzından:</p>
<p>“İyi bir dans mıydı?”</p>
<p>Hiçbirinin katılmadığı o dansın anısıyla, çocukların dördü de sarsıla sarsıla titrediler.</p>
<p>“Biz erken ayrıldık.”</p>
<p>Roger, Kaya Kale’yi adaya bağlayan geçide gelince, durdurulmasına şaşmadı. O korkunç geceden sonra, kabileden hiç olmazsa bazı çocukların, kendilerini korkuya karşı savunabilmek&#160;amacıyla, adanın en güvenilir yerine gidebileceklerini düşünmüştü.</p>
<p>Ta yukarılardan, gittikçe küçülen kaya yığınlarının birbirlerinin üstünde dengelendiği yerden, sert bir ses duyuldu:</p>
<p>“Dur! Kim var orada?”</p>
<p>“Roger.”</p>
<p>“İlerle arkadaş.”</p>
<p>Roger ilerledi.</p>
<p>“Kim olduğumu görmüştün.</p>
<p>“Şef, herkese kim olduğunu sormamızı istedi.”</p>
<p>Roger gözlerini kısıp yukarıya baktı:</p>
<p>“Canım isteseydi, gelmeme engel olamazdın.”</p>
<p>“Ya, demek olamazdım? Yukarıya çık da bir bak hele.”</p>
<p>Roger, bir tahta merdiven gibi dimdik olan kayaya tırmandı.</p>
<p>“Şuna bak.”</p>
<p>En tepedeki kayanın altına bir kütük sokulmuştu; kütüğün altına da bir kaldıraç. Robert, kaldıraca hafifçe abanınca, kaya inledi. Robert olanca gücüyle abansaydı, kaya, gök gürültüsü&#160;gibi bir gümbürtüyle aşağıdaki geçidin üstüne yuvarlanacaktı. Roger hayran kaldı bu duruma.&#160;“O tam bir Şef, öyle değil mi?”</p>
<p>Robert, başını eğerek onayladı.</p>
<p>“Bizi ava götürecek.”</p>
<p>Başıyla, ta uzaklardaki barınakları gösterdi. Sicim gibi ince bir duman, gökyüzüne yükseliyordu orada. Roger, yalıyarın en kenarına oturdu; sallanan dişini parmaklarıyla&#160;kurcalarken, karanlık gözlerle adaya baktı. Gözü, uzaktaki dağın doruğuna dikilince, Robert&#160;lafı değiştirdi:</p>
<p>“Wilfred’i dövecek.”</p>
<p>“Neden?”</p>
<p>Robert, kuşkulu kuşkulu başını salladı:</p>
<p>“Bilmiyorum. Neden döveceğini söylemedi. Kızdı, Wilfred’i bağlamamızı istedi. Wilfred...” Robert heyecan içinde, kıkır kıkır güldü:</p>
<p>“... Saatlerdir bağlı, bekliyor...”</p>
<p>“Ama Şef nedenini söylemedi mi?”</p>
<p>“Ben duymadım bir şey söylediğini.”</p>
<p>Yakıcı güneşin altında, insana dehşet veren bu kayalarda otururken, bu sözü duyan Roger’in gözünün önünde yeni ufuklar açıldı. Dişini kurcalamaktan vazgeçip, hiç kıpırdamadan oturdu;&#160;sorumsuz bir gücün yapabileceği çeşitli şeyleri kavramaya çalıştı. Sonra bir tek söz&#160;söylemeden, kayanın arkasına indi; mağaranın ve kabilenin bulunduğu yere gitti.</p>
<p>Yarı beline kadar çıplak, yüzü beyaz ve kırmızı boyalarla maskeli olan Şef, orada oturmaktaydı. Kabile, Şefin önünde bir yarı halka kurmuştu. Yeni dövülen ve bağları artık&#160;çözülen Wilfred, arkalarda bir yerde, gürültüyle burnunu çekiyordu. Roger, öteki çocukların&#160;yanına çömeldi.</p>
<p>Şef, “Yarın gene avlanacağız” dedi.</p>
<p>Mızrağıyla vahşilerden birkaçını gösterdi:</p>
<p>“Aranızdan birkaçı, mağaraya bir çekidüzen vermek ve kale kapısını korumak için burada kalacaklar. Birkaç avcıyı yanıma alacağım; size et getireceğim. Kapıyı koruyanlar, ötekilerin&#160;içeri gizlice girmelerini önleyecekler...”</p>
<p>Vahşilerden biri, elini kaldırdı. Şef, boyalı ve soğuk yüzünü ona doğru çevirdi.</p>
<p>“Neden gizlice içeri girmek istesinler, Şef?”</p>
<p>Gerçi Şef, bunun nedenini pek açıklayamadı ama; içtenlikle konuştu:</p>
<p>“Girmek isteyecekler. Bizim yaptıklarımızı bozmaya çalışacaklar. Onun için, kale kapısındaki nöbetçiler gözünü dört açmalı. Şu da var...”</p>
<p>Şef duraksadı. İnsanı şaşırtacak kadar pembe bir dilin, hızla şefin dudaklarının üstünden geçip, gene yok olduğu görüldü:</p>
<p>“Şu da var: Belki canavar gene gelmeye kalkar. Sürüne sürüne nasıl ortaya çıktığını hatırlıyorsunuz...”</p>
<p>Çocuklar ürperdiler. Mırıldanarak onayladılar Şefi.</p>
<p>“Canavar... Canavar kılık değiştirip gelmişti. Yesin diye, ona öldürdüğümüz domuzun başını verdik, ama gene de gelebilir. Onun için tetikte olun, dikkat edin.”</p>
<p>Stanley, kolunu kayadan çekti; soru sorarcasına parmağını havaya kaldırdı.</p>
<p>“Ne var?”</p>
<p>“Ama biz onu... Biz onu...”</p>
<p>Stanley kıvrandı, yere baktı.</p>
<p>“Hayır!”</p>
<p>Bunu izleyen sessizlik sırasında, vahşilerden her biri, kendi kişisel anılarından kaçmaya çalıştı.</p>
<p>“Hayır! Biz onu nasıl... nasıl... öldürebiliriz ki?”</p>
<p>İleride başka korkuların onları beklediğini sezen vahşiler, yarı rahatlamış, yarı yılmış bir halde mırıldandılar.</p>
<p>Şef, ağırbaşlı bir tavırla, “Onun için, dağa ilişmeyin” dedi. “Avlandığınız zaman, ona bir baş sunun.” Stanley, hemen gene parmağını kaldırdı:</p>
<p>“Bana kalırsa, canavar kılık değiştirmişti.”</p>
<p>“Belki,” dedi Şef.</p>
<p>Din bilimiyle ilgili, derinliğine tartışılabilecek bir konuydu bu.</p>
<p>Şef, “Canavarın damarına basmamamız daha iyi olur nasılsa. Onun neler yapabileceği önceden kestirilemez.”</p>
<p>Kabile bunu düşününce, ansızın esen şiddetli bir rüzgâra kapılmışçasına sarsıldı. Şef, söylediğinin etkisini gördü; sert bir hareketle ayağa kalktı:</p>
<p>“Yarın ava çıkacağız. Etimiz olunca, bir şölen yapacağız.”</p>
<p>Bill elini kaldırdı:</p>
<p>“Şef.”</p>
<p>“Evet?”</p>
<p>“Ateşi neyle yakacağız?”</p>
<p>Yüzünü örten beyaz ve kırmızı balçık sayesinde, Şefin kızardığı görülmedi. Şef kararsız susarken, kabile gene mırıldanmaya başladı. Sonra Şef elini kaldırdı:</p>
<p>“Ötekilerden ateş alacağız. Dinleyin. Yarın ava çıkıp et bulacağız. Bu gece ben iki avcıyla oraya gideceğim... Kim gelecek benimle?”</p>
<p>Maurice ile Roger, ellerini kaldırdı.</p>
<p>“Maurice...”</p>
<p>“Buyur, Şef.”</p>
<p>“Neredeydi onların ateşi?”</p>
<p>“Eski yerinde büyük kayanın yanında.”</p>
<p>Şef, başını salladı:</p>
<p>“Sizler, güneş batar batmaz uyuyabilirsiniz. Ama biz üçümüzün, yani Maurice, Roger ve benim, yapılacak işimiz var. Güneş batmadan tam önce yola çıkacağız...”</p>
<p>Maurice elini kaldırdı:</p>
<p>“Ama şeyle... karşılaşırsak ne olacak?”</p>
<p>Şef, bu olasılığı bir yana itti:</p>
<p>“Kumda yürürüz. Eğer gelirse, gene... Gene dansımızı yaparız.”</p>
<p>“Yalnız biz üçümüz mü?”</p>
<p>Gene mırıltılar yükseldi; sonra sessizlik oldu.</p>
<p>Ralph’a gözlüğünü uzatan Domuzcuk, gene görebilecek duruma gelmek için bekledi. Odun</p>
<p>nemliydi; üç kezdir tutuşturamamışlardı. Ralph, kendi kendine söylenerek, bir adım geriledi: “Ateşsiz bir gece daha geçirmeyelim.”</p>
<p>Kendi suçluluğunu hissedip yanındaki üç çocuğa baktı. Ralph, ateşin iki işe birden yaradığını ilk kez kabul ediyordu. Hiç kuşkusuz, ateşin bir işlevi de, işaret veren dumanı havalara&#160;salmaktı. Ama ateşin bir işlevi daha vardı artık: Bir ocak olmak. Onlar uyuyuncaya dek, onları&#160;avutmaktı bu ikinci işlev. Eric, odunlar tutuşup küçük bir alev çıkıncaya kadar üfledi. Beyaz ve&#160;sarı bir duman, kabara kabara yükseldi. Domuzcuk gözlüğünü geri aldı, keyiflenerek baktı&#160;dumana.</p>
<p>“Ah, bir radyo yapabilsek!”</p>
<p>“Ya da bir uçak...”</p>
<p>“Ya da bir gemi.”</p>
<p>Ralph, dünyanın durumu konusunda gittikçe azalan bilgisinin artıklarını araştırdı:</p>
<p>“Belki kızıllar bizi tutsak alır.”</p>
<p>Eric saçlarını arkaya doğru itti:</p>
<p>“Onlar daha iyidir... ötekilerden...”</p>
<p>Eric, ötekilerin adlarını söylemedi ama Sam, başıyla kumsalı göstererek, ikiz kardeşinin ne demek istediğini tamamladı.</p>
<p>Ralph, paraşüte asılı acayip bedeni anımsadı:</p>
<p>“Ölü bir adamdan söz etmişti...”</p>
<p>Dansa katıldığını açığa vuran bu söz ağzından çıkar çıkmaz, Ralph acılar içinde kıpkırmızı kesildi. Dumanı tüm bedeniyle yüreklendirircesine hareketler yaptı:</p>
<p>“Durma... Hadi yüksel!”</p>
<p>“Duman gittikçe daha ince oluyor.”</p>
<p>“Şimdiden odun gerek, yaş olduğu halde.”</p>
<p>“Benim astımım...”</p>
<p>Yanıt kendiliğinden geldi:</p>
<p>“Yuh senin astımına!”</p>
<p>Kütüklerle uğraşırsam, fena astım oluyorum. Keşke onlarla uğraşmasam, Ralph. Ama ne çare!”</p>
<p>Üç çocuk, ormana gidip kucak dolusu çürük odun getirdiler. Sarı ve yoğun bir duman yeniden yükseldi.</p>
<p>“Bir şeyler yiyelim.”</p>
<p>Ellerinde mızrakları, beraberce meyve ağaçlarına gittiler. Pek konuşmadan, acele acele tıkındılar. Ormandan çıktıklarında güneş batmak üzereydi. Ateşte ancak korlar kalmıştı; duman&#160;yoktu.</p>
<p>Eric, “Artık odun taşıyamam” dedi. “Yoruldum.”</p>
<p>Ralph gırtlağını temizledi:</p>
<p>“Orada dağda, ateşi söndürmüyorduk.”</p>
<p>Oradaki küçük bir ateşti; ama buradakinin büyük olması gerekiyor!”</p>
<p>Ralph ateşe bir parça odun attı; alacakaranlıkta yükselen dumana baktı:</p>
<p>“Ateşi söndürmemeliyiz.”</p>
<p>Eric kendini yere attı:</p>
<p>“Fazla yorgunum. Hem ne işe yarar ki?”</p>
<p>Çarpılmışa dönen Ralph, “Eric!” diye bağırdı; “böyle konuşma!”</p>
<p>Sam, Eric’in yanında çömeldi:</p>
<p>“Ama gerçekten ne işe yarar?”</p>
<p>Öfkelenen Ralph, anımsamaya çalıştı ne işe yaradığını. Ateş iyi bir şeydi. Her şeyden iyi bir şeydi. Domuzcuk suratını astı:</p>
<p>“Ralph bunu size boyuna söyledi. Ateş olmazsa, nasıl kurtuluruz?”</p>
<p>“Elbette! Eğer duman olmazsa...”</p>
<p>Ralph, bastıran alacakaranlıkta, çocukların önünde yere çömeldi:</p>
<p>“Anlamıyor musunuz? Ne işe yarar radyo istemek, gemi istemek?”</p>
<p>Elini kaldırdı, yumruğunu sıktı:</p>
<p>“Bu berbat durumdan kurtulmak için, yapacağımız bir tek şey var. Herkes avcılık oyunu oynayabilir, herkes et bulabilir...”</p>
<p>Birer birer çocukların yüzüne baktı. Sonra, tutkusunun ve inancının en yoğun olduğu bir anda, sanki kafasında bir perde kapandı; ne diyeceğini unutuverdi. Orada diz çökmüş, yumruğu&#160;sıkı sıkı kapalı, ağırbaşlı bir halle, bir çocuktan ötekine bakakaldı. Sonra, perde hızla açıldı&#160;yeniden:</p>
<p>“Ha, evet. Onun için duman yapmalıyız; daha çok duman...”</p>
<p>“Ama ateşi yanık tutamıyoruz ki! Şuna bak...”</p>
<p>Sanki onlara nispet, ateş sönmek üzereydi.</p>
<p>“Ateşe bakacak iki kişi” dedi Ralph, neredeyse kendi kendine. “Demek ki, günde on iki saat çalışacak&#160;iki kişi.”</p>
<p>“Artık odun getiremeyiz Ralph...”</p>
<p>“... Karanlıkta olmaz...”</p>
<p>“Geceleyin olmaz...”</p>
<p>“Her sabah yeniden yakarız” dedi Domuzcuk; “karanlıkta dumanı kimse göremez nasılsa.” Sam, başını sallayarak, candan onayladı:</p>
<p>“Durum başkaydı, ateş...”</p>
<p>“... Ateş yukarıdayken...”</p>
<p>Ralph ayağa kalktı. Baskı yaparcasına çevrelerini saran karanlığın içinde, garip bir çaresizliğe düşmüştü:</p>
<p>“Öyleyse, ateş sönsün bu gece.”</p>
<p>Öne geçip kırık dökük olmakla beraber hâlâ yıkılmayan ilk barınağa doğru yöneldi. Kuru</p>
<p>yapraklardan yapılan yataklar, gürültüyle hışırdıyordu dokundukça. Öteki barınakta, küçüklerden biri, uykusunda konuşuyordu. Dört büyük çocuk, sürüne sürüne barınağa girdiler,&#160;yaprakların arasına gömüldüler. Bir uçta, yan yana ikizler yatıyordu; öteki uçta da Ralph ile&#160;Domuzcuk. Çocuklar rahat etmeye çalışırken, yapraklar çıtırdayıp hışırdadı bir süre.&#160;“Domuzcuk.”</p>
<p>“Evet?”</p>
<p>“İyi misin?”</p>
<p>“İyiyim herhalde.”</p>
<p>Sonunda barınak sessizliğe gömüldü. Ancak bir hışırtı duyuluyordu ara sıra. Kimi yeri pul pul ışıklarla aydınlanan, karanlık bir dikdörtgen vardı gözlerinin önünde. Açık denizdeki sığ&#160;mercan kayalıklara çarpan büyük dalgaların boğuk sesini duyuyorlardı. Ralph, her gece&#160;oynadığı hayal kurma oyununa daldı gene...</p>
<p>Tutun ki, bir jetle yurtlarına dönüyorlar. O zaman daha gün doğmadan, uçak, Wiltshire’deki o büyük havaalanına inecek. Otomobile binecekler... Hayır, her şeyin en güzeli olsun diye, trene&#160;binecekler. Ta Devon’a kadar trenle gidecekler. Sonra, Devon’daki köy evini gene&#160;kiralayacaklar. Sonra, yaban Midilli atları, bahçenin ucundaki duvara gelip Ralph’a&#160;bakacaklar...</p>
<p>Ralph, huzursuz, döndü yaprakların üstünde. Dartmoor, yabancı bir yerdi; Midilli atları da yabandı. Gel gelelim, yabanlığın çekici bir yanı kalmamıştı artık.</p>
<p>Ralph’ın düşüncesi evcilleşmiş bir kasabaya kayıverdi; vahşiliğin ayak basamayacağı bir kasabaya. Elektrik lambaları ve tekerlekleriyle, bir otobüs istasyonundan daha güvenilir bir yer&#160;olabilir miydi yeryüzünde?</p>
<p>Ralph ansızın, bir elektrik lambasının çevresinde kendini dans ederken gördü. Bir otobüs, ağır ağır sürünerek, istasyondan çıkmaktaydı; garip bir otobüstü bu...</p>
<p>“Ralph! Ralph!”</p>
<p>“Ne var?”</p>
<p>“Böyle sesler çıkarma...”</p>
<p>“Kusura bakma.”</p>
<p>Barınağın öteki ucundan, karanlıkta korkunç iniltiler yükseldi. Ödleri kopan çocukların altında, yapraklar parçalandı. Birbirine sarılan Eric ile Sam, dövüşüyorlardı.</p>
<p>“Sam! Sam!”</p>
<p>“Hey... Eric!”</p>
<p>Çok geçmeden, gene sessizlik oldu.</p>
<p>Domuzcuk yavaşça konuştu:</p>
<p>“Buradan çıkıp gitmeliyiz.”</p>
<p>“Ne demek istiyorsun?”</p>
<p>“Kurtulmalıyız.”</p>
<p>Karanlığın baskısı ne denli ağır olursa olsun, Ralph o gün ilk kez alaycı alaycı güldü.</p>
<p>“Ciddi söylüyorum” diye fısıldadı Domuzcuk; “eğer yakında evlerimize dönmezsek, sapıtacağız.” “Köşeyi dönüvereceğiz.”</p>
<p>“Kafamıza bomba inmiş gibi, sersem ve mutlu olacağız!”</p>
<p>“Kafadan çatlak olacağız.”</p>
<p>Ralph, kıvrılan nemli saçlarını gözlerinden itti:</p>
<p>“Sen, teyzeciğine bir mektup yaz.”</p>
<p>Domuzcuk, ağırbaşlı hallerle bu öneriyi düşündü:</p>
<p>“Onun şimdi nerede olduğunu bilmiyorum. Zarfla pulum da yok. Hem burada ne posta kutusu var, ne de postacı.”</p>
<p>Bu küçücük şakasının başarısı, Ralph’ı kendinden geçirdi. Gülüşünü tutamaz oldu. Hoplaya hoplaya, kıvrana kıvrana gülmeye başladı.</p>
<p>Domuzcuk, gene ağırbaşlı hallerle onu tersledi:</p>
<p>“Söylediğim o kadar tuhaf mı yani...”</p>
<p>Ralph, göğsü ağrıdığı halde, hâlâ acı acı gülmekten kendini alamadı. Kıvrana kıvrana bitkin düştü. Üzüntüler içinde soluk soluğa yattı; bedeninin gene gülmekten sarsılmasını bekledi. Bu&#160;bekleyişlerden birinde, uykunun tuzağına düştü yeniden.</p>
<p>“Ralph! Gene gürültü ediyorsun. Ne olur, ses çıkarma, Ralph... Çünkü...”</p>
<p>Ralph yaprakların arasında döndü. Gördüğü düşten uyandığına şükrediyordu; çünkü otobüs yaklaşmıştı, daha yakından görülmüştü artık.</p>
<p>“Çünkü dedin, neden?”</p>
<p>“Sus... Dinle.”</p>
<p>Altındaki yapraklar uzun uzun iç çekerken, Ralph gürültü çıkarmamaya dikkat ederek uzandı. Eric, bir şeyler inledi; sonra sustu. Yıldızların hiçbir işe yaramayan dikdörtgeni bir yana,&#160;üstlerine kalın bir battaniye örtülmüşçesine kapkaranlıktı her yer.</p>
<p>“Bir şey duymuyorum.”</p>
<p>“Dışarıda kımıldayan bir şey var.”</p>
<p>Ralph’ın başı diken diken oldu. Kanının uğultusu, her şeyi bastırdı; sonra durgunlaştı:</p>
<p>“Gene bir şey duymuyorum.”</p>
<p>“Dinle. Uzun zaman dinle.”</p>
<p>Barınağın arkasında, birkaç adım ötede bir değnek, açıkça duyulan çok belirli bir ses çıkararak çatırdadı. Ralph’ın kanı gene kükredi kulaklarında; karmakarışık görüntüler birbirini&#160;kovaladı kafasında. Bu görüntülerin tümünden oluşan bir şey, barınakların çevresinde&#160;dolanmaktaydı. Domuzcuk’un kafası omzuna değiyordu; eli, sıkı sıkı onu yakalamıştı.</p>
<p>“Ralph! Ralph!”</p>
<p>“Sus, dinle.”</p>
<p>“Umutsuz bir acıya kapılan Ralph, canavarın onları değil de, küçükleri istemesi için dualar</p>
<p>etti. Dışarıdan, korkunç bir fısıltı duyuldu:</p>
<p>“Domuzcuk... Domuzcuk...”</p>
<p>Soluğu kesilen Domuzcuk, “Geldi!” dedi. “Gerçekten varmış o!”</p>
<p>Ralph’a sıkı sıkı sarıldı; soluyabilmek için doğruldu.</p>
<p>“Dışarı gel. Domuzcuk. Seni istiyorum. Domuzcuk.”</p>
<p>Ralph’ın ağzı, Domuzcuk’un kulağına yapışmıştı.</p>
<p>“Bir şey söyleme.”</p>
<p>“Domuzcuk... Nerdesin Domuzcuk?”</p>
<p>Barınağın arkasına bir şey sürtündü. Domuzcuk, bir an kıpırdamadan durdu; sonra astım nöbeti başladı. Sırtı bir yay gibi gerildi; bacakları yaprakları ezerek, çırpınmaya başladı. Ralph&#160;yuvarlanıp Domuzcuk’tan uzaklaştı.</p>
<p>Sonra, kin dolu bir hırlama duyuldu barınağın girişinde. Canlı yaratıklar, gümbürdeyerek yere atıldılar. Biri, Ralph’a takılıp tökezledi. Domuzcuk’un bulunduğu köşe, karmakarışık&#160;hırlamalar, çatırdamalar, hızla inip kalkan kollar ve bacaklarla doldu. Ralph, bir yumruk attı.&#160;Derken, Ralph ile on ya da on iki kişi sandığı ötekiler, yerlerde alt alta üst üste yuvarlandılar,&#160;vurdular, ısırdılar, tırnakladılar. İtilip kakılan, her bir yanı parçalanan Ralph’ın ağzına birinin&#160;parmakları girince, Ralph ısırdı. Bir yumruk çekilip, bir piston gibi öyle bir geri döndü ki,&#160;Ralph, tüm barınağın ışıklar saçarak havaya uçtuğunu sandı. Yana dönüp kıvrılan bir gövdenin&#160;üstüne çıktı. Yanağında sıcak bir soluk duydu. Sıktığı yumruğunu bir çekiç gibi kullanarak,&#160;altındaki ağzı üst üste yumruklamaya başladı. Yüz kayganlaştıkça, gittikçe artan bir tutkuyla,&#160;çılgınca vuruyordu. Sert bir hareketle kalkan bir diz, bacaklarının arasına çarptı. Kendisini&#160;acısına veren Ralph, yana düştü; dövüşenler, onun üstünden yuvarlanıp, uzaklaştılar. Sonra&#160;barınak, her şeyi yok eden bir kesinlikle çöktü. Kimliği bilinmeyen karanlık biçimler,&#160;yıkıntıdan çıkıp, itişe kakışa kaçıştılar. Küçüklerin çığlıklarıyla, tıkanan Domuzcuk’un&#160;solumaları, ancak o zaman yeniden duyuldu.</p>
<p>Ralph, titreyen bir sesle bağırdı:</p>
<p>“Siz küçükler, uyuyun. Ötekilerle dövüştük. Hadi, uyuyun artık.” Eric’le Sam yaklaştılar; gözlerini kısıp, Ralph’a baktılar.</p>
<p>“Siz ikiniz, iyi misiniz?”</p>
<p>“İyiyiz herhalde...”</p>
<p>“... Ben yumruklandım.”</p>
<p>“Ben de. Domuzcuk nasıl?”</p>
<p>Domuzcuk’u yıkıntıdan çekip çıkardılar; bir ağaca dayadılar. Gece serindi; korkudan arınmıştı şimdilik. Domuzcuk biraz daha rahat nefes alabiliyordu.</p>
<p>“Yaralandın mı, Domuzcuk?”</p>
<p>“Çok değil.”</p>
<p>Ralph, acıyla konuştu:</p>
<p>“Jack ile avcılarıydı bunlar. Neden bizi rahat bırakmazlar?”</p>
<p>“Ağızlarının paylarını verdik” dedi Sam.</p>
<p>Sonra, dürüstlüğünden ötürü ekledi:</p>
<p>“Daha doğrusu, sen ağızlarının payını verdin. Ben bir köşede kendi kendime uğraştım.”</p>
<p>Ralph, “Onlardan birinin canına okudum” dedi; “bir güzel patakladım onu. Gene gelip bizimle dövüşmeye kalkmazlar bir süre.”</p>
<p>“Ben de birinin canına okudum” dedi Eric. “Uyandığım sırada, biri yüzümü tekmeliyordu. Galiba yüzüm kan içinde, Ralph. Ama sonunda canına okudum.”</p>
<p>“Ne yaptın?”</p>
<p>Eric, gösterişsiz bir gururla anlattı:</p>
<p>“Dizimi kaldırıverip, bacaklarının arasına vurdum. Avaz avaz bağırışını duymanı isterdim. Yakında buralara gelmez o da. Yani biz de kötü dövüşmüş sayılmayız doğrusu.”</p>
<p>Ralph, karanlıkta kıpırdadı ansızın, Eric’in ağzını kurcaladığını duydu:</p>
<p>“Nen var?”</p>
<p>“Bir dişim sallanıyor da...”</p>
<p>Domuzcuk, bacaklarını gövdesine doğru çekti.</p>
<p>“İyi misin, Domuzcuk?”</p>
<p>“Denizkabuğunu almaya geldiklerini sanmıştım.”</p>
<p>Ralph, solgun kumsalda koştu, büyük kayanın üstüne tırmandı. Şefin oturduğu yerin yanında, büyük şeytanminaresi hâlâ ışıldamaktaydı. Ralph, şeytanminaresine bir iki saniye&#160;baktı; sonra Domuzcuk’un yanına döndü:</p>
<p>“Denizkabuğunu almamışlar.”</p>
<p>“Biliyorum. Denizkabuğunu almaya gelmediler. Başka bir şeyi almaya geldiler. Ralph... Ben ne yapacağım?”</p>
<p>Ta uzaklarda, kumsalın bir yay gibi kıvrıldığı yerde, üç kişi Kaya Kale’ye doğru ilerliyorlardı. Ormana dalmadan, suyun kıyısında gidiyorlardı. Yavaşça şarkılar söylüyorlardı&#160;ara sıra. Ara sıra da, kıyının kımıldayan fosforlu çizgisinin yanında, perendeler atıyorlardı.&#160;Sürekli koşan, başarısıyla kıvanç duyan Şef, önden gidip onlara yol gösteriyordu. Gerçekten bir&#160;şef olmuştu artık. Havayı bıçaklarcasına mızrağını oynatıyordu. Domuzcuk’un kırık gözlüğü&#160;sol elinde sallanmaktaydı.</p><div>
<p>1</p>
<p>1</p></div>
<p>Kaya Kale</p>
<p>Şafağın kısa süren serinliğinde, dört çocuk, eskiden ateşin yandığı kara lekenin çevresinde toplandılar. Ralph, çömelip üfledi. Ralph’ın soluğu, kurşuni renkli tüy gibi külleri şuraya&#160;buraya savurdu; ama bu küllerin arasında bir tek kıvılcım yoktu. İkizler kaygıyla&#160;seyrediyorlardı ve miyopluğunun ışıklı duvarının arkasında oturan Domuzcuk’un yüzü&#160;bomboştu. Ralph, harcadığı çabadan ötürü kulakları uğuldayıncaya dek üfledi durdu. Sonra&#160;şafağın ilk esintisi, onun yaptığı işi elinden aldı; külle dolan gözleri görmez oldu. Ralph geri&#160;çekildi, küfretti, sulanan gözlerini ovdu.</p>
<p>“Boşuna.”</p>
<p>Eric, yüzünü bir maske gibi örten pıhtılaşmış kanın arasından, Ralph’a baktı. Domuzcuk gözlerini kısıp, Ralph’ın bulunduğu yana doğru başını çevirdi:</p>
<p>“Elbette ki, boşuna. Artık ateşimiz yok, Ralph.”</p>
<p>Ralph, bir iki adım yaklaştı Domuzcuk’a.</p>
<p>“Beni görebiliyor musun?”</p>
<p>“Biraz.”</p>
<p>Yanağının şişmesi yüzünden, Ralph’ın yumruklanan gözü yeniden kapandı:</p>
<p>“Ateşimizi elimizden aldılar!”</p>
<p>Öfkeden sesi tizleşti:</p>
<p>“Ateşimizi çaldılar!”</p>
<p>“Onlar öyledir” dedi Domuzcuk. “Beni kör ettiler. Anladın mı? Jack Merridew öyledir. Bir toplantıya çağır, Ralph. Ne yapacağımızı kararlaştırmalıyız.</p>
<p>“Yalnız bizim için bir toplantı mı?”</p>
<p>“Bizden başkası yok ki! Sam... Sana tutunayım.”</p>
<p>İskele biçimindeki büyük kayaya doğru yürüdüler.</p>
<p>“Denizkabuğunu öttür” dedi Domuzcuk. “Olanca gücünle öttür.”</p>
<p>Orman yankılarla çınladı. Yüzyıllarca önce, o ilk sabah olduğu gibi ağaçların tepesinden çığlık çığlığa kuşlar havalandı. Kumsalın her iki yanında da kimsecikler yoktu. Barınaklardan&#160;birkaç küçük geldi. Ralph, cilalanmış ağaç kütüğüne oturdu. Öteki üçü, önünde durdular.&#160;Ralph, başıyla işaret etti. Eric’le Sam sağda oturdular. Ralph, büyük şeytanminaresini&#160;Domuzcuk’un eline itti. Domuzcuk, ışıldayan denizkabuğunu dikkatle tuttu; gözlerini&#160;kırpıştırarak, Ralph’a baktı.</p>
<p>“Konuş, öyleyse.”</p>
<p>“Ancak şunu söylemek için denizkabuğunu aldım: Artık göremiyorum. Gözlüğümü geri almak zorundayım. Bu adada korkunç şeyler oldu. Şef seçilmen için oy verdim ben. Şimdiye&#160;kadar bir şeyler yapan tek kişi Ralph’tır. Onun için şimdi sen konuş, Ralph. Söyle bize...</p>
<p>Yoksa...”</p>
<p>Domuzcuk, burnunu çeke çeke sözünü yarıda bıraktı. O otururken, Ralph denizkabuğunu geri aldı:</p>
<p>“Bir ateşten başka bir şey istemiyoruz. Bu kadarını yapabiliriz sanıyorsunuz, değil mi? Tek istediğimiz bir duman işareti, kurtulabilmek için. Biz vahşi miyiz, neyiz? Şimdi işaretimiz yok.&#160;Belki gemiler geçiyordur açıktan. Hatırladınız mı, nasıl ava gittik, ateş söndü ve bir gemi geçti&#160;o sırada? Onun daha iyi bir şef olduğunu sanıyorlar hepsi. Sonra, şey... Şey oldu... Bu da onun&#160;kabahatiydi. Eğer o yapmasaydı, böyle bir şey olmazdı hiç. Şimdi de Domuzcuk göremiyor.&#160;Gelip çaldılar...”</p>
<p>Ralph’ın sesi yükseldi:</p>
<p>“Geceleyin, karanlıkta gelip ateşimizi çaldılar. Çaldılar. İsteselerdi, onlara ateş verirdik. Ama çaldılar. İşaret yok; hiçbir zaman kurtulamayacağız. Ne demek istediğimi anlıyor musunuz?&#160;Onlara ateş verirdik. Ama gelip çaldılar. Ben...”</p>
<p>Ralph’ın beyninde gene bir perde iniverdi; ne söyleyeceğini şaşırıp sustu. Domuzcuk, denizkabuğunu almak için ellerini uzattı:</p>
<p>‘Ne yapacaksın, Ralph? Yalnız laf bütün bunlar, karar değil. Gözlüğümü istiyorum ben.’</p>
<p>“Düşünmeye çalışıyorum. Tutun ki, oraya gittik; eski halimizle, yıkanmış ve saçlarımız taranmış olarak... Ne de olsa, bizler vahşi değiliz aslında. Kurtulmak da bir oyun değil...”&#160;Ralph, şiş yanağına elini bastırdı, ikizlere baktı.</p>
<p>“Kendimize biraz çekidüzen verip gidebiliriz...”</p>
<p>Sam, “Mızrakları da almalıyız” dedi. “Domuzcuk bile almalı.”</p>
<p>“Çünkü mızrak gerekebilir.”</p>
<p>“Denizkabuğu sende değil.”</p>
<p>Domuzcuk denizkabuğunu havaya kaldırdı:</p>
<p>“Sizler isterseniz, mızrakları alın; ama ben almayacağım. Ne işe yarar almam? Bir köpekmişim gibi, beni götürmeniz gerekecek nasıl olsa. Evet, gülün. Hadi, gülün. Bu adada&#160;öyleleri var ki, her şeye gülebiliyorlar. Güldüler de, sonunda ne oldu? Büyükler ne düşünecek&#160;bizim için. Küçük Simon öldürüldü. Bir de öteki küçük vardı; hani yüzünde leke olan. Biz&#160;buraya geldiğimiz ilk günden sonra onu hiç gören var mı?”</p>
<p>“Domuzcuk! Dur bir dakika!”</p>
<p>“Denizkabuğu bende. Jack Merridew’e gideceğim ben. Bunları söyleyeceğim ona. Konuşacağım.”</p>
<p>“Başın belaya girer.”</p>
<p>“Bundan beter ne yapabilir ki bana? Her şeyi olduğu gibi söyleyeceğim. Bırak da denizkabuğunu ben taşıyayım, Ralph. Eline geçiremediği tek şeyi göstereceğim ona.”</p>
<p>Domuzcuk bir an durdu; gözlerini kısıp, çevresindeki bulanık biçimlere baktı. Eski toplantılarda otları ezenler, sanki Domuzcuk’u dinliyorlardı.</p>
<p>“Elimde bu denizkabuğuyla ona gideceğim. Denizkabuğunu uzatacağım. Bak, diyeceğim, sen benden daha güçlüsün; benim gibi astımın da yok. Sen görebiliyorsun, diyeceğim; iki&#160;gözün de görebiliyor.</p>
<p>Bana bir iyilik yap da, gözlüğümü geri ver demiyorum, diyeceğim. Sen güçlüsün diye efendice davranmanı da rica etmiyorum, diyeceğim. Doğru olan doğrudur. Doğruyu yapman için sana&#160;bunu söylüyorum diyeceğim. Gözlüğümü bana ver, gözlüğümü bana vermek zorundasın&#160;diyeceğim.”</p>
<p>Domuzcuk, yüzü kıpkırmızı, titreyerek sözünü bitirdi. Denizkabuğundan bir an önce kurtulmak istercesine, onu Ralph’ın eline tutuşturdu, gözyaşlarını sildi. Tatlı yeşil bir ışık&#160;sarmıştı çocukları. Ralph’ın ayaklarının dibinde duran şeytanminaresi incecik ve beyazdı.&#160;Domuzcuk’un parmaklarının arasından süzülen bir tek gözyaşı, denizkabuğunun zarif kıvrımı&#160;üstünde bir yıldız gibi ışıldıyordu şimdi.</p>
<p>Sonunda Ralph, dimdik oturdu; saçlarını arkaya itti:</p>
<p>“Peki. Yani bunu istiyorsan deneyebilirsin, demek istiyorum. Biz de seninle geleceğiz.” “Yüzü boyalı olacak” dedi Sam çekine çekine. “Onun nasıl olduğunu biliyorsunuz...”</p>
<p>“... Bize aldırmayacak...”</p>
<p>“... Kızarsa, canımıza okuyacak...”</p>
<p>Ralph kaşlarını çatıp, Sam’a öfkeyle baktı. Eskiden kayaların yanında, Simon’un ona söylediği bir sözü, hayal meyal anımsadı.</p>
<p>“Aptallık etme,” dedi.</p>
<p>Sonra çabucak ekledi:</p>
<p>“Gidelim.”</p>
<p>Büyük şeytanminaresini Domuzcuk’a uzattı. Domuzcuk gene kızardı ama gururdandı bu kez. “Bunu sen taşımalısın.”</p>
<p>“Hazır olduğumuz zaman, ben taşırım.”</p>
<p>Domuzcuk, ne pahasına olursa olsun, denizkabuğunu taşımak isteğinin ne denli büyük bir tutku olduğunu dile getirecek bir söz aradı:</p>
<p>“Taşırım, Ralph. Sevine sevine. Ama bana yol göstermeniz gerekecek.”</p>
<p>Ralph, büyük şeytanminaresini, parlayan ağaç kütüğünün üstüne koydu:</p>
<p>“Önce bir şeyler yemek daha iyi olur, sonra hazırlanırız.”</p>
<p>Yağmaya uğramış meyve ağaçlarına gittiler. Yiyebilmesi için Domuzcuk’a yardım edildi. Birkaç meyveyi de yoklaya yoklaya kendi buldu. Yerlerken, Ralph öğleden sonra yapacaklarını&#160;düşündü:</p>
<p>“Eskiden nasılsak, öyle olacağız. Yıkanacağız...”</p>
<p>Sam, ağzındakileri yutup karşı koydu:</p>
<p>“Ama her gün yıkanıyoruz!”</p>
<p>Ralph, önünde duran kirli çocuklara bakıp içini çekti:</p>
<p>“Saçlarımızı taramalıyız. Ama öyle uzun ki saçlarımız!”</p>
<p>Eric, “Benim iki çorabım da barınakta,” dedi. “Bir çeşit takke gibi başımıza geçirebiliriz onları.” Domuzcuk, “Bir şeyler bulup saçlarınızı bağlayabilirsiniz,” dedi.</p>
<p>“Kızlar gibi!”</p>
<p>“Yok. Olmaz elbette!”</p>
<p>Ralph, “Öyleyse, nasılsak öyle gideriz,” dedi. “Zaten onlar da aynı halde.”</p>
<p>Eric, Ralph’ı engelleyecekmiş gibi elini uzattı:</p>
<p>“Ama onların yüzleri boyalı! Nasıl olduklarını biliyorsun...”</p>
<p>Hepsi, evet dercesine başlarını eğdiler. Yüzlerini gizleyen boyaların, onlara vahşi olmak özgürlüğünü bağışladığını öyle iyi anlıyorlardı ki!”</p>
<p>Ralph, “Eh, ne yapalım” dedi. “Bizim yüzümüz boyalı olmayacak; çünkü vahşi değiliz biz.” Eric’le Sam, birbirlerine baktılar:</p>
<p>“Ama gene de...”</p>
<p>Ralph bağırdı:</p>
<p>“Boya yok!”</p>
<p>Anımsamaya çalıştı:</p>
<p>“Duman,” dedi, “bizim istediğimiz duman.”</p>
<p>Hırsla dönüp, ikizlere baktı:</p>
<p>“Duman diyorum size! Dumanımız olmalı!”</p>
<p>Bir sessizlik oldu. Arıların bin bir mırıltısı duyuluyordu ancak.</p>
<p>Sonunda Domuzcuk, yumuşak bir sesle konuştu:</p>
<p>“Elbette olmalı. Çünkü duman bir işarettir ve dumanımız olmazsa, bizi kurtarmaya gelmezler.”</p>
<p>“Bunu biliyordum!” diye bağırdı Ralph.</p>
<p>Kolunu Domuzcuk’tan çekti:</p>
<p>“Yani sen ne demek istiyorsun...”</p>
<p>Domuzcuk çabucak konuştu:</p>
<p>“Senin her zaman söylediğinden başka bir şey demek istemiyorum. Bir ara sandım ki...”</p>
<p>“Bir şey sanma” dedi Ralph yüksek bir sesle. “Hep aklımdaydı söylemek istediğim. Hiç unutmamıştım.”</p>
<p>Domuzcuk, Ralph’ı yumuşatmak istercesine başını salladı:</p>
<p>“Sen şefsin, Ralph. Her şeyi aklında tutarsın.”</p>
<p>“U nutmamıştım. ”</p>
<p>“Elbette unutmamıştın.”</p>
<p>İkizler, sanki Ralph’ı ömürlerinde ilk kez görüyorlarmış gibi merakla bakıyorlardı ona. Belirli bir düzenle kumsalda yürümeye başladılar. Ralph, mızrağı omzunda, biraz topallaya&#160;topallaya önden gidiyordu. Işıldayan kumların üstünde, buğulanan sıcaklığın titreşimleri&#160;içinde, kendi uzun saçları ve yaraları bereleri arasında, her şeyi tam olarak göremiyordu.&#160;Ralph’ın arkasından gelen ikizler, şimdilik her ne kadar kaygılıysalar da, yenilgiye uğramaz bir&#160;canlılıkları vardı onların. Fazla konuşmadan, tahta mızraklarının saplarını yerde&#160;sürüklüyorlardı; çünkü Domuzcuk, yorgun gözlerini güneşten koruyarak yere bakarsa,&#160;mızrakların kumda kımıldadığını biraz görebildiğinin farkına varmıştı. İşte bundan ötürü</p>
<p>Domuzcuk, büyük şeytanminaresini iki eli arasında dikkatle tutarak, yerde sürüklenen iki mızrak arasında yürüyordu. Çocuklar, derli toplu küçük bir grup halinde kumsalda ilerlerken,&#160;altlarındaki dört yassı gölge, oynaya oynaya birbirine karışıyordu. Fırtınadan hiçbir iz&#160;kalmamıştı; kumsal, iyi ovulan bir bıçak gibi, tertemizdi. Sıcakta titreşen gökyüzü ve dağ, çok&#160;uzaklarda görünüyordu. Hayal görüntüleri, açık denizdeki sığ mercan kayalıkları sanki ta&#160;yukarı doğru kaldırmıştı ve bu kayalıklar, gümüşten bir çeşit havuz gibi, gökyüzüyle deniz&#160;arasında yüzüyordu.</p>
<p>Kabilenin dans ettiği yerden geçtiler. Yağmurun söndürdüğü yarı yanık odunlar hâlâ kayaların üstündeydi. Ama suyun kenarındaki kum dümdüz olmuştu gene. Hiçbir şey&#160;söylemeden geçtiler buradan. Kabileyi Kaya Kale’de bulacakları konusunda hiç kuşkuları&#160;yoktu ve oraya varır varmaz, kendiliğinden durdular. Adada bitkilerin en sık olduğu yer&#160;sollarındaydı. Bu karalı yeşilli kıvrılmış bitki saplarının içine girmenin yolu yoktu. Önlerinde&#160;yüksek otlar dalgalanıyordu. Ralph tek başına ilerledi buraya gelince.</p>
<p>Bir yerde otlar ezilmişti; çünkü Ralph eskiden tek başına çevreyi araştırmaya gittiği sırada, ötekilerin hepsi, burada otlara yatıp onu beklemişlerdi. Adayı Kaya Kale’ye bağlayan dar geçit&#160;ve kayanın kenarındaki çıkıntı da buradaydı. Tepelerde de Kaya Kale’nin kırmızı dorukları&#160;yükseliyordu.</p>
<p>Sam, Ralph’ın koluna dokundu:</p>
<p>“Duman.”</p>
<p>Kayalığın arkasında, dalgalanarak havaya yükselen küçücük bir duman lekesi görülüyordu. “Bir ateş... Sanmam ki...”</p>
<p>Ralph döndü:</p>
<p>“Neden saklanıyoruz?”</p>
<p>Ralph, otların perdesini yarıp, dar geçide giden küçük bir açıklığa vardı:</p>
<p>“Siz ikiniz arkadan gelin. Ben önden gideceğim. Domuzcuk, benim bir adım gerimde olacak. Mızraklarınızı hazır tutun.”</p>
<p>Domuzcuk, gözlerini kısıp, kendisini dünyadan ayıran ışıklı perdeye kaygıyla baktı:</p>
<p>“Tehlike yok mu? Burada bir yalıyar yok mu? Suların sesini duyuyorum.”</p>
<p>“Sen bana yakın dur.”</p>
<p>Ralph, dar geçitte ilerledi. Tekmelediği bir taş, denize fırladı. Sonra sular, emilircesine aşağıya doğru çekildi; Ralph’ın sol kolunda, kırk ayak aşağılarda, yosunlu, kırmızı dört köşe bir&#160;yer meydana çıktı.</p>
<p>Domuzcuk, titreyen bir sesle “Tehlikede miyim?” diye sordu; “korkunç bir şey bu...”</p>
<p>Ta tepelerindeki doruklardan birinin bağırdığı duyuldu ansızın. Sonra biri, savaşta atılan naraları taklit etti ve kayalığın arkasından, on ya da on iki ses, bu narayı yankıladı.&#160;“Denizkabuğunu bana ver, hiç kıpırdama.”</p>
<p>“Durun! Kimdir o?”</p>
<p>Ralph, başını arkaya devirip, tepede Roger’in karanlık yüzünü gördü.</p>
<p>“Kim olduğumu görüyorsun!” diye bağırdı. “Aptallık etmekten vazgeç!”</p>
<p>Ralph, büyük şeytanminaresini öttürmeye başladı. Yüzleri tanınmayacak kadar boyalı vahşiler, kayalığı çevreleyen çıkıntıda görülüp, dar geçide doğru ilerlediler. Hepsi mızraklıydı.&#160;Kalenin girişini savunmak için yerlerini aldılar. Ödü kopan Domuzcuk’a aldırmayan Ralph,&#160;denizkabuğunu öttürmeye devam etti.</p>
<p>Roger, bağır bağır bağrıyordu:</p>
<p>“Dikkat edin... Anladınız mı?”</p>
<p>Sonunda Ralph, dudaklarını denizkabuğundan ayırdı; soluk alabilmek için durdu. Tıkanırcasına ama duyulur bir sesle konuştu:</p>
<p>“Toplantıya çağırıyorum.”</p>
<p>Geçidi koruyan vahşiler aralarında homurdandılar; ama bir şey söylemediler. Ralph, ileriye doğru birkaç adım attı. Arkasında bir ses telaşla fısıldıyordu:</p>
<p>“Beni bırakma, Ralph.”</p>
<p>Ralph, başını yana eğip “Sen çömel,” dedi. “Ben geri dönünceye kadar bekle.”</p>
<p>Geçitte yarı yola kadar ilerleyen Ralph, durdu: Yoğun bir dikkatle, gözlerini vahşilere dikti. Yüzlerindeki boya sayesinde kendilerini özgür bilen vahşiler, saçlarını arkadan bağladıkları&#160;için, Ralph’tan daha rahattılar. Ralph, kendi saçlarını da sonradan böyle bağlamaya karar verdi.&#160;Hatta onlara beklemelerini söyleyip, bu işi hemen orada yapmak istedi neredeyse; ama bunun&#160;yolu yoktu. Vahşiler, sinsi sinsi gülüştüler biraz ve onlardan biri, mızrağıyla Ralph’ı gösterdi.&#160;Ta tepelerde Roger, ellerini kaldıraçtan çekip, ne olup bittiğini görmek için aşağıya doğru&#160;eğildi. Geçitteki çocuklar, kendi gölgelerinin yaptığı lekelerin üstünde durmaktaydılar ve&#160;gölgeleri, taranmamış bir baş kadar küçülmüştü. Domuzcuk yere çömelmişti; sırtı bir çuval gibi&#160;biçimsizdi.</p>
<p>“Sizleri bir toplantıya çağırıyorum.”</p>
<p>Sessizlik.</p>
<p>Roger, küçük bir taş aldı; onlara değmemek için nişan alarak, taşı ikizlerin arasına attı. İkizler irkildiler; Sam neredeyse düşecekti. Roger’in gövdesinde bir güç kaynağı, bir nabız gibi atmaya&#160;başladı.</p>
<p>Ralph, yüksek sesle yeniden konuştu:</p>
<p>“Sizleri bir toplantıya çağırıyorum.”</p>
<p>Hepsini gözden geçirdi:</p>
<p>“Jack nerede?”</p>
<p>Oğlanlar kımıldadılar, birbirlerine danıştılar. Boyalı bir yüz, Robert’in sesiyle konuştu:</p>
<p>“Avlanıyor. Sizi buraya sokmamamızı söyledi.”</p>
<p>Ralph, “Ateş için geldim,” dedi. “Bir de Domuzcuk’un gözlüğü için.”</p>
<p>Önündeki grup dalgalandı; titreyen bir kahkaha yükseldi aralarından. Bu hafif, heyecanlı gülüşme, yüksek kayalar arasında çınlayıp durdu.</p>
<p>Ralph’ın arkasından gelen bir ses duyuldu:</p>
<p>“Ne istiyorsunuz?”</p>
<p>İkizler, fırladıkları gibi Ralph’ın yanından geçtiler; kalenin girişiyle Ralph’ın arasına girdiler. Ralph hızla döndü. Kişiliği ve kızıl saçlarından ötürü kim olduğu anlaşılan Jack, ormandan&#160;çıkmış geliyordu. Sağında solunda iki avcı çömelmişti. Kara ve yeşil boyalar, üçünün de&#160;yüzünü bir maske gibi örtüyordu. Arkalarındaki otların üstünde, bir dişi domuzun başsız ve&#160;şişman ölüsü, bıraktıkları yerde duruyordu.</p>
<p>Domuzcuk, inleye inleye bağırdı:</p>
<p>“Ralph! Beni bırakma!”</p>
<p>Domuzcuk, gülünç bir özenle kayaya sarıldı; her şeyi aşağıya doğru çeken denizin üstünde, sıkı sıkı yapıştı bu kaya parçasına. Vahşilerin sinsi gülüşmeleri, yüksek sesli alaycı kahkahalara&#160;dönüştü.</p>
<p>Bu gürültünün içinde, Jack’ın bağırdığı duyuldu:</p>
<p>“Sen git buradan, Ralph. Kendi yerinde kal. Burası benim yerim, benim kabilemin yeri. Beni rahat bırak.”</p>
<p>Alaycı gülüşmeler kesildi.</p>
<p>Ralph, soluk soluğa konuştu:</p>
<p>“Domuzcuk’un gözlüğünü aşırdın. Onu geri vermek zorundasın.”</p>
<p>“Zorunda mıyım? Kim diyor bunu?”</p>
<p>Ralph’ın öfkesi, bir alev gibi parladı:</p>
<p>“Ben diyorum! Oy verdiniz, beni şef yaptınız. Şeytanminaresinin sesini duymadın mı? Pis bir oyun oynadın bize... Ateş isteseydin, sana verirdik...”</p>
<p>Ralph’ın yanakları kıpkırmızı kesilmişti; yumruklanıp moraran gözü zonkluyordu:</p>
<p>“İstediğin zaman sana ateş verebilirdik. Ama sen, bizden ateş istemedin. Bir hırsız gibi sinsice gelip, Domuzcuk’un gözlüğünü çaldın!”</p>
<p>“Bunu bir defa daha söyle bakayım!”</p>
<p>“Hırsız! Hırsız!”</p>
<p>Domuzcuk bir çığlık attı:</p>
<p>“Ralph! Beni koru!”</p>
<p>Saldıran Jack, mızrağıyla Ralph’ın göğsüne vurmak istedi. Ralph, hemen Jack’ın kolunun durumunu görüp, ne yapacağını anladı; kendi mızrağının sapıyla Jack’ın silahını yana itti.&#160;Sonra mızrağının ucunu, Jack’ın kulağına indirdi. İki çocuk göğüs göğüse gelmişlerdi; hırsla&#160;soluyorlar, birbirlerini itiyorlar, gözleriyle ateş saçıyorlardı.</p>
<p>“Kimmiş hırsız?”</p>
<p>“Sen!”</p>
<p>Jack, Ralph’tan kopup, mızrağını ona doğru savurdu. Anlaşmışçasına, birbirlerine mızrakların öldürücü uçlarıyla saldırmayı göze alamıyor, mızrakları artık birer kılıç gibi&#160;kullanıyorlardı. Jack’ın mızrağı, Ralph’ınkine çarptı; kayıp parmaklarının üstüne indi. Ralph’ın&#160;parmakları, korkunç acıdı. Sonra, iki çocuk gene birbirlerinden koptular; yer değiştirdiler.&#160;Şimdi Jack, Kaya Kale’nin karşısındaydı; Ralph da kumsal boyunca adaya dönüktü.</p>
<p>İkisi de zor nefes alabiliyorlardı.</p>
<p>“Hadi öyleyse...”</p>
<p>“Hadi...”</p>
<p>Belalı belalı karşı karşıya dikildiler; ama dövüşebilecek kadar yaklaşmıyorlardı birbirlerine.</p>
<p>“Hadi gel de gör ne oluyor!”</p>
<p>“Sen gel...”</p>
<p>Yere yapışan Domuzcuk, Ralph’ın dikkatini çekmeye çalışıyordu. Ralph, gözlerini Jack’tan ayırmadan, ona yaklaştı, eğildi.</p>
<p>“Ralph... Buraya niçin geldiğimizi unutma. Ateş. Benim gözlüğüm.”</p>
<p>Ralph, evet dercesine başını eğdi. Savaşan kaslarını gevşetti; rahat durup, mızrağın sapını yere dayadı. Jack, yüzündeki boyaların arkasından, sır vermeyen gözlerle onu süzüyordu.&#160;Ralph, kayalığın doruklarına, sonra da vahşiler grubuna baktı:</p>
<p>“Dinleyin. Şunu söylemeye geldik: Önce Domuzcuk’un gözlüğünü geri vermek zorundasınız. Gözlüksüz göremiyor. Oyun bozanlık yapıyorsunuz...”</p>
<p>Yüzü boyalı vahşiler kabilesi, kıkır kıkır güldü. Ralph’ın aklı karıştı. Saçını arkaya itti; gözünün önündeki kara ve yeşil maskeye bakıp, Jack’ın gerçek yüzünü anımsamaya çalıştı.</p>
<p>Domuzcuk fısıldadı:</p>
<p>“Bir de ateş.”</p>
<p>“Ha, evet. Gelelim ateşe. Bunu gene söylüyorum. Buraya geldiğimizden beri hep söyledim.”</p>
<p>Mızrağını kaldırıp, vahşilere dikti:</p>
<p>“Tek umudumuz, aydınlık olduğu sürece bir ateşin işaret vermesi. Belki o zaman bir gemi, dumanı görür, gelip bizi kurtarır, yurdumuza götürür. Ama o duman olmadıkça, bir geminin&#160;ancak bir rastlantı sonucu buraya gelmesini beklemek zorundayız. Yıllarca bekleyebiliriz.&#160;Y aşlanıncaya kadar...”</p>
<p>Vahşilerin, billur gibi çın çın öten, gerçeklerden kopmuş titrek gülüşmeleri yeniden fışkırdı, ta uzaklarda yankılandı. Ralph, ansızın esen bir rüzgârla sarsılırcasına öfkeyle sarsıldı. Sesi&#160;çatladı:</p>
<p>“Anlamıyor musunuz, yüzü boyalı salaklar? Sam, Eric, Domuzcuk ve ben... Yetmiyoruz. Ateşi yanık tutmak istedik ama yapamadık. Sizlerse, avcılık oyunu oynuyorsunuz...”</p>
<p>Çocukların arkasında, inci gibi berrak havada, ipince dumanın dağıldığı yeri gösterdi:</p>
<p>“Oraya bakın! Bir işaret ateşi mi diyeceksiniz buna? Yemek pişirmek için bir ateştir bu. Şimdi yiyeceksiniz, duman da kalmayacak. Anlamıyor musunuz? Şuralardan bir gemi&#160;geçiyordur belki...”</p>
<p>Ralph sustu. Sessizliğin karşısında; Kaya Kale’yi savunanların kimliklerini gizleyen boyalı yüzler karşısında yenilgiye uğramıştı.</p>
<p>Şef, pembe ağzını açtı; kabileyle kendi arasında duran Eric’le Sam’a:</p>
<p>“Siz ikiniz. Geri gelin” dedi.</p>
<p>Hiç kimse karşılık vermedi. Şaşkına dönen ikizler, birbirlerine baktılar. Şiddet olaylarının bitmesiyle toparlanan Domuzcuk, dikkatle ayağa kalktı. Jack, önce Ralph’a, sonra ikizlere bir&#160;göz attı:</p>
<p>“Yakalayın onları!”</p>
<p>Kimse kıpırdamadı. Jack, öfkeyle bağırdı:</p>
<p>“Yakalayın onları diyorum size!”</p>
<p>Yüzü boyalılar, sinirli sinirli, beceriksizce, Eric’le Sam’ın çevresinde dolandılar. Çın çın öten gülüşmeler yeniden duyuldu.</p>
<p>Eric’le Sam, uygarlığın yüreğinden kopan bir sesle, karşı koydular:</p>
<p>“A! Ne oluyor!”</p>
<p>“Doğrusu bu...”</p>
<p>Mızrakları ikizlerin elinden alındı.</p>
<p>“Bağlayın onları!”</p>
<p>Ralph, umutsuzca bağırdı karalı yeşilli maskeye:</p>
<p>“Jack!”</p>
<p>“Hadi. Bağlayın onları.”</p>
<p>Yüzleri boyalı grup, Eric’le Sam’ın kendilerinden olmadığını artık anlamışlardı. Ellerindeki gücün de bilincine varmışlardı. Heyecanla, beceriksizce, ikizleri yere yıktılar. Jack’ın içine&#160;doğdu. Ralph’ın, ikizleri kurtarmaya çalışacağını sezdi. Vınlayan mızrağını, bir çember&#160;çizercesine arkaya doğru savurdu. Ralph, mızraktan güç bela kurtulabildi. Arkalarında&#160;kabileyle ikizler, bağıra çağıra debelenen bir yığın halini almıştı. Domuzcuk yeniden çömeldi.&#160;Hayretten donakalan ikizler, kabilenin arasında yere&#160;yatırıldı. Jack, Ralph’a doğru döndü; dişlerini sıkarak konuştu:</p>
<p>“Gördün mü? Her istediğimi yapıyorlar.”</p>
<p>Yeniden bir sessizlik oldu. Acemice bağlanan ikizler yerdeydi. Kabile, ne yapacağını görmek için, Ralph’a bakıyordu. Ralph, gözlerini örten kâkülün arasında onları saydı; hiçbir işe&#160;yaramayan dumana baktı.</p>
<p>Öfkesini tutamadı. Jack’a bağırdı:</p>
<p>“Sen bir hayvansın! Bir domuzsun! Kahrolası, kahrolası bir hırsızsın üstelik!”</p>
<p>Ralph saldırdı.</p>
<p>Buhranın had noktasına geldiklerini bilen Jack da saldırdı. İki çocuk, birbirine çarpıp geri fırladılar. Jack, yumruğunu Ralph’ın kulağına indirdi. Ralph, Jack’ın midesini yumruklayıp,&#160;onu inletti. Gene karşı karşıya geldiler; soluk soluğaydılar, öfkeliydiler; ama kendi vahşetleri&#160;yıldırmıştı ikisini de. Dövüşmeleri sırasında sürüp giden gürültünün farkına vardılar: Kabile, tiz&#160;seslerle “yaşa!” diye bağırıyordu boyuna. Ralph, bu gümbürtünün içinde Domuzcuk’un sesini&#160;duyabildi:</p>
<p>“Bırak, ben konuşayım onlarla.”</p>
<p>Domuzcuk, dövüş alanının tozu dumanı içinde ayağa kalkmıştı. Kabile, Domuzcuk’un ne yapmaya niyetlendiğini anlayınca, tiz sesler sürekli bir yuhalamaya dönüştü.</p>
<p>Domuzcuk, denizkabuğunu havaya kaldırdı; yuhalama biraz azaldı; sonra yeniden yükseldi.</p>
<p>“Denizkabuğu bende!”</p>
<p>Domuzcuk bağırdı:</p>
<p>“Denizkabuğu bende diyorum size!”</p>
<p>Şaşılacak bir sessizlik oldu: Kabile, Domuzcuk’un söyleyebileceği tuhaf şeyleri merakla bekliyordu.</p>
<p>Bir sessizlik ve bir duraklama oldu ama Ralph, bu sessizliğin içinde, havadan gelen garip bir ses duydu kulağının dibinde. Tüm dikkatini ona vermediği halde, “tak” diye bu hafif sesi&#160;yeniden duydu: Biri taş atıyordu. Bir elini kaldıraçtan hâlâ ayırmayan Roger’di taş atan.&#160;Yukarıdan bakınca Roger’in gözünde, Ralph karışık bir saç yığını, Domuzcuk da bir yağ&#160;tulumuydu.</p>
<p>“Size söyleyeceğim şu: Küçük çocuklar gibi davranıyorsunuz topunuz.”</p>
<p>Domuzcuk, büyülü beyaz denizkabuğunu havaya kaldırınca, yükselen yuhalamalar gene kesildi.</p>
<p>“Hangisi daha iyi? Sizler gibi yüzü boyalı bir vahşi sürüsü olmak mı, yoksa Ralph gibi akıllı olmak mı?”</p>
<p>Vahşiler arasında büyük bir gümbürtü koptu. Domuzcuk gene bağırdı:</p>
<p>“Hangisi daha iyi? Kurallar yapıp anlaşmak mı, yoksa ava çıkıp öldürmek mi?”</p>
<p>Gene bağırışmalar ve gene “tak” diye hafif bir ses.</p>
<p>Bu gürültü arasında Ralph’ın sesi duyuldu:</p>
<p>“Hangisi daha iyi? Düzen ve kurtuluş mu, yoksa ava çıkıp her şeyi berbat etmek mi?”</p>
<p>Artık Jack da avazı çıktığı kadar bağırdığı için, Ralph’ın sesi duyulamıyordu. Jack gerileyip sırtını kabileye vermişti. Kabile, mızraklarla diken diken, tehlikeyle yüklü, sağlam bir kitle&#160;olmuştu. Saldırmaya niyetlenenler vardı aralarında; kendi kendilerini kışkırtıp buna&#160;hazırlanıyorlardı; dar geçidi silip süpüreceklerdi. Ralph biraz yanda, karşılarında duruyordu;&#160;elinde mızrağı, tetikteydi. Domuzcuk, Ralph’ın yanındaydı. Denizkabuğunun çabucak&#160;kırılabilecek ışıldayan güzelliği, hâlâ ellerindeydi; onu bir tılsım gibi kaldırmış tutuyordu.&#160;Gürültü fırtınası, kinle yoğrulan ve sesle yapılan bir büyü gibi, Ralph ile Domuzcuk’a çarptı, ta&#160;yukarılarda Roger, kendini koyuverdi; çılgınca bir haz duyarak, olanca gücüyle kaldıraca&#160;abandı.</p>
<p>Ralph büyük kayayı görmeden önce duydu. Ayak tabanlarının altında toprağın sarsıldığını hissetti; dik yamacın tepesindeki taşlar yerinden koptu. Sonra koskocaman, kırmızı canavar&#160;gibi bir şey, geçide fırladı. Kabile çığlıklar atarken, Ralph yere kapaklandı.</p>
<p>Kaya, çenesinden dizine kadar, yandan çarptı Domuzcuk’a. Denizkabuğu, binlerce beyaz parçaya dağılıp yok oldu. Domuzcuk, bir şey söylemeden, inlemeye bile vakit bulamadan&#160;havada uçtu; uçarken yana döndü. Kaya, iki kez zıplayıp ormanda kayboldu. Kırk ayak&#160;yükseklikten uçan Domuzcuk, denizdeki dört köşe kırmızı kayaya sırtüstü düştü. Başı ikiye&#160;yarıldı; başından bir şeyler çıktı; başından çıkanlar kırmızı bir renk aldı. Bir domuz&#160;öldürüldükten sonra nasıl hafif hafif kıpırdarsa, Domuzcuk’un kollarıyla bacakları da biraz&#160;seğirdi. Sonra deniz, ağır ağır, uzun uzun iç çekercesine yeniden soludu; kırmızı kayanın&#160;üstünde, beyaz ve pembe sular kaynadı. Ve sular geri çekildiğinde, Domuzcuk’un gövdesi de&#160;yok olmuştu.</p>
<p>Şimdi tam bir sessizlik vardı. Ralph’ın dudakları kıpırdadı ama bir söz çıkamadı ağzından.</p>
<p>Jack, kabilenin yanından ansızın kopup öne fırladı; deliler gibi avaz avaz bağırıyordu:</p>
<p>“Gördün mü? Gördün mü? Aynı şey senin başına gelecek! Boşuna söylemiyorum bunu! Artık senin girebileceğin bir kabile yok! Denizkabuğu yok oldu...”</p>
<p>Jack, eğilerek ileriye doğru koştu:</p>
<p>“Ben şefim!”</p>
<p>Ralph’ı vurmak amacıyla, kinle fırlattı mızrağını. Mızrağın ucu, Ralph’ın kaburga kemiklerinin derisini ve etini yırttı; sonra suya düştü. Acıdan çok, müthiş bir korku duyan&#160;Ralph, sendeledi ve kabile, Şefleri gibi avaz avaz bağırarak, Ralph’ın üstüne yürüdü. Fırlatılan&#160;ikinci mızrak, eğri olduğu için yüzüne isabet etmedi. Roger, yukarıdan üçüncü bir mızrak attı.&#160;Yerde yatan ikizler, kabilenin arkasında olduklarından, görülmüyorlardı. Kimliği bilinmeyen&#160;şeytan yüzleri, dar geçitte kaynaşıyordu. Ralph döndü, koştu. Martı seslerini andıran çığlıklar&#160;duydu arkasında. Bilincinde olmayan bir içgüdüye uyarak, açıklık yerden kaçtığı için,&#160;mızraklar hedeflerine ulaşamadı. Dişi domuzun başsız ölüsünü görüp, tam zamanında üstünden&#160;atlayabildi. Sonra yaprakları ve küçük dalları çatır çatır ezerek, ağaçların arasına daldı; orman&#160;onu gizledi.</p>
<p>Şef, domuzun yanında durup döndü; ellerini havaya kaldırdı:</p>
<p>“Geri dönün! Kaleye geri dönün!”</p>
<p>Çok geçmeden kabile, gürültüler içinde dar geçide vardı. Orada Roger aralarına girdi.</p>
<p>Şef, Roger’e kızgındı:</p>
<p>“Neden nöbet tutmuyorsun?”</p>
<p>Roger, ağırbaşlı bir halle, Şefe baktı:</p>
<p>“Demin indim aşağı...”</p>
<p>Cellatlara özgü dehşete bürünmüştü Roger. Şef, ona bir şey söylemedi; yerdeki Eric’le Sam’a baktı:</p>
<p>“Kabileye katılmak zorundasınız.”</p>
<p>“Bırakın beni...”</p>
<p>“... Beni de.”</p>
<p>Az sayıda mızrak kalmıştı. Şef, bunlardan birini kaptığı gibi, Sam’ın kaburga kemiklerine batırmaya başladı.</p>
<p>Şef, öfkeyle konuştu:</p>
<p>“Sizler ne demek istiyorsunuz, ha? Ne demek buraya mızraklarla gelmek? Ne demek benim kabileme katılmamak?”</p>
<p>Şefin, Sam’ı mızrakla dürtüklemesi, düzenli ve tempolu bir hal aldı. Sam, avazı çıktığı kadar bağırdı.</p>
<p>“Başka çaresi var.”</p>
<p>Bunu diyen Roger, Şefin yanından geçerken, az kalsın onu omzuyla itecekti. Bağrışma kesildi. Eric’le Sam, sessiz bir korku içinde, yattıkları yerden Roger’e bakakaldılar. Roger, ne&#160;olduğu bilinmez ve sınırsız bir gücün temsilcisi olarak, ikizlere doğru ilerledi.</p><div>
<p>12</p></div>
</body>
</html>