<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p>“Ben şefim. Ben gideceğim. Karşı çıkmaya kalkmayın.”</p>
<p>Ralph, çocuklara döndü:</p>
<p>“Sizler burada saklanın... Beni bekleyin.”</p>
<p>Sesinin, ya duyulmaz hale geldiğinin ya da fazla yükseldiğinin farkına vardı. Jack’a baktı: “Ne dersin... Acaba?”</p>
<p>Jack homurdandı:</p>
<p>“Ben her bir yana gittim. Burada olmalı.”</p>
<p>“Anladım.”</p>
<p>Simon, karışık bir şeyler mırıldandı:</p>
<p>“Canavara inanmıyorum ben.”</p>
<p>Ralph, sanki havanın iyi olması gibi sıradan bir konu konuşuyorlarmış da aynı görüşü paylaşıyorlarmış gibi, terbiyeli terbiyeli karşılık verdi Simon’a:</p>
<p>“Öyle. Yoktur herhalde.”</p>
<p>Ralph’ın solgun dudakları sıkı sıkı kapanmıştı. Çok ağır bir hareketle saçlarını arkaya doğru itti: “Güzel. Hoşça kalın.”</p>
<p>Toprağın daraldığı yere varıncaya kadar, ayaklarını zorla kımıldattı.</p>
<p>Şimdi boş hava uçurumları sarmıştı her bir yanını. Nasıl olsa ilerlemek zorundaydı ama böyle bir zorunluluk olmasa bile saklanacak yer yoktu. Dar yolda durup, aşağıya doğru baktı.&#160;Yüzyıllarca sonra deniz, kaleyi bir ada yapacaktı er geç. Sağında açık denizin saldırısına&#160;uğrayan lagün vardı; solundaysa...</p>
<p>Ralph ürperdi. Bu lagün, çocukları Pasifik Okyanusu’ndan korumuştu. Ancak Jack, öteki yandaki suların kıyısına gidebilmişti her nedense. Şimdi Ralph, karada duran biri açısından&#160;kabaran okyanusa baktı. Akıllara sığmaz müthiş bir yaratık gibi soluyordu okyanus. Sular&#160;kayaların arasını ağır ağır kaplıyor; pembe granitten yüzeyler, acayip mercanlar, çiçeğimsi&#160;deniz yaratıkları, yosunlar meydana çıkıyordu. Ormanın ağaçlarının tepelerinde rüzgâr nasıl&#160;fısıldarsa, sular da aşağılarda, ta aşağılarda öyle fısıldıyordu. Bir masa gibi yayılan üstü düz bir&#160;kaya vardı orada; yosunlu yanlarını sular yaladığı için, bu kayanın kenarları yalıyarlara&#160;benziyordu. Okyanus, uyuyan koskocaman bir canavar gibi soluğunu koyuverince, deniz&#160;yükseldi; yosunlar akar gibi oldu ve sular kükreyerek kayanın üstünde kaynadı. Dalgaların&#160;gidip gelişi hissedilmiyordu burada; ancak her an, suların alçalışı, yükselişi, sonra yeniden&#160;alçalışı vardı.</p>
<p>Ralph döndü, dimdik yükselen kırmızı kayaya baktı. Bu kayanın arkasında, uzun otların arasında çocuklar bekliyorlardı; Ralph’ın ne yapacağını bekliyorlardı. Ralph, avuçlarındaki&#160;terin artık&#160;soğuduğunun farkına vardı. Aslında bir canavarla karşılaşmayı hiç ummadığını; karşılaşsa da&#160;ne yapacağını bilmediğini, şaşarak anladı.</p>
<p>Kırmızı kayaya tırmanabilirdi ama tırmanmasına gerek yoktu; çünkü dört köşe kayanın kenarında bir çeşit çıkıntı vardı. Böylece sağdan, lagüne bakan yandan, bu çıkıntıda yavaş&#160;yavaş ilerleyerek, kayanın arkasına gidebilirdi. Bunu kolayca yapan Ralph, çok geçmeden&#160;kayanın arkasını gördü.</p>
<p>Beklediğinden başka bir şey yoktu burada: Bir pastanın üstüne dondurulmuş tozşekerin serpilmesi gibi, üstüne deniz kuşlarının pisliği serpilmiş darmadağın kocaman taşlar ve&#160;tabyanın tepesinde paramparça kayalara giden dik bir yamaç.</p>
<p>Arkasında bir ses duyunca, döndü. Jack, çıkıntıda yavaşça ilerlemekteydi.</p>
<p>“Seni tek başına bırakamazdım bu işte.”</p>
<p>Ralph hiçbir şey söylemedi. Kayaların üstünde önden gitti. İçinde, çürük deniz kuşu yumurtaları bulunan bir yuvadan başka korkunç, hiçbir şey görülmeyen mağaramsı bir&#160;girintinin içine baktı. Sonunda oturdu, çevresine bir göz gezdirdi, mızrağın ucuyla kayaya&#160;vurdu.</p>
<p>Jack heyecanlıydı:</p>
<p>“Amma da müthiş bir kale olur burası!”</p>
<p>Denizden bir sütun gibi yükselen serpinti, ikisini de ıslattı.</p>
<p>“Tatlı su yok.”</p>
<p>“Peki bu ne öyleyse?”</p>
<p>Yükselen kayanın ortalarında, uzunluğuna yeşil bir leke vardı. Tırmanıp oradan sızan suyun tadına baktılar.</p>
<p>“Şuraya bir hindistancevizi kabuğu koyarsan, boyuna dolar.”</p>
<p>“Ben istemem burasını. Berbat bir yer.”</p>
<p>Yan yana, kayanın en tepesine tırmandılar. Gittikçe sivrilen taş yığınının doruğunda, parçalanmış son bir kaya vardı. Jack, kayaya yumruğuyla vurdu; kaya hafif gıcırdadı.</p>
<p>“Hatırladın mı?”</p>
<p>O günden beri ne kötü anlar geçirdiklerinin bilincindeydi ikisi de. Jack, çabuk çabuk konuşmaya başladı:</p>
<p>“Bu taşın altına bir hurma ağacı kütüğü koyarsın, düşman yaklaşınca... Bak!”</p>
<p>Yüz ayak aşağılarda dar yol, taşlı toprak, otların arasından çıkan çocuk başları ve arkalarda orman vardı.</p>
<p>Jack, coşkun bir sevinçle bağırdı:</p>
<p>“Kütüğü şöyle bir kaldırdın mı... Yaşaaa!”</p>
<p>Jack, eliyle her şeyi silip yok edercesine bir hareket yaptı. Ralph, başını dağa doğru çevirdi.</p>
<p>“Ne oluyor?”</p>
<p>Ralph döndü.</p>
<p>“Neden soruyorsun?”</p>
<p>“Bir tuhaf bakıyordun... Bilmem ki...”</p>
<p>“İşaret yok şimdi. Görülen hiçbir şey yok.”</p>
<p>“Sen bozmuşsun bu işaretle.”</p>
<p>Gergin mavi ufuk onları çepeçevre sarmıştı; dağın doruğu bu çemberi kıran tek şeydi. “İşaretten başka hiçbir şeyimiz yok.”</p>
<p>Ralph, mızrağını sallanan kayaya dayadı. İki eliyle birden saçlarını arkaya itti:</p>
<p>“Geri dönüp dağa tırmanmalıyız. Canavarı orada görmüşler.”</p>
<p>“Canavar orada değildir artık.”</p>
<p>“Başka ne yapabiliriz ki?”</p>
<p>Otların arasında bekleyen öteki çocuklar, Jack ile Ralph’ın sağ salim geri döndüğünü görünce, saklandıkları otlardan gün ışığına çıktılar. Buraları keşfetmenin heyecanı içinde,&#160;canavarı unuttular. Köprü biçimindeki yere doluştular; çok geçmeden bağıra çağıra&#160;tırmanmaya başladılar. Ralph, bir elini koskocaman kırmızı bir taşa dayayıp durdu. Bir&#160;değirmen taşı boyunda olan bu taş, parçalanmış, neredeyse düşecek gibi asılı kalmıştı yamacın&#160;kenarına. Ralph, karanlık gözlerle dağa baktı. Yumruğunu sıkıp, bir çekiçle vururcasına&#160;sağındaki kırmızı duvarı yumrukladı. Ağzını sıkı sıkı kapamıştı; alnına düşen saçlarının örttüğü&#160;gözlerinde özlem vardı:</p>
<p>“Duman.”</p>
<p>Ralph, sıyrılan yumruğunu yaladı.</p>
<p>“Jack! Hadi, gel.”</p>
<p>Ama Jack oralarda yoktu. Çok gürültü eden bir avuç çocuğun, kayalardan birini kaldırıp ittiklerinin farkına varamamıştı Ralph. Dönüp baktığı sırada kayanın dibi çatırdadı, tüm yığın&#160;olduğu gibi denize yuvarlandı. Gök gürültüsünü andıran bir ses çıkararak fışkıran sular,&#160;yalıyarın yarısına kadar yükseldi.</p>
<p>“Durun! Durun!”</p>
<p>Ralph’ın bağırışı çocukları susturmuştu.</p>
<p>“Duman!”</p>
<p>Ralph’ın kafasında garip bir şey oldu. Beyninin önünde, bir yarasanın kanadı gibi bir şey uçuştu; düşüncesi karanlığa gömüldü.</p>
<p>“Duman.”</p>
<p>Dakikasında düşüncesi geri döndü; düşüncesiyle birlikte öfkesi de:</p>
<p>“Biz duman istemiyoruz. Sizlerse, boşuna vakit harcıyorsunuz. Kayaları yuvarlıyorsunuz.”</p>
<p>“Bol bol vaktimiz var.”</p>
<p>Ralph, hayır dercesine başını salladı:</p>
<p>“Dağa çıkacağız.”</p>
<p>Kıyametler koptu. Kimi çocuklar kumsala dönmek istiyordu. Kimi çocuklar da başka kayaları denize yuvarlamak istiyordu. Güneş pırıl pırıl parlamaktaydı ve karanlıkla birlikte&#160;tehlike de yok olmuştu.</p>
<p>“Jack. Canavar öteki yanda olabilir. İstersen, sen yol göster gene. Oralara gittin.”</p>
<p>“Kıyıdan da gidebiliriz. Meyve de var.”</p>
<p>Bill, Ralph’ın yanına geldi:</p>
<p>“Niçin biraz daha kalmıyoruz burada?”</p>
<p>“Doğru söylüyor!”</p>
<p>“Bir kalemiz olsun...”</p>
<p>Ralph, “Burada yiyecek yok, barınak da yok” dedi. “Tatlı su da pek az.”</p>
<p>“Burası yaman bir kale olur!”</p>
<p>“Kayaları yuvarlayabiliriz...”</p>
<p>“Köprünün tam üstüne atabiliriz...”</p>
<p>Ralph, öfkeyle haykırdı:</p>
<p>“Gidiyoruz diyorum size! Emin olmalıyız. Hemen gidiyoruz.”</p>
<p>“Burada kalalım...”</p>
<p>“Barınaklara geri dönelim...”</p>
<p>“Ben yorgunum...”</p>
<p>“Hayır!”</p>
<p>Ralph, kayayı öyle bir yumrukladı ki, parmaklarının oynakları sıyrıldı. Ama acı duymuyor gibiydi:</p>
<p>“Şef benim. Emin olmalıyız. Dağı görmüyor musunuz? İşaret yok. Açıklarda bir gemi vardır belki. Çıldırdınız mı hepiniz?”</p>
<p>Başkaldıran çocukların kimi sustu, kimi homurdandı.</p>
<p>Önde Jack, kayadan indiler, köprüyü geçtiler.</p><div>
<p>7</p></div>
<p>Gölgeler ve Yüksek Ağaçlar</p>
<p>Domuzların geçidi, öteki yanda, suyun kenarındaki darmadağın kayalara bitişikti. Ralph, bu yolda Jack’ın peşinden giderken rahatladı. Ağır ağır alçalıp, kaynaya kaynaya yükselen deniz&#160;sularının çıkardığı sese kulaklarınızı tıkarsanız; her iki yanınızdaki eğreltiotlarıyla kaplı&#160;çalıların ne denli çirkin renkli ve ne denli ıssız olduğunu görmezlikten gelirseniz, o zaman&#160;canavarı belki aklınızdan çıkarır, hayallere dalabilirdiniz bir süre. Güneş tam dikine, artık&#160;tepelerinde değildi. Öğle sonrası sıcaklığı adanın üstüne çökmeye başlamıştı. Ralph, önde&#160;giden Jack’a haber iletti; meyveli bir yere gelince, hepsi durup yediler.</p>
<p>Oturan Ralph, o gün ilk kez sıcağın farkına vardı. Kurşuni gömleğini çekiştirdi tiksinircesine; onu yıkamak serüvenine atılıp atılamayacağını düşündü. Ralph, ada için bile olağanüstü hissini&#160;veren bu sıcak havada, kendine nasıl çekidüzen vereceğini tasarladı. Bir makas bulup, bütün bu&#160;saçları (başındaki saç yığınını arkaya doğru attı o sırada) kesmek isterdi; bu pis saçları, ancak&#160;bir parmak kalıncaya kadar kesmek isterdi. Bir banyo yapmak isterdi; sabunlu, doğru dürüst bir&#160;banyo. Bir deney yaparcasına, dilini dişlerine değdirdi; bir diş fırçasının da işe yarayacağına&#160;karar verdi. Bir de tırnaklarının durumu vardı.</p>
<p>Ralph, ellerini evirip çevirip inceledi. Bu huyun ne zaman yeniden başladığını, bunu ne zaman yaptığını anımsamadığı halde tırnakları dibine kadar yenilmişti.</p>
<p>“Yakında başparmağımı da emmeye başlayacağım bu gidişle.”</p>
<p>Gizlice çevresine bakındı. Söylediğini kimse duymamışa benziyordu. Avcılar oturmuş, kolayca elde edilen bu yiyecekle tıkınıyorlar, muzdan ya da gri zeytin rengi öteki peltemsi&#160;meyveden yeterince hoşlandıklarına inandırmak istiyorlardı kendilerini. Temizlik ölçüsü olarak&#160;eskiden temiz olan kendi benliğini bir ölçü sayan Ralph, çocukları gözden geçirdi. Pistiler; ama&#160;pislikleri, çamura düşen ya da yağmurlu bir günde kirlenen erkek çocukların göze batan pisliği&#160;değildi. İlk bakışta, hiçbirini hemen tutup bir duşun altına tıkmak gelmezdi insanın aklına. Oysa&#160;gereğinden uzun olan saçları, şurada burada birbirine dolanmış, bir kuru yaprak ya da bir küçük&#160;dal parçası etrafında düğümlenmişti. Yemek yedikleri ve terledikleri için yüzleri oldukça&#160;temizdi; ama yüzlerinin kolayca el değmediği köşelerinde kir gölgeleri vardı. Giysileri lime&#160;lime olmuş, Ralph’ın gömleği gibi, terden kaskatı kesilmişti. Edepli olmak ya da rahat etmek&#160;için değil, sırf alışkanlıktan ötürü bu giysileri sırtlarına geçiriyorlardı. Derileri deniz tuzundan&#160;pul pul olmuştu.</p>
<p>Ralph, yüreği biraz burkularak, çocukların bu halini artık olağan saydığının, buna aldırmadığının farkına vardı. İçini çekip, meyveleri kopardığı dalı itti. Avcılar, ormanda ya da&#160;aşağıdaki kayalarda işlerini görmek için, daha şimdiden usulcacık uzaklaşıyorlardı. Ralph&#160;döndü, denize baktı.</p>
<p>Adanın öteki yanı olan bu yerde, manzara bambaşkaydı. Hayalimsi görüntülerin tül gibi ince büyüsü, okyanusun soğuk sularıyla başa çıkamadığı için, ufkun kesinlikle çizilmiş, haşin bir&#160;maviliği vardı. Ralph, gelişigüzel yürüyerek, aşağıdaki kayalara indi. Burada, sularla neredeyse&#160;aynı düzeyde durup, denizin derin dalgalarının kabara kabara durmadan nasıl geldiğini&#160;gözlerinizle izleyebilirdiniz. Millerce eni olan bu dalgalar, kayalara çarpıp köpürmüyorlardı;&#160;denizin sığ olduğu yerlerdeki dalgalara da benzemiyorlardı. Sanki başka işleri varmış da adayı&#160;hesaba katmıyorlarmış gibi, her bir yanı sarıyorlardı. İleriye doğru bir hareketten çok, tüm&#160;okyanusun müthiş bir iniş ve kalkışıydı bu dalgalar. Kimi zaman deniz aşağılara doğru iniyor,&#160;çekilen sular çağlayanlara ve şelalelere dönüyor, kayalar meydana çıkıyor ve yosunlar pırıl pırıl&#160;saçlar gibi bu kayalara yapışıyordu. Sonra okyanus duraklıyor, toparlanıyor, kükreyerek&#160;kabarıyor, karşı konulmaz bir güçle kayaların tüm sivriliklerini ve çıkıntılarını kaplıyor, küçük&#160;yalılara tırmanıyor, sonunda bir kol gibi kayaların içindeki bir yarığa dalıyor ve serpintinin&#160;parmakları neredeyse Ralph’ın yüzüne değiyordu.</p>
<p>Bu dalga dalga inip kalkışı uzun süre seyreden Ralph’ın beyni, denizin insanlara yabancı uzaklığıyla uyuşur gibi oldu. Sonra, bu engin suların neredeyse sonsuz olduğunu düşünmek&#160;zorunda kaldı. Bu sular, çocukları dünyadan ayırıyor, karşılarına bir engel gibi dikiliyordu.&#160;Adanın öteki yanında, öğleyin hayal görüntülerine sarılarak, sessiz lagünün kalkanıyla&#160;korunarak kurtulabileceğinizi düşleyebilirdiniz. Ama burada, okyanusun bu akıldan yoksun&#160;duyarsızlığı karşısında, millerce uzanan bölücü suların önünde, eliniz kolunuz bağlanır, çaresiz&#160;kalır, mahkûm olduğunuzu bilirdiniz...</p>
<p>Simon, neredeyse kulağının dibinde konuşuyordu. Ralph, acı çekercesine iki eliyle birden kayaya yapıştığını, bedeninin bir yay gibi gerildiğini, ağzının zorlanmışçasına açıldığını&#160;hissetti:</p>
<p>“Nereden geldinse, oraya döneceksin.”</p>
<p>Simon bunu söylerken, başını öne doğru sallıyordu. Tek dizinin üstüne çökmüş, Ralph’ın durduğu yerden daha yüksekte bulunan bir kayayı iki eliyle birden tutmuş, öteki bacağını&#160;Ralph’a doğru uzatmış, aşağıya bakıyordu.</p>
<p>Şaşan Ralph, ne demek istediğini anlamak için, Simon’un yüzüne baktı:</p>
<p>“Öyle uçsuz bucaksız ki...”</p>
<p>Simon başını salladı:</p>
<p>“Olsun. Gene de sağ salim döneceksin. Yani ben öyle sanıyorum.”</p>
<p>Ralph’ın gerilen bedeni biraz gevşemişti. Denize baktı, sonra acı acı gülümsedi Simon’a: “Cebinde bir gemi var mı?”</p>
<p>Simon da güldü, hayır dercesine başını salladı.</p>
<p>“Nereden biliyorsun öyleyse?”</p>
<p>Simon gene susunca, Ralph ters ters konuştu:</p>
<p>“Delirmişsin sen.”</p>
<p>Simon, hayır demek için başını öyle bir salladı ki, kalın telli kara saçları bir arkaya, bir de</p>
<p>yüzünü örtercesine öne uçtu:</p>
<p>“Hayır, delirmiş değilim. Senin sağ salim döneceğini sanıyorum sadece.”</p>
<p>Bir süre konuşmadılar. Sonra ansızın, gülümsediler birbirlerine.</p>
<p>Roger, çalıların arasından seslendi:</p>
<p>“Gelin, bakın!”</p>
<p>Domuzlar geçidinde, toprağın altı üstüne gelmişti. Yerde tüten domuz pislikleri vardı. Jack, bu pislikleri severcesine onlara doğru eğildi:</p>
<p>“Ralph... Öteki şeyi avlıyoruz ama gene de et gerek bize.”</p>
<p>“Eğer yolumuzdan sapmazsak, domuz avlayabiliriz.”</p>
<p>Gene yola koyuldular. Canavarın sözü edileli beri korkan avcılar, birbirlerine sokulmuşlardı. Jack, domuzun izini arayarak, önde gidiyordu. İstediğinden daha ağır ilerliyorlardı ama&#160;kucağında mızrağı, tembel tembel yürüyebildiği için, Ralph memnundu bir bakıma. Çok&#160;geçmeden Jack, avcılık sanatıyla ilgili çözümlenmesi gereken bir durumla karşılaşınca, herkes&#160;durdu. Ralph bir ağaca yaslandı, dakikasında hayallere kapıldı. Av işinden Jack sorumluydu;&#160;dağa çıkmaya vakit bulurlardı nasıl olsa...</p>
<p>Eskiden babasıyla Chatham’dan Devonport’a giderlerken, kırlara yakın bir köy evinde oturmuşlardı. Birçok evde oturmuştu Ralph. Ama bu ev, ayrıca açık seçik kalmıştı belleğinde;&#160;çünkü bu evden sonra geceli okula gönderilmişti. O sıralarda annesi henüz yanlarındaydı ve&#160;babası her gün eve gelirdi. Yaban Midilli atları, bahçenin ucundaki taş duvara yaklaşırlardı ve&#160;kar yağardı. Köy evinin tam arkasında bir çeşit sundurma vardı. Orada yatıp uçuşan kar&#160;tanelerini seyrederdiniz. Yerde, her kar tanesinin eriyip öldüğü nemli noktayı görebilirdiniz.&#160;Yere düşüp erimeyen ilk kar tanesini ve tüm toprağın nasıl beyazlaştığını da görürdünüz.&#160;Üşüyünce eve dönüp, o pırıl pırıl bakır çaydanlığın ve küçük mavi adamlarla süslü tabağın&#160;üstünden, pencereden bakardınız.</p>
<p>Yatağa yatınca, başucunuzda şekerli ve kremalı bir kâse dolusu rendelenmiş mısır bulunurdu. Bir de kitaplar vardı. Yatağın başucundaki rafa sıralanmışlardı. Onları yerli yerine koymaya&#160;zahmet etmediğiniz için, iki üç tanesi sıranın üstünde yatay dururdu her zaman. Sayfalarının&#160;kenarları kıvrılmış, çiziklerle doluydu kitaplar. Topsy ile Mopsy’yi anlatan yepyeni kalmış bir&#160;kitap vardı. İki kızla ilgili olduğu için hiç okumamıştı o kitabı. Sihirbazı anlatan bir kitap vardı.&#160;Ödünüz kopardı bunu okurken; korkunç örümceğin resmi bulunan yirmi yedinci sayfayı&#160;atlardınız her zaman. Toprağı kazıp bir şeyler çıkaranlar üstüne bir kitap vardı, mısırlı bir&#160;şeylerdi bunlar. Erkek Çocukların Trenler Kitabı vardı; Erkek Çocukların Gemileri Kitabı&#160;vardı. Ralph gerçekten görür gibi oldu bu kitapları; elini uzatsa, onlara dokunabilirdi. Erkek&#160;Çocukların Mamut Kitabı’nın ağırlığını, raftan yavaşça nasıl çıkıp aşağıya kaydığını duyar gibi&#160;oldu... Her şey iyiydi eskiden; güler yüzlü ve dostçaydı her şey.</p>
<p>Önlerindeki çalılar çatır çatır ezildi. Çocuklar, domuzların geçidinden deliler gibi fırladılar; sürüngen bitkilerin arasında çırpındılar çığlık çığlığa. Ralph, Jack’ın yandan itilip düştüğünü&#160;gördü. Derken bir yaratık, domuz geçidinden çıkarak, korkunç homurtularla Ralph’a doğru&#160;atıldı. Uzun azı dişleri pırıl pırıl parlıyordu. Ralph, aralarındaki mesafeyi serinkanlılıkla&#160;ölçebildi, nişan aldı. Ancak beş yarda uzakta olan yabandomuzuna, o metelik etmeyen tahta&#160;değneğini fırlattı. Değnek, yabandomuzunun koca burnuna çarptı; bir an orada asılı kaldı.&#160;Hayvanın homurtusu, ciyak ciyak bir bağırışa döndü; yabandomuzu yana sapıp, çalıların içine&#160;daldı. Domuzların geçidi, bağrışan çocuklarla doldu yeniden. Koşa koşa gelen Jack, çalıların&#160;şurasına burasına baktı.</p>
<p>“Buradan...”</p>
<p>“Ama bizi öldürür...”</p>
<p>“Buradan diyorum.”</p>
<p>Yabandomuzu debelenerek kaçıyordu. Bu geçide koşut düşen ikinci domuz yolunu gördüler. Jack, hızla koşarak uzaklaştı. Ralph’ın içi korku, kaygı ve gururla doldu:</p>
<p>“Ona vurdum. Mızrak saplandı...”</p>
<p>Beklemedikleri bir anda, deniz kıyısında bir açıklığa vardılar. Çıplak kayalarda iz arayan Jack, sıkıntılı görünüyordu:</p>
<p>“Gitti.” “Ona vurdum” dedi Ralph gene. “Mızrak biraz saplanıp kaldı.”</p>
<p>Tanıklar gerektiğini hissetti:</p>
<p>“Görmediniz mi beni?”</p>
<p>Maurice, evet dercesine başını salladı:</p>
<p>“Seni gördüm. Küt diye tam burnunun üstüne... Yaşaaaa!”</p>
<p>Ralph, heyecanla konuşuyordu boyuna:</p>
<p>“Bir güzel vurdum. Mızrak saplandı. Onu yaraladım.”</p>
<p>Ralph, çocukların ona karşı duydukları bu yepyeni saygının keyfini sürdü. Avcılık iyi bir şeydi ne de olsa:</p>
<p>“Bir güzel canına okudum onun. Bana kalırsa, canavar oydu!”</p>
<p>Jack geri geldi:</p>
<p>“Canavar değildi o. Bir yabandomuzuydu.”</p>
<p>“Ben vurdum.”</p>
<p>“Neden yakalamadın onu? Ben uğraştım...”</p>
<p>Ralph’ın sesi yükseldi:</p>
<p>“Ama bir yabandomuzuydu!”</p>
<p>Jack ansızın kıpkırmızı kesildi:</p>
<p>“Bizi öldürür dedin. Neden attın mızrağı? Niçin beklemedin?”</p>
<p>Kolunu uzattı:</p>
<p>“Bak!”</p>
<p>Herkes görsün diye sol kolunu çevirdi. Bilekle dirsek arasında bir yara vardı; derin değildi ama kanıyordu.</p>
<p>“Azı dişleriyle yaptı bunu. Vaktinde saplayamadım mızrağımı.”</p>
<p>Herkesin dikkati Jack’ın üstünde toplandı.</p>
<p>“Bu bir yaradır” dedi Simon. “Onu emmen gerek. Tıpkı Berengaria gibi.”</p>
<p>Jack yarayı emdi.</p>
<p>Ralph, haklı bildiği bir öfkeyle, “Ben ona vurdum” dedi, “mızrağımla vurdum. Onu yaraladım.” Çocukların dikkatini kendi üstünde toplamaya çalıştı:</p>
<p>“Geçitten geliyordu. Böyle fırlattım mızrağı...”</p>
<p>Robert, yabandomuzu gibi hırladı Ralph’a. Ralph da oyuna katıldı. Herkes güldü. Yalandan saldırıya geçen Robert’i mızraklarıyla dürtüklüyorlardı.</p>
<p>Jack bağırdı:</p>
<p>“Bir halka yapın!”</p>
<p>Halka yapan çocuklar, Robert’i sardılar. Önce korkmuş gibi yalandan bağıran Robert, şimdi gerçekten acı duyarak bağırdı:</p>
<p>“Ay! Durun! Canımı yakıyorsunuz!”</p>
<p>Bir mızrağın ucu, halkanın içinde çırpınan Robert’in sırtına indi.</p>
<p>“Tutun onu!”</p>
<p>Robert’in kollarıyla bacaklarını yakaladılar. Ralph, yoğun bir heyecanla kendinden geçti ansızın. Eric’in mızrağını kaptığı gibi, Robert’i dürtükledi.</p>
<p>“Öldürün onu! Öldürün onu!”</p>
<p>Robert, çıldıranların gücüyle birdenbire bağırmaya, çırpınmaya başladı. Jack, onu saçlarından yakalamış, bıçağını havada sallıyordu. Jack’ın arkasında Roger, Robert’in yanına&#160;sokulabilmek için itişip kakışıyordu ötekilerle. Bir dans ya da bir av bitmek üzereymiş gibi,&#160;törensel bir hava içinde, tekdüzen şarkı yükseldi:</p>
<p>“Domuzu gebert! Gırtlağını kes! Domuzu gebert! Tepele onu!”</p>
<p>Robert’in yanına sokulabilmek, o esmer, o çabucak incinen eti avucuna doldurabilmek için Ralph da dövüşüyordu. Sıkmak, acı vermek isteği, her şeyden ağır basmıştı.</p>
<p>Jack kolunu indirdi. Çocukların halkası dalgalandı. “Yaşa!” diye bağırdılar, can çekişen domuzun çıkardığı sesleri taklit ettiler. Sonra sessizce yere serildiler. Robert’in korku içinde&#160;burun çekmelerini dinlediler soluk soluğa. Robert, kirli koluyla yüzünü sildi; saygıdeğerliğini&#160;yeniden elde edebilmek için bir çaba gösterdi:</p>
<p>“Ay! Popom!”</p>
<p>Robert, arkasını ovdu acıklı bir halle, Jack yerde yuvarlandı:</p>
<p>“Güzel bir oyundu bu.”</p>
<p>Ralph tedirginlik içindeydi:</p>
<p>“Bir oyundan başka bir şey değil” dedi. “Futbol oynarken, öyle canım yanmıştı ki bir defasında!”</p>
<p>Maurice, “Bir davul gerek bize” dedi. “O zaman bu işi doğru dürüst yapabiliriz.”</p>
<p>Ralph, Maurice’e baktı:</p>
<p>“Nasıl doğru dürüst?”</p>
<p>“Bilmiyorum. Bir ateş yakmalı bence, bir de davul olmalı. Davulla tempo tutmalı.”</p>
<p>Roger, “Bir domuz olmalı” dedi; “gerçek bir avda olduğu gibi.”</p>
<p>Jack, “Ya da biri yalandan domuz olur” dedi. “Onu domuz kılığına sokarız; domuz gibi yapar... Bana sözde saldırır, beni yere serer, falan filan...”</p>
<p>Hâlâ kaba etlerini ovuşturan Robert, “Gerçek bir domuz olmalı” dedi; “çünkü onu öldürmeniz gerek.” Jack, “Küçüklerden birini domuz olarak kullanabiliriz” dedi ve herkes&#160;güldü.</p>
<p>Ralph, doğrulup oturdu:</p>
<p>“İyi ama aradığımızı bulamayacağız bu gidişle.”</p>
<p>Çocuklar birer birer ayağa kalktılar; üstlerindeki paçavraları çekiştirip yerli yerine koydular. Ralph, Jack’a baktı:</p>
<p>“Artık dağa çıkalım.”</p>
<p>Maurice, “Hava kararmadan önce Domuzcuk’un yanına gitmemiz daha iyi olmaz mı?” dedi. İkizler, bir tek çocuk gibi, birlikte baş sallayarak bunu onayladılar:</p>
<p>“Evet, doğru. Sabahleyin çıkarız dağa.”</p>
<p>Ralph, başını kaldırıp baktı, denizi gördü:</p>
<p>“Ateşi yeniden yakmalıyız.”</p>
<p>Jack, “Domuzcuk’un gözlüğü yanında olmadığına göre, ateşi yakamazsın,” dedi.</p>
<p>“Dağda bir tehlike olup olmadığını anlarız hiç olmazsa.”</p>
<p>Maurice, korkak görünmekten çekindiği için, duraksaya duraksaya konuştu:</p>
<p>“Ya canavar oradaysa?”</p>
<p>Jack, mızrağını havada salladı:</p>
<p>“Öldürürüz onu.”</p>
<p>Hava biraz serinlemiş gibiydi. Jack, mızrağını savurdu:</p>
<p>“Ne bekliyoruz?”</p>
<p>Ralph, “Böyle deniz kıyısı boyunca yürürsek “dedi “herhalde yanan bölgeye varırız. Oradan da dağa çıkabiliriz.”</p>
<p>Jack, gene önlerine düştü. Emilircesine aşağılara doğru inip, sonra yeniden kabaran, gözlerini kör eden denizin kıyısında yürüdüler.</p>
<p>Yolun güçlükleriyle başa çıkmak işini becerikli ayaklarına bırakan Ralph, gene hayallere daldı. Ne var ki, ayakları pek o kadar becerikli değildi buralarda. Denizin kıyısındaki çıplak&#160;kayalara inmek zorundaydılar çoğu zaman. Bu kayalarla, çılgınca fışkıran ormanın karanlığı&#160;arasında, kendilerine yol aradılar. Tırmanılması gereken yalıyarlar, patika olarak kullanılan&#160;yerler, yalnız ayaklarının değil, ellerinin de yardımıyla geçilmesi gereken upuzun daracık&#160;geçitler vardı. Ara sıra, dalgaların ıslattığı kayalara tırmanıyorlar, yükselen denizin bıraktığı&#160;berrak su birikintilerinin üstünden atlıyorlardı. Dar kıyı şeridini bir savunma hattı gibi bölen bir&#160;yarığa geldiler. Bu yarığın dibi yoktu sanki. Dehşete kapılarak, derinlerinde suların çağıldadığı&#160;bu kasvetli çatlağın içine baktılar. Sonra bir dalga geldi, yarığın içindeki sular kaynadı, serpinti&#160;sürüngen bitkilere kadar fışkırdı; ıslanan çocuklar çığlıklar attılar. Ormana sapıp, geçmek&#160;istediler. Ama ormanın sık ağaçları, bir kuş yuvası gibi birbirine örülmüştü. Sonunda suların&#160;inmesini bekleyip birer birer yarığın üstünden atlamak zorunda kaldılar; kimi ikinci kez ıslandı&#160;bu arada. Bundan sonra, kayalar artık yol vermiyor gibiydi. Bir süre oturdular, üstlerindeki&#160;paçavraların kurumasını beklediler; adanın yanından ağır ağır geçen dalgaların keskin&#160;çizgilerini seyrettiler. Böcekler gibi oradan oraya zıplayan pırıl pırıl küçük kuşlarla dolu bir&#160;yerde, meyve yediler. Robert fazla yavaş yürüdüklerini söyledi. Bir ağaca tırmandı; yaprakları&#160;aralayıp, dağın hâlâ çok uzaklarda görünen dört köşe doruğuna baktı. Kayaların üstünde hızla&#160;yürümeye kalkıştılar. Ama Robert dizini fena halde kesince, başları belaya girmesin diye böyle&#160;bir yerde yavaş yürümeleri gerektiğini anladılar. Tehlikeli bir dağa tırmanırcasına ilerlemeye&#160;başladılar. Derken kayalar, tepesinde içine girilmesi olanaksız bir çengel, kesinlikle yol&#160;vermeyen bir yalıyar oldu; bu yalıyarın altı denizdi.</p>
<p>Ralph, her şeyi ölçüp biçen gözlerle güneşe baktı:</p>
<p>“Akşamın erken saatleri. Çay vaktinden sonradır herhalde.”</p>
<p>Jack fena üzülmüştü:</p>
<p>“Bu sarp kayayı hatırlamıyorum” dedi. “Demek ki, kıyıda görmediğim tek yer burasıymış.” Ralph başını salladı:</p>
<p>“Bırak düşüneyim.”</p>
<p>Ralph, herkesin gözü önünde düşünmekten sıkılmıyordu artık. Günün kararlarını satranç oynarcasına alıyordu. Tek derdi, hiçbir zaman çok iyi bir satranç oyuncusu olmayacağıydı.&#160;Küçükleri ve Domuzcuk’u düşündü. Domuzcuk gözünün önünde canlandı: Tek başına, sessiz&#160;bir barınakta oturuyordu; ancak karabasan görenlerin sesleri duyuluyordu o barınakta.&#160;“Küçükleri Domuzcuk ile yalnız bırakamayız. Bütün gece bırakamayız.”</p>
<p>Öteki çocuklar bir şey söylemiyorlar, Ralph’a bakıp duruyorlardı.</p>
<p>“Geri dönmemiz saatler alır.”</p>
<p>Jack gırtlağını temizledi; acayip, gergin bir sesle konuştu:</p>
<p>“Domuzcuk’un başına bir şey gelmemeli, bunu engellemeliyiz, değil mi?”</p>
<p>Ralph, Eric’in mızrağının kirli ucunu dişlerine vurdu:</p>
<p>“Adanın ortasından geçersek...”</p>
<p>Çevresine bakındı:</p>
<p>“Biri, adanın ortasından geçip, hava kararmadan geri döneceğimizi Domuzcuk’a bildirmeli.” Bill, kendi kulaklarıyla duyduğu bu söze inanamadı:</p>
<p>“Biri ormandan mı geçecek tek başına? Şimdi mi?”</p>
<p>“Ancak bir kişiyi gönderebiliriz.”</p>
<p>Simon ilerleyip, Ralph’ın dirseği yanında durdu:</p>
<p>“İstersen ben giderim. Dert değil benim için. Sahi söylüyorum.”</p>
<p>Ralph, bir şey söylemeye vakit bulamadan, Simon çabucak gülümsedi; sırtını çevirip ormana doğru tırmandı.</p>
<p>Ralph, Jack’a baktı. Onu ömründe ilk kez görüyormuş gibi bakması, Jack’ı çileden çıkardı. “Jack... Hani sen bir ara ta Kaya Kale’ye kadar gitmiştin.”</p>
<p>Jack’ın suratı asıldı:</p>
<p>“Evet?”</p>
<p>“Bu kıyının bir kısmından da geçtin o sırada... Dağın dibinden, oranın ötesinden.”</p>
<p>“Evet.”</p>
<p>“Peki, sonra?”</p>
<p>“Domuzların geçtiği bir yol buldum. Upuzun bir yoldu.”</p>
<p>Ralph başını salladı; ormanı gösterdi eliyle:</p>
<p>“Domuzların geçtiği yol, burada bir yerlerde olmalı öyleyse.”</p>
<p>Çocuklar, akıllı uslu bir halle onayladılar bu sözü.</p>
<p>“Peki öyleyse. Domuzların geçidini buluncaya kadar kendimize bir yol açacağız buradan.” Ralph bir adım attı, durdu:</p>
<p>“Ama bekleyin bir dakika! Domuzların geçidi nereye gidiyor?”</p>
<p>“Dağa gidiyor” dedi Jack. “Sana söylemiştim.”</p>
<p>Acı bir alayla sordu:</p>
<p>“Dağa gitmek istemiyor musun sen?”</p>
<p>Jack’ın gittikçe düşman kesildiğini sezen Ralph, içini çekti. Jack’ın, önderlik etmediği zaman hemen düşman olduğunu artık anlamıştı.</p>
<p>“Aydınlığı düşünüyorum. Yolumuzu güç bulacağız.”</p>
<p>“Hani canavarı arayacaktık?”</p>
<p>“Yeterince aydınlık olmayacak.”</p>
<p>Jack öfkeyle konuştu:</p>
<p>“Ben aldırmam, giderim. Oraya varınca, giderim. Sen gitmez misin? Barınaklara geri dönüp Domuzcuk’a haber mi vermek istersin yoksa?”</p>
<p>Şimdi de Ralph’ın yüzü kızardı. Domuzcuk sayesinde elde ettiği yeni anlayışla, umutsuzluğa kapılarak sordu:</p>
<p>“Niçin benden nefret ediyorsun?”</p>
<p>Tedirgin olan çocuklar, sanki ayıp bir laf edilmiş gibi kıpırdadılar. Sessizlik uzadı.</p>
<p>Başını ilk çeviren Ralph oldu. Hâlâ öfkeli, hâlâ gücenikti:</p>
<p>“Haydi, gelin.”</p>
<p>Önden yürüdü. Karmakarışık bitki örtüsünü kesip biçmek görevi, doğal bir hak olarak ona düşmüştü. Kendini yersiz hisseden, karanlık düşüncelere dalan Jack, en arkadan geliyordu.</p>
<p>Güneş hızla dünyanın kıyılarına kaydığı ve ormanda gölgeler her zaman çok bol olduğu için, domuzların geçidi karanlık bir tünele dönmüştü. Yol genişti, domuzların ayaklarıyla çiğnene&#160;çiğnene düzgünleşmişti. Çocuklar koşar adım ilerleyebiliyorlardı. Derken tepelerindeki&#160;yapraklı dam açıldı; soluk soluğa durup, dağ doruğunun çevresinde beliren birkaç yıldızı&#160;gördüler.</p>
<p>“İşte.”</p>
<p>Çocuklar gözlerini kısıp, kuşkulu kuşkulu birbirlerine baktılar. Ralph bir karar verdi:</p>
<p>“Büyük kayaya gideceğiz dosdoğru. Dağa yarın çıkarız.”</p>
<p>Çocuklar, mırıltılarla onayladılar bu kararı. Ama Jack, Ralph’ın yanı başına dikilmişti:</p>
<p>“Sen korkuyorsun, elbette...”</p>
<p>Ralph, hızla dönüp Jack’a baktı:</p>
<p>“Kaya Kale’ye ilk giden kim oldu?”</p>
<p>“Ben de gittim. Hem o zaman gündüzdü.”</p>
<p>“Peki. Dağa şimdi tırmanmak isteyen var mı?”</p>
<p>Çocuklar, susarak karşıladılar bu soruyu.</p>
<p>“Eric’le Sam, ne dersiniz?”</p>
<p>“Bizim gidip Domuzcuk’a haber vermemiz gerek...”</p>
<p>“... Evet Domuzcuk’a söylemeliyiz ki...”</p>
<p>“Ama Simon gitti bile!”</p>
<p>“Domuzcuk’a söylemeliyiz... Ne olur ne olmaz...”</p>
<p>“Robert? Bill?”</p>
<p>Onlar, hemen şimdi, büyük kayaya gitmek istiyorlardı. Korkmuyorlardı elbette... Ama yorgundular. Ralph, gene Jack’a baktı:</p>
<p>“Görüyorsun.”</p>
<p>“Ben dağa çıkıyorum.”</p>
<p>Jack bunu küfredercesine, kötü bir hırsla söylemişti. Zayıf bedeni gerilmiş, elindeki mızrakla onu tehdit edercesine Ralph’a baktı:</p>
<p>“Canavar aramak için dağa çıkıyorum hemen...”</p>
<p>Sonra, sıradan bir şey söylercesine, acı bir soruyla can damarına bastı Ralph’ın:</p>
<p>“Geliyor musun?”</p>
<p>Bunun üzerine öteki çocuklar, oradan hemen uzaklaşmak istediklerini unutuverdiler; bu iki kişiliğin karanlıkta yeniden çarpışmasını görmek için geri döndüler. Jack’ın sorduğu tek soru,&#160;öylesine yerinde, öylesine acı ve öylesine etkili bir biçimde meydan okuyordu ki, bunu yeniden&#160;sormaya gerek kalmamıştı. Barınaklara döneceğini, lagünün durgun ve dost sularına&#160;kavuşacağını düşünen Ralph, sinirlerinin gevşediği, gerginliğinin azaldığı bir anda, ansızın&#160;karşılaşmıştı bu soruyla.</p>
<p>“Bana göre hava hoş.”</p>
<p>Ralph, sesinin sıradan bir şey söylercesine soğukkanlı oluşuna kendi de şaştı. Jack’ın acı meydan okuyuşu, etkisiz kalıvermişti böylece.</p>
<p>“Eğer sen de istiyorsan, elbette.”</p>
<p>Jack, bir adım attı:</p>
<p>“Peki öyleyse...”</p>
<p>Sessiz çocukların bakışları altında, ikisi yan yana dağa doğru yöneldiler.</p>
<p>Ralph durdu:</p>
<p>“Aptallık ediyoruz. Neden yalnız iki kişi gidiyor oraya? Bir şeyle karşılaşırsak, iki kişi yetmez ki...”</p>
<p>Çocukların koşarak uzaklaştıklarını duydular. Herkes kaçarken, karanlık bir biçimin onlara doğru yaklaştığını görünce şaştılar.</p>
<p>“Roger?”</p>
<p>“Evet.”</p>
<p>“Öyleyse üç kişiyiz artık.”</p>
<p>Dağın yamacına tırmanmaya başladılar gene. Sular gibi karanlık akıyordu çevrelerinde. Hiçbir şey söylemeyen Jack tıkanır gibi oldu, öksürdü. Ansızın esen bir yel, onları aksırtıp&#160;tıksırttı. Ralph’ın gözleri yaşla doldu:</p>
<p>“Kül bu. Yanan yerin kenarındayız.”</p>
<p>Çocukların adımları ve ara sıra esen rüzgâr, tozu ayaklandırıyordu. Yeniden durup öksürmek zorunda kalınca, düşünmeye vakit bulan Ralph’ın aklına, ne denli aptalca davrandıkları geldi.&#160;Eğer bir canavar yoksa -bir canavarın olmadığı konusunda kuşkusu yoktu neredeyse- her şey&#160;yolundaydı o zaman. Ama eğer dağın tepesinde onları bekleyen bir şey varsa, ellerinde&#160;değnekler, karanlıkta bocalayan üç çocuk ne işe yarardı?</p>
<p>“Aptallık ediyoruz.”</p>
<p>Karanlıktan bir ses geldi:</p>
<p>“Soluğun mu tükendi?”</p>
<p>Ralph, sinirli sinirli kıpırdadı. Bütün bunlar Jack’ın kabahatiydi:</p>
<p>“Elbette. Ama gene de söylüyorum aptallık ettiğimizi.”</p>
<p>Ses, acı bir alayla konuştu:</p>
<p>“Sen gitmek istemiyorsan, ben tek başıma giderim.”</p>
<p>Ralph, Jack’ın sesindeki alayı sezdi; kin duydu Jack’a karşı; gözlerini yakan küller, yorgunluk, korku, Ralph’ı öfkeden kudurtuyordu:</p>
<p>“Öyleyse git bakalım. Biz burada bekleriz.”</p>
<p>Bir sessizlik oldu.</p>
<p>“Neden gitmiyorsun? Korkuyor musun yoksa?”</p>
<p>Karanlıkta bir leke gibi görünen Jack, yanlarından koptu, uzaklaşmaya başladı.</p>
<p>“Peki. Hoşça kalın.”</p>
<p>Leke yok oldu. Onun yerini başka bir leke aldı.</p>
<p>Ralph’ın dizleri sert bir şeye değdi; kenarları keskin hissini veren yanmış bir ağaç kütüğü sallandı. Eskiden ağacın kabuğu olan yanık sivri parçalar dizinin arkasına batınca, Roger’in&#160;oturduğunu anladı. Ralph, görülmeyen küller arasında sallanan kütüğü elleriyle yoklayıp,&#160;Roger’in yanına oturdu. Zaten yaradılıştan konuşkan olmayan Roger, bir şey söylemiyor;&#160;canavar konusunda ne düşündüğünü, bu çılgın sefere neden katıldığını Ralph’a anlatmıyordu.&#160;Oturup duruyor, kütüğü hafif hafif sallıyordu sadece. Ralph tak tak eden hızlı ve sinir bozucu&#160;bir ses duydu; Roger’in, elinde tuttuğu o aptal değnekle bir yere vurduğunun farkına vardı.</p>
<p>Ne düşündüğü bilinmeyen Roger ile öfkeden köpüren Ralph, tak tak sesleri arasında, kütüğün üstünde sallana sallana oturdular böylece. Çevrelerini sarıp kapayan gökyüzü yıldızlarla&#160;doluydu. Ancak dağ, kapkaranlık bir leke açmıştı bu yıldızların arasında.</p>
<p>Ta yükseklerde bir kayma sesi duyuldu. Sanki biri, kayaların ve küllerin üstünde tehlikeli dev adımlarla aşağıya doğru iniyordu. Sonra Jack, ürpererek yanlarına geldi. Neredeyse&#160;tanıyamadıkları çatlak bir sesle konuştu:</p>
<p>“Dorukta bir şey gördüm.”</p>
<p>Jack’ın kütüğe çarptığını, kütüğün fena halde sallandığını duydular. Yattığı yerde bir an sustu, sonra gene homurdandı:</p>
<p>“Çok dikkatli olun. Belki peşimizdedir.”</p>
<p>Havalanan küller, çevrelerine pıtır pıtır döküldü; Jack doğrulup oturdu:</p>
<p>“Dağda şişip kabaran bir şey gördüm.”</p>
<p>“Bunu ancak hayal ettin” dedi Ralph kesik kesik konuşarak. “Çünkü kabaran bir şey olamaz. Bir yaratık kabaramaz.”</p>
<p>Onun orada olduğunu ikisi de unuttukları için, Roger konuşunca irkildiler:</p>
<p>“Bir kurbağadır.”</p>
<p>Jack kıkır kıkır güldü, sonra ürperdi:</p>
<p>“Hem de ne kurbağa! Bir gürültü de çıkıyordu. 'Plop’, gibi bir gürültü. Derken o şey şişip kabarıyordu.”</p>
<p>Ralph kendine şaştı. Düzgün bir sesle konuşabilmesine değil de, yapmaya niyetlendiği şeyin göz kamaştırıcı yiğitliğine şaştı:</p>
<p>“Gidip bakarız.”</p>
<p>Onu tanıdığından beri ilk kez Jack’ın duraksadığını sezdi:</p>
<p>“Şimdi mi?..”</p>
<p>Ralph’ın yerine, Ralph’ın sesi kendiliğinden konuştu sanki:</p>
<p>“Elbette.”</p>
<p>Ralph ayağa kalktı, takırdayan yanık odun parçaları arasında, önden yürümeye başladı. Öteki ikisi de peşinden geldiler.</p>
<p>Şimdi Ralph’ın fiziksel sesi susunca, benliğinin içinden aklın sesi ve başka sesler yükselmeye başladı. Ona “çocuk” diyen Domuzcuk’u duyar gibi oldu. Başka bir ses, aptallık etmemesini&#160;söyledi. Çevrelerini saran karanlık ve bu umutsuz girişim, sanki bir dişçi koltuğunda&#160;oturuyormuş gibi, gerçekdışı bir nitelik vermişti olup bitenlere.</p>
<p>Son yamaca gelince, Ralph’a yaklaşan Jack ile Roger, mürekkep lekelerine benzemiyorlardı artık; belirli bir biçim almışlardı. Birbirlerine bir şey söylemeden, anlaşmışçasına durup&#160;çömeldiler. Arkalarında ufuk çizgisi biraz aydınlanmıştı; ay doğmak üzereydi. Rüzgâr bir tek&#160;kez ormanda esti; üstlerindeki paçavraları gövdelerine yapıştırdı.</p>
<p>Ralph kıpırdadı:</p>
<p>“Hadi, gelin.”</p>
<p>Yerde sürüne sürüne ilerlediler. Roger, biraz arkadan geliyordu. Jack ile Ralph, dağın kenarından beraber döndüler. Aşağılarda lagünün ışıldayan engin suları, bunun ötesinde de&#160;okyanustaki sığ kayalığın uzun beyaz lekesi görülüyordu. Roger yanlarına geldi.</p>
<p>Jack fısıldadı:</p>
<p>“Ellerimizle dizlerimiz üstünde sürünerek gidelim. Belki uyuyordur.”</p>
<p>Şişip kabaran bir yaratık.</p>
<p>Ateşin soğuk yumuşak küllerine eli değince, Ralph bağırmamak için zor tuttu kendini. Böyle beklenmedik bir şeye dokununca, elinin ve omuzunun sinirleri seyirdi. Mide bulantısının&#160;etkisiyle bir an gözlerinin önünde beliren yeşil ışıklar karanlığa karıştı. Roger arkasında yere&#160;uzanmıştı; Jack’ın ağzı kulağının dibindeydi:</p>
<p>“Orada, kayaların arasında bir boşluk olduğu yerde. Bir çeşit tümsek gibi... Gördün mü?”</p>
<p>Sönen ateşin külleri Ralph’ın yüzüne esti. Ne kayaların arasındaki boşluğu, ne de başka bir şeyi</p>
<p>görebiliyordu; çünkü bulantının yeşil ışıkları gene yanıp genişliyor ve dağın doruğu yan yan kayıyordu.</p>
<p>Uzaklardan bir kez daha duyuldu Jack’ın fısıltısı:</p>
<p>“Korkuyor musun?”</p>
<p>Buna, korkudan çok bir çeşit felç denilebilirdi. Gittikçe küçülen, kımıldayan bir dağın tepesinde, hareketsizce asılıp kalmıştı. Jack, kayarak yanından uzaklaştı. Roger bir yere çarptı,&#160;soluğunu ıslık çalarcasına koyuverip bocaladı, öne doğru gitti. Jack ile Roger’in fısıldadıklarını&#160;duydu:</p>
<p>“Bir şey görebiliyor musun?”</p>
<p>“Orada...”</p>
<p>Önlerinde, ancak üç dört yarda uzakta, kayaların olmaması gereken yerde, kaya gibi bir tümsek vardı. Ralph, bir yerlerden -belki de kendi ağzından- çıkan, çok hafif bir takırtı duydu.&#160;Bedenini, tüm iradesiyle sanki sarıp sarmaladı; korkusuyla tiksintisini birleştirip, kine&#160;dönüştürdü ve ayağa kalktı. Kurşun gibi ağır bir adım attı ileriye doğru.</p>
<p>Arkalarında, incecik bir ay dilimi ufukta yükseldi. Önlerinde, başı dizleri arasında uyur gibi, koskocaman maymuna benzeyen bir şey oturuyordu. Sonra, rüzgâr ormanda kükredi;&#160;karanlıkta bir kargaşalık oldu ve yaratık başını kaldırıp, perişan yüzünü onlara çevirdi.</p>
<p>Ralph, küller arasında dev adımlarla koşuyordu. Başka yaratıkların bağıra çağıra sıçradıklarını gördü. Karanlık yamaçta, olanaksızlıklara meydan okuyan şeyler yaptı. Çok&#160;geçmeden dağ gene ıssızdı. Ancak terk edilmiş üç değnek ve başını eğip kaldıran şey kalmıştı&#160;orada.</p><div>
<p>8</p></div><h3>Karanlığa Sunulan Armağan</h3>
<p>Domuzcuk, perişan bir halde başını kaldırdı; önce şafakla solgunlaşan kumsala, sonra da karanlık dağlara baktı:</p>
<p>“Emin misin? Gerçekten emin misin demek istiyorum?”</p>
<p>“Sana on kez söyledim” dedi Ralph. “Onu gördük.”</p>
<p>“Burada güvende miyiz sence?”</p>
<p>“Nereden bileyim?”</p>
<p>Ralph, sinirli bir hareketle, Domuzcuk’un yanından ayrıldı. Kumsalda birkaç adım attı. Jack diz çökmüş, işaret parmağıyla çemberimsi bir biçim çiziyordu kumda. Domuzcuk’un alçak&#160;sesle gene sorduğunu duydular:</p>
<p>“Emin misiniz? Gerçekten mi?”</p>
<p>“Gidip baksana” dedi Jack, Domuzcuk’u hor görürcesine. “Hem senden kurtulmuş oluruz böylece.” “Zor giderim.”</p>
<p>Ralph, “Canavarın dişleri var” dedi, “ve kocaman kara gözleri.”</p>
<p>Ralph şiddetle ürperdi. Domuzcuk, tek camlı gözlüğünü çıkarıp, camı parlattı.</p>
<p>“Ne yapacağız?”</p>
<p>Ralph, büyük kayaya doğru döndü. Denizkabuğu güneşin doğacağı yerin önünde, beyaz bir leke gibi ağaçların arasında ışıldıyordu. Ralph, saçlarını arkaya itti:</p>
<p>“Bilmiyorum.”</p>
<p>Akıllara sığmaz bir korkuya kapılıp, dağın yamacından nasıl kaçtığı aklına geldi:</p>
<p>“Bu boyda bir şeye karşı çıkabileceğimizi sanmıyorum. Doğru söylüyorum, biliyorsunuz. Konuşuruz ama bir kaplana karşı çıkamayız. Saklanırız. Jack bile saklanır.”</p>
<p>Jack, hâlâ kuma bakmaktaydı:</p>
<p>“Ya benim avcılarım?”</p>
<p>Simon, barınakların yanındaki gölgelerden usulcacık çıktı. Ralph, Jack’ın sorusunu duymamazlıktan geldi. Denizin üstündeki belli belirsiz sarılığı gösterdi eliyle:</p>
<p>“Aydınlık olduğu sürece, yeterince yürekliyiz. Ama sonra? Şimdi de o şey çöküp oturuverdi ateşin başına, sanki kurtulmamızı istemiyormuş gibi...”</p>
<p>Ralph, ellerini kenetlemiş büküyordu farkında olmadan. Sesi daha yüksek çıktı:</p>
<p>“Demek ki, işaret veren bir ateşimiz olmayacak artık... Yenildik.”</p>
<p>Denizin üstünde bir altın nokta belirdi; birdenbire tüm gökyüzü aydınlandı.</p>
<p>“Ya benim avcılarım?”</p>
<p>“Silah yerine ellerinde değnek tutan çocuklar senin avcıların.”</p>
<p>Jack ayağa kalktı. Uzaklaşırken yüzü kıpkırmızıydı. Domuzcuk, tek camlı gözlüğünü takıp, Ralph’a baktı:</p>
<p>“Yaptın yapacağını. Avcılarına karşı kaba davrandın.”</p>
<p>“Aman, kes sesini!”</p>
<p>Beceriksizce öttürülen büyük denizminaresinin sesi, sözlerini kesti. Jack, doğan güneşe şarkı söylercesine denizkabuğunu öttürüyordu. Barınaklardakiler kımıldayıncaya dek; avcılar&#160;isteksiz isteksiz iskele biçimindeki büyük kayaya gidinceye dek; artık ikide bir de sızlanan&#160;küçükler ağlamaya başlayıncaya dek öttürdü. Ralph ile Domuzcuk, uslu uslu ayağa kalktılar,&#160;büyük kayaya gittiler.</p>
<p>“Konuşun” dedi Ralph acı acı, “konuşun, konuşun, konuşun.”</p>
<p>Denizkabuğunu Jack’tan aldı:</p>
<p>“Bu toplantı...”</p>
<p>Jack, Ralph’ın sözünü kesti:</p>
<p>“Bu toplantıya ben çağırdım onları.”</p>
<p>“Sen çağırmasaydın, ben çağıracaktım nasılsa. Sen sadece denizkabuğunu öttürdün.” “Yetmez mi bu?”</p>
<p>“Of, peki, al! Hadi... Konuş!”</p>
<p>Ralph, büyük şeytanminaresini Jack’ın eline tutuşturdu; kütüğün üstüne oturdu.</p>
<p>Jack, “Birçok şeyler var” dedi, “onun için sizi toplantıya çağırdım. İlk şey... Biliyorsunuz artık, canavarı gördük. Usulcacık oraya gittik. Ancak birkaç adım ötedeydik. Canavar doğrulup&#160;oturdu, bize baktı. Onun ne yaptığını bilmiyorum. Onun ne olduğunu bile bilmiyoruz...”&#160;“Canavar denizden çıkıyor...”</p>
<p>“Karanlıktan geliyor...”</p>
<p>“Ağaçlar...”</p>
<p>“Susun!” diye bağırdı Jack. “Beni dinleyin. Bu canavar, her neyse, orada oturuyor...”</p>
<p>“Belki bekliyordur...”</p>
<p>“Avlanıyordur...”</p>
<p>“Evet, avlanıyordur.”</p>
<p>Jack, “Avlanıyordur” dedi.</p>
<p>Ormanda nasıl titrediğini anımsadı:</p>
<p>“Evet, bir avcıdır bu canavar. Ancak... Kesin sesinizi! İkinci söyleyeceğim şey şu: Biz onu öldüremeyiz. Bir şey daha var söyleyeceğim: Ralph, senin avcıların metelik etmez dedi.”</p>
<p>“Ben böyle bir şey söylemedim hiç!”</p>
<p>“Denizkabuğu bende. Ralph’a göre sizler korkaksınız; yabandomuzundan kaçıyorsunuz, canavardan kaçıyorsunuz. Dahası var.”</p>
<p>Jack’ın bundan sonra ne söyleyeceğini herkes biliyor gibiydi; toplantıdakiler, sanki hep birlikte iç çektiler. Jack kendisiyle işbirliğine yanaşmayan bu sessizliğe karşı çıktı; titrek ama</p>
<p>kararlı bir sesle konuşmasını sürdürdü:</p>
<p>“Ralph, Domuzcuk gibi. Domuzcuk gibi konuşuyor. Doğru dürüst bir şef değil o.”</p>
<p>Jack, büyük şeytanminaresini bağrına bastı:</p>
<p>“O bir korkak!”</p>
<p>Bir an durakladı. Sonra devam etti:</p>
<p>“Dağın tepesinde, Roger ile ben ilerlerken, o geride kaldı.”</p>
<p>“Ben de geldim sizinle.”</p>
<p>“Sonra geldin.”</p>
<p>İki çocuk, gözlerini örten saçların arkasından, dik dik baktılar birbirlerine.</p>
<p>“Ben de geldim” dedi Ralph. “Sonra kaçtım. Sizler de kaçtınız.”</p>
<p>“Bana korkak de, öyleyse.”</p>
<p>Jack, avcılara doğru döndü:</p>
<p>“O bir avcı değil. Bize hiç et bulamazdı o. Sınıf temsilcisi de değildi okulda. Nereden çıktığını bilmiyoruz onun. Buyruklar veriyor sadece. Herkesin, durup dururken ona boyun&#160;eğmesini istiyor. Bütün bu konuşmalar...”</p>
<p>“Bütün bu konuşmalar!” diye bağırdı Ralph. “Konuş, konuş! Kim istedi konuşmayı? Kim toplantıya çağırdı?”</p>
<p>Jack’ın yüzü kıpkırmızı kesildi; çenesi göğsüne çöktü. Çatık kaşlarının altından, fena fena baktı Ralph’a.</p>
<p>Derin anlamlar taşıyan, tehditle dolu bir sesle, “Peki, öyle olsun” dedi, “öyle olsun.”</p>
<p>Bir eliyle denizkabuğunu göğsüne bastırdı; öteki elinin işaret parmağını, havayı delercesine yukarıya kaldırdı:</p>
<p>“Ralph’ın şef olmasını istemeyenler kim?”</p>
<p>Çevresine bakınıp bekledi. Çocuklar donmuş gibiydi. Bir ölüm sessizliği vardı hurma ağaçlarının altında.</p>
<p>Jack, güçlü bir sesle, “Ellerini kaldırsınlar” dedi. “Kimler istemiyor Ralph’ın şef olmasını?”</p>
<p>Soluk soluğa, utanç dolu, ağır bir sessizlik sürüp gitti. Jack’ın yanaklarından yavaş yavaş çekilen kan, acı bir saldırışla yüzünü yeniden kapladı. Dudaklarını diliyle yaladı; başka birinin&#160;gözleriyle karşılaşmak sıkıntısından kurtulmak için, başını iyice yana çevirdi:</p>
<p>“Kimler istemiyor...”</p>
<p>Sesi söndü. Büyük şeytanminaresini tutan elleri titriyordu. Gırtlağını temizledi, yüksek bir sesle konuştu:</p>
<p>“Peki, öyle olsun.”</p>
<p>Denizkabuğunu büyük bir dikkatle ayağının dibine, otların üstüne koydu. Gözlerinin ucundan, onu küçük düşüren gözyaşları akmaya başladı:</p>
<p>“Artık oyun oynamayacağım. Sizlerle oynamayacağım.”</p>
<p>Çocukların çoğu şimdi yere bakıyorlardı. Otlara ya da ayaklarına dikmişlerdi gözlerini. Jack, gene gırtlağını temizledi:</p>
<p>“Ralph’tan yana olanların arasına girmeyeceğim ben.”</p>
<p>Sağdaki kütüklerde oturanlara baktı; eskiden kilise korosu olan avcıları saydı:</p>
<p>“Tek başıma gidiyorum. Ralph, kendi domuzlarını kendi yakalasın. Ben ava çıkınca, isteyen benimle beraber gelebilir.”</p>
<p>Sinirli adımlarla üçgenin içinden çıktı; beyaz kuma inen dik yere geldi.</p>
<p>“Jack!”</p>
<p>Jack, dönüp Ralph’a baktı. Bir an durakladı; sonra öfkeden kudurmuş tiz bir sesle haykırdı: “Hayır!”</p>
<p>Kayadan atladı; durmadan akan gözyaşlarına aldırmadan kumsala koştu. Jack ormana dalıncaya kadar, Ralph onun arkasından baktı.</p>
<p>Domuzcuk, fena kızmıştı:</p>
<p>“Ben bir şey söylüyorum. Ralph, sen öyle duruyorsun orada.”</p>
<p>Ralph, Domuzcuk’u görmeyen gözlerle ona baktı; yavaşça kendi kendine konuştu:</p>
<p>“Geri gelir. Güneş batınca, geri gelir.”</p>
<p>Domuzcuk’un elindeki denizkabuğuna baktı:</p>
<p>“Ne diyorsun?”</p>
<p>“İşte buyurun!”</p>
<p>Domuzcuk, Ralph’ı azarlamaya kalkmaktan vazgeçti. Gözlüğünün tek camını gene parlatıp konuşmasını sürdürdü:</p>
<p>“Jack Merridew’siz de yapabiliriz. Ondan başkaları da var bu adada. Aslında buna pek inanmıyorum ama şimdi gerçekten bir canavarın olduğu söyleniyor. Bu kayadan pek&#160;uzaklaşamayacağımız için, eskiden olduğu kadar gerek kalmayacak ona ve onun avcılığına.&#160;Şimdi sahiden karar verebiliriz ne&#160;yapacağımıza.”</p>
<p>“Durum çaresiz, Domuzcuk. Yapabileceğimiz hiçbir şey yok.”</p>
<p>Sıkıntılı bir sessizliğe gömüldüler bir süre. Sonra Simon ayağa kalktı, büyük şeytanminaresini Domuzcuk’un elinden aldı. Domuzcuk öyle şaşırmıştı ki, oturmadan öylece&#160;ayakta kaldı. Ralph, başını kaldırıp Simon’a baktı:</p>
<p>“Simon? Gene ne söyleyeceksin?”</p>
<p>Toplantıdakilerden yarı alaycı bir ses yükseldi. Simon çekindi, içine kapandı:</p>
<p>“Düşündüm de, belki bir şeyler yapabiliriz. Belki biz...”</p>
<p>Toplantıdakilerin baskısı, Simon’un sesini kesti. Çevresine bakınarak, birinden yardım ve yakınlık aradı; Domuzcuk’u seçti. Büyük şeytanminaresini bağrına bastı, Domuzcuk’a doğru&#160;yarı döndü:</p>
<p>“Bence dağa tırmanmalıyız.”</p>
<p>Toplantıdakiler korkuyla ürperdiler. Simon sözünü kesti. Alay edercesine, ona anlamadan bakan Domuzcuk’a döndü yeniden.</p>
<p>“Ralph ile öteki ikisinin eli kolu bağlı kalmışken, o canavarın bulunduğu yere tırmanmak ne işe yarar?”</p>
<p>Simon, bir fısıltıyla karşılık verdi:</p>
<p>“Yapılacak başka ne var ki?”</p>
<p>Söyleyeceğini söylemişti. Domuzcuk’un denizkabuğunu elinden almasına karşı çıkmadı. Bir kenara çekilip, ötekilerden mümkün olduğu kadar uzağa oturdu.</p>
<p>Şimdi Domuzcuk, daha bir güvenle konuşuyordu; hatta içinde bulundukları koşulları böylesine ağır olmasaydı, Domuzcuk’un sevine sevine konuştuğunu anlayabilirdi öteki&#160;çocuklar:</p>
<p>“O kişi olmasa da yapabiliriz dedim. Ne yapabileceğimize karar vermeliyiz diyorum şimdi de. Ralph’ın birazdan söyleyeceğini, size hemen bildirebilirim sanıyorum. Bu adada en önemli&#160;şey dumandır. Ateş olmadan da duman olmaz.”</p>
<p>Ralph, tedirginliğini gösteren bir hareket yaptı:</p>
<p>“Boşuna Domuzcuk. Ateşimiz yok. O şey tepede oturuyor... Bizler de burada kalmak zorundayız.”</p>
<p>Domuzcuk, şimdi söyleyeceğine güç katmak istercesine, denizkabuğunu havaya kaldırdı:</p>
<p>“Dağda ateşimiz yok. Peki aşağıda, burada bir ateşimiz olamaz mı? Şu kayaların üstünde bir ateş yakabiliriz. Hatta kumun üstünde bile. Ne olursa olsun, dumanımız olacak.”</p>
<p>“Doğru söylüyor!”</p>
<p>“Duman!”</p>
<p>“Yüzme havuzunun yanında!”</p>
<p>Çocukların hepsi birden konuşmaya başladılar. Düşünce açısından ancak Domuzcuk böylesine gözü</p>
<p>pek olabilirdi; ancak Domuzcuk ateşin dağdan alınmasını önerebilirdi.</p>
<p>Ralph, “Öyleyse, ateşi burada yakacağız” dedi.</p>
<p>Çevresine bakındı:</p>
<p>“Tam şurada yakabiliriz; yüzme havuzuyla büyük kaya arasında. Elbette...”</p>
<p>Sözünü kesti; kaşlarını çatarak, durumu ayrıntılı düşündü. Farkına varmadan, dibinden kopmuş bir tırnak parçasını çekiştiriyordu dişleriyle:</p>
<p>“Elbette duman pek o kadar iyi görülmeyecek. Ama onun... O şeyin yanına gitmek zorunda kalmayacağız...”</p>
<p>Çocuklar, bunu tam bir anlayışla onayladılar. Onun yanına gitmek zorunda kalmayacaklardı.</p>
<p>“Ateşi şimdi yakacağız.”</p>
<p>En büyük düşünceler, en basit olanlarıdır. Artık yapılacak bir iş olduğu için, tutkuyla çalışıyordu hepsi. Domuzcuk, Jack’ın gittiğine öylesine seviniyor, artan özgürlüğünü öylesine&#160;tadıyor, toplumun yararına bir katkıda bulunduğuna öylesine gururlanıyordu ki, odun&#160;taşınmasına yardım bile etti. Domuzcuk’un taşıdığı odun yakınlardaydı. Büyük kayadaki&#160;toplantılarda, üstüne oturmadıkları devrilmiş bir ağaçtı bu. Oysa öteki çocuklar için toplantı&#160;yeri öylesine kutsaldı ki, işe yaramayan bir şeye bile el konulamazdı orada. İkizler, geceleyin&#160;yakınlarında bir ateş yanmasının onları avutacağını anladılar. Bunun üzerine küçüklerden&#160;birkaçı da sevinip dans etmeye başladı.</p>
<p>Odunlar, dağda kullandıkları yakıt kadar kuru değildi. Çoğu nemli ve çürüktü; koşuşan böceklerle doluydu. Kütükleri yerden dikkatle kaldırmaları gerekiyordu; yoksa hemen&#160;dağılıyorlar, ıslak bir toz haline geliveriyorlardı. Üstelik, ormanın içine girmek zorunda&#160;kalmamak için, çocuklar, yakınlarda devrilmiş herhangi bir ağacı alıyorlardı; üstü yeni çıkmış&#160;bitkilerle kaplı olsa da. Ormanın kenarları ve uçağın düşerken açtığı yer, onlara yabancı değildi;&#160;denizkabuğuna ve barınaklara yakındı, onlara yeterince dost bir yerdi gündüzün. Buraların&#160;karanlıkta nasıl olduğunu düşünmek, hiç kimsenin işine gelmiyordu. Onun için çocuklar, büyük&#160;bir çaba göstererek, sevinç içinde çalışıyorlardı. Ne var ki zaman geçtikçe, çabada bir korku,&#160;sevinçte de aşırı bir sinirlilik belirmeye başladı. İskele biçimindeki büyük kayanın yanında,&#160;çıplak kumların üstünde, yapraklardan, küçüklü büyüklü dallardan ve kütüklerden oluşan bir&#160;ehram diktiler. İlk kez olarak Domuzcuk, tek camlı gözlüğünü kendi eliyle çıkardı; diz çöktü ve&#160;güneş ışınlarını kuru bir odun parçası üstüne yansıttı. Çok geçmeden sarı alevler bir ağaç gibi&#160;yükseldi; duman, bir tavan gibi tepelerine yayıldı.</p>
<p>Yangın felaketinden sonra pek ateş görmeyen küçükler, heyecandan kendilerinden geçtiler. Dans edip şarkı söylediler. Ateşin çevresi, neredeyse bir eğlence toplantısına benzemeye&#160;başladı.</p>
<p>Sonunda Ralph, çalışmayı bırakıp ayağa kalktı. Koluyla terini silince, kolunun kiri yüzüne bulaştı.</p>
<p>“Küçük bir ateş yakmalıyız. Böyle büyüğünü beslemenin yolu yok.”</p>
<p>Domuzcuk, kuma dikkatle oturdu; gözlüğünün tek camını parlatmaya başladı.</p>
<p>“Deneyler yapabiliriz: Küçük ama kızgın bir ateş yakıp, duman yapmak için dallar koyabiliriz üstüne. Kimi yapraklar, ötekilerden daha elverişli olabilir, duman çıkarmak&#160;açısından.”</p>
<p>Ateş sönmeye başlayınca, heyecan da söndü. Küçükler, şarkı söyleyip dans etmekten vazgeçtiler. Kimi deniz kıyısına, kimi meyve ağaçlarına, kimi barınaklara gitti.</p>
<p>Ralph, kendini kumun üstüne attı:</p>
<p>“Ateşe bakacak olanların yeni bir listesini yapmamız gerekecek.”</p>
<p>“Eğer bakacak insan bulabilirsen.”</p>
<p>Ralph çevresine bakındı. O zaman ilk kez anlayıverdi, büyüklerden ne kadar az kişinin orada</p>
<p>bulunduğunu; bu kadar çok çalışmak zorunda olmalarının da nedenini anladı.</p>
<p>“Maurice nerede?”</p>
<p>Domuzcuk, gözlüğünün camını yeniden sildi:</p>
<p>“Herhalde... Hayır, tek başına ormana gitmez. Gider mi dersin?”</p>
<p>Ralph ayağa fırladı. Ateşin çevresinde hızla koşup Domuzcuk’un yanında durdu. Elleriyle saçını arkaya itiyordu:</p>
<p>“Ama bize bir liste gerek. Sen varsın, ben varım, Eric’le Sam var ve...”</p>
<p>Domuzcuk’un yüzüne bakmadan, sıradan bir şey söylercesine sordu:</p>
<p>“Billy ve Roger nerede?”</p>
<p>Domuzcuk eğildi, ateşe bir odun parçası koydu:</p>
<p>“Herhalde gittiler. Herhalde onlar da bizimle oynamayacak.”</p>
<p>Ralph oturdu, parmağıyla kumda delikler açmaya başladı. Parmak uçlarının birinde bir kan damlası görünce, şaştı. Isırılmış tırnağı dikkatle inceledi; tırnak dibinde beliren yuvarlak kan&#160;damlasına baktı.</p>
<p>Domuzcuk konuşmasını sürdürdü:</p>
<p>“Biz odun toplarken, onların usulcacık sıvıştıklarını gördüm. Şöyle gittiler. Onun gittiği yerden.”</p>
<p>Ralph, tırnak incelemeyi bıraktı, başını kaldırıp havalara baktı. Gökyüzü, çocuklar arasındaki büyük değişikliğe uyarcasına, başka türlüydü bugün. Öyle pusluydu ki, kimi yerlerde sıcak&#160;hava beyaz görünüyordu. Güneş, sanki daha yakınlardaymış, o kadar yakıcı değilmiş gibi&#160;donuk bir gümüş rengi almıştı ama sıcaklık boğucuydu.</p>
<p>“Onlar hep başımıza dert açtılar, değil mi?”</p>
<p>Domuzcuk’un kaygılı sesi, yanı başından yükselmişti:</p>
<p>“Onlarsız yapabiliriz. Bundan böyle daha mutlu olacağız, değil mi?”</p>
<p>İkizler, zafer kazanmışçasına gülerek, kocaman bir kütüğü sürükleye sürükleye geldiler. Kütüğü korların üstüne öyle bir attılar ki, kıvılcımlar uçuştu.</p>
<p>“Biz, kendi aramızda da her şeyi yoluna koyarız, değil mi?”</p>
<p>Uzun süre, kütük kuruyup tutuşuncaya kadar, kıpkırmızı oluncaya kadar, Ralph bir şey söylemeden kumda oturdu. Domuzcuk’un ikizlerin yanına gittiğini, fısıldayarak bir şeyler&#160;konuştuklarını, üç çocuğun beraber ormana girdiklerini görmedi.</p>
<p>“Al bakalım.”</p>
<p>Ralph irkilerek, kendine geldi. Domuzcuk ile ikizler yanında duruyordu. Kucak dolusu meyve getirmişlerdi.</p>
<p>Domuzcuk, “Düşündüm de” dedi, “şölen gibi bir şeyler yapmamız gerek belki.”</p>
<p>Üç çocuk oturdular. Bir yığın meyve getirmişlerdi; meyvelerin hepsi de yeterince olgundu. Ralph yemeye başlayınca, gülümsediler.</p>
<p>Ralph, “Sağ olun” dedi.</p>
<p>Sonra, hem sevindiğini hem de şaşırdığını belirterek “Sağ olun” dedi yeniden.</p>
<p>Domuzcuk, “Kendi başımıza pekâlâ oluruz” dedi. “Onların sağduyusu yok, başımıza bela oldular bu adada. Küçük ama çok korlu bir ateş yakarız.”</p>
<p>Neden kaygılandığı Ralph’ın aklına geliverdi ansızın:</p>
<p>“Simon nerede?”</p>
<p>“Bilmiyorum.”</p>
<p>“Dağa mı tırmandı dersin?”</p>
<p>Domuzcuk, gürültülü bir kahkaha atıp gene meyve aldı:</p>
<p>“Bakarsın tırmanır.”</p>
<p>Ağzındakileri yuttu:</p>
<p>“Kafadan çatlaktır o.”</p>
<p>Simon, meyve ağaçlarının bulunduğu yerden geçti. Kumsaldaki ateş, küçükleri bugün öyle oyalamıştı ki, Simon’un peşinden buraya gelmemişlerdi. Sürüngen bitkilerin arasında yürüdü.&#160;Açıklığın yanında, bitkilerden örülen büyük hasıra varınca, yerde sürüne sürüne içine girdi.&#160;Yaprak örtüsünün ötesinde, güneş ışınları taş gibi yere yağıyordu. Açıklık yerde kelebekler,&#160;sonu gelmeyen danslarını sürdürüyorlardı. Güneşin oku, diz çöken Simon’un üstüne düştü.&#160;Buraya bir önceki gelişinde, hava sıcaktan titriyor gibiydi; ama şimdi güneş, gözdağı&#160;verircesine yakıyordu. Çocuğun kalın telli uzun saçlarının arasından ter boşanmaya başladı.&#160;Simon tedirgin oldu, kıpırdadı; ama güneşten kaçmanın yolu yoktu. Çok geçmeden susadı;&#160;sonra daha da çok susadı.</p>
<p>Orada oturdu gene de.</p>
<p>Jack, kumsalın ta uzaklarında, birkaç çocuğun önünde duruyordu. Pırıl pırıl bir mutluluk içindeydi.</p>
<p>“Avcılık” dedi.</p>
<p>Dikkatle baktı bu küçük gruba. Her birinin başında, siyah şapkalar vardı. Terbiyeli ve çekingen tavırlarla iki sıraydılar. Yüzyıllarca önceki melekler gibi şarkı söylerlerdi.</p>
<p>“Ava gideceğiz. Şef ben olacağım.”</p>
<p>Çocuklar, evet dercesine başlarını salladılar; buhran kolayca atlatıldı.</p>
<p>“Gelelim canavara...”</p>
<p>Çocuklar kıpırdadılar, ormana baktılar.</p>
<p>“Şunu söylüyorum: Canavara aldırmayacağız.”</p>
<p>Jack, çocuklara başını salladı:</p>
<p>“Canavarı unutacağız.”</p>
<p>“Doğru!”</p>
<p>“Evet.”</p>
<p>“Unutalım canavarı!”</p>
<p>Jack, bunu coşkuyla benimsemelerine şaştıysa bile, belli etmedi:</p>
<p>“Bir şey daha var. O kadar çok düş görmeyiz burada. Adanın ucuna yakın burası.”</p>
<p>Avcılar, kişisel yaşantılarının ta derinlerinden gelen bir tutkuyla bunu onayladılar.</p>
<p>“Şimdi dinleyin. Belki Kaya Kale’ye gideriz daha sonraları. Ama şimdi birkaç büyüğü daha yanıma alacağım; denizkabuğundan filan koparacağım onları. Domuz öldürüp bir şölen&#160;vereceğiz.”</p>
<p>Durakladı ve daha ağır ağır konuşmaya başladı:</p>
<p>“Gelelim canavara. Öldürünce, öldürdüğümüzün bir parçasını canavara bırakacağız. O zaman belki zarar vermez bize.”</p>
<p>Jack, birdenbire ayağa kalktı:</p>
<p>“Şimdi ormana gidip avlanacağız.”</p>
<p>Jack, çocuklara sırtını çevirdi; koşarak uzaklaştı. Bir dakika sonra uslu uslu Jack’ın arkasından gittiler onlar da.</p>
<p>Ormanın içine dağılırken sinirliydiler. Jack, domuzların geçtiğini gösteren, sökülmüş darmadağın kökleri hemen buldu. Çok geçmeden domuzun peşine düştüler. Jack, öteki&#160;avcıların gürültü etmemeleri için bir işaret verdi, tek başına ilerledi. Mutluydu. Ormanın nemli&#160;karanlığını, rahat ve eski bir giysi gibi sırtına geçirmişti. Usulcacık bir yamaçtan inerek deniz&#160;kıyısına, dağınık ağaçların bulunduğu kayalık bir yere vardı.</p>
<p>Domuzlar, şişkin yağ tulumları gibi orada yatıyor, ağaçların altındaki gölgeliğin keyfini sürüyorlardı şehvetle. Esinti olmadığı için tedirgin değildiler. Jack, gölgeler kadar sessiz&#160;olmayı öğrenmişti artık. Usulcacık uzaklaşıp, gizlenen avcıların ne yapacaklarını söyledi.&#160;Sessiz, sıcak havada terleyerek, ağır ağır ilerlediler. Ağaçların altında, bir dişi domuzun kulağı&#160;tembel tembel oynuyordu: Analığın derin mutluluğu içinde, ötekilerden biraz uzakta, sürünün&#160;en irisi yatmaktaydı. Kara ve pembeydi. Karnından sarkan kocaman memelere, bir sıra domuz&#160;yavrusu yapışmıştı; uyuyorlar, başlarını memeye sokuyorlar, ciyak ciyak bağırıyorlardı.</p>
<p>Sürüye on beş yarda yaklaşınca, Jack durdu. Uzanan kolu, dişi domuzu gösterdi. Herkes anladı mı diye, arkasına baktı bir soru sorarcasına. Öteki çocuklar başlarını salladılar. Bir sıra&#160;kol, arkaya doğru gitti.</p>
<p>“Hadi şimdi!”</p>
<p>Domuzlar ayağa fırladılar. Ancak on yarda uzaktan, uçları ateşte sertleştirilmiş mızraklar, seçilen domuzun üstüne fırlatıldı. Domuz yavrularından biri, delirmişçesine bir çığlık atarak&#160;denize fırladı; Roger’in mızrağını da beraberinde götürdü. Dişi domuz, boğuluyormuş gibi&#160;ciyakladı, sendeleyerek ayağa kalktı. Şişman böğrüne iki mızrak saplanmıştı. Çocuklar, bağıra&#160;çağıra ileriye atıldılar; domuz yavruları etrafa dağıldı. Dişi domuz, yan yana dizilmiş ilerleyen&#160;çocukların safını yardı; çalıları çatırdata çatırdata ormana daldı.</p>
<p>“Peşine düşün!”</p>
<p>Domuz geçidinde hızla koştular. Ama orman öyle karanlık, ağaçlar birbirine öyle dolanmıştı ki, Jack küfrederek onları durdurdu. Ağaçların arasında bir iz aramaya başladı. Bir süre bir şey&#160;söylemedi. Soluması öylesine yabansıydı ki, öteki çocuklar onun karşısında dehşete düştüler;&#160;tedirgin bir hayranlık içinde, birbirlerine bakakaldılar. Çok geçmeden Jack, bir bıçak&#160;saplarcasına parmağını yere doğru indirdi:</p>
<p>“İşte!”</p>
<p>Ötekiler yerdeki kan damlasını incelemeye vakit bulamadan, Jack dönüp başka bir yöne gitti. İzlere dikkatle bakıyor, yarı kopmuş bir dala dokunuyordu. Gizemli bir biçimde doğru&#160;yoldaydı; dişi domuzun peşinden güvenle gidiyordu. Öteki avcılar da arkasından geliyorlardı.</p>
<p>Sık bir çalılığın önünde durdu:</p>
<p>“Burada.”</p>
<p>Çalılığı sardılar; ama dişi domuz, böğrüne bir mızrak daha alarak gene kaçtı. Mızrakların sarkan sapları, bedenine çaprazlama saplanan keskin uçları, dişi domuz için bir işkenceydi. Bir&#160;ağaca çarpınca, mızraklardan biri, daha da derin girdi. Artık açıkça görülen kan damlaları&#160;döktüğü için, avcıların herhangi biri, kolayca onun peşinden gidebilirdi. Bu puslu, korkunç,&#160;sıcak ve nemli öğleden sonrası, sürüp gitti. Kan kaybeden, çıldıran dişi domuz, önlerinde&#160;tökezleyerek kaçıyor; avcılar, bu uzun kovalamanın ve dökülen kanın heyecanı içinde, ona&#160;şehvetle bağlanmışçasına peşinden gidiyorlardı. Onu görüyorlar, neredeyse yanına&#160;sokuluyorlardı kimi zaman. Ama dişi domuz, kalan gücünü topluyor, ileriye fırlıyor, gene&#160;önlerine geçiyordu. Dişi domuz, pırıl pırıl çiçekli, kelebeklerin birbirinin çevresinde&#160;oynadıkları, havanın sıcak ve esintisiz olduğu bir açıklığa düşe kalka vardığında, avcılar onun&#160;tam arkasındaydı.</p>
<p>Dişi domuz, orada sıcaktan çarpılmışçasına yere yıkıldı ve avcılar üstüne üşüştüler. Bilmediği bir dünyadan gelen bu korkunç saldırı, dişi domuzu deliye döndürdü; ciyak ciyak&#160;bağırıyor, kıvranıyordu. Her bir yan gürültü, kan ve korkuyla dolmuştu. Roger, hayvanla&#160;çocukların meydana getirdiği yığının çevresinde koşuyor, domuzun eti görülür görülmez&#160;mızrağını batırıyordu. Jack, dişi domuzun tepesine binmiş, bıçağını aşağıya aşağıya&#160;indiriyordu. Roger, hayvanın bedeninden mızrağını sokabilecek bir yer buldu; mızrağını oraya&#160;itti, olanca gücüyle abandı. Mızrak, yavaş yavaş girmeye başladı. Dişi domuzun korkulu&#160;ciyaklamaları, tiz bir çığlığa dönüştü. Derken Jack, hayvanın gırtlağını buldu ve sıcak kan,&#160;ellerinin üstüne fışkırdı. Dişi domuz, çocukların altına çöktü. Çocuklar tüm ağırlıklarıyla,&#160;doymuşçasına üstünde kaldılar. Açıklığın ortasında kelebekler, kendi dünyalarında dans edip&#160;duruyorlardı hâlâ.</p>
<p>Sonunda, öldürmenin heyecanı yatıştı. Çocuklar geri çekildiler. Jack ayağa kalkıp, ellerini uzattı:</p>
<p>“Bakın.”</p>
<p>Jack kıkır kıkır güldü, ellerini hızla salladı. Jack’ın kanla kirlenmiş avuçlarına bakıp, çocuklar da güldüler. Sonra Jack, Maurice’i yakalayıp, kanı onun yanaklarına bulaştırdı. Roger,&#160;mızrağını geri çekmeye başladı; çocuklar ancak o zaman mızrağın tam nereye girdiğinin&#160;farkına vardılar. Robert, kahkahalarla karşılanan bir sözle, durumu saptadı:</p>
<p>“Tam kıçına!”</p>
<p>“Duydunuz mu?”</p>
<p>“Ne dediğini duydunuz mu?”</p>
<p>“Tam kıçına!”</p>
<p>Derken Robert avcı, Maurice de dişi domuz oldu. Maurice içine giren mızraktan kaçmaya çabalayan hayvanı canlandırırken öylesine tuhaftı ki, çocuklar katıla katıla güldüler.</p>
<p>Sonunda, bu oyundan bile bıktılar. Jack, kanlı ellerini bir kayaya sürerek temizlemeye başladı. Sonra ötekiler seyrederken, dişi domuzu kesmeye koyuldu. Karnını yardı, renkli&#160;bağırsaklarının sıcak torbalarını çekip çıkardı, kayanın üstüne yığdı. Çalışırken, bir yandan da&#160;konuşuyordu:</p>
<p>“Eti kumsala götüreceğiz. Ben, büyük kayaya geri dönüp, onları şölene çağıracağım. Böylece vakit kazanmış oluruz.”</p>
<p>Roger konuştu:</p>
<p>“Şef...”</p>
<p>“Ha?”</p>
<p>“Ateşi nasıl yakacağız?”</p>
<p>Jack çömelip, kaşlarını çatarak dişi domuza baktı:</p>
<p>“Onlara bir baskın yapıp ateş alacağız. Dört kişi olmalı: Henry, sen, Billy ve Maurice. Yüzümüze boya sürüp, usulcacık yaklaşacağız oraya. Ben söyleyeceğimizi söylerken, Roger&#160;yanan bir dalı kapabilir. Ötekiler, geldiğimiz yere götürsünler bunu. Ateşi orada yakacağız.&#160;Sonra da...”</p>
<p>Duraksayıp ayağa kalktı; ağaçların altındaki gölgelere baktı. Yeniden konuştuğu sırada, sesi alçalmıştı:</p>
<p>“Ama avımızın bir parçasını bırakacağız, şey için...”</p>
<p>Başını çevirdi, arkasında duran Roger’e, “Bir değneğin iki ucunu da sivrilt” dedi.</p>
<p>Çok geçmeden ayağa kalktı. Dişi domuzun kanayan başını ellerinde tutuyordu:</p>
<p>“Şu değnek nerede?”</p>
<p>“İşte.”</p>
<p>“Değneğin bir ucunu toprağa batır. Ha... Orası kayaymış. Şu çatlağa sok. Tamam.”</p>
<p>Jack, başı tuttu; değneğin sivri ucunu, dişi domuzun yumuşak gırtlağına soktu. Değnek ağzı deldi. Jack geri çekildi. Baş orada takılı kaldı. Değnek boyunca biraz kan sızıyordu aşağıya&#160;doğru.</p>
<p>İçgüdüsel bir tepkiyle, çocuklar da geri çekildiler. Orman çok sessizdi. Kulak verdiler; sineklerin</p>
<p>dökülen bağırsaklar üstünde vızıltısı duyuluyordu ancak.</p>
<p>Jack’ın sesi bir fısıltıydı:</p>
<p>“Domuzu kaldırın.”</p>
<p>Maurice ile Robert, bir sopayı şiş gibi boydan boya domuzun içine soktular; ölü hayvanı kaldırıp, beklediler. Kuruyan kanın üstünde sessizce dururken, bir şeyden kaçarcasına, sinsi bir&#160;hal gelmişti çocuklara ansızın.</p>
<p>Jack, yüksek sesle konuştu:</p>
<p>“Bu baş, canavar içindir. Bir armağandır bu.”</p>
<p>Armağanı kabul eden sessizlik, çocukları dehşet içinde bıraktı. Gözleri donuk, hafif sırıtan baş, orada kaldı; dişleri arasındaki kan kararmaktaydı. Çocuklar, olanca güçleriyle ormanda&#160;koşarak, açık kumsala doğru kaçtılar ansızın.</p>
<p>Simon, yaprakların gizlediği küçük esmer bir heykelcilik gibi olduğu yerde kaldı. Gözlerini kapatsa da, hayvanın başını gene görüyordu. Dişi domuzun yarı kapalı gözleri, yetişkinlerin o&#160;sonsuz ve duygusuz vurdumduymazlığıyla donmuş gibiydi. Bu gözler, her şeyin kötü olduğunu&#160;söylüyordu Simon’a.</p>
<p>“Bunu biliyorum.”</p>
<p>Simon, yüksek sesle konuştuğunun farkına vardı. Gözlerini çabucak açtı. Sinekleri ve dökülen bağırsakları umursamadan, hatta bir değneğe takılmış olmanın rezilliğini&#160;umursamadan, garip gün ışığında eğlenircesine sırıtmaktaydı bu baş.</p>
<p>Simon, kuru dudaklarını diliyle ıslatarak, başka yana baktı.</p>
<p>Canavara sunulan bir armağan. Canavar gelip, bu armağanı alır mıydı acaba? Sanki baş da aynı şeyi düşünüyordu. “Kaç” diyordu baş sessizce, “ötekilerin yanına git. Aslında bir şakaydı&#160;bu... Ne diye aldırıyorsun? Sadece yanılmıştın, işte o kadar. Belki biraz başın ağrıyordu; belki&#160;yediğin bir şey dokunmuştu. Geri dön, çocuk” diyordu baş sessizce.</p>
<p>Simon, ıslak saçlarının ağırlığını hissederek yukarıya doğru baktı, gökyüzünü seyretti. Gökyüzünde ilk kez bulut vardı. Kül rengi, krema rengi, bakır rengi bulutlar, kabaran kocaman&#160;kuleler gibi adanın üstüne yayılıyordu. Bulutlar, toprağın üstüne çöküp oturmuştu sanki. Bu&#160;boğucu, bu işkence edici sıcaklığı, bulutlar yaratmaktaydı her an. Müstehcen başın sırıtıp&#160;kanadığı yerden kelebekler bile kaçıp gittiler. Simon, gözlerini dikkatle kapadı, yere baktı,&#160;sonra görmemek için gözlerini eliyle korudu. Ağaçların altında gölge yoktu; inci renginde bir&#160;durgunluk her bir yanı kaplamıştı. Öyle ki, gerçek bilinen şeyler, anlatılması olanaksız bir&#160;hayale dönmüştü. Bağırsaklar, testereler gibi vınlayan sineklerle örtülü, kara bir yığın olmuştu.&#160;Bir süre sonra bu sinekler, Simon’u buldular. Tıka basa yiyip doydukları için, onun derecikler&#160;gibi akan terine kondular, içtiler. Burun deliklerini gıdıkladılar, bacaklarının üstünde birdirbir&#160;oynadılar. Sinekler yarı karaydılar, yarı ışıldayan yeşil ve sayısızdılar. Simon’un önünde,&#160;değneğe takılı duran Sineklerin Tanrısı, sırıtıyordu. Sonunda Simon dayanamadı; başını&#160;kaldırıp, Sineklerin Tanrısı’na baktı. Beyaz dişleri gördü, donuk gözleri gördü, kanı gördü.</p>
<p>Simon’un gözleri, o çok eski, o yadsınmaz bilgiyi kabul etti. Simon’un sağ şakağında bir damar, beynini dövercesine zonklamaya başladı.</p>
<p>Ralph ile Domuzcuk kuma uzanmış, ateşe bakıyorlar; duman çıkarmayan korların içine, küçük çakıl&#160;taşları atıyorlardı.</p>
<p>“O dal bitti.”</p>
<p>“Eric’le Sam nerede?”</p>
<p>“Biraz daha odun taşımamız gerek. Yeşil dalımız da kalmadı.”</p>
<p>Ralph, içini çekip ayağa kalktı. İskele biçimindeki büyük kayanın üstündeki hurma ağaçları gölgesizdi. Her bir yandan birden geliyormuşa benzeyen garip bir ışıktan başka bir şey yoktu.&#160;Ta yukarılarda, şişip kabaran bulutlar arasında, bir top atılırcasına gök gürledi.</p>
<p>“Bardaktan boşanırcasına yağmur yağacak.”</p>
<p>“Ya ateş?”</p>
<p>Ralph ormana koştu; kocaman bir yeşil dalla geri döndü; dalı ateşe attı. Dal çatırdadı, yapraklar kıvrıldı, sarı bir duman yayıldı.</p>
<p>Domuzcuk parmaklarıyla, gelişigüzel bir küçük biçim çizdi kumda:</p>
<p>“Dert şu ki, ateşi besleyecek kadar kalabalık değiliz. Eric’le Sam bir tek kişi sayılıyor; çünkü her şeyi beraber yapıyorlar onlar.”</p>
<p>“Elbette.”</p>
<p>“Ama bu doğru değil. Anlamıyor musun? İki kişiymiş gibi çalışmaları gerek.”</p>
<p>Ralph bunu düşündü; Domuzcuk’un doğru söylediğini anladı. Bir yetişkin adam gibi düşünemediğinin farkına varınca, kendi kendine kızdı, gene içini çekti. Gittikçe daha kötü&#160;oluyordu bu ada.</p>
<p>Domuzcuk ateşe baktı:</p>
<p>“Yakında bir yeşil dal daha gerekecek.”</p>
<p>Ralph yuvarlanıp sırtüstü yattı:</p>
<p>“Domuzcuk. Ne yapacağız?”</p>
<p>“Durumu onlarsız idare edeceğiz.”</p>
<p>“Ama ateş...”</p>
<p>Ralph kaşlarını çatıp, yanmamış dalların karışık beyaz ve kara uçlarına baktı. Düşüncesini tam olarak belirtmeye çalıştı:</p>
<p>“Korkuyorum.”</p>
<p>Domuzcuk’un başını kaldırıp ona baktığının farkındaydı. Beceriksizce konuşmasını sürdürdü:</p>
<p>“Canavardan değil korkum. Yani ondan da korkuyorum ama ateş sorununu hiç kimse anlamıyor gibi. Sen boğulurken, biri sana bir ip uzatsa; bir doktor, bu ilacı iç, çünkü içmezsen&#160;ölürsün dese... Verdiklerini alırsın öyle değil mi? Yani bunu demek istiyorum.”</p>
<p>“Alırım, elbette.”</p>
<p>“Görmüyor mu bunlar? Anlamıyorlar mı? Duman işareti olmazsa, burada öleceğiz. Şuna bak!” Küllerin üstünde bir sıcak dalgası titremekteydi; ama en küçük bir duman izi yoktu.&#160;“Bir ateşi bile yanık tutamıyoruz. Onların umurunda değil! Dahası da var...”</p>
<p>Yoğun bir dikkatle, Domuzcuk’un terli yüzüne baktı:</p>
<p>“Dahası da var: Kimi zaman benim de umurumda değil. Ya ben de ötekiler gibi olursam... Ya ben de umursamazsam. O zaman ne oluruz biz?”</p>
<p>Derin bir sıkıntıya düşen Domuzcuk, gözlüğünü çıkardı:</p>
<p>“Bilmiyorum, Ralph. İşleri yoluna koyup devam etmek zorundayız. İşte bu kadar. Büyükler böyle yapardı.”</p>
<p>Artık derdini söylemeye başlayan Ralph, durmadan içini döküyordu:</p>
<p>“Domuzcuk, bozuk olan nedir?”</p>
<p>Domuzcuk, hayretle Ralph’a baktı:</p>
<p>“Yani şey mi demek istiyorsun?..”</p>
<p>“Hayır, o değil... Yani... Neden her şey böyle bozuluyor?”</p>
<p>Domuzcuk, gözlüğünün camını ağır ağır silerek düşündü. Ralph’ın onu artık iyice kabul etmeye başladığını anlayınca, gururdan yüzü pembeleşti:</p>
<p>“Bilmiyorum, Ralph. Herhalde onun yüzünden.”</p>
<p>“Jack’ın mı?”</p>
<p>“Jack’ın!”</p>
<p>Jack adının söylenmesi de yasaklar arasına girmişti artık.</p>
<p>Ralph, ağırbaşlı bir halle, evet dercesine başını salladı:</p>
<p>“Evet” dedi. “Onun yüzünden herhalde.”</p>
<p>Yakınlarındaki orman, bir patlama olmuşçasına gürültüyle doldu. Beyaz, kırmızı ve yeşil yüzlü şeytanımsı biçimler, uluyarak ormandan fırladılar. Küçükler, çığlık çığlığa kaçtılar. Göz&#160;ucuyla bakan Ralph, Domuzcuk’un koştuğunu gördü. Biçimlerden ikisi ateşe saldırınca, Ralph&#160;kendini korumaya hazırlandı; ama onlar, yarı yanık dalları kapıp kumsalda koşarak&#160;uzaklaştılar. Öteki üçü, gözlerini Ralph’a diktiler, kıpırdamadan durdular. En uzun boylusunun&#160;Jack olduğunu gördü. Jack çırılçıplaktı; üstünde boyadan ve bir kuşaktan başka bir şey yoktu.&#160;Ralph, nefes alabilecek duruma gelince, sordu:</p>
<p>“Ne oluyor?”</p>
<p>Jack, bu soruyu duymamış gibi, mızrağını havaya kaldırıp bağırmaya başladı:</p>
<p>“Dinleyin hepiniz. Ben ve benim avcılarım, üstü yassı bir kayanın yanında, kumsalda oturuyoruz. Ava gidiyoruz, şölenler veriyoruz, hoş vakit geçiriyoruz. Benim kabileme katılmak&#160;isterseniz gelin, beni</p>
<p>görün. Kabileye girmenize belki izin veririm, belki de vermem.”</p>
<p>Jack duraklayıp, çevresine bakındı. Yüzünü örten boya maskesinin arkasında, utançtan da kurtulmuştu, kişiliğinin bilincinden de. Herkesle göz göze gelebiliyordu. Ralph, ateşten&#160;artakalan korların yanı başında, yarışa başlamaya hazır bir koşucu gibi dizüstü çökmüştü.&#160;Saçları ve kirliliğinden ötürü, yüzü yarı yarıya görülmüyordu. Eric’le Sam, orman kenarındaki&#160;bir hurma ağacının arkasında durumu gözetliyordu. Yüzme havuzunun yanında, küçüklerden&#160;biri, buruş buruş kıpkırmızı yüzüyle avaz avaz bağırıyordu. Ve Domuzcuk, elinde sıkı sıkı&#160;tuttuğu büyük şeytanminaresiyle, iskele biçimindeki büyük kayanın üstüne çıkmıştı.</p>
<p>“Bu gece bir şölen veriyoruz. Bir domuz öldürdük, et var. Canınız isterse, gelip bizimle yiyebilirsiniz.”</p>
<p>Tepelerinde, bulutların uçurumları arasında, gök gene gürledi. Jack ile yanında duran ve kim oldukları bilinmeyen iki vahşi sendelediler, başlarını kaldırıp yukarıya baktılar. Sonra&#160;toparlandılar. Küçük çocuk, hâlâ bağırmaktaydı. Jack, bir şey bekliyordu. Yanındakileri&#160;sıkıştırarak fısıldadı:</p>
<p>“Hadi... Şimdi söyleyin.”</p>
<p>İki vahşi bir şeyler mırıldandılar. Jack, sert bir sesle konuştu:</p>
<p>“Haydi!”</p>
<p>İki vahşi, birbirlerine baktılar; beraberce mızraklarını havaya kaldırıp, aynı anda konuştular: “Şef, söyleyeceğini söyledi.”</p>
<p>Sonra üçü de döndü; koşarak uzaklaştı.</p>
<p>Ralph ayağa kalktı; vahşilerin yok olduğu yere baktı. Eric’le Sam geldiler; dehşete düşmüşçesine fısıldıyorlardı:</p>
<p>“Sandım ki...”</p>
<p>“... Ben de...”</p>
<p>“... Korktum.”</p>
<p>Domuzcuk, denizkabuğu hâlâ elinde, kayanın üstünde duruyordu.</p>
<p>Ralph, “Jack, Maurice ve Robert’ti bunlar” dedi. “Amma da eğleniyorlar!”</p>
<p>“Az kalsın astım oluyordum.”</p>
<p>“Yuh senin astımına!”</p>
<p>“Jack’ı görünce, denizkabuğuna saldıracağından emindim. Neden böyle düşündüğümü bilmiyorum...”</p>
<p>Çocuklar, beyaz denizkabuğuna sevgi dolu bir saygıyla baktılar. Domuzcuk, denizkabuğunu Ralph’a verdi. Küçükler alışık oldukları bu simgeyi görünce, geri dönmeye başladılar.”</p>
<p>“Burada değil.”</p>
<p>Törenimsi bir havaya gerek olduğunu hisseden Ralph, büyük kayaya doğru yöneldi. Ralph, kucağında şeytanminaresi, önden gidiyordu. Onun arkasında, çok ağırbaşlı bir halle Domuzcuk&#160;yürümekteydi.</p>
<p>Domuzcuk’un arkasında ikizler, ikizlerin peşinden de küçükler ve öteki çocuklar geliyordu. “Oturunuz hepiniz. Ateş almak için, bize bir baskın yaptılar. Çok hoş vakit geçiriyorlar. Ne</p>
<p>var ki...”</p>
<p>Beyninde ansızın bir kepenk hızla inince, Ralph şaştı. Bir şey söylemek istemişti; ama kepenk inivermişti.</p>
<p>“Ne var ki...”</p>
<p>Çocuklar, ağırbaşlı bir halle ona bakıyorlardı. Ralph’ın yetersizliği konusunda kuşkuya düşüp, tedirgin olmamışlardı henüz. Ralph, o aptal saçlarını gözünün önünden itti, Domuzcuk’a&#160;baktı:</p>
<p>“Ne var ki... Ha... Ateş! Ateş elbette!”</p>
<p>Ralph gülmeye başladı; sonra durdu ve rahat rahat konuştu:</p>
<p>“En önemli şey ateştir. Ateş olmazsa, kurtulamayız. Yüzüme savaş boyaları sürüp, vahşi olmayı ben de isterdim. Ne var ki, ateşi söndürmemek zorundayız. Bu adada en önemli şey&#160;ateştir. Çünkü, çünkü...”</p>
<p>Ralph gene duraksadı. Çevresindeki sessizlik, şaşkınlık ve korkuyla doldu.</p>
<p>Domuzcuk, ısrarla fısıldadı:</p>
<p>“Kurtulmak.”</p>
<p>“Evet, tamam. Ateş olmazsa kurtulamayız. Onun için, ateşin yanında kalıp, duman yapmalıyız.”</p>
<p>Ralph susunca, kimse bir şey demedi. Bu kayanın üstünde öyle parlak söylevler verilmişti ki, Ralph’ın sözleri küçüklere bile pek basmakalıp geldi.</p>
<p>Sonunda Bill, denizkabuğunu almak için elini uzattı:</p>
<p>“Şimdi ateşi orada tepede yakamıyoruz... Orada tepede yakamadığımız için, ateş sönmesin diye daha çok kişi gerekiyor. Bu şölene gidelim, ateşle başa çıkamadığımızı söyleyelim onlara.&#160;Sonra, ava çıkmak falan filan... Yani vahşi olmak demek istiyorum... Bu çok hoş, çok yaman bir&#160;oyundur herhalde...”</p>
<p>Eric’le Sam, denizkabuğunu aldılar:</p>
<p>“Bill’in dediği gibi, çok eğlenceli olmalı... Bizi çağırdığına göre...”</p>
<p>“... Şölene çağırdı...”</p>
<p>“... Et... Çıtır çıtır...”</p>
<p>“... İsterdim et yemek...”</p>
<p>Ralph elini kaldırdı:</p>
<p>“Neden biz de et bulmuyoruz?”</p>
<p>İkizler birbirlerine baktılar. Soruyu Bill yanıtladı:</p>
<p>“Cengele gitmek istemiyoruz.”</p>
<p>Ralph yüzünü buruşturdu:</p>
<p>“O... Biliyorsunuz... Gidiyor.”</p>
<p>“O bir avcıdır. Onların hepsi avcı. Onlar başka.”</p>
<p>Bir süre kimse konuşmadı. Sonra Domuzcuk, gözlerini kuma dikip homurdandı:</p>
<p>“Et...”</p>
<p>Ağırbaşlı hallerle oturan küçüklerin, eti düşündükçe ağızları sulanıyordu. Tepelerinde, gök gürültüsünün topları yeniden atıldı ve hurma ağaçlarının kupkuru yaprakları, ansızın esen&#160;rüzgârda çatırdadı.</p>
<p>“Aptal bir küçük oğlansın sen” dedi Sineklerin Tanrısı. “Cahil ve aptal bir küçük oğlandan başka bir şey değilsin.”</p>
<p>Simon, ağzında şişen dilini oynattı ama bir şey söylemedi.</p>
<p>“Öyle değil mi?” diye sordu Sineklerin Tanrısı. “Aptal bir küçük oğlandan başka bir şey değilsin.”</p>
<p>Simon, aynı sessiz sesle karşıladı bu soruyu.</p>
<p>“Peki öyleyse” dedi Sineklerin Tanrısı. “Koşup ötekilerle oynasan, daha iyi olur. Onlar, kafadan çatlak sanıyorlar seni. Ralph’ın seni kafadan çatlak sanmasını istemezsin, değil mi?&#160;Sen Ralph’ı çok seversin, değil mi? Domuzcuk’u da, Jack’ı da?”</p>
<p>Simon, başını hafif kaldırmıştı. Gözlerini ayıramıyordu Sineklerin Tanrısı’ndan ve Sineklerin Tanrısı gözlerinin önünde boşlukta asılıydı.</p>
<p>“Ne yapıyorsun burada, tek başına? Korkmuyor musun benden?”</p>
<p>Simon titredi.</p>
<p>“Sana yardım edecek kimse yok. Ben varım ancak. Bense, canavarım.”</p>
<p>Simon, ağzını zorla kımıldattı; duyulabilecek bir söz söyledi:</p>
<p>“Bir değneğe takılmış domuz başı.”</p>
<p>Baş, “Canavarın avlanıp öldürülebilecek bir şey olduğunu sanmak da nereden aklınıza geldi!” dedi.</p>
<p>Ormanda ve Simon’un belli belirsiz görebildiği başka yerlerde, bir kahkahanın gülünç taklidi çınladı bir iki saniye.</p>
<p>“Sen biliyordun, değil mi? Sizlerin bir parçası olduğumu biliyordun? Sizlere öyle yakın, öyle yakın, öyle yakınım ki! Her şeyin bozuk gitmesinin nedeniyim ben. Bunu biliyorsun, değil mi?”</p>
<p>Kahkaha yeniden ürperircesine çınladı.</p>
<p>“Hadi” dedi Sineklerin Tanrısı; “ötekilerin yanına git de, unutalım bu olup bitenleri.”</p>
<p>Simon’un başı boşlukta sallanmaktaydı. Değneğe takılı rezil şeye özenircesine, gözleri yarı kapalıydı. Bir nöbet geçireceğini biliyordu. Sineklerin Tanrısı, bir balon gibi şişiyordu.</p>
<p>“Gülünç bir şey bu. Oraya gitsen de gene ancak benimle karşılaşacağını pekâlâ biliyorsun... Onun için kaçmaya kalkma!”</p>
<p>Simon’un bedeni bir yay gibi gerilmiş, kaskatı kesilmişti. Sineklerin Tanrısı, bir öğretmen sesiyle&#160;konuştu:</p>
<p>“Yeterince ileri gitti bu iş. Benim zavallı yolunu şaşırmış çocuğum, benden daha mı iyi</p>
<p>bileceksin yoksa?”</p>
<p>Bir duraklama oldu.</p>
<p>“Haberin olsun öfkeleneceğim. Anladın mı? Seni istemiyorlar. Anladın mı? Biz eğleneceğiz bu adada. Anladın mı? Biz eğleneceğiz bu adada! Onun için, bir haltlar çevirmeye kalkma,&#160;benim zavallı yolunu şaşırmış çocuğum, yoksa...”</p>
<p>Simon, koskocaman bir ağzın içine bakar buldu kendini. Bu ağzın içinde bir karanlık vardı, yayılan bir karanlık.</p>
<p>“...Yoksa” dedi Sineklerin Tanrısı, “seni yok ederiz. Anladın mı? Jack, Roger, Maurice, Robert, Bill, Domuzcuk ve Ralph. Yok ederiz. Anladın mı?”</p>
<p>Simon ağzın içindeydi. Düştü, bayıldı.</p><div>
<p>9</p></div>
</body>
</html>