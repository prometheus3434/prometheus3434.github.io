<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body><h3>Kumsalda Kulübeler</h3>
<p>Jack iki büklümdü. Yarışa başlamak üzere olan bir koşucu gibiydi. Burnu, nemli toprağa değdi değecek. Tepesindeki ağaç gövdeleri ve bunlara sarılan sürüngen bitkiler, otuz ayak&#160;yukarılarda, yeşil bir alacakaranlık içinde yok oluyorlardı. Fundalık, çepeçevre sarmıştı Jack’ı.&#160;Domuzların buradan geçtiğini gösteren bir iz yoktu neredeyse. Kırılan bir dal, belki de toprakta&#160;bir toynağın yarısının biçimi vardı ancak. Jack çenesini göğsüne dayadı, onları konuşmaya&#160;zorlamak istercesine, dik dik baktı bu izlere. Sonra ellerini toprağa dayadı; böyle dört ayak&#160;üstünde yürümenin rahatsızlığına aldırmadan, bir köpek gibi beş yarda ilerleyip durdu. Orada&#160;halka biçimini alan bir sürüngen bitki gözüne ilişmişti. Bu halkanın içinden atlayıp geçen&#160;domuzlar, sert kıllarını sürte sürte, bitkinin bir boğumundan sarkan filizin altını cilalamışlardı&#160;sanki.</p>
<p>Çömelen Jack, bir ipucu saydığı bu filize iyice yaklaştırdı yüzünü; sonra ileriye, bitkiler arasındaki alacakaranlığa baktı. Kızılımtrak sarı saçları, adaya ilk düştükleri sırada olduğundan,&#160;hem bir hayli daha uzun, hem de daha açık renkti şimdi. Çıplak sırtında bir yığın koyu çiller ve&#160;derisi soyulan güneş yanıkları vardı. Sağ elinde tuttuğu, aşağı yukarı beş ayak uzunluğunda ucu&#160;sivrilmiş sopayı yerde sürüklüyordu. Bıçağının asılı olduğu kemerle beline tutturulan&#160;paramparça bir şorttan başka bir şey yoktu üstünde. Gözlerini kapadı, başını kaldırdı; burun&#160;deliklerini yana doğru açarak, ılık hava akımından bilgi edinmek istercesine, hafif hafif içine&#160;çekti havayı. Jack da, orman da hiç kıpırdamıyordu.</p>
<p>Sonunda Jack, uzun uzun iç çeker gibi, nefesini koyuverdi, gözlerini açtı. İstediğini yapamamanın hırsı içinde, pırıl pırıl mavi gözleri şimşekler çakıyor, bir delinin gözlerini&#160;andırıyordu neredeyse. Diliyle kupkuru dudaklarını ıslattı, uzun uzun inceledi sır vermeyen&#160;ormanı. Sonra usulcacık gene ilerledi, gözlerini yere dikti, bir o yana bir bu yana baktı.</p>
<p>Sıcaktan da daha bunaltıcıydı ormanın sessizliği. Günün bu saatinde, böceklerin vızıltısı bile duyulmuyordu. Ancak Jack, alacalı bulacalı bir kuşu, küçük değneklerle yapılmış ilkel bir&#160;yuvadan kaçırınca, sessizlik paramparça oldu ve çok eski çağların uçurumundan yükselmişe&#160;benzeyen haşin bir çığlık, ormanda yankılandı. Bu çığlığı duyunca, Jack da irkildi, nefesi&#160;daralıyormuş gibi bir ses çıktı gırtlağından. Bir avcıdan çok, ağaçların kargaşası arasında ürküp&#160;kalan maymunumsu bir yaratığa benzedi bir an için. Sonra, domuzları izlemek kaygısı,&#160;istediğini gerçekleştirememenin tedirginliği ağır bastı; aç gözlerle ipucu aradı toprakta. Kurşuni&#160;gövdesinden soluk renkli çiçekler çıkan bir ağacın yanında durdu, gözlerini kapadı, yeniden&#160;içine çekti ılık havayı. Ve bir ara tıkanır gibi oldu, hatta yüzü sarardı. Sonra kanı gene düzenli&#160;akmaya başladı. Ağacın karanlığı altında, bir gölge gibi süzüldü, çömeldi, ayaklarının&#160;dibindeki çiğnenmiş toprağa baktı.</p>
<p>Domuzların tersi henüz soğumamıştı. Zeytin yeşili ve pürüzsüz olan bu domuz pisliği, altüst edilen toprağa yığılmış, hafif hafif tütüyordu. Jack başını kaldırdı, domuzların geçtiği yeri&#160;kaplayan sürüngen bitkilerin gizemli yığınına dikti gözlerini. Sonra mızrak olarak kullandığı&#160;sopayı havaya kaldırdı, usulcacık ilerledi. Sürüngen bitkilerin ötesinde, domuzların geçidi&#160;başlıyordu. İyice ezilen toprak bir hayli geniş olduğu için, burası bir patika sayılabilirdi.&#160;Domuzlar koşa koşa hep buradan geçtiklerinden, toprak sertleşmişti. Jack doğrulunca, bir şeyin&#160;kımıldadığını gördü. Sağ kolunu geriye salladı, mızrağı olanca gücüyle fırlattı. Domuzların&#160;geçidinden, toynakların hızlı hızlı, sert sert toprağa vuruşu duyuldu. İnsanı baştan çıkaran,&#160;deliye döndüren bir kastanyet sesini andırıyordu bu; “yakında et yiyeceksin, söz veriyorum&#160;sana” diyordu bu ses. Jack, bitkilerin arasından fırladı, mızrağını kaptı. Domuzun ayak sesleri,&#160;uzaklaşıp duyulmaz oldu.</p>
<p>Jack orada kalakaldı, kan ter içinde; kahverengi toprağa bulanmıştı. Sabahtan akşama kadar av peşinden koşmanın, kimi zaman umut veren, kimi zaman hayal kırıklığına uğratan değişik&#160;olayların, sanki damgasını taşıyordu üstünde. Domuzu izlemekten vazgeçti küfrede ede.&#160;Ormanın ağaçları biraz seyrekleşinceye kadar; karanlık bir damı destekleyen çıplak ağaç&#160;gövdelerinin yerini, açık kurşuni renkte gövdeler ve tüylü hindistancevizi ağaçlarının kümeleri&#160;alıncaya kadar ilerledi. Denizin madensi ışıltısını gördü, çocukların seslerini duydu bunların&#160;ötesinde. Ralph, hurma ağaçlarının gövdelerinden ve yapraklarından yapılmış, lagüne bakan,&#160;kaba saba, neredeyse yıkıldı yıkılacak bir barınağın yanında duruyordu. Jack’ın ona bir şey&#160;söylediğinin farkına varmadı.</p>
<p>“Suyun var mı?”</p>
<p>Kaşlarını çatmış, çapraşık yaprakları inceleyen Ralph, Jack’a bakarken bile onu görmüyordu sanki.</p>
<p>“Suyun var mı dedim. Susadım.”</p>
<p>Ralph, gözlerini barınaktan ayırdı. Jack’ın geldiğinin farkına vardı:</p>
<p>“A! Merhaba. Su mu? Orada ağacın yanında. Herhalde kalmıştır biraz.”</p>
<p>Jack, gölgeye serilmiş içi su dolu hindistancevizi kabuklarından birini aldı, içti. Su, çenesine, boynuna, göğsüne döküldü. İçtikten sonra, gürültülü bir nefes aldı:</p>
<p>“Çok susamıştım.”</p>
<p>Barınağın içinden Simon’un sesi duyuldu:</p>
<p>“Biraz kaldır.”</p>
<p>Ralph, tuğla yerine her bir yanı yapraklarla örtülü bir dalı, barınağın üstünden kaldırdı.</p>
<p>Yapraklar düştü, uçuşarak yere döküldü. Açılan delikten, Simon’un üzgün ve pişman yüzü görüldü:</p>
<p>“Kusuruma bakma.”</p>
<p>Ralph, hoşnut olmayan gözlerle seyretti yıkıntıyı:</p>
<p>“Hiç yapamayacağız bu barınağı.”</p>
<p>Jack’ın ayaklarının dibinde kendini yere attı. Simon, barınağın tepesindeki delikten başını çıkarmış, bakakalmıştı. Ralph, yattığı yerden açıkladı:</p>
<p>“Günlerdir çalışıyoruz ama bak şunun haline!”</p>
<p>Pek sağlam görünmemekle beraber, iki barınak dikilmişti. Üçüncüsüyse, bir yıkıntıydı.</p>
<p>“İkide bir de kaçıp gidiyorlar. Toplantıyı hatırladın mı? Barınaklar bitinceye kadar, sözde sıkı çalışacaktı herkes.”</p>
<p>“Ben ve benim avcılarım dışında, herkes.”</p>
<p>“Avcılar dışında herkes. Ama küçükler...”</p>
<p>Ralph, elini kolunu salladı, gerekli sözcüğü aradı:</p>
<p>“Bir şey beklenmez onlardan. Daha büyük olanlarda da iş yok. Anladın mı? Sabahtan akşama kadar,</p>
<p>Simon ile ben didindik durduk. Hiçbiri yoktu ortada. Denize girmek için, yemek için, oynamak için basıp gidiyorlar.”</p>
<p>Simon, dikkatle başını çıkardı delikten:</p>
<p>“Şef sensin. Azarla onları.”</p>
<p>Ralph sırtüstü yattı, hindistancevizi ağaçlarına ve gökyüzüne baktı:</p>
<p>“Toplantılar! Amma da bayılırız toplantılara! Tanrının günü toplantı olsun. Günde iki kez toplantı olsun. Konuşup duralım...” Dönüp dirseğine yaslandı: “Bahse girerim ki, şimdi&#160;denizkabuğunu öttürsem, koşa koşa gelirler hemen. Hepimiz ağırbaşlı haller takınırız. Biri&#160;kalkıp der ki, bir jet uçağı yapalım, ya da bir denizaltı, ya da bir TV alıcısı. Toplantı bittikten&#160;sonra, beş dakika çalışırlar; sonra gene basıp giderler ya da ava çıkarlar.”</p>
<p>Jack’ın yüzü kızardı:</p>
<p>“Et istiyoruz.”</p>
<p>“Öyle ama henüz et yok ortada. Barınak da istiyoruz. Üstelik senin avcılarının hepsi saatlerce önce döndüler. Yüzüyorlardı.”</p>
<p>Jack, “Ben yolumda gittim” dedi. “Onları bıraktım, dönsünler. Ama ben, yolumda gitmek zorundaydım. Ben...”</p>
<p>İzleyip yakalamak ve öldürmek tutkusunu, onu kemiren bu tutkuyu dile getirmek istedi: “Ben yolumdan gittim. Sandım ki, tek başıma olursam...”</p>
<p>Gene çıldırır gibi oldu gözleri:</p>
<p>“Öldürebilirim sandım.”</p>
<p>“Ama öldüremedim.”</p>
<p>“Öyle sandım.”</p>
<p>Ralph’ın sesinde de gizli bir tutku titredi:</p>
<p>“Ama henüz öldüremedin.”</p>
<p>İçinde saklı bir anlam taşımasaydı, gelişigüzel bir söz sayılabilirdi Ralph’ın şimdi yaptığı çağrı: “Barınakların yapılmasında yardımcı olmak istemezsin herhalde?”</p>
<p>“Bize et gerek.”</p>
<p>“Ama et yok ortada.”</p>
<p>İki çocuk arasındaki çatışma, seslerine yansımıştı artık.</p>
<p>“Ama öldüreceğim. Bu mızrağın ucuna sivri bir kanca takmalıyım. Bir domuzu yaraladık ama mızrak sırtına saplı kalmadı. Kancalar yapabilsek...”</p>
<p>“Bize barınaklar gerek.”</p>
<p>Jack, kudurmuşçasına bağırdı ansızın:</p>
<p>“Beni suçluyor musun?..”</p>
<p>“Sadece çok çalıştığımızı söylüyorum, işte o kadar.”</p>
<p>İkisinin de yüzü kızarmıştı; göz göze gelmekte güçlük çekiyorlardı. Ralph yuvarlanıp yüzükoyun yattı, otlarla oynamaya başladı:</p>
<p>“Buraya ilk düştüğümüz sırada olduğu gibi yağmur yağarsa, barınacak yerler gerekecek bize. Sonra şunu da unutmamalı. Şey... şeyden ötürü de barınak gerek bize...”</p>
<p>Ralph, durakladı. İkisi de öfkelerini bir yana ittiler. Artık konu değişmiş, tehlikesiz olmuştu. Ralph konuşmasını sürdürdü:</p>
<p>“Farkındasın, değil mi?”</p>
<p>“Neyin?”</p>
<p>“Korktuklarının.”</p>
<p>Ralph, yattığı yerde döndü, Jack’ın yabansı kirli yüzüne baktı:</p>
<p>“Yani durumdan ötürü demek istiyorum. Düşler görüyorlar. Söyledikleri duyuluyor. Sen geceleyin uyanıyor musun hiç?”</p>
<p>Jack, hayır dercesine başını salladı:</p>
<p>“Sayıklayıp bağırıyorlar küçükler. Hatta büyükler bile. Sanki...”</p>
<p>“Sanki burası iyi bir ada değilmiş gibi.”</p>
<p>Sözleri kesildiği için şaşakalıp, Simon’un ağırbaşlı yüzüne baktılar.</p>
<p>“Sanki” dedi Simon, “sanki canavar... canavar ya da yılan-gibi-şey gerçekten varmış gibi. Hatırladınız mı?”</p>
<p>Simon’dan daha büyük olan Ralph ile Jack, ayıp sayılan yılan sözünü duyunca, irkildiler. Yılan sözü edilmiyordu artık; edilemezdi de.</p>
<p>“Sanki burası iyi bir ada değilmiş gibi” dedi Ralph ağır ağır. “Evet, doğru söylüyor.”</p>
<p>Jack oturup, bacaklarını uzattı:</p>
<p>“Kafadan kontak onlar.”</p>
<p>“Keçileri kaçırmışlar. Keşfe gittiğimiz zaman hatırlıyor musunuz?”</p>
<p>İlk günün büyüleyici güzelliğini anımsayıp, göz göze güldüler.</p>
<p>“Bize barınak gerek” dedi Ralph, “bir çeşit... bir çeşit şey olarak...”</p>
<p>“Yuva olarak.”</p>
<p>“Evet, tamam.”</p>
<p>Jack, bacaklarını karnına doğru çekti, kollarını dizlerine doladı; daha açık seçik düşünebilmek çabasıyla, kaşlarını çattı:</p>
<p>“Gene de... ormanda. İnsan ava çıkmışken... Meyve toplarken aynı şey değil elbette; ama tek başınayken...”</p>
<p>Jack sustu bir an; Ralph’ın onu ciddiye alıp almayacağını bilemiyordu.</p>
<p>“Devam et.”</p>
<p>“Ama çıkmışken, kimi zaman farkına varmadan, sanki...”</p>
<p>Jack birden kızardı:</p>
<p>“Bunun aslı yok elbette. Bir duygu ancak. Ama sanki sen avlamıyorsun da... seni avlıyorlar. Sanki biri var, senin hep peşinden gelen.”</p>
<p>Gene sustular. Simon, yoğun bir dikkat içindeydi. Ralph inanmıyor, biraz öfkeleniyordu. Oturdu, kirli eliyle omuzunu ovdu:</p>
<p>“Bilmem ki...”</p>
<p>Jack ayağa fırladı, çabuk çabuk konuştu:</p>
<p>“Eh işte, ormanda bunları duyabiliyor insan. Aslı yok bunların elbette. Ama... ama...”</p>
<p>Jack, kumsala doğru hızla bir iki adım attı; sonra geri döndü:</p>
<p>“Ama ben biliyorum onların neler duyduğunu. Anladın mı? İşte bu kadar?” “Yapabileceğimiz en doğru şey, bizi kurtarmalarını sağlamak.”</p>
<p>Kurtarılmanın ne olduğunu anımsayabilmek için, Jack’ın bir saniye düşünmesi gerekti:</p>
<p>“Bizi kurtarmaları mı? Evet, elbette. Ama bir domuz yakalamak isterdim kurtarılmadan önce...”</p>
<p>Jack, mızrağını kaptığı gibi fırlatıp yere sapladı. Gene donuk donuk, deli deli olmuştu gözleri. Ralph, karmakarışık sarı saçlarının arasından, onu eleştirircesine süzdü:</p>
<p>“Yeter ki, senin avcıların ateşi unutmasınlar...”</p>
<p>“Şimdi başlarım sana da ateşlerine de...”</p>
<p>İki çocuk, kumsala doğru koştular; suyun kenarında durup, pembe dağa baktılar. İnce bir duman, gökyüzünün yoğun maviliğini bir tebeşir izi gibi çiziyor, dalgalanarak yukarılara doğru&#160;yükseliyor ve yok oluyordu. Ralph kaşlarını çattı:</p>
<p>“Acaba ne kadar uzaklardan görülebilir bu?”</p>
<p>“Millerce uzaklardan.”</p>
<p>“Yeterince duman çıkartamıyoruz.”</p>
<p>Çocukların baktığının farkındaymış gibi, dumanın alt kısmı hafif kalınlaştı, krem rengi bulanık bir lekeye döndü, güçsüz duman sütununa sarıldı, yukarılara doğru tırmandı.</p>
<p>Jack, “Ateşe yeşil dallar attılar” diye homurdandı. “Acaba...”</p>
<p>Gözlerini kıstı, tüm ufku tarayabilmek için hızla döndü:</p>
<p>“Tamam!”</p>
<p>Jack, öyle bir bağırış bağırmıştı ki, Ralph sıçradı:</p>
<p>“Ne? Nerede? Bir gemi mi?”</p>
<p>Ama Jack, adanın yassı kısmına inen dik yamaçları gösteriyordu parmağıyla:</p>
<p>“Elbette! Orada yatıp duruyorlardır. Yatmaları gerek, güneş fazla kızgın olunca...”</p>
<p>Şaşkına dönen Ralph, Jack’ın heyecanlı yüzüne bakakaldı.</p>
<p>“Yukarılara çıkıyorlar. Ta yukarılara. Sonra, hava çok sıcak olunca, bizim memleketteki inekler gibi, serinliyorlar gölgeli yerlerde...”</p>
<p>“Bir gemi gördüğünü sanmıştım!”</p>
<p>“Usulcacık gidip onları yakalayabiliriz. Yüzlerimizi boyayabiliriz görmesinler diye... Onları kuşatabiliriz belki o zaman...”</p>
<p>Ralph, öfkeden kendini kaybetti:</p>
<p>“Ben dumandan söz ediyordum! Yoksa kurtulmak istemiyor musun sen? Domuzlar, domuzlar, domuzlar! Başka laf edemiyorsun!”</p>
<p>“Ama bize et gerek!”</p>
<p>“Ben bütün gün çalışıp duruyorum. Simon’dan başka yardım eden yok. Kulübelerin farkında bile değilsin sen!”</p>
<p>“Ben de çalışıyorum.”</p>
<p>“Ama sen o işten hoşlanıyorsun!” diye bağırdı Ralph. “İsteye isteye ava gidiyorsun. Oysa ben...”</p>
<p>Apaydınlık kumsalda göz göze geldiler. İkisi de şaşıyordu böylesine çatışmalarına. Başını ilk çeviren Ralph oldu. Kumda oynayan küçüklerle ilgilenir gibi yaptı. İskele biçimindeki büyük&#160;kayanın ötesinden, yüzme havuzundaki avcıların bağırıp çağırmaları geliyordu. Kayanın&#160;ucunda, yerde yüzükoyun yatan Domuzcuk, suya bakmaktaydı.</p>
<p>“Pek yardım etmiyorlar insana.”</p>
<p>Ralph açıklamak istiyordu; hiç kimsenin tam sanıldığı gibi olmadığını anlatmak istiyordu. “Simon... O yardım eder.”</p>
<p>Parmağıyla barınakları gösterdi.</p>
<p>“Ötekilerin hepsi fırlayıp gittiler. O benim kadar çok çalıştı. Ama...”</p>
<p>“Her zaman el altındadır Simon.”</p>
<p>Ralph, yanında Jack, barınaklara geri döndü.</p>
<p>“Biraz sana yardım edeyim” diye homurdandı Jack. “Sonra suya girerim.”</p>
<p>“Zahmet etme.”</p>
<p>Ama barınaklara varınca, Simon’un ortada olmadığını gördüler. Ralph, barınağın tepesindeki deliğe başını sokup baktı; sonra Jack’a döndü:</p>
<p>“Basıp gitmiş.”</p>
<p>“Bıkmıştır” dedi Jack. “Yıkanmaya gitmiştir.”</p>
<p>Ralph kaşlarını çattı:</p>
<p>“Simon gariptir. Acayiptir o.”</p>
<p>Jack, bir konuda Ralph ile aynı görüşte olabileceğini göstermek amacıyla, evet dercesine başını salladı. Birbirlerine bir şey söylemeden, barınağı bıraktılar, yüzme havuzuna doğru&#160;yöneldiler.</p>
<p>“Sonra” dedi Jack, “yıkandıktan ve bir şey yedikten sonra, dağın öteki yanına gideceğim, bir ipucu var mı diye bakacağım. Sen de gelir misin?”</p>
<p>“Ama güneş battı batacak!”</p>
<p>“Vaktim olur belki...”</p>
<p>Yan yana yürüdüler. Ayrı ayrı yaşantıları, ayrı ayrı duyguları olan iki kıta gibiydiler; bir ilişki</p>
<p>kurulamıyordu aralarında.</p>
<p>“Bir domuz yakalayabilsem!”</p>
<p>“Geri dönüp barınakla uğraşacağım gene.”</p>
<p>İki çocuk, sevgiyle kin arasında bocalayarak, şaşkın şaşkın birbirlerine baktılar. Yüzme havuzunun ılık tuzlu suları, bağırıp çağrışmalar, su sıçratmalar, gülüşmeler, zor bela yetti onları&#160;yeniden birleştirmeye.</p>
<p>Yüzme havuzunda bulacaklarını sandıkları Simon, orada değildi.</p>
<p>Ralph ile Jack, dağı görmek için deniz kıyısına koşunca, Simon birkaç adım onların peşinden gitti, sonra durdu. Kaşlarını çatarak, bir çocuğun küçük bir ev ya da bir kulübe haline sokmak&#160;istediği kum yığınına bakakaldı. Sonra döndü, nereye gittiğini bilircesine ormana daldı. Simon&#160;ufak tefek, sıska, sivri çeneli bir oğlandı. Gözleri öyle ışıl ışıldı ki, Ralph aldanmış, onu neşeli&#160;ve sevimli bir yaramaz sanmıştı. Kalın telli bir yığın kara saç öne doğru dökülüyor, alçak ve&#160;enli alnını neredeyse örtüyordu. Şortundan arta kalan paçavralar vardı üstünde. Jack gibi o da&#160;yalınayaktı. Zaten esmerce olan terle cilalanmış tenini, güneş iyice koyulaştırmıştı.</p>
<p>Simon, uçağın bıraktığı yara izinden yürüdü; ilk sabah Ralph’ın tırmandığı büyük kayanın yanından geçti, sonra ağaçların arasında sağa döndü. Buralarda yürümeye alışık adımlarıyla, en&#160;küçük bir çaba harcamaya yanaşmayanların bile, kolayca ama doymadan yiyebileceği meyveler&#160;veren ağaçların altında ilerledi. Dönümlerce yer kaplayan bu ağaçların dallarında, hem çiçek&#160;hem de meyve vardı ve olgun meyveleri güzel kokusu, çiçeklere dadanan milyonlarca arının&#160;vızıltısı, her bir yana yayılmıştı. Simon’un peşinden koşan küçükler, burada yetiştiler ona.&#160;Konuştular, bağıra çağıra anlaşılmayan sözler söylediler. Simon’u ağaçlara doğru sürüklediler.&#160;Simon, akşam güneşi aydınlığında, arıların gürültüsü içinde, erişemeyecekleri meyveleri bulup&#160;onlara verdi. Yaprakların örttüğü en güzel meyveleri kopardı, uzanan sayısız ellere dağıttı&#160;onları. Küçükleri doyurduktan sonra, durup çevresine göz gezdirdi.</p>
<p>Küçükler, iki ellerinde avuç dolusu meyve, sır vermeyen gözlerle ona bakıyorlardı.</p>
<p>Simon küçüklerden uzaklaştı, ancak iyice dikkat edilince görülebilen bir patikada yürüdü. Çok geçmeden cengel ağaçlarının sıklaştığı bir yerdeydi. Upuzun ağaç gövdelerinde, ta&#160;tepelere kadar, hiç beklenmedik solgun renkli çiçekler bitiyor; yukarılarda, yaprakların koyu&#160;örtüsü altında, çığlık çığlığa bir yaşam sürüp gidiyordu. Orada hava da koyu renkti; ve sürüngen&#160;bitkiler, batmış gemilerin ipleri gibi aşağıya doğru sarkıyordu. Simon’un ayakları yumuşak&#160;toprakta iz bırakıyor ve onlara çarptıkça, boylu boyunca titriyordu ipe benzeyen sürüngen&#160;bitkiler.</p>
<p>Biraz daha fazla güneş alan bir yere vardı sonunda. Sürüngen bitkiler, ışığa erişmek için uzağa gitmeleri gerekmediğinden, kocaman bir hasır örmüşlerdi burada. Bu hasır yüksek&#160;olmadığı için üstünde ancak küçük bitkiler ve eğrelti otları çıkan bir kaya parçasından cengele&#160;açılan bir düzlüğün kenarına asılıydı. Güzel kokulu, koyu renkli çalıların çevrelediği bu yer,&#160;sıcaklık ve aydınlık dolu bir kâsenin içine benziyordu. Bir köşede devrilen kocaman bir ağaç,&#160;ayakta kalan öteki ağaçlara yaslanmıştı. Ağacın her bir yanı, hızla tırmanan bir sarmaşığın,&#160;kırmızı ve sarı çiçekleriyle örtülüydü.</p>
<p>Simon durdu. Tıpkı Jack gibi o da arkasına, arkasında kapanan yollara baktı; tamamıyla yalnız olduğuna iyice güvenebilmek için, hızla göz gezdirdi çevresine. Bir saniye için&#160;neredeyse gizlice kaçıyormuş gibi bir hal aldı. Sonra eğildi, sarmaşıklarla örtülü hasırın&#160;ortasından kendine bir yol açtı. Simon geçer geçmez hemen eski yerlerine dönen sürüngen&#160;bitkilerle çalılar öylesine sıktı ki, sürtündükçe teri bulaşıyordu onlara. Bitkilerin ortasına&#160;varınca, kendini güvende hissetti. Küçücük bir oda gibiydi burası. Bitişikteki ağaçsız düzlükten&#160;bir yaprak perdesiyle ayrılıyordu. Simon çömeldi; yaprakları aralayıp düzlüğe baktı. Sıcak&#160;havada birbirinin etrafında uçuşan bir çift kelebekten başka, hiçbir şey kıpırdamıyordu. Simon&#160;soluğunu tuttu; dikkat kesilerek, adanın gürültülerine kulak verdi. Akşam yavaşça&#160;yanaşmaktaydı adaya. Pırıl pırıl acayip kuşların sesi, arı vızıltıları, hatta dört köşe kayalardaki&#160;yuvalarına dönen martıların çığlıkları bile daha az duyulur olmuştu. Millerce uzaklarda, sığ&#160;kayalıklara çarpan derin deniz, damarlarda akan kandan daha hafif bir sesle hışırdıyordu.</p>
<p>Simon, yapraktan örülü perdeyi yerli yerine koydu. Yandan gelen bal renkli güneş ışınları solgunlaştı; çalıların üstünden kaydı, yeşil mumu andıran tomurcukları aştı, ağaçların&#160;tepesindeki yaprak örtüsüne yükseldi. Karanlık yoğunlaştı ağaçların altında. Işığın solmasıyla&#160;birlikte, renk kargaşası söndü; sıcaklığın ve tedirginliğin yerini serinlik aldı. Muma benzeyen&#160;tomurcuklar kıpırdadılar. Yeşil yaprakları hafif hafif aralandı ve çiçeklerin beyaz uçları, açık&#160;havaya kavuşmak için, nazlı nazlı doğruldular.</p>
<p>Şimdi gün ışığı ağaçsız düzlükten uzaklaşmış, gökyüzünden çekilmişti. Sular gibi akan bir karartı, ağaçların arasına doldu; denizin dibine benzeyen, alacakaranlık, garip bir yere döndü&#160;oraları. İlk yıldızların aşağıya doğru sızan ışığında, mumu andıran tomurcukların geniş beyaz&#160;çiçekleri ışıl ışıl açıldı. Güzel kokuları her bir yanı sardı ve adaya egemen oldu.</p><div>
<p>4</p></div>
<p>Alıştıkları ilk uyumlu düzen, şafağın sökmesiyle hızla basan alacakaranlık arasında ağır ağır geçen zaman süresiydi. Sabahın eğlencelerini, parlayan güneşi, dört bir yanlarını saran denizi&#160;ve tatlı havayı benimsemişlerdi. Oynamak hoştu ve yaşamları öylesine dopdoluydu ki, umuda&#160;gerek duymuyorlar, umudun ne olduğunu unutuyorlardı o sırada. Öğleye doğru, ışık selleri&#160;gökyüzünden neredeyse dikine boşalırken, sabahın yalın renkleri yumuşuyor, inci ya da opali&#160;andıran bir aydınlığa bürünüyordu. Ve sıcaklık, sanki güneş yükseldikçe hızını alıp&#160;saldırıyormuş gibi, yumruklarcasına tepelerine iniyordu. O zaman bu yumruğun altından&#160;kaçıyorlar, gölgeliklere koşup orada yatıyorlar, hatta uyuyorlardı belki.</p>
<p>Öğleyin garip şeyler oluyordu. Işıldayan deniz yükseliyor; sular, akıl almaz, olanaksızlığı kuşku götürmez bir biçimde bölünüyor; denizdeki sığ mercan kayalıklar ve bunların biraz&#160;yüksekçe olan kısımlarına tutunabilen bodur hurma ağaçları, havada uçuyor, titreşiyor, kopup&#160;dağılıyor, bir tele asılı kalan yağmur damlaları gibi akıp gidiyor ya da arka arkaya dizilmiş&#160;acayip aynalara yansırcasına art arda beliriyordu. Denizin üstünde, toprak olmayan yerlerde bir&#160;ada kabarıyor; çocuklar seyrederken, bir su kabarcığı gibi yok oluveriyordu. Domuzcuk, bilgiç&#160;hallerle, “serap” deyip geçiyor, önemsemiyordu tüm bunları. Çocuklardan hiçbiri, ağızları&#160;kapmaya hazır köpekbalıklarının beklediği suları aşıp mercan kayalıklara gidemeyeceğine&#160;göre, bu gizemli olaylara alıştılar; akıllara sığmayan, yürekler gibi atan yıldızları&#160;görmemezlikten geldikleri gibi, bunları da görmemezlikten geldiler. Öğleyin, bu hayal&#160;görüntüleri gökyüzüyle karışıyor ve tepelerinde güneş, öfkeli bir göz gibi çocukların üstüne&#160;dikiliyordu. Öğleden sonra, hayal görüntüleri azalıyor; güneş alçalmaya başlayınca, ufuk&#160;düzleşiyor, mavileşiyor, kesin çizgilerle beliriyordu. Hava az çok serinliyordu o sırada. Ne var&#160;ki, karanlığın basması tehdidi altındaydı bu serinlik. Güneş batınca, karanlık, adanın üstüne&#160;ansızın çöküveriyor ve çok geçmeden, uzak yıldızların altında, huzursuzlukla doluyordu&#160;barınaklar.</p>
<p>Avrupa’nın kuzeyine özgü, tüm gün boyunca çalışma, oynama, beslenme alışkanlığı, çocukların bu yeni yaşam temposuna tamamıyla uymalarını engelledi. Küçüklerden Percival,&#160;sürüne sürüne bir barınağa girmişti erkenden. Kendi kendine konuşarak, şarkı söyleyerek,&#160;ağlayarak orada iki gün geçince, öteki çocuklar onun keçileri kaçırdığını sanmışlar, biraz da&#160;eğlenceli bulmuşlardı bu durumu. O günden beri Percival mutsuzdu; yüzü solgun, gözleri&#160;kızarmıştı; az oynayan, sık sık ağlayan küçüklerden biriydi.</p>
<p>Yaşı küçük oğlanlara, genel olarak “küçükler” adı takılmıştı artık. Ralph’tan sonra boy açısından derece derece küçülüyordu çocuklar. Gerçi Simon, Robert ve Maurice’in içinde&#160;bulunduğu, “küçük” mü yoksa “büyük” mü oldukları pek bilinmeyen bir yaş grubu vardı, ama&#160;büyüklerle küçükleri güçlük çekmeden birbirlerinden ayırabiliyordu herkes. Küçük oldukları&#160;hiç kuşku götürmeyenlerin, yani aşağı yukarı altı yaşında olanların, büyüklerinkinden&#160;bambaşka, kendilerine özgü ve aynı zamanda çok yoğun bir yaşamları vardı. Gündüzleri, olgun</p>
<p>ya da iyi cins olması konusunda fazla titiz davranmadan, erişip koparabildikleri meyveleri yiyorlardı çoğu zaman. Karın ağrılarına ve bir çeşit süreğen ishale alışmışlardı artık.&#160;Geceleriyse, karanlıkta dile gelmez korkular çekiyorlar, avunmak için birbirlerine&#160;sokuluyorlardı. Yemedikleri ya da uyumadıkları zamanlar, ışıl ışıl suların kıyısında, ak&#160;kumların üstünde, ne yaptıklarını pek bilmeden, gelişigüzel oyun oynamaya vakit buluyorlardı.&#160;Sanıldığı gibi, ağlaya ağlaya analarını çağırmıyorlardı ikide bir de. Güneşten iyice esmerleşmiş&#160;ve son derece kirliydiler. Denizkabuğunun çağrısına uyuyorlardı her zaman. Bunun bir nedeni,&#160;denizkabuğunu Ralph’ın öttürmesiydi; çünkü Ralph, yetişkinlerin dünyasıyla bu küçükler&#160;arasında bir bağ kurabilecek kadar küçüktü. Bir başka nedeni de, toplantıları eğlenceli&#160;bulmalarıydı. Ama toplantılar bir yana, büyükçe çocuklara pek aldırmadan, kendilerine özgü&#160;heyecanla dolu yaşamlarını kendi aralarında yaşıyorlardı.</p>
<p>Şimdi küçük ırmağın sığlık yerinde, kumdan şatolar yapmışlardı. Yaklaşık bir ayak boyunda olan bu şatolar, denizkabukları, solmuş çiçekler ve ilginç taşlarla süslüydü. Şatoların&#160;çevresinde işaretler, yollar, duvarlar, demiryolu rayları vardı. Ama ancak yere yatıp kumun&#160;düzeyinde incelenince, ne olduğu anlaşılıyordu bunların. Küçükler, mutlu değilseler bile,&#160;kendilerini iyice oyuna vermiş, oyalanıyorlardı burada. Üç kişi bir araya gelip, aynı oyunu&#160;beraberce oynuyorlardı çoğu zaman.</p>
<p>Şimdi de oynayanlar üç kişiydi. En büyükleri Henry idi. Henry, büyük yangının çıktığı akşamdan beri görülmeyen, yüzünde karadut lekesi olan çocuğun uzaktan akrabasıydı. Ama&#160;karadut lekeli çocuğun başına geleni anlayacak kadar büyümemişti henüz. O çocuğun bir&#160;uçakla evine geri döndüğünü söyleseler, etrafı telaşa vermeden, tartışmadan inanırdı buna.</p>
<p>Bu öğle sonrasında, biraz da önder durumundaydı Henry; çünkü beraber oynadığı Percival ile Johnny, adadaki en küçük çocuklardı. Percival, fare rengindeydi; annesi bile pek hoşlanmamıştı&#160;ondan. Johnny ise, biçimli sarı saçlı ve doğuştan kavgacıydı. Bu oyun Johnny’yi ilgilendirdiği&#160;için, şu sırada söz dinliyordu. Kumda diz çöken üç çocuk, huzur içindeydiler.</p>
<p>Roger ile Maurice, ormandan çıktılar. Ateşe bakma görevleri bittiği için, yüzmeye gelmişlerdi. Roger, doğru şatoların üstüne yürüdü. Onları tekmeleye tekmeleye yıktı, çiçekleri&#160;kuma gömdü, ilginç taşları darmadağın etti. Üç küçük, oyunlarını bırakıp başlarını kaldırdılar.&#160;Bir rastlantı sonucu, ayrıca ilgilendikleri kimi işaretler zarar görmemişti; onun için protesto&#160;etmediler. Ancak gözüne kum kaçan Percival, sızlanmaya başladı. Maurice hızla uzaklaştı.&#160;Maurice, bundan önceki yaşamında, kendinden küçüğünün gözünü kumla doldurmanın&#160;cezasını görmüştü. Şimdi bir babanın ya da bir annenin ağır eli sırtına inmeyeceği halde, kötü&#160;bir şey yapmanın tedirginliğini hâlâ duymaktaydı. Belli belirsiz, özür dilemek isteği geçti&#160;aklının bir köşesinden. Sonra yüzmeye gideceği konusunda bir şeyler homurdanarak, koşa koşa&#160;uzaklaştı.</p>
<p>Roger orada kaldı, küçükleri gözetledi. Adaya ilk düştüğü sırada olduğundan çok daha esmer değildi şimdi. Ama saçları uzamıştı ve ensesiyle alnını kaplayan bu kara saçlar, kasvetli yüzüne&#160;uyuyordu. Eskiden başkalarıyla kaynaşmayan, herkesten uzak kalan bir çocuğa benzerken,&#160;şimdi tehlikeli bir çocuğa benziyordu bu saçları yüzünden. Gözyaşları, kum tanelerini&#160;gözünden çıkarıp attığı için, Percival oynamaya devam etti. Johnny, çini mavisi gözleriyle onu&#160;süzdü; sonra sel halinde kum yağdırmaya başladı üstüne. Percival, çok geçmeden gene&#160;ağlamaktaydı.</p>
<p>Henry, oyundan bıkıp kumsalda gelişigüzel dolaşmaya başlayınca, Roger onun peşine düştü. Hindistancevizi ağaçlarının altında yürüyor, belirli bir amacı yokmuş gibi aynı yönde&#160;ilerliyordu. Henry, kendini güneşten korumayı akıl edemeyecek kadar küçük olduğu için,&#160;hindistancevizi ağaçlarından ve gölgelikten uzak yürüyordu. Suyun kenarına gidip, orada&#160;oyalandı, Pasifik Okyanusu’nun güçlü suları yükselmekteydi. Açık denizle karşılaştırılınca,&#160;lagünün durgun sayılabilecek suları, her birkaç saniyede bir, bir iki parmak kabarıyordu.&#160;Kabaran denizde yaşayan küçücük saydam yaratıklar, sıcak kuru kuma vuruyordu sularla&#160;birlikte. Elle tutulmaz duyu organlarıyla, bu yeni ortamı yokluyorlardı. Son gelişlerinde bir şey&#160;bulamamışlardı ama belki yiyecek bir şey bulabilirlerdi şimdi. Belki kuş pisliklerini, böcekleri,&#160;karaya doğru uzanan yaşamın dağınık artıklarından birini bulabilirlerdi. Bir testerenin binlerce&#160;küçücük dişini andıran bu saydam şeyler, kumsalda yiyecek bir çöp arıyorlardı.</p>
<p>Henry büyülenmişti. Dalgaların kemirdiği ve beyazlaştırdığı, sularda başıboş kalmış bir değnek parçasıyla, şurasını burasını karıştırarak, çöp arayanların devinimlerini denetimi altına&#160;almak istedi. Suyun doldurduğu küçük kanallar açtı, yaratıkları oraya tıkmaya kalktı. Canlı bir&#160;şeyleri egemenliği altına alınca, mutluluğu aşan bir duyguya kapıldı. Bu küçücük yaratıklarla&#160;konuşuyor, onları yüreklendiriyor, onlara buyruklar veriyordu. Suların yükselmesi yüzünden&#160;geri çekildiği, yaratıklar da ayak izlerinin bıraktığı küçük koyların içinde mahpus kaldığı&#160;sırada, kendini ayrıca üstün sandı Henry. Suyun kenarına çömelip eğilmişti. Bir tutam saç,&#160;alnının ve gözlerinin üstüne düşüyordu ve öğle sonrası güneşi, gözle görülmez oklarını&#160;yağdırıyordu üstüne.</p>
<p>Roger de beklemekteydi. Bir büyük hindistancevizi ağacının gövdesi arkasına saklanmıştı ilkin. Ama Henry, bu saydam şeylere öylesine dalmıştı ki, Roger’in ortaya çıkmasında bir&#160;sakınca yoktu. Roger, kumsalda gözlerini gezdirdi. Percival, ağlaya ağlaya uzaklaşmıştı;&#160;Johnny ise, şatolara egemen olmanın zaferi içindeydi. Kendi kendine şarkılar mırıldanarak,&#160;hayalinde yarattığı bir Percival’a kumlar atarak orada oturuyordu. Roger, Johnny’nin&#160;arkasında, iskele biçimindeki büyük kayayı, Ralph, Simon, Domuzcuk ve Maurice havuza&#160;daldıkça yükselen ışıltılı suları görebiliyordu. Roger, dikkatle dinledi ama onların ne&#160;söylediklerini değil, seslerini duyabiliyordu ancak.</p>
<p>Ansızın çıkan bir esinti, kıyıdaki sıra sıra hindistancevizi ağaçlarını sarstı; yapraklar havalanıp uçuşur gibi oldu. Roger’in tepesinde, altmış ayak yüksekte, bir küme hindistancevizi&#160;dalından koptu. Futbol topları büyüklüğünde lifli topraklar, arka arkaya gümleyerek yere düştü,&#160;Roger’e hiç değmeden. Roger, ucuza kurtulduğunu düşünmedi; önce hindistancevizlerine,&#160;sonra Henry’ye, sonra gene hindistancevizlerine baktı.</p>
<p>Hindistancevizi ağaçlarının altı, yüksekçe bir kumsaldı. Yüzyıllar boyunca devrilip devrilip gene çıkan ağaçların kökleri, eskiden başka bir kıyının kumlarında bulunan taşları söküp ortaya&#160;çıkarmıştı burada. Roger eğilip bir taş seçti; nişan aldı, Henry’ye attı; ama ona değmemek için&#160;nişan almıştı. Zaman kavramının saçmalığını simgeleyen bu taş, Henry’nin beş yarda sağından&#160;fırladı, suya düştü. Roger, bir avuç taş topladı, atmaya başladı. Gel gelelim, Henry’nin&#160;çevresinde, çapı belki altı yarda olan bir alan vardı ki, oraya taş atmayı göze alamıyordu.&#160;Roger’in eski yaşantısına bağlı ve gözle görülmediği halde henüz güçlü kalan kesin yasaklar,&#160;bu alanda egemendi. Analar babalar, okullar, polisler, yasalar, çömelen küçüğü korumaktaydı.&#160;Roger’in varlığından haberi olmayan, yıkılıp giden bir uygarlık, Roger’in kolunu&#160;koşullandırıyordu hâlâ.</p>
<p>Henry, plof plof diye suya düşen taşların sesini duyunca, şaştı. Uğraştığı sessiz saydam yaratıklardan vazgeçip, bir av köpeği gibi kıpırdamadan durdu, çevresinde halka halka yayılan&#160;sulara baktı. Taşlar bir bu yana, bir o yana düşüyordu. Henry, taşın düştüğü yana dönüyordu&#160;uysal uysal; ama hep geç kalıyor, taşı düşmeden önce göremiyordu. Sonunda, taşlardan birini&#160;havada görüp, güldü; ona şaka yapan arkadaşı aradı gözleriyle. Ama Roger, hindistancevizi&#160;ağacının arkasına sıçrayıvermişti gene. Gövdeye yaslanmış, soluk soluğa nefes alıyordu;&#160;gözkapakları titriyordu. Henry, taşlarla ilgilenmez oldu, uzaklaştı oradan.</p>
<p>“Roger.”</p>
<p>Jack, aşağı yukarı on yarda uzakta, bir ağacın altındaydı. Gözlerini açıp onu gören Roger’in koyu esmer yüzünü, daha da karanlık bir gölge kaplar gibi oldu. Ama Jack, hiçbir şeyin farkına&#160;varmamıştı. Heyecanla el salladı, sabırsızlanarak Roger’i çağırdı. Roger, Jack’ın yanına gitti.</p>
<p>Irmağın ucunda bir havuz vardı. Kumdan bir setle kapanmış, nilüferler ve iğne gibi incecik kamışlarla dolu, küçük bir göldü bu. Eric ile Sam, bir de Bill, orada bekliyorlardı. Güneşten&#160;kendini koruyan Jack, havuzun kenarında diz çöktü, ellerinde taşıdığı iki kocaman yaprağı açtı.&#160;Bu yaprakların birinde beyaz, ötekinde de kırmızı balçık vardı. Bunların yanında da ateşten&#160;getirilen bir kömür parçası.</p>
<p>Jack, bir yandan çalışıyor, bir yandan da Roger’e açıklıyordu:</p>
<p>“Kokumu almıyorlar. Beni görüyorlar galiba. Ağaçların altında pembe bir şey olarak.”</p>
<p>Balçığı yüzüne sürdü:</p>
<p>“Biraz da yeşilim olsaydı!”</p>
<p>Yarı gizlenmiş yüzünü Roger’e doğru çevirdi. Roger’in anlamadığı bakışından belli olduğu için gene açıkladı:</p>
<p>“Ava gitmek için. Savaşta gibi. Bilirsin ya... Yanıltmak için boyanmak. Hani bir şeyin başka bir şeye benzemesini isterler...”</p>
<p>Ne demek istediğini anlatmak için kıvrandı:</p>
<p>“Hani bir ağaç gövdesindeki pervaneler gibi.”</p>
<p>Roger anladı; ağırbaşlı bir halle başını salladı. İkizler, Jack’a yaklaştılar; çekine çekine bir şeyden yakınmaya başladılar. Jack, bir el hareketiyle onları uzaklaştırdı:</p>
<p>“Kapayın çenenizi.”</p>
<p>Yüzündeki kırmızı ve beyaz lekelerin arasına kömür sürdü:</p>
<p>“Hayır. Siz ikiniz benimle geleceksiniz.”</p>
<p>Suya yansıyan yüzüne baktı; gördüğü şeyden hoşlanmadı. Eğildi, iki avucunu birden suyla doldurup yüzünü yıkadı. Çilleriyle kızılımtrak sarı saçları gene meydana çıktı.</p>
<p>Roger, istemeye istemeye gülümsedi:</p>
<p>“Yüzünün hali berbat.”</p>
<p>Jack, kendine yeni bir yüz planladı: Yanaklarının biriyle göz çukurlarının birini beyaza boyadı; yüzünün geri kalan kısmına kırmızı sürdü. Sonra kömürle, sağ kulağından çene&#160;kemiğinin soluna kadar kalın bir çizgi çizdi. Kendini görebilmek için suya eğildi; ama soluğu,&#160;suyun aynasını bulandırıyordu.</p>
<p>“Eric ve Sam, bana bir hindistancevizi bulun. İçi boş olsun.”</p>
<p>Jack, elinde suyla doldurduğu hindistancevizi kabuğu, diz çöktü. Yuvarlak bir güneş ışığı yüzüne vurdu ve elindeki suyun dibi ışıldadı. Jack hayret içinde, kendine değil, görende dehşet&#160;uyandıran bir yabancıya bakıyordu. Heyecanlı heyecanlı gülerek suyu döktü, ayağa fırladı.&#160;Havuzun kenarında duran gürbüz bedeninin üstüne, öteki çocukların gözlerini çeken, onları&#160;dehşet içinde bırakan bir maske konulmuştu. Dans etmeye başlayan Jack’ın gülüşü, kana&#160;susamış bir hırlamaya dönüştü. Zıplaya zıplaya Bill’e doğru gitti. Sanki başlı başına bir benliği&#160;vardı bu maskenin ve bunun arkasında saklanan Jack, utanma duygusundan da, kendi&#160;benliğinden de kurtulmuştu.</p>
<p>Kırmızı, beyaz, siyah yüz, havada sallanıp, oynaya oynaya Bill’e yaklaştı. Bill, gülerek irkildi; sonra birden sustu, tökezleyerek çalıların arasına daldı.</p>
<p>Jack, ikizlerin üstüne atıldı:</p>
<p>“Ötekiler bir çember yapacaklar. Hadi, siz de gelin!”</p>
<p>“Ama...”</p>
<p>“Biz...”</p>
<p>“Hadi, gelin! Yerlerde sürüne sürüne yaklaşıp bıçaklayacağım...”</p>
<p>Maske, istediğini yapmaya zorluyordu onları.</p>
<p>Ralph, yüzme havuzundan çıktı, kumsalda küçük adımlarla koştu, hindistancevizi ağaçlarının gölgesinde oturdu. Kaşlarına yapışan sarı saçlarını arkaya itti. Simon, sırtüstü yatmış, suyu&#160;ayaklarıyla tekmeliyordu. Maurice suya dalma çalışmaları yapıyordu. Domuzcuk, sağda solda&#160;dalgın dalgın dolanıyor, yerden bir şeyler topluyor, sonra gene atıyordu. Yükselen sular,&#160;Domuzcuk’un son derece hoşuna giden kayada oyulmuş havuzları örttüğü için, sular&#160;çekilinceye kadar onun ilgisini uyandıracak bir şey kalmamıştı. Ağaçların altında Ralph’ı&#160;görünce, gelip onun yanına oturdu.</p>
<p>Domuzcuk’un üstünde, kısa pantolonundan arta kalan paçavralar vardı. Şişman bedeni, altınımsı kahverengi olmuştu. Bir şeye bakınca, gözlüğünün camları gene ışıldıyordu. Saçı&#160;uzamamışa benzeyen tek çocuktu adada. Ötekilerin gür saçları karmakarışıktı, iyice uzamıştı.&#160;Ama Domuzcuk’unkiler, seyrek ve ipinceydi başının üstünde. Sanki dazlak olmak&#160;Domuzcuk’un doğal durumuydu da, genç bir geyiğin boynuzlarını örten kadifemsi tüyler&#160;döküldüğü gibi, bu kusurlu örtü de dökülüverecekti çok geçmeden.</p>
<p>Domuzcuk, “Saat konusunu düşünüyorum” dedi. “Bir güneş saati yapabiliriz. Kuma bir değnek dikeriz, sonra da...”</p>
<p>Bu işin gerektirdiği matematik süreçleri dile getirmek çabasının altından kalkamayan Domuzcuk, elini kolunu sallamakla yetindi.</p>
<p>Ralph, acı acı konuştu:</p>
<p>“Bir uçakla bir TV alıcısı da yaparız: Bir de buhar makinesi.”</p>
<p>Domuzcuk, hayır dercesine başını salladı:</p>
<p>“Bunları yapabilmek için, bir yığın maden eşya gerek, bizim madenimiz yok. Ama değneğimiz var.”</p>
<p>Ralph, başını çevirdi; elinde olmadan gülümsedi. Domuzcuk, canını sıkardı insanın. Şişmanlığı, “astım” dediği hastalığı, hayal gücünden yoksun görüşleri eğlendirici değildi. Ne&#160;var ki, bir rastlantı sonucu da olsa, onunla alay ederken az buçuk keyiflenirdi insan. Domuzcuk,&#160;Ralph’ın gülümsediğini gördü; yanılarak, bir dostluk belirtisi sandı bunu. Konuyu aralarında&#160;açıkça konuşmadıkları halde, büyük çocuklar arasında, Domuzcuk’un onlardan biri olmadığı&#160;inancı yerleşmişti. Bunun nedeni, Domuzcuk’un aşağı tabakalardan gelenlerin şivesiyle&#160;konuşması değildi sadece. Şivenin pek önemi yoktu ama Domuzcuk’un şişmanlığı, astımı,&#160;gözlüğü, el emeği gerektiren işlerden kaçınması, çocukların çevresinin dışında bırakıyordu onu.</p>
<p>Söylediği bir söze Ralph’ın gülümsediğini görünce, Domuzcuk sevindi; bu fırsattan iyice yararlanmak istedi:</p>
<p>“Yığınla değnek var. Her birimizin ayrı bir güneş saati olur. O zaman saatin kaç olduğunu biliriz.”</p>
<p>“Yani çok mu işimize yarar saatin kaç olduğunu bilmek!”</p>
<p>“Gelip bizi kurtarabilsinler diye, bir şeyler yapılması istediğini söylemiştin de.”</p>
<p>“Of! Kes sesini!”</p>
<p>Ralph, ayağa fırlayıp yüzme havuzuna koştu. Tam o sırada Maurice, başarısız bir dalış yaptı. Konuyu değiştirmek fırsatına sevinen Ralph, Maurice suyun yüzüne çıkınca, bağırdı:</p>
<p>“Karınüstü düştün! Karınüstü düştün!”</p>
<p>Maurice, suya kayıveren Ralph’a keyifle gülümsedi. Adada kendini en rahat hisseden çocuk Ralph’tı. Ama bugün kurtarılma sözü edilmesi yüzünden; o yararsız, o saçma söz yüzünden,&#160;suyun yeşil derinlikleri, bu derinliklerde parçalanan altın güneş bile onu avutamıyordu. Orada&#160;kalıp oyalanacağı yerde, daldı, Simon’un altından geçti, düzenli kulaçlar atarak havuzun öteki&#160;ucuna vardı; bir fok balığı gibi pürüzsüz ve sırılsıklam yattı orada. Öteden beri beceriksiz olan</p>
<p>Domuzcuk, ayağa kalkıp onun yanına gitti. Ralph, yüzükoyun yuvarlanıp, onu görmezlikten gelmek zorunda kaldı. Hayal görüntüleri yok olmuştu. Ralph, kasvetli gözlerle, ufkun gergin&#160;mavi çizgisine baktı.</p>
<p>Derken ayağa fırlayıp bağırdı:</p>
<p>“Duman! Duman!”</p>
<p>Suda oturmaya çabalayan Simon’un ağzı suyla doldu. Dalmaya hazır olan Maurice geri attı kendini; bir koşu büyük kayaya gitti, sonra geri dönüp hindistancevizi ağaçlarının altına koştu.&#160;Herhangi bir durum karşısında hazır olabilmek için, paçavraya dönmüş şortunu giymeye&#160;başladı.</p>
<p>Ralph’ın bir eli saçlarını itiyordu; öteki eli sıkılmış, yumruk olmuştu. Simon, sudan çıkıyordu. Domuzcuk, gözlüğünü şortuna sürüyor, gözlerini kırpıştırarak denize bakıyordu.&#160;Maurice, pantolonunun bir paçasına iki bacağını birden sokmuştu. Çocukların arasında hiç&#160;kıpırdamadan duran tek kişi Ralph’tı.</p>
<p>Domuzcuk, inanamıyormuş gibi, “Dumanı göremiyorum” dedi. “Dumanı göremiyorum. Ralph... Nerede duman?”</p>
<p>Ralph, hiçbir şey söylemedi. Sarı saçları gözlerinin üstüne düşmesin diye, şimdi iki eli birden alnının üstünde kenetlenmişti. Öne doğru eğiliyordu. Denizin tuzu, hemen kuruyan tenini&#160;beyazlaştırmıştı.</p>
<p>“Ralph... Gemi nerede?”</p>
<p>Simon, Ralph’ın yanında durdu; bir Ralph’a baktı, bir de ufka. Maurice’in pantolonu, içini çekiyormuş gibi bir ses çıkararak boydan boya yırtıldı. Maurice, pantolonunu olduğu yerde&#160;bıraktı, ormana doğru gitti bir koşu, sonra geri döndü.</p>
<p>Ufukta sımsıkı düğümlenmiş bir düğümü andıran duman yavaş yavaş çözülüyor, yayılıyordu. Dumanın altındaki nokta, bir geminin bacası olabilirdi. Kendi kendine konuşan Ralph’ın yüzü&#160;sararmıştı:</p>
<p>“Bizim dumanı görecekler.”</p>
<p>Şimdi Domuzcuk da doğru yöne bakıyordu:</p>
<p>“Pek büyük bir şeye benzemiyor.”</p>
<p>Domuzcuk döndü, gözlerini kısıp dağa baktı. Ralph, yercesine gemiye bakıyor, ondan ayıramıyordu gözlerini. Yüzüne gene renk gelmeye başlamıştı. Simon, hiç ses çıkarmadan,&#160;Ralph’ın yanında duruyordu.</p>
<p>Domuzcuk, “Ben pek iyi göremiyorum” dedi, “bizim dumanımız var mı acaba?”</p>
<p>Ralph, gözleri hâlâ gemiye dikili, sabırsız sabırsız kıpırdadı:</p>
<p>“Dağdaki duman var ya.”</p>
<p>Maurice koşarak geldi, denize baktı. Şimdi Simon da, Domuzcuk da dağa bakıyorlardı.</p>
<p>Domuzcuk’un yüzü buruştu. Simon, canı yanmış gibi bağırdı ansızın:</p>
<p>“Ralph! Ralph!”</p>
<p>Bu öyle bir bağırıştı ki, Ralph hızla döndü.</p>
<p>Telaşlanan Domuzcuk, “Sizler söyleyin bana” dedi, “işaretimiz var mı?”</p>
<p>Ralph, önce ufukta yayılan dumana, sonra dağa baktı.</p>
<p>“Ralph... Lütfen! İşaretimiz var mı?”</p>
<p>Simon, Ralph’a dokunmak için çekine çekine elini uzattı. Ama Ralph, koşmaya başlamıştı. Suları sıçratarak, yüzme havuzunun sığ kısmından geçti, kızgın beyaz kumları aştı,&#160;hindistancevizi ağaçlarına vardı. Bir saniye sonra, uçağın bıraktığı izi daha şimdiden kaplayan,&#160;birbirine girmiş çalıların arasında kendine yol açmaya çalışıyordu. Önce Simon, sonra da&#160;Maurice, Ralph’ın peşinden koştular. Domuzcuk avaz avaz bağırıyordu:</p>
<p>“Ralph! Ne olur... Ralph!”</p>
<p>Sonra Domuzcuk da koşmaya başladı. Hindistancevizi ağaçlarının bulunduğu sete varınca, Maurice’nin attığı kısa pantolona ayağı takılıp tökezledi. Dört çocuğun arkasında, geminin&#160;dumanı tatlı tatlı ilerledi ufuk boyunca. Kumsalda Henry ile Johnny, gene usul usul ağlayan&#160;Percival’ın üstüne kum atıyorlardı. Üçü de hiç mi hiç farkında değildiler bu heyecanlı durumun.</p>
<p>Ralph, uçağın bıraktığı izin ucuna vardığı sırada, koşmaya yarayacak olan kıymetli soluğunu küfrederek boşuna harcıyordu. Tırmıklayan sürüngen bitkilerin çıplak bedenini kıyasıya&#160;hırpalamasına, kan içinde olmasına aldırdığı yoktu. Dağın dik yamacının tam başladığı yere&#160;gelince durdu. Maurice birkaç adım arkasındaydı.</p>
<p>“Domuzcuk’un gözlüğü!” diye bağırdı Ralph. “Eğer ateş iyice söndüyse, o gözlük gerek bize.”</p>
<p>Ralph sustu, durduğu yerde sendeledi. Kumsaldan telaş içinde koşan Domuzcuk, ta uzaklarda göründü. Ralph, bir ufka baktı, bir de dağa. Acaba gidip Domuzcuk’un gözlüğünü almak mı&#160;gerekiyordu? Yoksa gemi yok olur muydu o zamana kadar? Tepeye tırmanırlarsa, bir de&#160;bakarlardı ki, ateş tamamıyla sönmüş. Domuzcuk ta uzaklardan yavaş yavaş yaklaşıyor, gemi&#160;de ufuk çizgisinde yok olmak üzere... Ne yaparlardı o zaman? Büyük gereksinmelerin&#160;doruğunda dengesini bulamayan, kararsızlık içinde can çekişen Ralph bağırdı:</p>
<p>“Aman Allahım! Aman Allahım!”</p>
<p>Çalılarla uğraşan Simon’un soluğu kesildi. Yüzü allak bullak olmuştu. Ralph, çalıların içinde bata çıka, kendini kahrederek ilerledi. O sırada geminin incecik dumanı da ilerliyordu ufkun&#160;çizgisinde.</p>
<p>Ateş sönmüştü. Bunu hemen gördüler. Yuvalarının dumanı onlara “gelin” diye işaret ettiği sırada, daha kumsaldayken aslında bildikleri şeyi, şimdi kendi gözleriyle gördüler: Ateş&#160;tamamıyla sönmüştü, ölmüştü, duman yoktu. Nöbetçiler gitmişti. Kullanılmamış bir yığın&#160;odun, orada hazır duruyordu.</p>
<p>Ralph, dönüp denize baktı. Belli belirsiz bir duman izi bir yana, bomboş olan ufuk, onlarla ilişkisini kesmişti gene. Ralph tökezleye tökezleye, kayaların üstünde koştu; denize dimdik&#160;inen pembe yardan tam düşeceği sırada durabildi; çığlık çığlığa bağırdı gemiye:</p>
<p>“Geri dön! Geri dön!”</p>
<p>Simon ile Maurice yanına geldiler. Ralph, gözlerini faltaşı gibi açmış, onlara bakıyordu. Simon, yanaklarındaki teri eliyle silerek başını çevirdi. Ralph, dağarcığındaki en küfürlü sözü&#160;aradı:</p>
<p>“Kahrolası ateşi söndürmüşler.”</p>
<p>Aşağılara, dağın çocuklara düşman olan yamacına baktı. O sırada, küçüklerden biri gibi sızlanarak, Domuzcuk geldi soluk soluğa.</p>
<p>Ralph yumruğunu sıktı, kıpkırmızı kesildi. Bakışı öylesine yoğun, sesi öylesine acıydı ki, parmağıyla göstermesine gerek kalmamıştı:</p>
<p>“İşte, geliyorlar.”</p>
<p>Ta aşağılarda, suyun kıyısındaki kırık pembe taşların arasında, bir alay göründü: Kiminin başında siyah şapkalar vardı ama çocukların çoğu çırılçıplaktı neredeyse. Rahat&#160;yürüyebilecekleri bir yere gelince, ellerindeki değnekleri havaya kaldırıyorlardı hep beraber.&#160;Bir çeşit tekdüzen şarkı söylüyorlardı. Afacan ikizlerin büyük özenle taşıdıkları şeyle ilgiliydi&#160;bu şarkı. Ralph, bu kadar uzaktan bile Jack’ı hemen gördü. Uzun boyu, kızıl saçlarıyla alayın&#160;başında yürüyordu elbette.</p>
<p>Simon, biraz önce bir Ralph’a, bir de ufka baktığı gibi, şimdi de ilkin Ralph’a, sonra da Jack’a baktı ve gördüğünden korkar gibi oldu. Alay yaklaşırken, Ralph bir şey söylemeden bekledi.&#160;Tekdüzen şarkıyı duyuyorlar, ama uzaklardan geldiği için, sözleri anlayamıyorlardı şimdilik.&#160;Jack’ın arkasında yürüyen ikizler, kocaman bir kazık taşıyorlardı omuzlarında. Bağırsakları&#160;çıkartılmış bir domuz ölüsü asılıydı bu kazığa. İkizler engebeli toprakta güçlükle ilerlerken,&#160;ağır ağır sallanıyordu ölü domuz. Boynunda büyük bir yara açılmıştı; başı, yerde bir şey&#160;ararcasına, aşağıya doğru sarkıyordu. Sonunda, ağaçları yanıp kararan, küllerle dolu ormanın&#160;çukurundan, şarkının sözleri yükseldi onlara doğru:</p>
<p>“Domuzu gebert! Gırtlağını kes! Kanını akıt!”</p>
<p>Sözler tam işitildiği sırada alay, dağın en dik yerine vardı; bir iki dakika içinde şarkı duyulmaz oldu. Domuzcuk, burnunu çeke çeke ağladı. Simon, sanki Domuzcuk bir kilisede&#160;yüksek sesle konuşuyormuş gibi, hemen susturdu onu.</p>
<p>Dağın doruğuna ilk varan Jack oldu. Yüzü gözü balçığa bulanmıştı. Mızrağını kaldırıp, heyecanla seslendi Ralph’a:</p>
<p>“Bak! Bir domuz öldürdük... Usulcacık üstlerine vardık... Sardık çevrelerini...”</p>
<p>Avcılar hep bir ağızdan konuşuyorlardı:</p>
<p>“Sardık çevrelerini...”</p>
<p>“Usulcacık geldik...”</p>
<p>“Domuz ciyak ciyak bağırdı...”</p>
<p>İkizler durmuşlardı. Aralarında sallanan domuzdan, kara kara damlalar düşüyordu kayaların üstüne.</p>
<p>Ağızları kulaklarına varan, kendilerinden geçmiş ikizler, aynı sırıtmayı ikiye bölmüşlerdi sanki. Jack’ın, Ralph’a anlatacağı o kadar çok şey vardı ki, hepsini birden nasıl söyleyeceğini&#160;bilemiyordu. Onun için konuşacağı yerde, birkaç adım dans etti; sonra ağırbaşlı olması&#160;gerektiğini anımsadı, gülerek durdu. Ellerinin kanla lekelendiğinin farkına varınca, tatsız bir&#160;şey görmüşçesine yüzünü buruşturdu. Ellerini temizlemek için bir şey aradı; güldü, şortuna&#160;sildi ellerini.</p>
<p>Ralph konuştu:</p>
<p>“Ateşi söndürdünüz.”</p>
<p>Jack durdu. Belli belirsiz sinirlenmişti ama öylesine mutluydu ki, pek saçma saydığı bu söze üzülmemeye karar verdi:</p>
<p>“Ateşi yakıveririz yeniden. Sen de bizimle beraber olacaktın Ralph. Öyle eğlendik ki! İkizler yere serildi...”</p>
<p>“Domuzu vurduk...”</p>
<p>“Ben tepesine düştüm...”</p>
<p>“Ben domuzun gırtlağını kestim.”</p>
<p>Jack, bunu övünerek söylemişti ama söylerken de kıvranıyordu sinirden:</p>
<p>“Bana bıçağını ödünç verir misin, Ralph? Kendi bıçağımın sapına bir çentik yapmak istiyorum, ilk avımı işaretlemek için.”</p>
<p>Çocuklar durmadan konuşuyorlar, sevinçten oynuyorlar; ikizler hep sırıtıyordu.</p>
<p>Jack, hem gülüp hem ürpererek, “Kan öyle bir fışkırdı ki!” dedi, “senin de görmeni isterdim!” “Her gün ava çıkacağız...”</p>
<p>Ralph, boğuk bir sesle gene konuştu. Durduğu yerden hiç kıpırdamamıştı:</p>
<p>“Ateşi söndürdünüz.”</p>
<p>Aynı sözün yinelenmesi, Jack’ı tedirgin etti. İkizlere baktı; sonra gene Ralph’a.</p>
<p>“Onların da ava gelmeleri gerekliydi” dedi, “yoksa domuzların çevresini saramazdık.”</p>
<p>Bir kusur işlediğinin bilinci içinde kızardı:</p>
<p>“Ateş söneli ancak bir iki saat oldu. Yeniden yakabiliriz.”</p>
<p>Jack, Ralph’ın çıplak bedeninin yara bere içinde olduğunun, dört çocuğun da acı acı sustuklarının farkına vardı. Oysa Jack öylesine mutluydu ki, bu mutluluğu cömertçe paylaşmak&#160;istiyordu başkalarıyla. Yığınla anı vardı belleğinde: Debelenen domuzu kuşattıkları sırada&#160;edindikleri bilginin anısı; canlı bir şeye üstün çıkmanın, ona kendi istediklerini yaptırmanın;&#160;susayıp da uzun uzun, doya doya su içercesine, onun canına kıymanın anısı.</p>
<p>Jack, açabildiğince açtı kollarını:</p>
<p>“Kanı görecektin sen!”</p>
<p>Avcılar biraz daha sessizdiler şimdi. Ama bunu duyunca gene vızır vızır konuşmaya başladılar. Ralph, saçını arkaya itti. Bir eli uzandı, bomboş ufku gösterdi. Sesi öylesine yüksek&#160;ve yabansıydı ki, avcılar susuverdiler:</p>
<p>“Bir gemi geçti.”</p>
<p>Jack, bu sözün korkunç anlamlarına göğüs gereceği yerde, kaçmaya kalktı. Bir elini domuzun üstüne koydu, bıçağını çekti. Ralph kolunu indirdi, yumruğunu sıktı; sesi titriyordu:</p>
<p>“Bir gemi geçti. Oralardan. Ateşe bakacağınızı söylediniz, ama bıraktınız sönsün.”</p>
<p>Ralph, Jack’a doğru bir adım attı. Jack döndü; yüz yüze geldiler.</p>
<p>“Bizi görebilirlerdi. Evlerimize dönebilirdik...”</p>
<p>Bu sözü duyunca, kaybettiklerinin acısına artık dayanamayan Domuzcuk, tiz bir sesle bağır bağır bağırmaya başladı:</p>
<p>“Senin de, kan dökme merakının da Allah belasını versin Jack Merridew! Senin de senin avcılığının da! Evlerimize dönebilirdik...”</p>
<p>Ralph, Domuzcuk’u bir kenara itti:</p>
<p>“Şef bendim; sizler de benim sözümü dinleyecektiniz. Konuşup durursunuz boyuna. Ama bir kulübe bile yapamazsınız. Sonra tutup ava gidersiniz; bırakırsınız ateşi, söner...”</p>
<p>Ralph başını çevirdi; bir an sustu. Sonra duygunun doruğuna varan sesi yeniden yükseldi:</p>
<p>“Bir gemi geçti...”</p>
<p>Avcıların küçüklerinden biri, inleye inleye ağlamaya başladı. Korkunç gerçeği yavaş yavaş hepsi kavramaktaydı artık. Domuzu çekiştirip bıçağıyla çentikleyen Jack’ın yüzü kıpkırmızı&#160;kesildi:</p>
<p>“Büyük bir işti bu. Herkesin gelmesi gerekiyordu.”</p>
<p>Ralph sırtını çevirdi:</p>
<p>“Barınaklar bitince, herkes seninle gelebilirdi. Ama sen avlanmak istiyordun ille.”</p>
<p>“Biz et istiyorduk.”</p>
<p>Jack bunu söylerken, elinde kanlı bıçak, doğruldu. İki çocuk göz göze geldiler. Bir yanda avlanmanın, her şeyi önceden tasarlamanın, yabansı sevinçlerin, ustaca davranışların pırıl pırıl&#160;dünyası vardı. Bir yanda da, özlemlerin, yenilgiye uğrayan sağduyunun dünyası. Jack, bıçağı&#160;sağ elinden sol eline geçirdi ve yapışan saçlarını geri iterken, alnına kan bulaştı.</p>
<p>Domuzcuk gene konuşmaya başladı:</p>
<p>“O ateşi söndürmeyecektin. Her zaman duman olacağını söylemiştin...”</p>
<p>Domuzcuk’un böyle demesi ve kimi avcıların sızıl sızıl ağlayarak bu sözü onaylamaları, Jack’ı şiddete sürükledi. Mavi gözleri gene şimşek çakar gibi oldu. İleriye doğru bir atım attı ve&#160;artık birine vurabilecek duruma geldiği için, yumruğunu Domuzcuk’un midesine savurdu.&#160;Domuzcuk, homurdanırcasına bir ses çıkararak, kıçüstü oturdu. Jack, onun tepesine dikildi.&#160;Küçük düşürüldüğü için, sesi kin doluydu:</p>
<p>“Demek öyle? Demek öyle? Şişko!”</p>
<p>Ralph, ileriye doğru bir adım atarken, Jack elini Domuzcuk’un başına indirdi. Domuzcuk’un gözlüğü havada uçtu, tırgırdayarak kayaların üstüne düştü. Domuzcuk, korku içinde, bir çığlık&#160;attı:</p>
<p>“Gözlüğüm!”</p>
<p>Domuzcuk, çömelip ilerledi, el yordamıyla arandı. Ama Simon daha önce oraya varmış, gözlüğü bulmuştu. Dağın doruğunda, korkunç kanatlı tutkular Simon’un çevresinde uçuştu:&#160;“Camlardan biri kırılmış.”</p>
<p>Domuzcuk, gözlüğünü kaptığı gibi taktı. Kötü kötü baktı Jack’a:</p>
<p>“O gözlük bana lazım. Artık bir tek gözüm var. Gösteririm sana...”</p>
<p>Jack, Domuzcuk’un üstüne atılacakmış gibi yaptı. Domuzcuk, toprağa elleriyle yapışıp emekleye emekleye kaçtı. Şimdi büyük bir kaya vardı aralarında. Domuzcuk, kayanın&#160;arkasından başını çıkardı; gözlüğünün ışıldayan bir tek camıyla dik dik baktı Jack’a:</p>
<p>“Artık bir tek gözüm var. Gösteririm sana...”</p>
<p>Jack, Domuzcuk’un ağlamaklı sesini, kaçışını taklit etti:</p>
<p>“Gösterirmiş bana... Yuh!”</p>
<p>Domuzcuk’un halini öylesine gülünçleştirmişti ki, avcılar kahkahayı bastılar. Jack yüreklendi. Elleriyle yere tutunarak dört ayak üstünde kaçar gibi yapınca, çocuklar kırıldılar&#160;gülmekten. Ralph’ın dudakları, gülmek isteğiyle titredi elinde olmadan. Kendi güçsüzlüğüne&#160;öfkelendi:</p>
<p>“Pis bir işti senin yaptığın” diye homurdandı.</p>
<p>Yerlerde dört dönen Jack doğruldu, Ralph’ın karşısına dikildi. Avazı çıktığı kadar bağırdı: “Peki, öyle olsun, öyle olsun!”</p>
<p>Domuzcuk’a, avcılara, Ralph’a baktı:</p>
<p>“Özür dilerim. Yani ateş için demek istiyorum. İşte ben...”</p>
<p>Dimdik durdu:</p>
<p>“Özür diliyorum.”</p>
<p>Avcıların bu yiğitçe davranışa hayran kaldıkları, çıkardıkları seslerden anlaşılıyordu. Onlara göre, Jack böyle mertçe özür dileyerek doğru davranmış, kendini temize çıkarmıştı; Ralph’ın&#160;ise, her nedense haksız olduğu besbelliydi. Şimdi Ralph’ın, gerektiği gibi, bunu dürüstçe bir&#160;sözle karşılamasını bekliyorlardı.</p>
<p>Ne var ki, Ralph’ın gırtlağından çıkamıyordu böyle bir söz. Jack’ın, kötü davranması yetmiyormuş gibi, bir de ustaca konuşmak hilesine başvurmasına büsbütün içerlemişti. Ateş&#160;sönmüştü, gemi geçip gitmişti. Anlayamıyorlar mıydı bunlar? Beklenen güzel söz yerine, öfkeli&#160;bir ses çıktı gırtlağından:</p>
<p>“Pis bir işti senin yaptığın.”</p>
<p>Dağın doruğunda herkes sustu. Jack’ın gözleri donuklaştı. Sonra gene toparlandı.</p>
<p>Ralph, kötü kötü homurdanarak, son sözünü söyledi:</p>
<p>“Peki, ateşi yakın.”</p>
<p>Şimdi önlerinde yapılacak olumlu bir iş olduğu için, gerilim biraz azaldı. Ralph sustu. Yerinden kıpırdamadan, ayağının dibindeki küllere bakakaldı. Jack patırtı gürültü ediyor,&#160;oradan oraya koşuyordu. Buyruklar veriyor, şarkılar söylüyor, ıslık çalıyor, sessiz kalan&#160;Ralph’a bir şeyler söylüyordu. Jack’ın söylediklerine bir karşılık vermek gerekmediğinden,&#160;Ralph’ın onu terslemesi için de bir neden yoktu. Ralph hep susuyordu. Hiç kimse, Jack bile, ona&#160;biraz geri çekilmesini söyleyemediği için, odunları, her zamanki yerden üç yarda daha uzağa,&#160;aslında pek uygun olmayan bir yere yığmak zorunda kaldılar. Ralph, şefliğini böylece&#160;kanıtlamış oldu. Günlerce düşünüp taşınsaydı, bundan daha iyi bir çare de bulamazdı, şefliğini&#160;kanıtlamak açısından. Anlatılması olanaksız, ama böylesine etkili bir silah karşısında güçsüz&#160;kalan Jack, nedenini bilmeden öfkeden kudurdu. Odunların yığılması bittiği sırada, sanki&#160;aralarına yüksek bir engel dikilmişti; engelin bir yanında Ralph, öteki yanında Jack vardı.</p>
<p>Şimdi ateşle ilgili yeni bir buhran patlak vermişti: Ateşi yakmak için gereken şey yoktu Jack’ta. Derken Jack, şaşırıp kaldı; çünkü Ralph, Domuzcuk’a gidip gözlüğünü almıştı. Jack ile&#160;kendi arasında bir bağın nasıl koptuğunu, sonra bu bağın başka bir noktada yeniden nasıl&#160;kurulduğunu, Ralph kendi bile anlayamadı.</p>
<p>“Geri getiririm.”</p>
<p>“Ben de seninle geleceğim.”</p>
<p>Ralph’ın arkasında duran Domuzcuk’un her bir yanı anlamsız renklerle çevrilmiş gibiydi. Ralph diz çöktü; gözlüğün parlayan camını odak noktasına ayarladı. Ateş yanar yanmaz,&#160;Domuzcuk elini uzattı, gözlüğü kaptı.</p>
<p>Ateşte açılan akıllara sığmaz güzellikte, mor, kırmızı, sarı çiçekler karşısında, kinler eriyip gitti. Bir kamp ateşinin çevresinde toplanan çocuklar oldular yeniden. Domuzcuk ve Ralph bile,&#160;onlara katılmıştı neredeyse. Çok geçmeden çocukların birkaçı, yokuş aşağı koşup yeni odun&#160;getirdiler. Jack, bıçağıyla domuzu gelişigüzel kesiyordu. Domuzun bütününü bir kazıkla ateşin&#160;üstünde tutmaya çalıştılar. Ama domuz pişmeden, kazık yanıveriyordu. Sonunda, şiş gibi&#160;kullandıkları dallara küçük et parçalarını geçirip, ateşe tuttular. Ama domuz etinden fazla,&#160;çocuklar pişiyordu gene de.</p>
<p>Ralph’ın ağzı sulanmıştı. Niyeti eti kabul etmemekti. Ama son zamanlarda ancak meyve, hindistancevizi, arada sırada bir yengeç ya da bir balık yediği için, domuz etine karşı koyacak&#160;gücü yoktu. Yarı çiğ bir et parçasını kabul etti; aç kurt gibi kemirdi.</p>
<p>Domuzcuk’un da salyaları akıyordu:</p>
<p>“Bana vermeyecek misiniz hiç?”</p>
<p>Jack, kendi gücünü göstermek amacıyla, Domuzcuk’u bu konuda askıda bırakmaya niyetlenmişti. Ama Domuzcuk, açıkça et isteyerek Jack’ı daha zalimce davranmaya zorladı:</p>
<p>“Sen ava gitmedin.”</p>
<p>Domuzcuk, ağzı sulana sulana “Ralph da ava gitmedi, Simon da,” dedi. Sonra açıkladı: “Bir meteliklik et yoktur bir yengecin içinde.”</p>
<p>Ralph, tedirgin tedirgin kıpırdadı. İkizlerle Domuzcuk’un arasında oturan Simon, ağzını sildi; kendi et parçasını kayaların üstünden Domuzcuk’a doğru itti. Domuzcuk, eti kapıverdi. İkizler&#160;kıkır kıkır güldüler. Utanan Simon, başını eğdi.</p>
<p>Derken ayağa fırlayan Jack, domuzdan koskocaman bir parça kesti, Simon’un ayaklarının dibine fırlattı:</p>
<p>“Ye! Allah kahretsin seni!”</p>
<p>Öfkeyle, dik dik bakıyordu Simon’a:</p>
<p>“Al!”</p>
<p>Jack, şaşırıp kalan çocukların arasında, hızla döndü:</p>
<p>“Et buldum sizlere!”</p>
<p>Çektiği sayısız ve dile gelmez acılar yüzünden, Jack’ın öfkesi, bir doğa gücünün kudurması gibi dehşet uyandırıyordu çocuklarda:</p>
<p>“Yüzümü boyadım... Usulcacık gittim. Şimdi yiyorsunuz... Hepiniz... Oysa ben...”</p>
<p>Dağın doruğunda sessizlik ağır ağır öyle bir yoğunlaştı ki, ateşin çıtırtısını, domuzun yumuşak bir çıtırtıyla kızarmasını açık seçik duydular. Jack, etrafına bakınıp anlayış istedi; ama&#160;ancak saygı gördü çevresindekilerden. Ralph, eskiden işaret veren ateşin külleri ortasında, eli et&#160;dolu, bir şey söylemeden duruyordu.</p>
<p>Sonunda Maurice bozdu sessizliği. Lafı değiştirdi; çocukların çoğunluğunu yeniden bir araya getirebilecek tek konuya geçti:</p>
<p>“Domuzu nerede buldunuz?”</p>
<p>Roger eliyle, dağın çocuklara dost olmayan yamacını gösterdi:</p>
<p>“Oralardaydılar... Deniz kıyısında.”</p>
<p>Toparlanan Jack, kendi öyküsünü başkasının anlatmasına katlanamadı. Hemen araya girdi: “Etrafa yayıldık. Ben ellerim yerde, dört ayak üstünde ilerledim. Kancaları olmadığı için,&#160;mızraklar domuzların sırtında kalmıyordu. Bu domuz kaçtı, feci bağırıyordu...”</p>
<p>“Sonra geri döndü, bizim çemberin içine girdi kanaya kanaya...”</p>
<p>Rahatlayan çocuklar, hep bir ağızdan heyecanla konuşuyorlardı:</p>
<p>“Biz çemberi daralttık...”</p>
<p>İlk vurdukları zaman, domuzun arka bacakları tutmaz olmuş; onun için çocuklar iyice yanına sokulup vurmuşlar, vurmuşlar...</p>
<p>“Ben gırtlağını kestim domuzun...”</p>
<p>Aynı gülüşü hâlâ paylaşmakta olan ikizler, ayağa fırlayıp birbirlerinin çevresinde dönmeye başladılar.</p>
<p>Sonra ötekiler de oyuna katıldı. Domuzun ölürken çıkardığı sesleri taklit ederek, bağırıp çağırdılar.</p>
<p>“İndir kafasına!”</p>
<p>“Canına oku!”</p>
<p>Derken Maurice, domuzu taklit etti; ciyak ciyak bağırarak koştu çocukların ortasında. Çevresini saran avcılar, onu dövüyormuş gibi yaptılar. Bir yandan dans ediyorlar, bir yandan da&#160;şarkı söylüyorlardı:</p>
<p>“Domuzu gebert. Gırtlağını kes. Tepele onu.”</p>
<p>Ralph hem kıskanarak, hem de içerleyerek onları seyretti. Ancak hızları azalıp da şarkı bitince, konuştu:</p>
<p>“Sizi bir toplantıya çağırıyorum.”</p>
<p>Çocuklar, birer birer durup ona bakakaldılar.</p>
<p>“Denizkabuğuyla çağıracağım. Toplantıyı karanlıkta sürdürmek zorunda kalsak bile, bu toplantı yapılacak. Aşağıda, büyük kayada. Ben denizkabuğunu şimdi gidip öttürünce.”</p>
<p>Ralph, çocuklara sırtını çevirdi; yürüyüp indi dağdan aşağı.</p><div>
<p>5</p></div>
<p>Deniz yükselmekteydi. Üstünde ancak tökezlenerek yürünebilen hindistancevizi ağaçları setine yakın beyaz kumlu yerle sular arasında, dar bir kumsal şeridi kalmıştı şu sırada. Ralph,&#160;kendine yol olarak, kumun sert olduğu bu şeridi seçti; çünkü düşünmesi gerekiyordu ve&#160;ayaklarının nereye bastığına bakmadan, ancak burada yürüyebilirdi. Suyun kenarında&#160;ilerlerken, hayrete düştü ansızın: Her yolu kendin bulmak zorunda olduğun ve çoğu zaman&#160;ayağını nereye bastığına dikkat etmen gerektiği böyle bir yerde yaşamanın, onu ne denli&#160;bezdirdiğini anlayıvermişti. Kumsal şeridinde durdu; ilk gün, sanki çocukluğunun daha&#160;aydınlık bir döneminde yaşarcasına, bu adayı nasıl coşkuyla keşfettiğini anımsayınca, acı acı&#160;gülümsedi. Geri dönüp iskele biçimindeki büyük kayaya doğru ilerledi. Güneş yüzüne&#160;vuruyordu. Toplantı zamanı gelmişti. Ralph, güneş ışığının her şeyi gizleyen görkemi içinde&#160;ilerlerken, neler söyleyeceğini teker teker dikkatle düşündü. Bu toplantıda yanlış bir şey&#160;yapılmamalıydı; hayal peşinde koşulmamalıydı...</p>
<p>Düşündüklerini dile getirecek sözcüklerden yoksun olduğu için, belli belirsiz kalan, bir yığın karmakarışık düşüncelere daldı. Kaşlarını çattı, bir daha düşünmeye çalıştı.</p>
<p>Bir eğlence toplantısı değil, bir iş toplantısı olmalıydı bu.</p>
<p>Ralph bunu kavrayınca, daha hızlı yürüdü. Toplantının öneminin, güneşin batmak üzere olduğunun, hızla yürüdüğü için yüzüne küçük bir rüzgâr estiğinin farkına vardı. Bu rüzgâr,&#160;kurşuni gömleğini göğsüne yapıştırınca, yeni eriştiği anlayışla, gömleğinin mukavva gibi&#160;sertleştiğine, böyle bir gömleğin tenine değmesinin hoş bir şey olmadığına dikkat etti. Şortunun&#160;lime lime parçalarının, bacaklarının ön kısmında rahatsız edici pembe bir iz bıraktığının da&#160;farkına vardı. Ralph, tüm kafası allak bullak olarak, pisliğin ve kokuşmanın ne olduğunu&#160;anlayıverdi. Görebilmek için karmakarışık saçlarını durup dinlenmeden arkaya itmekten, hava&#160;kararınca, gürültüyle hışırdayan kuru yapraklar üstünde yatmaktan ne denli hoşlanmadığını&#160;anladı. Bunu anlayınca da, küçük adımlarla koşmaya başladı.</p>
<p>Yüzme havuzunun yanındaki kumsalda, toplantıyı bekleyen grup grup çocuklar vardı. Ralph’ın dertli olduğunu, ateşi söndürmekle bir suç işlediklerini bildiklerinden, sessizce yol&#160;açtılar ona.</p>
<p>Ralph’ın gittiği toplantı yeri, aşağı yukarı bir üçgen biçimindeydi. Ama çocukların yaptıkları her şey gibi, bu üçgen de düzensiz ve derme çatmaydı. Orada, Ralph’ın oturduğu kütük vardı.&#160;Bu kurumuş ağaç, kayanın üstündeki öteki ağaçlardan kat kat daha büyüktü. Belki de bu ağacı,&#160;Pasifik Okyanusu’nun o dillere destan kasırgalarından biri atmıştı oraya. Bu hurma ağacı&#160;gövdesi, kumsala koşut bir durumdaydı. Böylece Ralph oturunca, yüzü adaya dönük olurdu ve&#160;arkasında ışıldayan deniz, çocukların gözlerini kamaştırdığı için, ancak karanlıkta bir biçim&#160;olarak görebilirlerdi onu. Bu kütüğün tabanını oluşturduğu üçgenin iki yanı, daha da belirsiz</p>
<p>çizilmişti. Çocuklar, oturdukları yerde tedirginlik içinde kıpırdaya kıpırdaya, sağdaki kütüğün üst kısmını sanki cilalamışlardı. Bu kütük, ne şefinki kadar büyük, ne de şefinki kadar rahattı.&#160;Solda dört küçük kütük vardı. En uzaktaki berbat bir biçimde yaylanırdı. Çocuklardan biri,&#160;kendini geriye verip kütüğü sarsınca, altı yedi kişi arkaüstü yuvarlanıverirdi otlara. Nice&#160;toplantılar kahkahalar içinde sona ermişti bu yüzden. Ralph şimdi görüyordu ki hiç kimse -ne&#160;kendi, ne Jack, ne Domuzcuk- bir taş getirip, bu kütüğün altına koymayı akıl edememişti.&#160;Demek ki, bu dengesi bozuk devrilen şeye katlanıp gideceklerdi hep; çünkü, çünkü... Ralph,&#160;derin düşünceler arasında gene kaybolur gibi oldu.</p>
<p>Kütüklerin önündeki otlar ezilmişti; ama üçgenin ortasında, kimsenin ayak basmadığı yerde, otlar dimdik duruyordu. Üçgenin ucunda oturan olmadığı için, orada da sık otlar bitiyordu.&#160;Toplantı yerini çepeçevre saran ağaç gövdeleri, ya dik ya da biraz yan yatmış yükseliyor,&#160;yapraklardan oluşan alçak tavanı destekliyordu. Her iki yanda kumsal, arkalarında lagün,&#160;önlerinde de adanın karanlığı vardı.</p>
<p>Ralph, şefin oturduğu yere doğru ilerledi. Böylesine geç vakit toplantı yaptıkları hiç olmamıştı. Buranın şimdi farklı görünmesi bu yüzdendi. Öteki toplantılarda, yeşil damın alt&#160;kısmı, karmakarışık altınımsı yansımalarla aydınlanır ve yüzler aşağıdan ışık alırdı. Ralph’a,&#160;sanki elinde bir elektrik feneri tutuyormuş gibi gelirdi bu. Ama şimdi güneş ışınları kayayı&#160;yandan aydınlatıyordu ve nerelerde olmaları gerekirse oradaydı gölgeler. Ralph, yabancısı&#160;olduğu derin düşüncelere daldı yeniden. Eğer bir yüz, üstten ya da alttan ışık aldığına göre&#160;değişiyorsa, neydi bir insan yüzü? Her şey neydi?</p>
<p>Ralph, sabırsızlık içinde kıpırdadı. Şef olunca düşünmen gerekiyordu, akıllı davranman gerekiyordu. Sorun buydu. Sonra bir fırsat kaçırılıyordu; şef olan hemen karar vermek zorunda&#160;kalıyordu. Bu durumlar insanı düşündürüyordu ve düşünce değerli bir şeydi, sonuçlar veren bir&#160;şeydi.</p>
<p>Ne var ki Ralph, şefin oturduğu yere gelince, düşünemediği kararına vardı. Domuzcuk’un düşünebildiği gibi düşünemiyordu Ralph.</p>
<p>Bu akşam, değer ölçülerini bir kez daha ayarlamak zorunda kaldı. Domuzcuk düşünebiliyordu. O şişko kafası, adım adım ilerleyebiliyordu. Gel gelelim Domuzcuk bir şef&#160;değildi. Ama o gülünç bedeninde bir beyin vardı. Şimdi Ralph, bir düşünce uzmanı olmuştu,&#160;kimde düşünce olduğunu anlayabilecek duruma gelmişti.</p>
<p>Gözüne giren güneş, zamanın geçtiğini aklına getirdi. Ağaca asılı olan büyük denizminaresini aldı, yüzeyini inceledi. Açık havada kala kala, denizkabuğunun sarılarıyla pembeleri neredeyse&#160;beyazlaşmış, neredeyse saydamlaşmıştı. Sudan kendi eliyle çıkardığı halde, denizkabuğuna&#160;karşı sevgiyle dolu bir çeşit derin saygı duydu Ralph. Yüzünü toplantı yerine doğru çevirdi,&#160;denizkabuğunu ağzına götürdü.</p>
<p>Ötekiler bu işareti bekliyordu; hemen geldiler. Ateş sönükken adanın açıklarında bir geminin geçtiğini bilenler, Ralph’ın nasıl öfkelendiğini düşünerek sinmişlerdi. Bunu bilmeyenlerle&#160;küçüklerse, toplantının genel olarak ağırbaşlı havasının etkisindeydiler. Toplantı yeri çabuk&#160;doldu. Jack, Simon, Maurice ve avcıların çoğu Ralph’ın sağındaydı; ötekilerin tümü solda,&#160;güneşin altında kalmışlardı. Domuzcuk geldi, üçgenin dışında durdu. Onun dinleyeceğini ama&#160;konuşmayacağını gösteriyordu bu. Domuzcuk, olup bitenleri doğru bulmadığını gösteriyordu&#160;böylece.</p>
<p>“Sorun şu: Bir toplantı yapmamız gerekiyor.”</p>
<p>Hiç kimse bir şey söylemedi; ama Ralph’a doğru dönen yüzlerde yoğun bir dikkat vardı. Ralph, büyük şeytanminaresini havada salladı. Herkesin anlayabilmesi için, bu çeşitten önemli&#160;sözlerin en azından iki kez söylenmesi gerektiğini öğrenmişti, geçmiş deneyleri sayesinde.&#160;İnsan orada otururken, tüm gözleri denizkabuğunun üstüne çekmeliydi; sözcüklerini yuvarlak&#160;ağır taşlar gibi, çömelen ya da bağdaş kuranların arasına bir bir düşürmeliydi. Ralph,&#160;toplantının ana konusunun ne olduğunu küçükler bile kavrayabilsin diye, yalın sözcükler&#160;arıyordu kafasında. Daha sonraları Jack, Maurice, Domuzcuk gibi usta tartışmacılar, tüm&#160;sanatlarını kullanıp konuyu yanlış yollara saptırırlardı belki; ama şimdi, toplantının&#160;başlangıcında, temel konu açık seçik gözler önüne serilmeliydi.</p>
<p>“Bir toplantı yapmalıyız. Eğlence olsun diye değil. Gülmek için değil, kütükten düşmek için değil...”</p>
<p>Sallanan kütükte oturan küçükler, kıkır kıkır gülerek birbirlerine baktılar.</p>
<p>“... Şakalar yapmak için değil, ya da...”</p>
<p>Ralph, etkileyici sözü bulmak çabası içinde, denizkabuğunu havaya kaldırdı:</p>
<p>“... Ya da açıkgöz laflar etmek için değil. Bunlar için değil, her şeyi yoluna koymak için.”</p>
<p>Ralph, bir an durakladı.</p>
<p>“Gittim. Tek başıma gittim, düşündüm ne nedir diye? Bize neyin gerektiğini biliyorum. Her şeyi yoluna koymak için bir toplantı. İlkin ben konuşacağım.”</p>
<p>Gene bir an durdu; farkına varmadan saçını arkaya itti. Domuzcuk, etkisiz kalan protestosunu yapmıştı. Şimdi ayak parmaklarının ucuna basa basa öteki çocukların yanına gitti.</p>
<p>Ralph, konuşmasını sürdürdü:</p>
<p>“Bir yığın toplantı yaptık. Herkes hoşlanıyor konuşmaktan, beraber olmaktan. Kararlar veriyoruz. Ama bu kararlar yerine getirilmiyor. Kaynaktan su getirecektik. Suyu şu&#160;hindistancevizi kabuklarının içine koyup, yeşil yapraklarla örtecektik. Birkaç gün bunu yaptık&#160;da. Şimdi su yok. Hindistancevizi kabukları kupkuru. Herkes ırmaktan su içiyor.”</p>
<p>Bu sözleri doğrulayan mırıltılar yükseldi.</p>
<p>“Irmaktan içmek kötü bir şeydir demiyorum. Ben de eski bir hindistancevizi kabuğundan su içeceğime, orada -biliyorsunuz ya, hani şelalenin olduğu havuzda- su içmek isterim. Ama suyu&#160;buraya getireceğiz demiştik. Şimdiyse getirmiyoruz. Bugün öğleden sonra, suyla dolu ancak iki&#160;tane hindistancevizi kabuğu vardı orada.”</p>
<p>Ralph, diliyle dudaklarını ıslattı:</p>
<p>“Bir de kulübeler işi var. Barınaklar.”</p>
<p>Mırıltı yeniden yükseldi; sonra duyulmaz oldu.</p>
<p>“Çoğunuz barınaklarda uyuyorsunuz. Bu gece ateşin başında kalacak olan Eric’le Sam bir yana, hepiniz barınaklarda uyuyacaksınız. Kim yaptı barınakları?”</p>
<p>Hemen bağırıştılar. Hepsi yapmıştı barınakları. Ralph, denizkabuğunu havada sallamak zorunda kaldı.</p>
<p>“Bekleyin bir dakika! Barınakların üçünü de kim yaptı, demek istiyorum. Birincisini hepimiz birden yaptık; ikincisini dört kişi yaptık. Şuradaki son barınağı yalnız Simon ile ben yaptık.&#160;Onun için böyle yıkıldı yıkılacak. Hayır, gülmeyin. Eğer yağmurlar gene başlarsa, o barınak&#160;yıkılabilir. O zaman ötekiler gerekecek bize.”</p>
<p>Ralph durdu; gırtlağını temizledi:</p>
<p>“Bir şey daha var: Yüzme havuzunun şu arkasındaki kayaları hela olarak seçtik. Çok da aklı başında bir karardı bu; çünkü sular yükselince orası temizleniyor. Siz küçükler, biliyorsunuz&#160;bunu.”</p>
<p>Şurada burada sinsi sinsi gülenler; birbirlerine çabucak bakanlar oldu.</p>
<p>“Sanki herkes her yeri kullanıyor şimdi. Hatta barınakların yanını ve bu kayayı bile. Siz küçükler, meyve yiyince, eğer sıkışırsanız...”</p>
<p>Toplantıdakiler bağıra çağıra güldüler.</p>
<p>“Eğer sıkışırsanız diyordum, o meyve ağaçlarının yanına gitmeyin. Pis bir şey bu.”</p>
<p>Gene gülüştüler.</p>
<p>“Pis bir şey diyorum!”</p>
<p>Ralph, terden katılaşmış, kurşuni gömleğini çekiştirdi.</p>
<p>“Gerçekten pis bir şey bu. Eğer sıkışırsanız, kumsaldan geçip kayalara koşun hemen. Anladınız mı?”</p>
<p>Domuzcuk, elini denizkabuğuna uzattı; ama Ralph başını salladı. Nokta nokta önceden hazırlanmıştı bu söylev.</p>
<p>“Gene kayaları kullanmalıyız hepimiz. Buraları kirlenmeye başladı.”</p>
<p>Ralph durdu. Toplantıdakiler, bir buhranın patlak vereceğini sezerek, gergin bekliyorlardı.</p>
<p>“Gelelim şimdi ateşe.”</p>
<p>Ralph, biraz tıkanırcasına soluğunu koyuverdi. Onu dinleyenler de aynı şeyi yaptılar. Jack, bıçağıyla bir odun parçasını yontmaya başladı. Robert’e bir şey fısıldadı. Robert, başını başka&#160;yana çevirdi.</p>
<p>“Bu adada en önemli şey ateştir. Eğer her zaman ateş yakmazsak, nasıl kurtuluruz? Olsa olsa, bir uğurlu rastlantı sonucu kurtuluruz o zaman. Bir ateş yakacak gücümüz yok mu bizim?”</p>
<p>Ralph kolunu uzattı:</p>
<p>“Şu halimize bakın! Kaç kişiyiz? Ama gene de duman çıkaracak bir ateşi sürekli yakamıyoruz. Yoksa anlamıyor musunuz siz? Anlamıyor musunuz ki, ateşin sönmemesi için...&#160;ölümü bile göze almalıyız...</p>
<p>Avcılar, biraz sıkılarak gülüştüler. Ralph, hırsla onlara doğru döndü:</p>
<p>“Siz avcılar! Bir de gülüyorsunuz! Size diyorum ki, ne kadar çok domuz öldürürseniz öldürün, ateş domuzlardan daha önemlidir. Bunu anladınız mı hepiniz?”</p>
<p>Ralph, kollarını alabildiğine açtı. Bütün üçgene doğru döndü:</p>
<p>“Ya orada duman yapacağız... ya da öleceğiz.”</p>
<p>Durdu, bundan sonra söyleyeceğini düşündü:</p>
<p>“Bir şey daha var.”</p>
<p>Biri seslendi:</p>
<p>“Fazla şey var.”</p>
<p>Bu sözü onaylayan homurtular yükseldi. Ralph, homurdananlara hiç kulak asmadı:</p>
<p>“Bir şey daha var: Bütün adayı az kalsın yakıyorduk. Kayaları oradan oraya yuvarlayıp, yemek pişirmek için küçük ateşler yakarak, boşuna vakit harcıyoruz. Şimdi bir şey&#160;söyleyeceğim ve bunu bir kural yapacağım; çünkü ben şefim: Ateş, ancak ve ancak dağda&#160;yakılacak. Asla yakılmayacak başka bir yerde.”</p>
<p>Hemen kıyametler koptu; çocuklar ayağa kalkıp bağırdılar. Ralph da onlara bağırdı:</p>
<p>“Eğer bir balık ya da bir yengeç pişirmek için ateş istiyorsanız, dağa da gidebilirsiniz pekâlâ. Hem ateşin sönmediğini biliriz o zaman.”</p>
<p>Batmak üzere olan güneşin ışığında, eller denizkabuğuna doğru uzanıyordu. Ralph, denizkabuğunu elinden bırakmadan, kütüğün üstüne atladı.</p>
<p>“İşte ben bunları söyleyecektim. Söyleyeceğimi de söyledim. Beni şef seçtiniz. Şimdi sözümü dinleyeceksiniz.”</p>
<p>Ortalık yavaş yavaş duruldu. Sonunda çocuklar gene yerlerine oturdular. Ralph, kütükten indi, her zamanki sesiyle konuştu:</p>
<p>“Unutmayın, kayalar hela olacak. Ateş sönmeyecek ve işaret olarak duman çıkacak. Dağdan ateş almayacaksınız. Pişireceklerinizi oraya götüreceksiniz.”</p>
<p>Alacakaranlıkta yüzü asılan Jack ayağa kalktı, elini uzattı:</p>
<p>“Daha bitirmedim söyleyeceklerimi.”</p>
<p>“Ama durmadan sen konuştun.”</p>
<p>“Denizkabuğu bende.”</p>
<p>Jack, homurdana homurdana oturdu.</p>
<p>“Son şeyi söylüyorum. Bu konuda konuşabilirsiniz.”</p>
<p>Ralph, çıt çıkmayıncaya kadar bekledi:</p>
<p>“Her şey bozulmakta. Neden bilmiyorum. İyi başlamıştık, mutluyduk. Sonra...” Denizkabuğuyla elinde hafif hafif oynadı. Çocukların oturdukları yerin ötelerine, boşluğa&#160;baktı; canavarı, yılanı, yangını, korku sözlerini anımsadı:</p>
<p>“Sonra korkmaya başlanıldı.”</p>
<p>Bir mırıltı, neredeyse bir inilti yükseldi; sonra dağıldı. Jack, odun parçasını yontmuyordu artık. Ralph, lafı uzatmadan konuştu:</p>
<p>“Küçükler korkudan söz ediyorlar. Bu işi yoluna sokacağız. Bu, hepimizin konuşabileceği bir konu. Yani bir bakıma karara varmalıyız bu korku konusunda.”</p>
<p>Ralph’ın saçları, gene gözlerine girmeye başlamıştı.</p>
<p>“Bu korku konusunu konuşup, boş olduğuna karar vermeliyiz. Benim de korktuğum olur. Ama saçma bir şeydir bu. Hani öcüler filan gibi. Bu konuda bir karara vardıktan sonra, her şeye&#160;yeni baştan başlarız. Ateşe filan dikkat ederiz.”</p>
<p>Işıldayan kumsalda yürüyen üç çocuğu hayalinde görür gibi oldu:</p>
<p>“Ve mutlu oluruz.”</p>
<p>Ralph, söylevin bittiğini göstermek için, bir tören yaparcasına, büyük şeytanminaresini yanına, kütüğün üstüne bıraktı. Artık güneş ışınları azalmıştı, yatay olarak ufuk çizgisinden&#160;geliyordu.</p>
<p>Jack ayağa kalktı, denizkabuğunu aldı:</p>
<p>“Demek ki bu toplantı, durumun tam ne olduğunu anlamak için yapılıyor. Ben size söyleyeyim durumun tam ne olduğunu: Siz küçükler, korku lafı ede ede, sizler başladınız bu&#160;işe. Canavarlar varmış! Peki nereden geliyor bu canavarlar? Elbette, zaman zaman&#160;korktuğumuz olur hepimizin. Ama katlanırız bu korkuya. Ralph, geceleri bağırdığımızı&#160;söylüyor. Karabasan değil de, nedir bu? Zaten sizler ne ava gidiyorsunuz, ne barınak&#160;yapıyorsunuz, ne de bir işe yarıyorsunuz. Bir sürü zırlayan bebekler, muhallebi çocuklarısınız,&#160;siz küçükler. İşte bu kadar. Korku konusuna gelince, biz nasıl katlanıyorsak korkuya, siz de&#160;katlanmalısınız.”</p>
<p>Ralph ağzı açık, Jack’a bakakalmıştı; ama Jack farkında değildi:</p>
<p>“Yani korku sizlere zarar vermez, düşlerin zarar veremediği gibi. Bu adada korkulacak bir canavar yok.”</p>
<p>Jack, fısıldayan küçüklere baktı:</p>
<p>“Bir şey gelip sizi kapıverseydi, oh olsun sizlere derdim! Sizi gidi metelik etmeyen, sızlanıp duran bebekler! Bir hayvan yok burada.”</p>
<p>Ralph ters ters, Jack’ın sözünü kesti:</p>
<p>“Bütün bunlar ne demek oluyor? Hayvan var diyen kim?”</p>
<p>“Sen dedin geçen gün. Düş görüp bağırıyorlar dedin. Konuşuyorlar da. Yalnız küçükler değil, benim avcılarım da konuşuyorlar ara sıra. Bir şeyden söz ediyorlar; karanlık bir şey, bir canavar&#160;ya da bir çeşit hayvan. Ben duydum. Duymadığımı sanıyorsunuz, değil mi? Şimdi dinleyin&#160;beni. Küçük adalarda büyük hayvanlar yoktur. Ancak domuz vardır. Aslanlar, kaplanlar yalnız&#160;büyük memleketlerde olur, Afrika ya da Hindistan gibi yerlerde...”</p>
<p>“Bir de hayvanat bahçesinde...”</p>
<p>“Denizkabuğu bende. Ben size korkudan söz etmiyorum. Canavardan söz ediyorum ben. Canınız isterse, korkun. Ama canavar gelince...”</p>
<p>Jack, kucağında denizkabuğu durdu; kirli kara şapkalı avcılarına doğru döndü:</p>
<p>“Ben bir avcı mıyım, yoksa değil miyim?”</p>
<p>İçtenlikle evet dercesine, başlarını eğdiler. Jack’ın bir avcı olduğu ortadaydı; kimsenin kuşkusu yoktu bu konuda.</p>
<p>“Peki öyleyse... Ben bu adanın her bir yanına gittim. Tek başıma. Bir canavar olsaydı, görürdüm. Sizler korkan kişilersiniz, varın korkun... Ama canavar yok ormanda.”</p>
<p>Jack, büyük şeytanminaresini geri verip oturdu. Derken Domuzcuk elini uzattı:</p>
<p>“Jack’ın her söylediğine katılmıyorum; ama söylediklerinin bazılarına ben de katılıyorum. Ormanda canavar yok, elbette. Nasıl olabilir ki? Neyle beslenirdi bu canavar?”</p>
<p>“Domuzla.”</p>
<p>“Domuz yiyen biziz.”</p>
<p>“Domuzcuk!”</p>
<p>Domuzcuk, haklı bir öfkeye kapıldı:</p>
<p>“Denizkabuğu bende! Ralph... Sussunlar, değil mi? Sizler susun, küçükler! Bu korku işine katılmıyorum. Ormanda korkulacak hiçbir şey yok elbette. Yani benim de gittiğim oldu&#160;ormana. Bu gidişle hortlaklardan filan da söz etmeye başlayacaksınız yakında. Bu adada olup&#160;bitenleri biliyoruz. Bir bozukluk çıkarsa, onu düzeltecek biri de çıkar.”</p>
<p>Domuzcuk, gözlüğünü eline aldı; gözlerini kırpıştıra kırpıştıra çocuklara baktı. Sanki ışık birdenbire söndürülmüş gibi, güneş yok oluverdi.</p>
<p>Domuzcuk, açıklamasını sürdürdü:</p>
<p>“Karnınız, ister küçük ister büyük olsun, karnınız ağrıyınca...”</p>
<p>“Seninkisi büyük.”</p>
<p>“Hele gülmeniz bitsin, o zaman belki devam edebiliriz bu toplantıya. Küçükler, o sallanan kütüğe tırmanırlarsa, gene düşüverecekler dakikasında. Onun için yere oturup dinlemeleri daha&#160;iyi olur. Hayır. Her şeyin bir doktoru vardır. Kafanızın içinin bile bir doktoru vardır. Boşu&#160;boşuna hep korkup duracak mıyız yani?”</p>
<p>Domuzcuk coştu:</p>
<p>“Yaşam bilimseldir. Öyledir işte. Bir iki yıl sonra savaş bitince, Merih’e gidecekler ve de geri dönecekler. Bir hayvan olmadığını biliyorum; yani öyle pençeleri filan olan bir hayvan demek</p>
<p>istiyorum. Korkunun olmadığını da biliyorum.”</p>
<p>Domuzcuk durakladı:</p>
<p>“Ancak...”</p>
<p>Ralph, tedirginlik içinde kıpırdadı:</p>
<p>“Ancak ne?”</p>
<p>“Ancak insanlardan korkmadığımız sürece.”</p>
<p>Oturan çocuklar, yarı gülen yarı yuhalayan sesler çıkardılar. Domuzcuk başını eğdi, hızla sürdürdü konuşmasını:</p>
<p>“Onun için canavardan söz eden şu küçüğü dinleyelim. Belki ne kadar aptal olduğunu gösterebiliriz ona.”</p>
<p>Küçükler, kendi aralarında cır cır konuşmaya başladılar. Derken, küçüklerden biri ilerledi.</p>
<p>“Senin adın ne?”</p>
<p>“Phil.”</p>
<p>Küçüklerden olduğu halde, kendine güveni vardı. Ellerini uzatıp büyük şeytanminaresini aldı, onu Ralph gibi kucağında tuttu. Söylediklerini dikkatle dinlesinler diye çevresine bakındı:</p>
<p>“Dün gece bir düş gördüm. Korkunç bir düş. Bir şeylerle dövüştüm. Barınağın dışındaydım tek başıma, o şeylerle dövüşüyordum. Ağaçlardaki o kıvranan şeylerle.”</p>
<p>Küçük Phil durdu. Öteki küçükler, aynı korkuyu hissedip ödleri koptuğu halde gülüştüler.</p>
<p>“Sonra korktum, uyandım. Barınağın dışındaydım, tek başıma karanlıkta ve o kıvranan şeyler yok olmuştu.”</p>
<p>Böylesine olası, böylesine yalın ve korkunç bir şeyin dehşetini yaşayan çocuklar, susup kaldılar. Beyaz denizkabuğunun arkasından, incecik çıkıyordu küçüğün sesi:</p>
<p>“Korktum. Ralph’ı çağıracaktım. O sırada ağaçların arasında kımıldayan bir şey gördüm. Koskocaman, korkunç bir şey.”</p>
<p>Küçük durdu. Bunu anımsayınca hem korkmuştu; hem de herkesi heyecana vermenin gururu içindeydi.</p>
<p>“Bu, bir karabasandı” dedi Ralph. “Uykusunda yürüyordu.”</p>
<p>Toplantıdakiler, hafif mırıltılarla Ralph’ı onayladılar.</p>
<p>Küçük Phil, hayır dercesine başını salladı inatla:</p>
<p>“Kıvranan şeyler birbirine girerken uyuyordum. Onlar yok olduğu sırada uyanıktım ve ağaçların arasında kımıldayan koskocaman korkunç bir şey gördüm.”</p>
<p>Ralph, denizkabuğunu almak için elini uzattı; küçük çocuk oturdu.</p>
<p>“Hep uyuyordun sen. Orada hiç kimse yoktu. Geceleyin ormanda nasıl dolaşılır? Aranızdan giden var mı ormana? Biri barınaklardan çıktı mı?”</p>
<p>Uzun bir sessizlik oldu. Karanlıkta dışarıda dolaşmayı kimsenin aklı almadığı için gülümsediler. Derken Simon ayağa kalktı. Ralph, hayretler içinde Simon’a baktı:</p>
<p>“Sen ha? Ne halt ediyordun karanlıkta?”</p>
<p>Simon, kesin bir tavırla denizkabuğunu yakaladı:</p>
<p>“Bir yere... gitmek istiyordum. Bildiğim bir yere.”</p>
<p>“Hangi yere?”</p>
<p>“İşte, bildiğim bir yere. Cengelde bir yere.”</p>
<p>Simon durakladı.</p>
<p>Jack sorunu çözümledi. Simon’u hor gören sesinde, herkesi güldüren bir kesinlik vardı: “Sıkışmıştır.”</p>
<p>Simon hesabına küçük düşen Ralph, Simon’un yüzüne sert sert bakarak, denizkabuğunu geri aldı:</p>
<p>“Bunu yapma bir daha. Anladın mı? Geceleyin yapma. Zaten küçükler aptal aptal konuşuyorlar, canavar filan diye. Bir de senin geceleyin bir... bir şey gibi usulcacık gittiğini&#160;görürlerse...”</p>
<p>Yükselen alaycı gülüşlerde, hem korku vardı hem de suçlama. Simon, konuşmak için ağzını açtı ama denizkabuğu Ralph’taydı. Onun için oturduğu yere geri döndü.</p>
<p>Herkes susunca, Ralph, Domuzcuk’a döndü:</p>
<p>“Evet Domuzcuk?”</p>
<p>“Bir şey daha var. İşte bu.”</p>
<p>Küçükler, Percival’ı ileriye doğru itip bıraktılar. Percival ortada, dizlerine kadar yükselen otların arasında durdu, görülmeyen ayaklarına baktı. Kendini bir çadırın içinde sanmak istedi.&#160;Ralph, tıpkı böyle duran başka bir küçük oğlanı anımsadı; bu düşünceden kaçmak istedi. O&#160;küçük oğlanı aklından itmiş, çıkarmıştı. Ancak onu anımsatan böyle belirli bir durum olursa,&#160;aklına geliyordu o oğlan. Küçükler bir daha sayılmamıştı. Bunun bir nedeni, hepsini saymanın&#160;yolu olmayışıydı. Başka bir nedeni de, Ralph’ın, Domuzcuk’un dağın doruğunda sorduğu&#160;sorulardan en azından bir tanesinin yanıtını bilmesiydi. Sarışın, esmer, çilli küçük çocuklar&#160;vardı. Hepsi kirliydi. Ama ne acıdır ki, yüzlerinde göze batan bir leke yoktu hiçbirinin. Karadut&#160;lekesini hiç kimse bir daha görmemişti. Domuzcuk, ne olduğunu öğrenmek için küçükleri&#160;kandırmak istemiş, hatta onları hırpalamıştı. Sözü edilmemesi gereken olayı unutamadığını bir&#160;şey söylemeden kabul eden Ralph, Domuzcuk’a başını salladı:</p>
<p>“Hadi, sor ona.”</p>
<p>Domuzcuk, elinde denizkabuğu, çocuğun yanında diz çöktü:</p>
<p>“Söyle bakalım, adın ne senin?”</p>
<p>Küçük oğlan kıvranıverip, hayalindeki çadıra girdi. Çaresiz kalan Domuzcuk, Ralph’a döndü. Ralph, sert sert sordu:</p>
<p>“Adın ne senin?”</p>
<p>Toplantıdakiler, çocuğun sessizliğinden, konuşmaya yanaşmamasının sıkıntısı içinde, hep bir ağızdan şarkı söylercesine bağırışmaya başladılar:</p>
<p>“Adın ne senin? Adın ne senin?”</p>
<p>“Susun!”</p>
<p>Ralph, alacakaranlıkta gözlerini kısarak, çocuğa baktı:</p>
<p>“Hadi, söyle bize. Adın ne?”</p>
<p>“Percival Wemys Madison, Rahibin evi, Harcourt St. Anthony, Hants, telefon numarası, telefon numarası, tele...”</p>
<p>Bu bilgi, ta derinlerden, acının kaynaklarından geldiği için, küçük çocuk ağladı. Yüzü buruştu; gözlerinden yaşlar fışkırdı; ağzı, karanlık dört köşe bir delik gibi açıldı. Sessiz bir&#160;keder heykeliydi ilkin; ama sonra, denizkabuğunun gürültüsünü andıran sürekli bir ağıt&#160;yükseldi.</p>
<p>“Sus! Sus!”</p>
<p>Percival Wemys Madison susmuyordu. Bir kaynak akmaya başlamıştı. Artık sertlik, hatta dayak tehdidi bile durduramazdı bunu. Küçük oğlan, soluk soluğa ağlıyordu. Onu acıya&#160;çivileyip dimdik ayakta tutan da bu ağlamaydı sanki.</p>
<p>“Sus! Sus!”</p>
<p>Şimdi küçüklerin de sesi yükselmişti. Hem kendi kişisel acılarını anımsıyorlar, hem de evrensel bir acıya katılıyorlardı belki. Percival’ın derdini paylaşırcasına, onlar da ağlamaya&#160;başladılar. Küçüklerden ikisinin, neredeyse Percival’ınki kadar gürültülüydü ağlaması.</p>
<p>“Bana bakın!” diye bağırdı.</p>
<p>Düşüyormuş gibi yaptı, kıçını ovdu. Sallanan kütüğe oturup, otların üstüne yuvarlandı. Ustaca yapmıyordu şaklabanlığını, ama Percival ile öteki çocuklar onu gördüler; burunlarını&#160;çekip güldüler. Çok geçmeden öyle abuk sabuk gülüyorlardı ki, büyükler de gülmeye&#160;başladılar.</p>
<p>Bu gürültü içinde ilk duyulan ses Jack’ınki oldu. Denizkabuğu elinde olmadığı için, kurallara karşı gelerek söz almış oluyordu; ama kimsenin aldırdığı yoktu:</p>
<p>“Ya canavar?”</p>
<p>Garip bir şey oluyordu Percival’a; esneyip sendeliyordu. Jack, onu yakalayıp sarsmak zorunda kaldı: “Canavar nerede yaşıyor?”</p>
<p>Jack onu sıkı sıkı tuttuğu halde, Percival düştü düşecek gibiydi.</p>
<p>Domuzcuk alay etti:</p>
<p>“Bu adada saklanabildiğine göre, amma da akıllıymış bu canavar!”</p>
<p>“Jack her yere gitti.”</p>
<p>“Bir canavar nerede yaşayabilir?”</p>
<p>“Canavarmış! Hadi be!”</p>
<p>Percival, bir şeyler mırıldandı; toplantıdakiler gene güldüler. Ralph, öne doğru eğildi:</p>
<p>“Ne diyor?”</p>
<p>Jack, Percival’ın söylediğini dinledikten sonra onu bıraktı. Jack’dan kurtulan, çevresini saran insanların rahatlık verici varlığını duyan Percival, uzun otların arasına düşüp uykuya daldı.</p>
<p>Jack, gırtlağını temizleyip, olağan bir şey söylermişçesine aktardı Percival’ın dediğini:</p>
<p>“Canavar denizden geliyormuş.”</p>
<p>Gülenlerin en sonuncusu da sustu. Şimdi öteki çocuklara kamburumsu bir karartı gibi görünen Ralph, elinde olmadan denize doğru döndü. Toplantıdakiler de denize baktılar. Uçsuz&#160;bucaksız suları, enginlerdeki açık denizi, çivit rengi sonsuz olasılıklar bilinmezliğini&#160;düşündüler; mercan kayalıklardan gelen uğultuları, fısıltıları dinlediler sessizce.</p>
<p>Maurice, öylesine yüksek bir sesle konuştu ki, herkes irkildi:</p>
<p>“Babam, denizlerdeki tüm hayvanların daha bulunmadığını söyledi.”</p>
<p>Tartışma yeniden başladı. Ralph, ışıldayan denizkabuğunu uzattı. Söz dinleyen Maurice, denizkabuğunu eline aldı. Ortalık duruldu.</p>
<p>“Jack, korkabilirsiniz çünkü insanlar nasıl olsa korkarlar, diyor. Buna bir diyeceğim yok. Jack bu adada hayvan olarak ancak domuz var derken, herhalde haklıdır, ama aslında bilmiyor&#160;başka hayvan olup olmadığını, yani kesinlikle bilmiyor demek istiyorum...”</p>
<p>“Babam diyor ki, bir şeyler varmış... Neydi onların adı... Mürekkep çıkaran bir şeyler... Mürekkepbalıkları... Yüzlerce yarda uzunluğundaymış bunlar; balinaları olduğu gibi</p>
<p>yutuverirlermiş.”</p>
<p>Maurice gene durdu, kıvançla güldü:</p>
<p>“Canavarlara inanmıyorum elbette. Domuzcuk’un dediği gibi, yaşam bilimseldir. Ama bilmiyoruz, öyle değil mi? Yani kesinlikle bilmiyoruz demek istiyorum...”</p>
<p>Biri bağırdı:</p>
<p>“Mürekkepbalığı sudan çıkamaz!”</p>
<p>“Çıkar!”</p>
<p>“Çıkamaz!”</p>
<p>Bir an içinde kayanın üstü, çekişen, elini kolunu sallayan gölgelerle doldu. Yerinde oturan Ralph’a göre, aklın egemenliği böylece çöküvermişti: Korku, canavarlar, ateşin her şeyden&#160;önemli olduğu konusunda genel bir anlaşmaya varılmaması... İnsan her şeyi yoluna koymak&#160;için uğraşırken, tartışma çığrından çıkıveriyor, yeni ve tatsız konular ön plana geçiyordu.</p>
<p>Ralph yanında, alacakaranlıkta beyaz bir şey görünce, bunu Maurice’nin elinden kaptı ve denizkabuğunu olanca gücüyle öttürdü. Şaşkına dönen çocuklar sustular. Simon, Ralph’a&#160;sokulmuş, elini denizkabuğunun üstüne koymuştu. Simon, tehlikelerle dolu bir gereksinme&#160;içindeydi. İlle konuşmak istiyordu; ama bir toplantıda konuşmak, korkunç geliyordu ona.&#160;Duraksaya duraksaya, “Belki” dedi, “bir canavar vardır belki.”</p>
<p>Toplantıdakiler, yabansı seslerle bağrıştılar. Ralph, hayretler içinde ayağa kalktı:</p>
<p>“Sen mi, Simon? Sen mi inanıyorsun buna?”</p>
<p>Simon, “Bilmiyorum” dedi.</p>
<p>Yüreği öylesine atıyordu ki, tıkanır gibiydi:</p>
<p>“Ama...”</p>
<p>Fırtına patlak verdi:</p>
<p>“Otur yerine!”</p>
<p>“Çeneni kapa! ”</p>
<p>“Denizkabuğunu al!”</p>
<p>“Kes sesini!”</p>
<p>Ralph bağırdı:</p>
<p>“Dinleyin onu! Denizkabuğu onda!”</p>
<p>“Demek istediğim şu... Bizden başka canavar yok belki...”</p>
<p>“Aklını kaçırmış!”</p>
<p>Bunu söyleyen, nezaket kurallarına aldırmayacak kadar sarsılan Domuzcuk’tu.</p>
<p>Simon gene konuştu:</p>
<p>“Belki bizler bir çeşit...”</p>
<p>Simon, insanlığın başlıca hastalığını dile getirmek çabası içinde, derdini anlatamaz hale geldi. Sonra birden esinlendi:</p>
<p>“Dünyanın en pis şeyi nedir?”</p>
<p>Bu soruyu izleyen anlayıştan yoksun sessizlik, Jack’ın söylediği kaba ve etkili bir tek heceyle bozuldu. Bu tek hecenin yarattığı rahatlık, cinsel hazzın doruğuna varmak gibi bir şey oldu.&#160;Sallanan kütüğe gene tırmanan küçükler, yeniden yere yuvarlandılar ve hiç aldırmadılar&#160;düşmelerine. Avcılar, sevinç çığlıkları attılar.</p>
<p>Simon’un gösterdiği çaba, başına yıkılmıştı sanki. Kahkahalar, onu kıyasıya yumruklar gibiydi. Çaresiz kaldı, ürkerek oturduğu yere çekildi.</p>
<p>Bu, bir çeşit hortlaktır demek istiyor belki.</p>
<p>Ralph, büyük şeytanminaresini havaya kaldırdı, gözlerini kısıp karanlığa baktı. En aydınlık kalan yer, solgun kumsaldı. Küçükler daha mı yaklaşmışlardı? Evet... Öyleydi kuşkusuz.&#160;Ortadaki otların arasında, bedenleri sıkı sıkı düğümlenmişçesine birbirlerine sokulmuşlardı. Bir&#160;esinti, hurma ağaçlarını dile getirdi ve bu, büyük bir gürültü yaptı sessiz karanlıkta. Kurşuni iki&#160;ağaç gövdesi, gündüzün hiç kimsenin farkına varmadığı kötü bir gıcırtıyla birbirine sürtündü:&#160;Domuzcuk, denizkabuğunu Ralph’ın elinden aldı. Haklı bir öfke vardı sesinde:</p>
<p>“Ben hortlaklara inanmam... Asla inanmam!”</p>
<p>Jack da ayağa fırlamıştı. Nedeni bilinmez bir kızgınlık içindeydi:</p>
<p>“Kimin umurunda senin neye inandığın, şişko!”</p>
<p>“Denizkabuğu bende!”</p>
<p>Kısa süren bir itişip kakışma duyuldu. Büyük şeytanminaresi elden ele geçti. “Denizkabuğunu geri ver bana!”</p>
<p>Aralarına giren Ralph, göğsüne bir yumruk yedi. Denizkabuğunu birinin elinden kopardı. Soluk soluğa oturdu:</p>
<p>“Fazla lafı ediliyor hortlakların. Gündüz konuşmalıydık bunları.”</p>
<p>Bilinmedik bir ses, yavaşça yükseldi:</p>
<p>“Belki canavar odur... Bir hortlaktır.”</p>
<p>Sanki bir rüzgâr esti, toplantıdakileri sarstı.</p>
<p>Ralph, “Sıraya aldırmadan fazla konuşuluyor” dedi. “Kurallara uymazsanız, doğru dürüst toplantı&#160;yapamayız.”</p>
<p>Ralph durakladı. Bu toplantının özenle hazırlanan planı bozulup gitmişti.</p>
<p>“Ne dememi istiyorsun o halde? Bu toplantıyı böyle geç vakit yapmakla yanılmışım. Onlar için... Hortlaklar için bir oylama yapıp, barınaklara gideceğiz; çünkü hepimiz yorgunuz.&#160;Hayır... Jack mı o? Bekle bir dakika. Şimdi ben burada hemen söylüyorum hortlaklara&#160;inanmadığımı. Ya da inanmadığımı sandığımı. Ama onları düşünmekten de hoşlanmıyorum.&#160;Yani şimdi karanlıkta, hoşlanmıyorum. Karar vermeliyiz, hortlak var mı yok mu?”</p>
<p>Ralph, bir saniye denizkabuğunu havaya kaldırdı:</p>
<p>“Peki öyleyse. Kararlaştıracağımız şey, hortlakların olup olmadığı herhalde...”</p>
<p>Soruyu sorarken, hangi sözcükleri kullanacağını düşündü bir an:</p>
<p>“Hortlakların olabileceğine kimler inanıyor?”</p>
<p>Uzun bir sessizlik oldu; hiç kimse kıpırdamıyor gibiydi. Sonra Ralph, gözlerini kısıp karanlığa baktı; elleri gördü. Donuk bir sesle konuştu:</p>
<p>“Anladım...”</p>
<p>Dünya, ne olduğu bilinen dünya, yasalara uyan dünya, kaymak üzereydi. Eskiden şu vardı, bu vardı; ama şimdi... Gemi de gitmişti.</p>
<p>Denizkabuğu, Ralph’ın elinden kapılıverdi ve Domuzcuk tiz bir sesle bağırdı:</p>
<p>“Ben hortlaklara oy vermedim!”</p>
<p>Hızla dönüp çevresine bakındı:</p>
<p>“Bunu aklınızda tutun, hepiniz!”</p>
<p>Domuzcuk’un ayağını yere vurduğunu duydular:</p>
<p>“Neyiz biz? İnsan mı? Yoksa hayvan mı? Yoksa vahşiler mi? Büyükler ne diyecekler bizler için? Basıp gidiyoruz... Domuzlar avlıyoruz... ateşi söndürüyoruz... Şimdi de bu...”</p>
<p>Belalı bir gölge dikildi Domuzcuk’un karşısında:</p>
<p>“Kapa çeneni, seni gidi şişko sümüklüböcek!”</p>
<p>Bir ara itişip kakıştılar. Işıldayan büyük şeytanminaresi, bir aşağı iniyor, bir yukarı çıkıyordu. Ralph ayağa fırladı:</p>
<p>“Jack, Jack! Denizkabuğu sende değil! Bırak konuşsun!”</p>
<p>Jack’ın yüzü, alacakaranlıkta Ralph’a yaklaştı:</p>
<p>“Kes sesini sen de! Yani ne sanıyorsun kendini? Oraya kurulmuş, şunu yap, şunu yapma dersin sağa sola. Ava gitmesini bilmezsin... Şarkı söylemesini bilmezsin...”</p>
<p>“Ben şefim. Seçildim.”</p>
<p>“Seçildinse ne çıkar? Saçma sapan emirler verip duruyorsun...”</p>
<p>“Denizkabuğu Domuzcuk’ta.”</p>
<p>“Tamam... Her zaman olduğu gibi Domuzcuk’tan yana çık!”</p>
<p>“Jack!”</p>
<p>Jack, acı bir alayla Ralph’ı taklit etti:</p>
<p>“Jack! Jack!”</p>
<p>“Kurallar!” diye bağırdı Ralph. “Kuralları bozuyorsun!”</p>
<p>“Kimin umurunda?”</p>
<p>Ralph, tüm aklını başına topladı:</p>
<p>“Kurallardan başka bir şeyimiz yok ki bizim!”</p>
<p>Ama Jack, avaz avaz bağırıyordu:</p>
<p>“Kuralların cehenneme kadar yolu var! Biz güçlüyüz... Biz ava gideriz... Eğer bir canavar varsa, biz onu avlayıp yakalarız. Çevresini sararız, vururuz, vururuz, vururuz!..”</p>
<p>Jack, yabansı bir çığlık atarak, solgun kuma atladı. Kayanın üstü, dakikasında gürültü, heyecan, koşuşmalar, bağırışmalar, kahkahalarla doldu. Çocuklar, toplantı yerinden koptular;&#160;hindistancevizi ağaçlarıyla denizin kıyısı arasına yayıldılar, dağıldılar; gecenin karanlığında&#160;kumsalda görünmez oldular. Ralph, yanağının denizkabuğuna değdiğinin farkına vardı;&#160;denizkabuğunu Domuzcuk’un elinden aldı.</p>
<p>Domuzcuk, “Büyükler ne diyecekler bizim için?” dedi gene. “Şunların haline bak!”</p>
<p>Yalandan yapılan bir avla gerçekten duyulan bir korkunun, çılgın kahkahalarla karışık gürültüsü geliyordu kumsaldan.</p>
<p>“Denizkabuğunu öttür, Ralph.”</p>
<p>Domuzcuk öyle yakındı ki, Ralph, gözlüğündeki tek camın parıltısını görebiliyordu.</p>
<p>“Ateş sorunu var. Anlamıyorlar mı bunlar?”</p>
<p>“Sert olmalısın şimdi. İstediğini yaptır onlara.”</p>
<p>Ralph, bu önermeyi incelercesine dikkatle konuştu:</p>
<p>“Eğer ben denizkabuğunu öttürür, onlar da gelmezse, o zaman işimiz tamam. Ateşi koruyamayız. Hayvanlara döneriz; hiçbir zaman kurtulamayız.”</p>
<p>“Eğer öttürmezsen, nasıl olsa hayvanlara döneceğiz pek yakında. Ne yaptıklarını görmüyorum ama işitiyorum onları.”</p>
<p>Dağılan çocuklar, kumun üstünde gene bir araya gelmişler, dönen kara bir yığın olmuşlardı. Tekdüzen bir sesle, şarkı gibi bir şeyler söylüyorlardı. Artık dayanamayan küçükler, sendeleye&#160;sendeleye, uluya uluya kaçıyorlardı. Ralph, denizkabuğunu dudaklarına götürdü, sonra indirdi:</p>
<p>“Asıl sorun bu: Hortlaklar var mı, Domuzcuk? Canavarlar var mı?”</p>
<p>“Elbette yok.”</p>
<p>“Neden yok?”</p>
<p>“Çünkü o zaman her şey saçma olurdu. Sokaklardaki evler, TV... Hiçbir iş yürümezdi.”</p>
<p>Dans eden, tekdüzen seslerle şarkı söyleyen çocuklar uzaklaşmışlardı. Çıkardıkları gürültü, sözleri anlaşılmayan, düzenli bir uğultuydu artık.</p>
<p>“Ama ya her şey saçmaysa? Yani burada, bu adada? Ya bir şeyler varsa bizi gözetleyen,</p>
<p>bekleyen?”</p>
<p>Ralph, sarsılırcasına ürperdi. Domuzcuk’a öyle bir sokuldu ki, iki çocuk birbirlerine çarpıp korktular.</p>
<p>“Böyle konuşma artık! Zaten çektiğimiz yeter, Ralph. Bundan fazlasına dayanamam ben. Eğer hortlaklar varsa...”</p>
<p>“Ben şef olmaktan vazgeçmeliyim. Dinle onları!”</p>
<p>“Aman Allahım! Hayır, olmaz!”</p>
<p>Domuzcuk, Ralph’ın kolunu yakaladı sıkı sıkı:</p>
<p>“Eğer Jack şef olursa, yalnız av yapılır, ateş yakılmaz. Ölünceye dek burada kalırız.” Domuzcuk’un sesi yükseldi, cırtlaklaştı:</p>
<p>“Kim orada oturan?”</p>
<p>“Ben, Simon.”</p>
<p>“Amma da yaman kişileriz” dedi Ralph. “Üç kör fare gibi. Ben vazgeçiyorum.”</p>
<p>Domuzcuk, korku dolu bir fısıltıyla, “Sen vazgeçersen” dedi, “bana ne olur sonra?”</p>
<p>“Bir şey olmaz.”</p>
<p>“Jack nefret ediyor benden. Neden bilmiyorum. Eğer canının istediğini yapabilse... Ama sana dokunamaz. Saygısı var sana. Üstelik sen onu dövebilirsin.”</p>
<p>“Ama sen de onunla bir güzel dövüşüyordun daha demin.”</p>
<p>Domuzcuk yalın konuştu:</p>
<p>“Denizkabuğu bendeydi. Söz söylemeye hakkım vardı.”</p>
<p>Simon, karanlıkta kıpırdadı:</p>
<p>“Şef olmaktan vazgeçme.”</p>
<p>“Sen sus, küçük Simon! Canavar yok diyemez miydin yani?”</p>
<p>Domuzcuk, “Ben Jack’tan korkuyorum” dedi. “Onun için Jack’ı iyi biliyorum. Birinden korkunca ondan nefret edersiniz ama boyuna da düşünüp durursunuz onu. Kendi kendinizi&#160;aldatırsınız; aslında kötü değildir dersiniz. Ama onu görünce, tıpkı nefes darlığına tutulmuş gibi&#160;olursunuz, soluk alamazsınız. Sana bir şey söyleyeyim mi? O senden de nefret ediyor, Ralph...”</p>
<p>“Benden mi? Neden nefret etsin benden?”</p>
<p>“Bilmiyorum. Ateş konusunda onu bozdun. Sonra sen şefsin, o şef değil.”</p>
<p>“Ama o... Jack Merridew’dir o!”</p>
<p>“Ben öyle uzun zaman yataklarda yattım ki, düşünmeye vakit buldum. İnsanları bilirim ben. Kendimi bilirim. Onu da bilirim. Sana şimdi zarar veremiyor. Ama sen önünden çekilirsen,&#160;senden sonra gelenin canını yakacak. O da ben olacağım.”</p>
<p>“Domuzcuk’un hakkı var, Ralph. Bir sen varsın, bir de Jack. Sen gene şef kal.”</p>
<p>“Hepimiz bir yanlara sürüklenip gidiyoruz. Her şey berbat oluyor. Biz evlerimizdeyken bir büyük bulunurdu her zaman. Lütfen efendim derdik, lütfen bayan derdik ve öğrenmek&#160;istediğimiz söylenirdi. Ne kadar isterdim...”</p>
<p>“Teyzemin burada olmasını isterdim...”</p>
<p>“Babamın burada... Of, ne işe yarar ki?”</p>
<p>“Ateş sönmemeli.”</p>
<p>Dans bitmişti; avcılar barınaklara dönüyorlardı.</p>
<p>Domuzcuk, “Büyükler bilirler” dedi. “Karanlıktan korkmazlar. Bir araya gelirler, çay içerler, tartışırlar. O zaman işler yoluna girer...”</p>
<p>“Onlar adayı ateşe vermezlerdi. Kaybetmezlerdi de...”</p>
<p>“Onlar bir gemi yaparlardı...”</p>
<p>Üç çocuk karanlıkta durdular; boşuna uğraştılar, büyüklerin yaşamının görkemini anlatabilmek için: “Onlar kavga etmezler...”</p>
<p>“Benim gözlüğümü kırmazlar...”</p>
<p>“Canavardan söz etmezler...”</p>
<p>Ralph, umutsuzluk içinde, “Ah” dedi, “onlardan bize bir haber gelebilse! Büyüklerle ilgili bir şey gönderebilseler bize! Bir işaret ya da buna benzer bir şey...”</p>
<p>Karanlıkta tiz bir inilti duyunca, kanları dondu, birbirlerine yapıştılar. Ta uzaklardan, bu dünyadan gelmeyen bir inilti yükseldi; sonra, telaşlı ve anlaşılmaz mırıltılar duyuldu; uzun&#160;otların arasında yatan ve Harcourt St. Anthony’de Rahibin evinde oturan Percival Wemys&#160;Madison, öyle olaylar içinde yaşamaktaydı ki şu sırada, adresinin büyüsü bile işine&#160;yarayamazdı artık.</p><div>
<p>6</p></div>
<p>Artık yıldızların aydınlığı vardı ancak. Çocuklar, bir hayaletin iniltisini andıran bu sesin nereden geldiğini anladıktan, Percival da sustuktan sonra, Ralph ve Simon onu beceriksizce&#160;kaldırdılar, barınakların birine taşıdılar. Domuzcuk, korkmadığını söylemişti ama onların&#160;yanından uzaklaşmıyordu gene de. Üç çocuk, beraberce öteki barınağa gittiler. Orada,&#160;gürültüyle hışırdayan kuru yaprakların üstüne uzandılar huzursuzluk içinde lagünü aydınlatan&#160;yıldızlara baktılar. Küçüklerden birinin, öteki barınaklardan bağırdığını duyuyorlardı ara sıra.&#160;Bir kez de büyüklerden biri karanlıkta konuştu. Sonra uykuya daldılar.</p>
<p>Ufukta incecik bir hilal yükseldi. Öyle inceydi ki, suya tam yansıdığı zaman bile aydınlık bir iz bırakmıyordu. Gel gelelim gökyüzünde başka ışıklar da vardı o sırada. Bu ışıklar, hızla&#160;kımıldıyorlar, yanıp sönüyorlar, on mil yükseklerde sürüp giden savaştan en hafif bir ses bile&#160;duyulmadan yok oluveriyorlardı. Şimdi çocukların hepsi uyudu, bunu göremedikleri halde,&#160;büyüklerin dünyasından bir işaret de verildi adadakilere: Ansızın ışık saçan bir patlama oldu;&#160;parlak bir şey, kıvrıla kıvrıla aşağıya doğru süzüldü. Sonra gene karanlık ve yıldızlar. Adanın&#160;üstünde bir benek vardı; bir paraşütün altına asılı, eli kolu boşlukta sallanan, hızla düşen bir&#160;insan biçimiydi bu. Çeşitli yüksekliklerin değişen rüzgârları, canlarının istediği yere&#160;sürüklüyorlardı bu biçimi. Sonra üç mil yükseklikte sürekli esen bir rüzgâr, gökyüzünde bir&#160;kıvrım çizip, paraşütçüyü aşağıya doğru indirdi; denizdeki mercan kayalıkları ve lagünü&#160;çaprazlama aşarak, dağa doğru sürükledi onu. Adam düştü ve paraşüt, dağın yamacındaki mavi&#160;çiçekler arasında buruş buruş oldu. Ama o yükseklikte de tatlı bir rüzgâr olduğu için, paraşüt&#160;çırpınıp kabardı, sağa sola çarptı, çekiştirildi. Böylece adam, ayakları arkada sürünerek, dağın&#160;doruğuna kaydı. Rüzgâr her esişinde, paraşütçüyü adım adım, mavi çiçeklerin, büyük&#160;kayaların, kırmızı taşların arasından yukarıya doğru çekti; ta ki paraşütçü, dağ doruğunun&#160;paramparça kayaları üstünde yığılıp kalana kadar. Burada zaman zaman esen rüzgâr, paraşütün&#160;iplerini birbirine doladı, salkım saçak etti. Karmakarışık iplerle bağlanan adam, miğferli başı&#160;dizlerinin arasında, oturakaldı. Bir esinti olunca, ipler geriliyor ve bir rastlantıdan doğan bir&#160;çekişle adamın başı kalkıyor, gövdesi doğruluyor, bir şeyler görmek istercesine dağın dik&#160;yamacından bakar gibi oluyordu. Sonra esinti azalınca ipler gevşiyor, adam gene öne doğru&#160;eğiliyor, başı dizlerinin arasına düşüyordu. Böylece yıldızlar gökyüzünde ilerlerken, bu adam&#160;biçimi dağın doruğunda oturup kaldı; doğrulup doğrulup öne doğru eğildi hiç durmadan.</p>
<p>Sabahın alacakaranlığında, dağ yamacının biraz aşağısında, bir kayanın yanında gürültüler duyuldu. İki çocuk bir çalı çırpı ve kuru yaprak yığınının içinden yuvarlanıp çıktılar. İki belirsiz&#160;gölge, uykulu uykulu konuşuyorlardı birbirleriyle. Ateşin başında görevli olan ikizlerdi bunlar.&#160;Kurallara göre, biri uyurken, öteki nöbet tutmalıydı. Ne var ki, beraber değil de tek başına bir iş&#160;yapmaları gerekince, ikizler akıllı davranamazlardı bir türlü. İşte bu yüzden, ikisinin de bütün&#160;gece uyanık kalmasının yolu olmadığı için uyumuşlardı. Esneye esneye, gözlerini ovuştura</p>
<p>ovuştura, buralarda yürümeye alışık adımlarla, işaret ateşinin yakıldığı kara lekeye doğru ilerlediler. Oraya varınca, esnemeler kesildi. İkizlerden biri hızla geri koşup, çalı çırpı ve&#160;yaprak getirdi.</p>
<p>Öteki çömeldi.</p>
<p>“Sönmüş galiba.”</p>
<p>Eline verilen değneklerle şurayı burayı karıştırdı.</p>
<p>“Hayır.”</p>
<p>Yere yattı; dudaklarını kararmış yere yanaştırdı, hafif hafif üfledi. Kızıl bir ışıkla aydınlanan yüzü görüldü.</p>
<p>“Sam... ver bize...”</p>
<p>“... Kuru odun.”</p>
<p>Eric eğilip, ateş parlayıncaya kadar gene üfledi. Sam oraya bir parça kuru odun, bir de dal koydu. Parıltı arttı, dal tutuştu. Sam, birçok dal daha yığdı ateşin üstüne.</p>
<p>“Hepsini yakma” dedi Eric. “Fazla dal koyuyorsun.”</p>
<p>“Isınalım.”</p>
<p>“Ama daha odun getirmeliyiz o zaman.”</p>
<p>“Ben üşüyorum.”</p>
<p>“Ben de.”</p>
<p>“Üstelik...”</p>
<p>“... Karanlık. Peki öyleyse.”</p>
<p>Eric çömeldi, ateşle uğraşan Sam’a baktı. Sam, kuru odunlarla küçük bir çadır yaptı. Ateş iyice yanmıştı.</p>
<p>“Az kalsın...”</p>
<p>“Öyle bir kızacaktı ki...”</p>
<p>“Waxy’ye dönecekti.”</p>
<p>“Ya, öyle.”</p>
<p>Birkaç saniye ikizler sessizce ateşe baktılar. Sonra Eric, sinsi sinsi güldü:</p>
<p>“Amma da Waxy’leşmişti ha!”</p>
<p>“Şey için...”</p>
<p>“Ateşle domuz için.”</p>
<p>“İyi ki, bize çıkışacağına Jack’a çıkıştı.”</p>
<p>“Öyle, hatırladın mı okuldaki ihtiyar Waxy’yi?” “Çocuk-sen-beni-yavaş-yavaş-deli-ediyorsun! ”</p>
<p>İkizler, eş gülüşmelerini aralarında paylaştılar. Sonra karanlık ve bazı başka şeyler akıllarına gelince, tedirginlik içinde çevrelerine bakındılar. Gözlerini, odundan yapılmış çadır içinde&#160;yanan ateşe çevirdiler yeniden. Eric, alevlerden kurtulmak için çılgınca koşuşan ama&#160;kurtulamayan tespihböceklerine baktı. Hemen şurada aşağıda, dağın daha dik olan yamacında,&#160;ilk yaktıkları ateşi düşündü. Şimdi kapkaranlıktı orası. Bunu anımsamak istemediği için, başını</p>
<p>dağın doruğuna çevirdi.</p>
<p>Ateşten yayılan sıcaklık, onları tatlı tatlı sarıyordu şimdi. Sam, dalları birbirlerine mümkün olduğu kadar bitiştirerek ateşe atıp, oyalandı. Eric ellerini uzattı, ateşe dayanabileceği mesafeyi&#160;ayarladı. Ateşin ötelerine baktı iş olsun diye; yassı gölgelerini hesaplayarak, dağınık kayaların&#160;gündüzki biçimlerini saptamaya çalıştı. Tam orada büyük bir kaya vardı; şurada da üç tane taş&#160;ve çatlak bir kaya ve onun ötesinde bir boşluk vardı... Tam orada...</p>
<p>“Sam?”</p>
<p>“Ne var?”</p>
<p>“Bir şey yok.”</p>
<p>Alevler dalları sarmıştı; dalların kabuğu kıvranıp dökülüyor, odun çatırdıyordu. Odundan yapılan çadır çöktü ve dağın doruğunda geniş bir ışık çemberi yayıldı.</p>
<p>“Sam...”</p>
<p>“Ne var?”</p>
<p>“Sam! Sam!”</p>
<p>Sam sinirlenerek, gözlerini Eric’e çevirdi. Eric’in bakışında öyle bir yoğunluk vardı ki, korkunç bir şey gördüğü belliydi. Eric’in baktığı yöne sırtını çevirmiş olan Sam, hemen ateşin&#160;çevresinde emekleye emekleye döndü. Eric’in yanına çömeldi; onun gördüğü şeye baktı.&#160;Birbirine sarılan ikizler, kıpırdamadan durdular; hiç kırpılmayan gözleri oraya dikili, ağızları&#160;açık kaldı.</p>
<p>Ta aşağılarda, ormanın ağaçları iç çekti, sonra kükredi. İkizlerin alnındaki saçlar uçuştu; ateş yandan alevler saçtı. On beş yarda uzaklıkta, rüzgârla kabarıp gerilen bezin sesi duyuldu.</p>
<p>Çocukların ikisi de bağırmadılar. Ama birbirlerine daha da sıkı sarıldılar ve dudaklarının rengi soldu. Her bir yana savrulan ateş, dağın doruğuna duman, kıvılcımlar ve yanıp sönen ışık&#160;dalgaları saçarken, ikizler, belki aşağı yukarı on saniye böyle çömelip kaldılar.</p>
<p>Sonra, korku dolu bir tek beyinleri varmış gibi, kayaların üstünde düşe kalka kaçtılar.</p>
<p>Ralph düş görmekteydi. Kuru yaprakların arasında uzun süre -ona saatlerce gelmişti bu süre-dönüp durduktan sonra, uykuya dalmıştı. Öteki barınaklarda karabasan görenlerin çıkardığı gürültüleri bile duymuyordu artık; çünkü Ralph, nereden geldiyse oraya geri dönmüştü: Bahçe&#160;duvarının üstünden midilli atlarına şeker yedirmekteydi.</p>
<p>Sonra biri Ralph’ın kolunu tutup sarsıyor, çay zamanı geldiğini söylüyordu.</p>
<p>“Ralph! Uyan!”</p>
<p>Yapraklar deniz gibi kükrüyordu.</p>
<p>“Ralph! Uyan!”</p>
<p>“Ne oluyor?”</p>
<p>“Gördük...”</p>
<p>“... Canavarı...”</p>
<p>“Olduğu gibi gördük!”</p>
<p>“Siz kimsiniz? İkizler mi?”</p>
<p>“Gürültü etmeyin. Domuzcuk! ”</p>
<p>Yapraklar hâlâ kükremekteydi. Domuzcuk, Ralph’a çarptı. Barınağın girişinde uzunluğuna bir delik vardı. Ralph, solgunlaşan yıldızların aydınlattığı bu deliğe doğru koşmaya&#160;hazırlanırken, ikizlerden biri onu yakaladı:</p>
<p>“Dışarı çıkamazsın... Korkunç!”</p>
<p>“Domuzcuk... Mızraklar nerede?”</p>
<p>“Duyuyorum...”</p>
<p>“Gürültü etme öyleyse. Kıpırdama.”</p>
<p>Orada yatıp, ara sıra uzun uzun susan ikizlerin fısıldadıklarını önce kuşkuyla, sonra da büyük bir korku içinde dinlediler. Karanlık, pençelerle, ne oldukları bilinmez varlıkların dehşetiyle,&#160;tehditlerle doldu çok geçmeden. Bitmez tükenmez bir şafak, yıldızları söndürdü; sonunda kül&#160;rengi, dertli bir aydınlık barınağa sızmaya başladı. Barınağın dışındaki dünya hâlâ aklın&#160;alamayacağı kadar tehlikeli olduğu halde, çocuklar kıpırdamaya başladılar. Karanlığın çıkılmaz&#160;dehlizlerinde, uzak yerler ve yakın yerler belirmeye başladı. Gökyüzünde, ta yükseklerde,&#160;küçük bulutlar renklenip ısınır gibi oldu. Tek bir deniz kuşu, boğuk bir çığlık atarak yukarılara&#160;doğru kanat çırptı; bu boğuk çığlık yankılandı: Bilinmeyen bir yaratık ormanda acı acı bağırdı.&#160;Şimdi ufka yakın bulutlar, pembe çizgilerle ışıldamaya başladı ve hindistancevizi ağaçlarının&#160;tüy gibi tepeleri yeşil bir renk aldı.</p>
<p>Ralph, barınağın girişinde diz çöktü; gözlerini kısıp, dikkatle bakındı çevresine:</p>
<p>“Sam ile Eric. Onları toplantıya çağırın. Sessizce. Hadi, gidin.”</p>
<p>Birbirlerine titreyerek sarılan ikizler, birkaç adım atıp bitişik barınağa gidecek kadar yüreklendiler; korkunç haberi verdiler çocuklara. Ralph ayağa kalktı; korkudan sırtı diken&#160;diken olduğu halde, vakarını bozmadan büyük kayaya yürüdü. Domuzcuk ile Simon&#160;arkasındaydı; öteki çocuklar, kendilerini gizlercesine usulcacık peşlerinden geliyorlardı.</p>
<p>Ralph, cilalanmış gibi parlayan kütüğün üstünde duran büyük şeytanminaresini aldı, ağzına götürdü; sonra durakladı ve üfleyeceğine havaya kaldırdı, çocuklara gösterdi; hepsi anladı.</p>
<p>Ufuk çizgisinin altından bir yelpaze gibi ilkin yukarıya doğru yayılan güneş ışınları, şimdi alçaldı, göz düzeyine geldi. Ralph, onları sağdan aydınlatan, gittikçe büyüyen ve kendisine&#160;konuşabilmek gücünü veren altın dilimine baktı bir saniye. Önünde halkalanan çocuklar, av&#160;mızraklarını dimdik tutuyorlardı.</p>
<p>Ralph, denizkabuğunu yakınında duran ikizlerden Eric’e verdi.</p>
<p>“Canavarı kendi gözlerimizle gördük. Hayır... Uyumuyorduk.”</p>
<p>Sam, olup bitenleri anlatmaya devam etti. İkizlerin aslında bir tek varlık oldukları artık kabul edildiği için, denizkabuğunu biri tutunca ötekinin de konuşabilmesi, bir gelenek halini almıştı.</p>
<p>“Canavarın üstü kürk gibiydi. Başının arkasında kımıldayan bir şey vardı... Kanatlar... Canavar da kımıldıyordu...”</p>
<p>“Korkunç bir şeydi bu. Neredeyse oturur gibi yaptı...”</p>
<p>“Ateş alev alev yanıyordu...”</p>
<p>“Yeniden tutuşturmuştuk ateşi...”</p>
<p>“Bir yığın değnek koymuştuk...”</p>
<p>“Gözleri vardı...”</p>
<p>“Dişleri...”</p>
<p>“Pençeleri...”</p>
<p>“Olanca gücümüzle koştuk...”</p>
<p>“Oraya buraya çarptık...”</p>
<p>“Canavar da peşimizden geldi.”</p>
<p>“Bana neredeyse dokundu...”</p>
<p>Ralph, korku içinde, elini Eric’in yüzüne uzattı; çalılar, Eric’in yüzünü fena sıyırmıştı.</p>
<p>“Bu nasıl oldu?”</p>
<p>Eric, eliyle yüzünü yokladı:</p>
<p>“Yüzüm pürüzlü gibi. Acaba kanıyor mu?”</p>
<p>Çocuklar, dehşet içinde bir adım gerilediler. Hâlâ esnemekte olan Johnny, bağıra çağıra ağlamaya başladı. Bill, yüzüne bir tokat indirince, gözyaşları Johnny’yi boğar gibi oldu. Bu&#160;pırıl pırıl sabah, tehditlerle doluydu. Çocuklardan oluşan halkanın biçimi değişti. Çocuklar&#160;kayanın ortasında kalacakları yerde, yan yana sıralandılar. Ucu sivrilmiş sopalardan yapılan&#160;mızrakları, önlerinde bir çeşit parmaklık halini aldı. Jack, çocukların gene ortada&#160;toplanmalarını istedi:</p>
<p>“Gerçek bir av olacak bu! Kim geliyor benimle?”</p>
<p>Ralph, sinirli sinirli kıpırdadı:</p>
<p>“Bu mızraklar tahtadan yapılmıştır. Aptallık etme.”</p>
<p>Jack, Ralph’ı hor görürcesine sırıttı:</p>
<p>“Korkuyor musun?”</p>
<p>“Elbette korkuyorum. Kim korkmaz ki?”</p>
<p>Ralph, anlattıklarını yalanlamaları özlemi içinde ama umutsuzca ikizlere döndü:</p>
<p>“Herhalde şaka değildi söyledikleriniz?”</p>
<p>İkizler, bu soruyu öyle candan yanıtladılar ki, kimsenin bir kuşkusu kalmadı.</p>
<p>Domuzcuk denizkabuğunu aldı:</p>
<p>“Acaba... yani acaba burada kalamaz mıyız? Canavar yanımıza gelmez belki de.”</p>
<p>Ralph, onları gözetleyen bir yaratığın var olduğunu hissetmeseydi, avaz avaz bağırabilirdi Domuzcuk’a.</p>
<p>“Burada kalmak ha? Adanın bu köşesine sıkıştırılmak, hep tetikte olmak? Peki, nasıl besleneceğiz o zaman? Ateş ne olacak?”</p>
<p>Jack’ın içi içine sığmıyordu:</p>
<p>“Harekete geçelim. Boşuna vakit harcıyoruz.”</p>
<p>“Hayır, boşuna değil. Küçükler ne olacak?”</p>
<p>“Cehenneme kadar yolları var küçüklerin!”</p>
<p>“Birinin onlara göz kulak olması gerek.”</p>
<p>“Bugüne kadar hiç kimse göz kulak olmadı onlara.”</p>
<p>“O zaman gereği yoktu! Ama şimdi var. Domuzcuk bakacak onlara.”</p>
<p>“Güzel! Domuzcuk’u tehlikeden koru.”</p>
<p>“Aklını başına topla. Domuzcuk ne yapabilir bir tek gözle?”</p>
<p>Çocuklar merakla bir Ralph’a, bir Jack’a bakıp duruyorlardı.</p>
<p>“Bir şey daha var: Bu her zamanki av gibi olamaz; çünkü canavar iz bırakmıyor. İz bıraksaydı görürdünüz. Ne bileyim, belki de canavar ağaçtan ağaca atlıyordur, hani şey gibi... adı neydi&#160;onun...”</p>
<p>Çocuklar başlarını salladılar.</p>
<p>“Bu yüzden düşünmek zorundayız.”</p>
<p>Domuzcuk, kırık gözlüğünü eline aldı; kalan tek camı temizledi:</p>
<p>“Biz ne olacağız, Ralph?”</p>
<p>“Denizkabuğu sende değil. Al.”</p>
<p>“Yani biz ne olacağız demek istiyorum. Ya hepiniz yokken canavar buraya gelirse? Ben doğru dürüst göremiyorum. Eğer korkarsam...”</p>
<p>Jack, Domuzcuk’u hor görürcesine sözünü kesti:</p>
<p>“Sen hep korkarsın.”</p>
<p>“Denizkabuğu bende...”</p>
<p>“Denizkabuğu! Denizkabuğu!” diye bağırdı Jack. “Artık nemize gerek denizkabuğu! Bundan böyle kimin sözü geçer biliyoruz. Simon’un konuşması ya da Bill’in ya da Walter’in&#160;konuşmaları ne işe yaradı ki? Çenelerini kapayıp oturmaları zamanının geldiğini artık anlamalı&#160;bazı kişiler. Karar vermeyi bizlere bırakmalı artık.”</p>
<p>Ralph, bu söylevi duymamazlıktan gelemezdi. Yüzü kıpkırmızı kesildi.</p>
<p>“Denizkabuğu sende değil” dedi. “Otur yerine.”</p>
<p>Jack’ın yüzü öylesine sarardı ki, çilleri, kahverengi benekler gibi açık seçik görüldü. Dudaklarını diliyle ıslatıp ayakta kaldı:</p>
<p>“Avcıları ilgilendiren bir iş bu.”</p>
<p>Çocuklar yoğun bir dikkatle bakıyorlardı. Tartışmaya tatsız bir biçimde katıldığını hisseden Domuzcuk, büyük şeytanminaresini Ralph’ın dizlerine doğru kaydırıp, yerine oturdu.&#160;Domuzcuk soluğunu tuttu.</p>
<p>Sonunda Ralph, “Canavarı izlemenizin yolu olmadığına göre” dedi; “bu, yalnız avcıları ilgilendiren bir iş değil. Kurtulmak istemiyor musunuz sizler?”</p>
<p>Toplantıdakilere baktı:</p>
<p>“Kurtulmak istemiyor musunuz hepiniz?”</p>
<p>Gene Jack’a döndü:</p>
<p>“Bunu daha önce de söyledim. En önemli şey ateş. Şimdi ateş sönmüş olmalı...”</p>
<p>Eskiden duyduğu öfke Ralph’ı kurtardı; saldırıya geçme gücünü verdi ona:</p>
<p>“Hiçbirinizin aklı yok mu? O ateşi yeniden yakmalıyız. Sen bunu hiç düşünmemiştin, değil mi Jack? Yoksa hiçbiriniz kurtulmak istemiyor musunuz?”</p>
<p>Hepsi kurtulmak istiyordu. Hiç kuşkuları yoktu bu konuda. Ansızın herkesin kesinlikle Ralph’tan yana çıkmasıyla, bu buhran da atlatıldı. Domuzcuk, tıkana tıkana soluğunu&#160;koyuverdi; yeniden nefes almak istedi ama alamadı. Ağzı açık, dudaklarının çevresinde mavi&#160;gölgeler, bir ağaç gövdesinin yanına yıkıldı. Hiç kimsenin ona aldırdığı yoktu.</p>
<p>“Şimdi iyice düşün, Jack. Adada hiç gitmediğin bir yer var mı?”</p>
<p>Jack, isteksiz yanıtladı bu soruyu:</p>
<p>“Var ama... Elbette var! Hatırladın mı; en uçta, kayaların birbirleri üstüne yığılı olduğu yeri? Ben çok yakınlarına gittim orasının. Kaya bir çeşit köprü gibi oluyor. Ancak bir tek yoldan&#160;gidilebiliyor yukarıya.”</p>
<p>“O yaratık orada yaşıyordur belki.”</p>
<p>Toplantıdakilerin hepsi aynı anda konuşmaya başladılar.</p>
<p>“Susun! Peki. Bakacağımız yer orası. Eğer canavar orada değilse, dağa çıkıp arayacağız; ateşi de yakacağız.”</p>
<p>“Hadi, gidelim.”</p>
<p>“Önce bir şeyler yiyeceğiz. Sonra gideceğiz.”</p>
<p>Ralph durakladı:</p>
<p>“Mızrakları alsak iyi olur.”</p>
<p>Yedikten sonra Ralph ile büyük çocuklar, kumsal boyunca yürüyerek yola çıktılar. Domuzcuk’u bir yere oturtup, büyük kayanın üstünde bırakmışlardı. Öteki günler gibi, bugün&#160;de mavi bir kubbenin</p>
<p>fiâfckîdayheî îpargıüneşle dolup taşacaktı herhalde. Tatlı bir kıvrım çizen kumsal, önlerinde uzanıp gidiyor, ormanla karışıyor gibi oluyordu sonunda. Sabahın erken saatleri olduğu için,&#160;hayal görüntülerinin bir bu yana bir o yana serilen tülleri, her şeye belirsiz bir hal vermemişti&#160;henüz. Çocuklar, Ralph’a uyarak, suyun kıyısındaki sıcak kumda yürümeyi göze alamadılar;&#160;hindistancevizi ağaçlarının sıralandığı set boyunca dikkatle ilerlediler. Sonra Ralph, Jack’ın yol&#160;göstermesine izin verdi. Yirmi yarda uzakta bulunan bir düşmanı görebilecek yerlerden&#160;geçtikleri halde, Jack, durumun korkunçluğunu abartarak, sakına sakına atıyordu her adımını.&#160;Sorumluluktan bir süre olsun kurtulmasına şükreden Ralph, en arkadan geliyordu. Ralph’ın&#160;önünde yürüyen Simon, bir an için canavara inanmaz gibi oldu. Tırnaklayabilen, pençeleri olan,&#160;bir dağın doruğunda oturan, iz bırakmayan; ama Eric’le Sam’a yetişebilecek hızdan yoksun bir&#160;canavar... Simon, canavarı düşündükçe, gözünün önüne bir insan geliyordu: Hem yiğit, hem de&#160;hasta bir insan.</p>
<p>Simon içini çekti. Başkaları, kişiliklerinin o korkunç baskısını duymadan ayağa kalkabiliyor, bir toplantıda söz alabiliyor; bir tek kişiyle konuşuyormuş gibi, canlarının istediğini&#160;söyleyebiliyorlardı. Simon, yana çekilip arkasına baktı. Ralph, mızrağı omuzunda, ilerliyordu.&#160;Simon yavaşladı, çekine çekine Ralph’ın yanında yürümeye başladı. Artık gözlerinin üstüne&#160;düşecek kadar uzayan, kalın telli kara saçlarının arasından Ralph’a baktı. Ralph, gözlerini yana&#160;çevirdi; Simon’un kendini rezil ettiğini unutmuş gibi zorla gülümsedi; sonra gene boşluğa&#160;baktı. Ralph onu benimsediği için, Simon kıvanç duydu bir iki saniye; sonra kendini düşünmez&#160;oldu yeniden. Bir ağaca küt diye çarpınca sinirlenen Ralph, yan yan ona baktı; Robert ise, sinsi&#160;sinsi güldü. Simon sendeledi; alnındaki beyaz leke kızardı; kan sızmaya başladı. Ralph,&#160;Simon’u aklından silkip attı; kendi kişisel cehennemine geri döndü: Kaleye varacaklardı er geç;&#160;şefin önden gitmesi gerekecekti o zaman.</p>
<p>Jack, koşarak geri döndü:</p>
<p>“Artık görebilir bizi.”</p>
<p>“Peki. Ne kadar yaklaşabilirsek yaklaşacağız oraya.”</p>
<p>Ralph, toprağın hafifçe yükseldiği kaleye doğru yürüdü Jack’ın peşinden. Sollarındaki ağaç ve bitkiler öylesine sıktı ki, içlerine girmenin yolu yoktu.</p>
<p>“Bunun içinde bir yaratık olamaz mı?”</p>
<p>“Görüyorsun, olamaz. Hiçbir şey oraya ne girebilir ne de çıkabilir.”</p>
<p>“Ya kale?”</p>
<p>“Bak.”</p>
<p>Ralph, ot perdesini aralayıp baktı. Ancak birkaç adımlık taşlı toprak vardı önlerinde. Ondan sonra, adanın iki yanı birbirine öyle yaklaşıyordu ki, burada yüksek bir burun olması gerekirdi.&#160;Oysa burun yerine, kayanın kenarına oyulmuş alçak bir çıkıntı vardı. Eni birkaç yarda, boyu da&#160;belki on beş yarda olan bu çıkıntıyla ada, denize kadar uzanıp gidiyordu. Orada da, adanın&#160;yapısının temelini oluşturan o dört köşe pembe kayalar vardı. Kalenin bu yanında, yaklaşık yüz&#160;ayak yükseklikte, dağ doruğundan gördükleri pembe tabya vardı. Yalıyarın kayaları çatlamıştı;&#160;tepeye düştü düşecek izlenimi veren, koskocaman taşlar yığılıydı.</p>
<p>Ralph’ın arkasındaki yüksek otlar, sessiz avcılarla doldu. Ralph, Jack’a baktı:</p>
<p>“Sen bir avcısın.”</p>
<p>“Biliyorum. Peki.”</p>
<p>Ralph’ın benliğinin ta derinlerinden gelen bir ses, Ralph adına konuştu:</p>
</body>
</html>