<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sabahattin Alinin Bütün Öyküleri 1_001</title>
  <link href="../Styles/stylesheet.css" rel="stylesheet" type="text/css" />
</head>

<body class="main">
  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0" style="text-align: center;"><b>Birinci Kısım</b></p>

  <p class="heading0"></p>

  <p class="heading0"></p>

  <p class="heading0" style="text-align: center;"><b>Değirmen</b></p>

  <p class="heading0"></p>

  <p class="heading0" style="text-align: justify;">Hiç sen bir su değirmeninin içini dolaştın mı adaşım?.. Görülecek şeydir o... Yamulmuş duvarlar, tavana yakın ufacık pencereler ve kalın kalasların üstünde simsiyah bir çatı... Sonra bir sürü çarklar, kocaman taşlar, miller, sıçraya sıçraya dönen tozlu kayışlar... Ve bir köşede birbiri üstüne yığılmış buğday, mısır, çavdar, her çeşitten ekin çuvalları. Karşıda beyaz torbalara doldurulmuş unlar...</p>

  <p class="heading0"></p>

  <p class="heading0" style="text-align: justify;">Taşların yanında, duman halinde, sıcak ve ince zerreler uçuşur. Halbuki döşemedeki küçük kapağı kaldırınca aşağıdan doğru sis halinde soğuk su damlaları insanın yüzüne yayılır...</p>

  <p class="heading0" style="text-align: justify;">Ya o seslere ne dersin adaşım, her köşeden ayrı ayrı makamlarda çıkıp da kulağa hep birlikte kocaman bir dalga halinde dolan seslere?.. Yukarıdaki tahta oluktan inen sular, kavak ağaçlarında esen kış rüzgarı gibi uğuldar, taşların kah yükselen, kah alçalan ağlamaklı sesleri kayışların tokat gibi şaklayışına karışır... Ve mütemadiyen dönen tahtadan çarklar gıcırdar, gıcırdar.</p>

  <p class="heading0"></p>

  <p class="heading0" style="text-align: justify;">Ben çok eskiden böyle bir değirmen görmüştüm adaşım, ama bir daha görmek istemem.</p>

  <p class="heading0"></p>

  <p class="heading0" style="text-align: justify;">Sen aşkın ne olduğunu bilir misin adaşım, sen hiç sevdin mi?</p>

  <p class="heading0" style="text-align: justify;">Çoook desene! Sevgilin güzel miydi bari? Belki de seni seviyordu... Ve onu herhalde çok kucakladın... Geceleri buluşur&nbsp;ve öperdin değil mi? Bir kadını öpmek hoş şeydir, hele adam genç olursa..</p>

  <p class="heading0"></p>

  <p class="heading0" style="text-align: justify;">Yahut sevgilin seni sevmiyordu... O zaman ne yaptın? Geceleri ağladın mı?.. Ona sararmış yüzünü göstermek için geçeceği yolda bekledin, ona uzun ve acındırıcı mektuplar yazdın değil mi?..</p>

  <p class="heading0"></p>

  <p class="heading0" style="text-align: justify;">Fakat herhalde ikinci bir aşka atlamak, senin için o kadar güç olmamıştır. İnsan evvela kendi kendisinden utanır gibi olur ama, bilir misin, bizim en büyük maharetimiz nefsimizden beraat kararı almaktır. Vicdan azabı dedikleri şey, ancak bir hafta sürer. Ondan sonra en aşağılık katil bile yaptığı iş için kafi mazeretler tedarik etmiştir.</p>

  <p class="heading0" style="text-align: justify;">Ha, sonra bir üçüncü, bir dördüncüyü sevdin ve bu böyle gidiyor.</p>

  <p class="heading0" style="text-align: justify;">Peki ama, bu sevmek midir be adaşım, bir kadını öpmek, onu istemek sevmek midir?..</p>

  <p class="heading0"></p>

  <p class="heading0" style="text-align: justify;">Çırçıplak soyunarak şehrin sokaklarında koşabiliyor musun?</p>

  <p class="heading0" style="text-align: justify;">Bir bıçak alarak kolundaki ve bacağındaki adalelere saplamak ve böylece bir nehre atılarak yüzmek elinden geliyor mu?</p>

  <p class="heading0" style="text-align: justify;">Bir şehrin adamlarını öldürmek cesareti sende var mı? Bir minareye çıkarak bütün dünyaya işittirecek kadar kuvvetle bağırabilir misin?</p>

  <p class="heading0"></p>

  <p class="heading0" style="text-align: justify;">Aşk sana bunları yaptırabilir mi? İşte o zaman sana seviyorsun derim...</p>

  <p class="heading0" style="text-align: justify;">Sen sevgiline ne verebilirsin sanki? Kalbini mi? Pekala, ikincisine? Gene mi o? Üçüncü ve dördüncüye de mi o?.. Atma be adaşım, kaç tane kalbin var senin?.. Hem biliyor musun, bu aptalca bir laftır. Kalbin olduğu yerde duruyor ve sen onu filana veya falana veriyorsun... Göğsünü yararak o eti oradan çıkarır ve sevgilinin önüne atarsan o zaman kalbini vermiş olursun...</p>

  <p class="heading0" style="text-align: justify;">Siz sevemezsiniz adaşım, siz şehirde yaşayanlar ve köyde yaşayanlar; siz, birisine itaat eden ve birisine emredenler; siz, birisinden korkan ve birisini tehdit edenler... Siz sevemezsiniz.</p>

  <p class="heading0" style="text-align: justify;">Sevmeyi yalnız bizler biliriz... Bizler: Batı rüzgarı kadar serbest dolaşan ve kendimizden başka Allah tanımayan biz Çingene'ler.</p>

  <p class="heading0" style="text-align: justify;">Dinle adaşım, sana bir Çingene'nin aşkını anlatayım...</p>

  <p class="heading0"></p>

  <p class="heading0" style="text-align: justify;">Bir gün -karların erimeye başladığı mevsimdeydi- bütün çergi, -otuza yakın kadın, erkek ve çocuk, dört beygir ve iki defa o kadar da eşek- Edremit tarafına doğru göçüyorduk.</p>

  <p class="heading0" style="text-align: justify;">Can sıkan ve bize hiç uymayan bir kıştan sonra ısıtıcı güneş ve yeni belirmeye başlayan yeşillikler hepimize tuhaf bir oynaklık vermişti. Sırtlarında beyaz ve kısa bir gömlekten başka bir şeyleri olmayan küçük çocuklar hiç durmadan koşuyorlar, bağırıyorlar ve şose yolunun kenarındaki hendeklerde yuvarlanıyorlardı.</p>

  <p class="heading0" style="text-align: justify;">Delikanlılar keman ve klarnet çalarak yürüyorlar, genç kızlar parlak sesleriyle su gibi türküler söylüyorlardı.</p>

  <p class="heading0"></p>

  <p class="heading0" style="text-align: justify;">Ben de etrafı gözden geçirerek bir köy, bir çiftlik, yanında kalabileceğimiz bir yer araştırıyordum.</p>

  <p class="heading0" style="text-align: justify;">İkindiye doğru siyah zeytin ağaçlarının arasında yükselen açık renkli çınar ve kavaklar gözüme ilişti. Burası küçük bir değirmendi. Suyu bol bir çay küçük söğüt ağaçlarının arasından&nbsp;geçtikten sonra dar ve taş bir mecraya giriyor, oradan da dört tane tahta oluğa taksim oluyordu.</p>

  <p class="heading0"></p>

  <p class="heading0" style="text-align: justify;">İhtiyar çınarlar çukura gömülen eski değirmenin siyah kiremitli çatısını örtüyorlar ve ön tarafındaki geniş meydanı gölgeliyorlardı.</p>

  <p class="heading0" style="text-align: justify;">Ağaçların hışırtısını bastıran bir gürültüyle değirmenin altından fıkırdayıp çıkan köpüklü sular iki sıra taze kavağın ortasından geçip ilerideki sazlıkta kayboluyordu.</p>

  <p class="heading0"></p>

  <p class="heading0" style="text-align: justify;">Burada çergilemek hiç de fena değildi. Yüklü eşeklerle sık sık gelip giden köylülerden, değirmenin işlek olduğu anlaşılıyordu. Ve bir kurşun atımı ötede beyaz minaresiyle bir köy görünüyordu.</p>

  <p class="heading0" style="text-align: justify;">Daha çadırları kurmadan Atmaca, klarnetini alarak, kanatlarının biri açık duran kocaman kapıya yanaştı, çalmaya başladı.</p>

  <p class="heading0" style="text-align: justify;">İçeride sesi duyan köylüler, oraya birikerek dinliyorlardı. Değirmenci de bunların arasındaydı, beyaz sakalını karıştırarak lakayt gözlerle bakıyordu.</p>

  <p class="heading0"></p>

  <p class="heading0" style="text-align: justify;">Bilir misin adaşım, bu köylüler tavuk ve oğlak çaldığımızı söyleyerek bizden şikayet ettikleri halde bizi gene severler.</p>

  <p class="heading0" style="text-align: justify;">Aralarında bir kileye yakın buğday toplayarak Atmaca'ya verdiler. Ve değirmenci buna iki çömlek de yoğurt ilave etti.</p>

  <p class="heading0" style="text-align: justify;">Biz bu güzel kabulden cesaret alarak, biraz ötedeki zeytin ağaçlarının arasında çadırlarımızı kurduk.</p>

  <p class="heading0"></p>

  <p class="heading0"></p>

  <p class="heading0" style="text-align: justify;">İşler iyi gidiyordu. Kadınlar taze söğütlerden yaptıkları sepetleri yakın köylerde satmakta güçlük çekmiyorlardı. Çalgıcılarımız yarım gün uzaktaki köylerden bile düğüne çağırılıyorlardı.</p>

  <p class="heading0" style="text-align: justify;">Atmaca tabii en baştaydı...</p>

  <p class="heading0"></p>

  <p class="heading0" style="text-align: justify;">Sen bu Atmaca gibisine daha rastlamamışsındır.</p>

  <p class="heading0" style="text-align: justify;">Bir kere heybetli delikanlıydı: Yağız derisi, yüzüne delice dökülen simsiyah saçları ve koyu gözleri...</p>

  <p class="heading0" style="text-align: justify;">Sonra burnu... Uzun, sivri, ucu biraz aşağı kıvrık burnu... Bunun için biz ona Atmaca derdik...</p>

  <p class="heading0" style="text-align: justify;">Başı, geniş omuzlarının üstünde bir arapatındaki gibi dik dururdu ve bir arapatı ondan daha çevik değildi...</p>

  <p class="heading0" style="text-align: justify;">Bütün çergilerde onun cesareti, onun güzelliği, onun çalgısı söylenirdi.</p>

  <p class="heading0" style="text-align: justify;">Başka Çingene'ler gibi çalmazdı o, adaşım: Bir kere nota bilirdi. Şehir mektebini okumuş, bitirmişti; sonra içliydi... Sanırdın ki, klarneti çalarken, havayı ciğerlerinden değil, doğrudan doğruya yüreğinden veriyor.</p>

  <p class="heading0" style="text-align: justify;">Geceleri tek başına bir ağacın dibine çekilirdi. Biz de çadırların önüne çıkıp yüzükoyun yatar, çenemizi toprağa dayayarak onu dinlerdik.</p>

  <p class="heading0" style="text-align: justify;">Hiçbir sevgilisi yoktu. Ne geçtiğimiz Türkmen köylerindeki al yanaklı güzeller, ne de ince dudaklı Çingene kızları onun bakışlarını bir andan fazla üzerlerinde alıkoyabilirlerdi...</p>

  <p class="heading0" style="text-align: justify;">Halbuki çalgı çalarken büyük gözlerde -oradaki kıvılcımları söndürmek ister gibi- bir nem belirdiğini, esmer yanaklarında -bir ateşe rastgelmiş gibi derhal kuruyan- birkaç ufak damlacığın yuvarlanmak istediğini görmüştük.</p>

  <p class="heading0"></p>

  <p class="heading0" style="text-align: justify;">Çok konuşmaz, konuştuğu zaman da içindekilerden bize bir şey sezdirmezdi. Neler hisseder, neler düşünürdü? Onu bu dünyaya bağlayan şey neydi? Hiçbirimiz bilmezdik. Acaba birisini sevdiği için mi, yoksa hiç kimseyi sevemediği için mi, bu kadar yanık, bu kadar derinden çalıyordu?..</p>

  <p class="heading0"></p>

  <p class="heading0" style="text-align: justify;">Ara sıra uzun müddet kaybolur, başka çergilerde dolaştığı, şehirlere inip büyük beylerin meclisine girdiği söylenirdi.</p>

  <p class="heading0" style="text-align: justify;">Kasabadaki efendiler ona akran muamelesi ederlerdi, fakat o davarlardan bizimle beraber koyun uğrular, düğünlerde bizimle beraber çalgı çalardı.</p>

  <p class="heading0"></p>

  <p class="heading0"></p>

  <p class="heading0" style="text-align: justify;">Hemen her akşam değirmenin önündeki meydanlıkta toplanıp ahenk yapıyorduk. Şimdilik bir şey anaforlamadığımız için değirmenci de memnundu. Kızıyla beraber büyük çınarın altına bir hasır atıyor, bağdaş kurup oturarak bizi dinliyordu.</p>

  <p class="heading0" style="text-align: justify;">Değirmencinin kızı tam bir köy güzeliydi.</p>

  <p class="heading0"></p>

  <p class="heading0" style="text-align: justify;">Yuvarlak bir yüzü, kalın dudakları, kalçalarına kadar uzanan ince örgülü saçları vardı.</p>

  <p class="heading0"></p>

  <p class="heading0" style="text-align: justify;">Ama yüzü hep soluktu. Etrafındaki şeylere, kendisiyle alışverişi yokmuş gibi, dümdüz bir bakışı ve dudaklarının kenarından dökülüyormuş gibi, isteksiz bir gülüşü vardı.</p>

  <p class="heading0"></p>

  <p class="heading0" style="text-align: justify;">Bu kızcağız sakattı adaşım, küçükken sağ kolunu değirmenin çarklarından birine kaptırmıştı.</p>

  <p class="heading0"></p>

  <p class="heading0" style="text-align: justify;">Şimdi onun yerinde şalvarının beline iliştirilen boş bir yen sallanıyordu.</p>

  <p class="heading0" style="text-align: justify;">Ve bu onu insanlardan ayırıyordu.</p>

  <p class="heading0" style="text-align: justify;">Düşünebilir misin, güzel bir kızın bir kolu olmazsa bu ne demektir? Derenin üst başında çıpıl çıpıl yıkanan genç kızlara karışamıyordu. Vücudunu ve ondaki ayıbı her zaman örtmeye mecburdu.</p>

  <p class="heading0"></p>

  <p class="heading0" style="text-align: justify;">Geceleri birbirlerinin evinde toplanıp cümbüş yapan kızlarla da birleşemezdi, çünkü ne tef çalmak, ne de parmaklarının arasına tahta kaşıklar alarak oynamak elinden gelirdi...</p>

  <p class="heading0" style="text-align: justify;">Belli ki onun bütün çocukluğu bitmez tükenmez bir hasretle geçmiş; belli ki zeytin dallarına sincap gibi tırmanan, birbiriyle alt alta, üst üste güreşen, değirmenin önünde erkek çocuklarla su fışkırtmaca oynayan akranlarına bir duvara yaslanarak istek dolu gözlerle bakmıştı.</p>

  <p class="heading0"></p>

  <p class="heading0" style="text-align: justify;">Şimdi bütün bunlara alışmış görünüyordu. Başka insanların yaptığı birçok şeyleri yapmak hakkının kendisinde olmadığını biliyor ve hiçbir şey istemiyordu.</p>

  <p class="heading0"></p>

  <p class="heading0" style="text-align: justify;">Değirmenin kapısı yanındaki taş sedire saatlerce oturup meydanda eşelenen tavuklara, yahut kocaman çınarın kıpırdayan yapraklarına yarı yumuk gözlerle bir bakışı vardı ki, adamı ağlamaklı ederdi.</p>

  <p class="heading0"></p>

  <p class="heading0" style="text-align: justify;">Geceleri babasıyla beraber gelir, onun yanında diz çöküp oturarak bize bakardı...</p>

  <p class="heading0"></p>

  <p class="heading0"></p>

  <p class="heading0" style="text-align: justify;">Sözü kısa keselim adaşım, bizim mağrur ve insafsız Atmacamız, değirmencinin bu sakat kızına vuruldu.</p>

  <p class="heading0"></p>

  <p class="heading0" style="text-align: justify;">Tavuslara, sülünlere bakmaya tenezzül etmeyen yabani kuş, kanadı kırık bir çulluğun, şikarı (avı) oldu.</p>

  <p class="heading0"></p>

  <p class="heading0" style="text-align: justify;">Eyvah bana ki meselenin çok geç farkına vardım. Ben anladığım zaman alev saçağı sarmıştı... Yoksa çoktan çergiyi toplar, başka yere göçerdim...</p>

  <p class="heading0"></p>

  <p class="heading0" style="text-align: justify;">Atmaca hiç kimseyle konuşmuyor, düğünlere gitmiyor, zeytinlerin altında tek başına çalıyordu. Ama geceleri çınarın altında adamakıllı coşar, gözlerini kıza diker, üfler, üflerdi...</p>

  <p class="heading0" style="text-align: justify;">Ve biz titrediğimizi, bağırmak, konuşmak, yahut yerlere atılıp ağlamak istediğimizi hissederdik...</p>

  <p class="heading0"></p>

  <p class="heading0" style="text-align: justify;">Onun çalışında, bir ateş yığını etrafında haykıran ateşe tapanların, yahut batmakta olan bir gemiye çarpan dalgaların feryadı ve inleyişi vardı.</p>

  <p class="heading0"></p>

  <p class="heading0" style="text-align: justify;">Atmaca'nın kanatları düşmüştü adaşım. Sarardıkça sararıyordu. Değirmencinin köye indiği günler kapının yanındaki taş sedirde kızla beraber oturduğunu ve tırnaklarını, parçalamak ister gibi, iki tarafındaki sert kayada gezdirdiğini görünce, bu işin böyle gitmeyeceğini anladım...</p>

  <p class="heading0"></p>

  <p class="heading0" style="text-align: justify;">Bir gece onu çağırdım, derenin alt başına gittik, kavak fidanlarının arasına oturduk.</p>

  <p class="heading0"></p>

  <p class="heading0" style="text-align: justify;">Çakıllarda acele acele seken sulardan ve uzaklardan gelen bir kurbağa sesinden başka hiçbir şey duyulmuyordu.</p>

  <p class="heading0" style="text-align: justify;">Atmaca önüne bakıyor, niçin çağırdığımı, ne söyleyeceğimi sormuyordu.</p>

  <p class="heading0"></p>

  <p class="heading0" style="text-align: justify;">Elimi omuzuna koydum, gözlerini bana kaldırdı:</p>

  <p class="heading0"></p>

  <p class="heading0" style="text-align: justify;">-Seviyorsun!..- dedim.</p>

  <p class="heading0"></p>

  <p class="heading0" style="text-align: justify;">-Öyle...- dedi.</p>

  <p class="heading0"></p>

  <p class="heading0" style="text-align: justify;">-Ne yapacaksın?..-</p>

  <p class="heading0"></p>

  <p class="heading0" style="text-align: justify;">Bu sualin cevabını bulmak ister gibi gözlerini yukarıya, yıldızlı göğe çevirdi; uzun uzun baktı, birdenbire:</p>

  <p class="heading0"></p>

  <p class="heading0" style="text-align: justify;">-Sen bizim çeribaşımızsın- dedi, -gezdiğin yerler benden çok, tecrübelerin fazla, aklın, dirayetin bütün Çingene'lerden üstündür. Sana açılmalıyım...-</p>

  <p class="heading0"></p>

  <p class="heading0" style="text-align: justify;">Gözlerini hiç indirmeden, sanki yıldızlara anlatıyormuş gibi, söylemeye başladı:</p>

  <p class="heading0"></p>

  <p class="heading0" style="text-align: justify;">-Onu seviyorum, ne yapacağımı da hiç düşünmedim. Sen benim sevmemin nasıl olacağını bilirsin... Ben ki, arkamdan uşaklarını koşturan konak sahibi hanımlara başımı çevirmedim; yedi köye hükmeden eşraf bana gelip: 'Kızım senin için yataklara düştü, Çingene olduğunu unutup seni evlat gibi sineme basacağım, yalnız gel, gel de kızımızı kurtar!..' diye yalvardılar da, gene cevap vermeden yoluma gittim; işte şimdi bu bir kolu olmayan kızı seviyorum.</p>

  <p class="heading0"></p>

  <p class="heading0" style="text-align: justify;">Onu alamam, onu kaçıramam... Halbuki o da beni seviyor. Bunu bana evvelisi gün ağlayarak söyledi. 'Gel; dedim, 'beraber kaçalım.' Acı acı güldü, 'Ağam,' dedi, 'ben senden noksanım, bana sadaka mı veriyorsun?..' Onu nasıl sevdiğimi anlattım: 'Bana kolunun yerine kalbini veriyorsun,' dedim, 'bir kalp bir koldan daha mı az değerlidir?'</p>

  <p class="heading0"></p>

  <p class="heading0" style="text-align: justify;">-Tekrar gözyaşları boşandı: 'Olmaz' dedi, 'düşün ki, her karşına çıktığımda senden utanacağım, başım yerde olacak, beni böyle zelil etmek ister misin? Bırak beni, ne olduğumu bilerek ihtiyar babamın yanında kalayım, sen de bir daha buralara uğrama. Bana sakatlığımı unutturarak deli deli rüyalar gördürdün, seni ömrümün sonuna kadar unutamam, ama olmayacak şeylere beni inandırmaya kalkma, eğer sahiden beni seviyorsan hemen buralardan git!..-</p>

  <p class="heading0"></p>

  <p class="heading0" style="text-align: justify;">Atmaca burada bir nefes aldı ve gözlerini yere indirdi:</p>

  <p class="heading0" style="text-align: justify;">-Düşünüyorum, birleşirsek bu ikimiz için de sahiden azap olacak. Aramızda anlaşılmaz, boğucu bir havanın dolaştığını hissedeceğiz. Eğer o bana açılamaz, bana naz edemez, bana içinden geldiği gibi sarılamazsa, gözleri her zaman: 'Ne diye gençliğini benim için nara yaktın, sana yazık değil mi?' demek isterse, ben ne yaparım? Her sözümden, her tavrımdan alınır; kızsam ona dokunur, sevsem ona acıyormuş gibi gelir, kucaklasam boş olan kolunun yerinde bir sızı duyar ve bunlar hep böyle sürüp gider...</p>

  <p class="heading0"></p>

  <p class="heading0" style="text-align: justify;">Ne yapacağımı, bu halin beni nereye götüreceğini sorma, bende artık kuvvet yok, akıl yok, düşünce yok, yalnız aşk var. Mavzer kurşunu gibi çarptığını yere seren bir aşk... Senin Atmacan artık kanatlarını kımıldatacak halde değil!..-</p>

  <p class="heading0"></p>

  <p class="heading0" style="text-align: justify;">Sustu, son sözler öyle acınacak bir tavırla ağzından dökülmüştü ki, fazla bir şey sormaya, hatta teselli etmeye kalkışmadım; ona bu halde ne söz söylenebilir, ne de o söyleneni duyardı.</p>

  <p class="heading0" style="text-align: justify;">Koluna girip çadıra kadar götürdüm.</p>

  <p class="heading0"></p>

  <p class="heading0" style="text-align: justify;">İşler gittikçe sarpa sarmıştı adaşım, Atmaca'nın hali beni korkutuyordu. Fakat yapılacak hiçbir şey yoktu. Şimdilik işi oluruna bırakmaya karar vererek yattım. Bütün gece, büyük çınarın altında kollarını açarak sabırsızca bekleyen Atmaca'yı ve dudaklarının kenarında geniş bir sevinç, soluk yanaklarında görülmemiş bir pembelikle ona doğru koşan değirmencinin kızını gördüm. Fakat birbirinin kucağına atılacakları zaman şekli belli olmayan tuhaf bir cisim ikisinin arasına giriyor, bir çark gibi fırıl fırıl dönerek ve gittikçe büyüyerek onları ayırıyordu.</p>

  <p class="heading0" style="text-align: justify;">Günler, kuvvetli bir rüzgarın sürüklediği beyaz bulut kümecikleri gibi birbiri arkasına geçip gidiyorlardı. Ve biz, bunların sonunda muhakkak bir fırtına kopacağını seziyorduk. Herkes müthiş bir şeyden korkuyor gibiydi. Bütün çergiyi ağır bir durgunluk kaplamıştı.</p>

  <p class="heading0"></p>

  <p class="heading0" style="text-align: justify;">İhtiyar ve tecrübeli Çingene karıları bildikleri afsunları okuyorlar, bütün iyi ve fena ruhları zavallı Atmaca'nın imdadına çağırıyorlardı. O, gittikçe çöken yanakları, nereye baktığı belli olmayan şaşkın gözleriyle geçerken delikanlılar başlarını yere eğiyorlar, genç kızlar ölü gibi sararan benizleri ve titreyen dudaklarıyla arkasından bakıyorlardı.</p>

  <p class="heading0"></p>

  <p class="heading0" style="text-align: justify;">Kadın, erkek, genç, ihtiyar hiçbir şeye karar veremeyerek bekliyorduk. Sanki serseri bir rüzgar kafalarımızdan her düşünceyi silip süpürüyor, bizi şaşkın ve meyus buralarda bırakıyordu.</p>

  <p class="heading0" style="text-align: justify;">Bir gün Atmaca yanıma sokuldu.</p>

  <p class="heading0" style="text-align: justify;">-Bu akşam değirmende ahenk yapacağım, ben ihtiyarla konuştum!..- dedi.</p>

  <p class="heading0" style="text-align: justify;">Hafif yağmur çiseliyordu. Akşama kuvvetli bir yaz sağanağı gelmesi çok mümkündü. Bunu ona da söyledim.</p>

  <p class="heading0"></p>

  <p class="heading0" style="text-align: justify;">-Değirmenin içinde çalacağım!- dedi.</p>

  <p class="heading0"></p>

  <p class="heading0" style="text-align: justify;">-Değirmen geceleri de işliyor, o gürültüde mi?-</p>

  <p class="heading0"></p>

  <p class="heading0" style="text-align: justify;">Tuhaf tuhaf güldü:</p>

  <p class="heading0"></p>

  <p class="heading0" style="text-align: justify;">-Korkma!- dedi, -Klarneti o gürültüde de size duyururum. Nefesim daha o kadar kuvvetten düşmedi.-</p>

  <p class="heading0"></p>

  <p class="heading0" style="text-align: justify;">Yağmur akşama doğru sahiden arttı. Karşı tepedeki palamut ormanına birbiri arkasına yıldırımlar düşüyor, iri damlalar zeytin ağaçlarının siyah yapraklarını garip tıpırtılarla oynatıyordu.</p>

  <p class="heading0" style="text-align: justify;">Hepimiz değirmenin içine dolduk. Tavlada sallanan iki tane gaz lambası etrafa yarım bir aydınlık serpiyordu ve çarklar, taşlar, tozlu kayışlar dönüyorlar, dönüyorlardı.</p>

  <p class="heading0"></p>

  <p class="heading0" style="text-align: justify;">Hepsinin birden çıkardığı yırtıcı gürültü yağmurun alçak tavandaki kesik hıçkırığına karışıyor, birbirini kovalayan gök gürültüleri bu korkunç ahengi tamamlıyordu.</p>

  <p class="heading0"></p>

  <p class="heading0" style="text-align: justify;">Değirmenci ve kızı duvarın dibindeki sedire oturmuşlardı. Sallanan lambalar genç kızın yüzünde acayip gölgeler oynatıyordu.</p>

  <p class="heading0" style="text-align: justify;">Bütün gürültüleri bastıran ince bir ses birdenbire yükseldi: Kendisini değirmenin karanlık bir köşesine çeken Atmaca çalmaya başlamıştı.</p>

  <p class="heading0"></p>

  <p class="heading0" style="text-align: justify;">Adaşım, ben o gece dinlediğim şeyleri öldükten sonra bile unutamam.</p>

  <p class="heading0" style="text-align: justify;">Dışarıda fırtına gittikçe artıyor ve rüzgar ıslak kamçısını kerpiç duvarlarda gezdiriyordu. Yükselen sular tahta oluklardan taşıyor, haykıra haykıra yerlere dökülüyordu.</p>

  <p class="heading0"></p>

  <p class="heading0" style="text-align: justify;">İçeride taşlar nihayetsiz bir coşkunlukla homurdanıyor; çılgın gibi dönen kayışlar şaklıyor; birbirine geçen tahta çarkların dişleri ağlar gibi gıcırdıyordu. Ve bunların hepsini bastıran deli bir ses kah yalvarıyor, kah hiddetle kıvranıyor, susacak gibi olduktan sonra tekrar yükseliyordu.</p>

  <p class="heading0"></p>

  <p class="heading0" style="text-align: justify;">Alacakaranlıkta Atmaca'nın siyah ve parlak gözleri hiç kıpırdamadan genç kıza bakıyorlardı, genç kızın acınacak bir perişanlıkla çırpınan büyümüş gözlerine...</p>

  <p class="heading0"></p>

  <p class="heading0" style="text-align: justify;">Ve öyle şeyler çalıyordu ki adaşım, onları anlatmaya bizim kullandığımız kelimelerin takati yoktur...</p>

  <p class="heading0"></p>

  <p class="heading0" style="text-align: justify;">Bazan okşayan, ısıtan bir sabah güneşiydi... Fakat derhal yüzümüzü yırtan, gözümüzü kör eden, içindeki ateşleri kum tanesi gibi etrafa saçan bir çöl fırtınası oluyor, yahut bağrımıza işleyen bir bıçak haline geliyordu.</p>

  <p class="heading0"></p>

  <p class="heading0" style="text-align: justify;">Son ve keskin bir çığlıktan sonra Atmaca'nın ayağa kalktığını gördüm. İki üç adım ilerledi ve klarneti bir köşeye fırlattı.</p>

  <p class="heading0" style="text-align: justify;">Herkes doğrulmuştu. Üzüntülü gözlerle ona bakıyorlardı. O, yüzüne büsbütün dökülen kara saçlarını eliyle geriye attı. Birdenbire çukura gitmiş gibi görünen gözlerle etrafını araştırdıktan sonra onları değirmencinin kızına dikti, uzun uzun baktı...</p>

  <p class="heading0" style="text-align: justify;">O dakikayı ömrümde unutamam adaşım; dışarıda fırtına arttıkça artmıştı, duvarlar sarsılıyor, tepemizdeki kiremitler uçuyordu. Ve değirmen, azgın bir hayvan gibi homurduyor ve dönüyordu. Ve o, lambanın sönük ışığında, olduğundan daha büyük, adeta bir gölge gibi duruyordu. Gözleri genç kızın üzerindeydi. Tahammül edilmez bir acı yüzünün şeklini tanınmayacak hallere sokmuştu. Kah esmer derisini şişiren bir kan gözlerinin kenarına kadar fırlıyor, kah dişlerinin arasında ezilen dudakları bile bembeyaz oluyordu. O dudaklar ki, bir şey söylemek ister gibi kıpırdıyorlardı ve kenarları ağlayacak gibi aşağıya çekiliyordu.</p>

  <p class="heading0"></p>

  <p class="heading0" style="text-align: justify;">Bu bakış ancak bir an kadar sürdü. Sonra gözkapakları yavaşça düştüler ve o, yere yıkılacak gibi sallandı. Fakat hemen kendisini topladı. Bir kere daha etrafına bakındı. Sanki bir imdat bekliyor gibiydi: Kendisini bu kahredici; bu parçalayıcı ağrılardan kurtaracak bir imdat... Nihayet kafasına bir şey vurulmuş gibi inledi. Gerisingeriye dönerek değirmenin öbür başına, çarkların ve kayışların kudurmuşçasına döndükleri köşeye doğru atıldı.</p>

  <p class="heading0" style="text-align: justify;">Bir nefes alımı kadar hepimiz olduğumuz yerde kaldık, sonra delice bağırarak arkasından koştuk...</p>

  <p class="heading0"></p>

  <p class="heading0" style="text-align: justify;">Heyhat adaşım, çok geçti. Atmaca yerinden fırlayan ve -iş işten geçti- demek isteyen gözlerle bize doğru geliyordu.</p>

  <p class="heading0" style="text-align: justify;">Sağ kolu yerinde değildi ve oradan oluk gibi kan fışkırıyordu. Birkaç adımdan sonra sendeledi, ayaklarımızın dibine yıkıldı.</p>

  <p class="heading0" style="text-align: justify;">İşte adaşım, sana seven bir Çingene'nin hikayesi.</p>

  <p class="heading0"></p>

  <p class="heading0" style="text-align: justify;">Çiçeklerin açtığı mevsimde, senin kollarına yaslanan ve çiçekler kadar güzel kokan bir vücutla uzak su kenarlarında&nbsp;oturmak ve öpüşmek, yoruluncaya kadar öpüşmek hoş şeydir...</p>

  <p class="heading0" style="text-align: justify;">Seni gördüğü zaman zalimce başını çeviren mağrur bir dilberin kapısı önünde ve ay ışığı altında sabaha kadar dolaşmak, bunu candan arkadaşlara ağlayarak anlatmak, -söz aramızda- gene hoş şeydir.</p>

  <p class="heading0"></p>

  <p class="heading0" style="text-align: justify;">Fakat sevgili bir vücutta bulunmayan bir şeyi kendisinde taşımaya tahammül etmeyerek onu koparıp atabilmek, işte adaşım, yalnız bu sevmektir.</p>

  <p class="heading0"></p>

  <p class="heading0" style="text-align: right;"><i>1929</i></p>

  <p class="heading0"></p>

  <p class="heading0"></p>

  <p class="heading0" style="text-align: center;"><b>Kurtarılamayan Şaheser</b></p>

  <p class="heading0"></p>

  <p class="heading0" style="text-align: justify;">Genç şair siyah meşin ciltli ufak kitabı havaya kaldırarak bağırdı:</p>

  <p class="heading0"></p>

  <p class="heading0" style="text-align: justify;">-Bundan daha yükseğinin bulunduğunu söyleyemez, sevgilim benim eserimden daha güzelini okuduğunu iddia edemez ya.-</p>

  <p class="heading0" style="text-align: justify;">Gözlerinde, erimiş bir madenin oynak parlaklığı ve yanık yüzünde bir ekmek kabuğunun kırmızımtırak donukluğu vardı.</p>

  <p class="heading0" style="text-align: justify;">Yer ayaklarının altından itiyormuş, yahut gökyüzü kendisini çekiyormuş gibi yukarıya uzanıyor; vücudunu insanlıktan ayıran bir buğu, hareketlerine gökyüzündekilere mahsus sarhoşluğu veriyordu. Çimenler üzerinde uçuşan beyaz kağıtlar, ki bunlar elindeki şaheserin müsveddeleriydi, yüzüne sisten yaratılmış küçük kuşlar gibi dokunup geçiyorlar ve sonra bahçedeki beyaz güllerin, kan rengi karanfillerin, bıçak gibi keskin kokulu sardunyaların, yaşmaklı bir kadına benzeyen zambakların, ince sapları üzerinde alevli bir meşaleyi hatırlatan lalelerin ve renkli maskeleriyle eski Yunan aktörlerini andıran hercaimenekşelerin üstüne konuyorlardı.</p>

  <p class="heading0"></p>

  <p class="heading0" style="text-align: justify;">Ve genç şair gülüyordu; yüzünün hiçbir çizgisini değiştirmeyen fakat bir nehir coşkunluğuyla dökülen bir gülüş esmer yanaklarına yayılıyordu.</p>

  <p class="heading0"></p>

  <p class="heading0" style="text-align: justify;">Çünkü o bugün şaheserini bitirmişti.</p>

  <p class="heading0"></p>

  <p class="heading0" style="text-align: justify;">Siyah meşin ciltli kitabın sahifelerine bakarak haykırdı: -Artık hiç kimse benden yüksek değildir; Homeros veya başkası! Ben bunlara da tepeden bakıyorum. Ve sevgilim benden daha iyi yazanları gösteremeyecek. Ancak herkesten yüksek şeyler yaratırsam beni seveceğini söylemişti. İşte, benden evvel gelenlerin ve benden sonra gelecek olanların yetişemeyecekleri yüksekliğe çıktım. Ve yalnız kendisi için yazdığım bu kitabı ona verdiğim zaman o da benim için sakladığı kalbini verecek...-</p>

  <p class="heading0"></p>

  <p class="heading0" style="text-align: justify;">Kitabın sahifelerinden gözlerini ayırmayarak yürüdü. Islak çimenleri çiğneyerek ve ayağının altında ezilen menekşelere dikkat etmeyerek, iki tarafı mermer direkli bir kapıdan evine girdi.</p>

  <p class="heading0"></p>

  <p class="heading0" style="text-align: justify;">Ve şaheserini sevgilisine yolladı.</p>

  <p class="heading0"></p>

  <p class="heading0" style="text-align: justify;">Tam sekiz sene evveldi ve o zaman genç şairin şakaklarında şimdiki gibi beyaz teller, gözlerinin kenarlarında yorgunluk çizgileri yoktu. Yüzünün derisi beyaz bir güle, dudakları kırmızı bir güle benzerdi. Ve memleketin kadınları onun şiirlerini sonsuz bir baygınlık ve şehvetle okurlardı. Bu esnada gözlerinin önüne mısraları gibi tatlı ve ince endamıyla genç şair gelirdi.</p>

  <p class="heading0" style="text-align: justify;">Fakat güzelliğinin derecesi insan güzelliği hudutlarını aşan bir genç kız vardı ki bunlara istihfafla (alay) dudaklarını bükmek acayipliğinde bulunuyordu.</p>

  <p class="heading0"></p>

  <p class="heading0" style="text-align: justify;">Ve genç şair, yazıları karşısında kendinden geçmeyen bu fevkalade kızı seviyordu...</p>

  <p class="heading0"></p>

  <p class="heading0" style="text-align: justify;">-Sevgilim- dedi, -mısralarım ki Hind'in ipeklileri kadar ince dokunmuş ve İran'ın kıymetli halıları gibi hünerli renklerle süslenmiştir, niçin senin kalbini heyecana getiremiyorlar? Geceyi terennüm eden şarkılarım sana kendi gözlerini; gün doğuşunu anlatan şarkılarım sana dudaklarının rengini hatırlatmıyor mu? Dalgalara ait şiirlerimde dağınık saçlarının tellerine rast gelmiyor musun?-</p>

  <p class="heading0"></p>

  <p class="heading0" style="text-align: justify;">-Belki böyle olabilir...- diye genç kız cevap verirdi, -Belki böyle olabilir, genç şair, fakat benim seni sevmem için daha başka şeyler yazabilmen lazımdır. Bana tanımadığım şeylerden, saklı güzellikler ve hakikatlerden bahsedebilir misin? Ve bunları herkesten daha güzel olarak yazacak kudreti kendinde buluyor musun?</p>

  <p class="heading0" style="text-align: justify;">Güzel yazıyorsun ey şair, derin ve azametlisin, fakat Fuzuli daha derin, Goethe daha azametli değil miydi?</p>

  <p class="heading0"></p>

  <p class="heading0" style="text-align: justify;">Söyle, ihtiras ve çılgınlıkta Shakespeare'i, istihza (üzüntü, umutsuzluk) ve ıstırapta Dante'yi geçebilir misin?-</p>

  <p class="heading0" style="text-align: justify;">Ve genç şair anlıyordu ki, bu büsbütün başka bir mahluktur. Kadınları hayran eden, çeken şeylerin buna tesiri yok. Çünkü bu kızın gözleri baktığı şeyleri görüyordu ve sinirlerinde hissetmek, kafasında düşünmek kabiliyeti vardı...</p>

  <p class="heading0"></p>

  <p class="heading0" style="text-align: justify;">Ve genç şair cevap verirdi:</p>

  <p class="heading0"></p>

  <p class="heading0" style="text-align: justify;">-İçimdeki ateş, herkesin ısınmak için bana sokulmasına kafiydi. Ben de onu üfleyip çoğaltmak, orada bir yangın yapmak ihtiyacını duymuyordum... Lakin, ey sevgilim, görüyorum ki bu, kıvılcımlarını senin kalbine sıçratamayacak kadar fersizmiş. Fakat bunu yanardağ yapacak kudret bile bende var. Sana söylediklerini aratmayacak eserleri getireceğim, sevgilim ve o zaman kalbini bana vereceksin...-</p>

  <p class="heading0"></p>

  <p class="heading0" style="text-align: justify;">-Ve o zaman kalbimi sen alacaksın!..-</p>

  <p class="heading0"></p>

  <p class="heading0" style="text-align: justify;">Ve genç şair bir ay şehrin etrafındaki ormanları dolaştı, ki orada yerlere kadar uzanan dalların pembe dudaklı çapkın gelinciklerden, sarışın ve hayalci papatyalardan aldığı gürültüsüz&nbsp;öpücüklere, yalnız sinsi sinsi yürüyen yabankedileriyle, daima koşan ürkek karacalar mani oluyorlardı.</p>

  <p class="heading0"></p>

  <p class="heading0" style="text-align: justify;">Ve bir ay geniş nehirlerin üzerinde kayıkla dolaştı ki, orada, boyalı teknelerinde ağlarını temizleyen ihtiyarlar, tatlı sesli su perilerinin toy balıkçıları bataklık sazlarının içine nasıl çektiklerine dair acıklı türküler söylüyorlar; ve geceleri küçük balıklar, ayın nehre avuç avuç serptiği gümüş kırıntılarını toplamak için, suyun üstünde sıçrıyorlardı.</p>

  <p class="heading0"></p>

  <p class="heading0" style="text-align: justify;">Ve bir ay, geceleri şehrin içinde gezerek, birbirinin göğsünde uyuyan çiftleri, sokaklarda bir tek gölge halinde dolaşan sevdalıları gördü. Korulardaki sık ağaçların altını ve alçak duvarlı bahçelerde ay ışığının giremediği karanlık köşeleri gözetleyerek sonsuz veda monologlarını veya kıskanç aşıkların yeis dolu şikayetlerini dinledi.</p>

  <p class="heading0"></p>

  <p class="heading0" style="text-align: justify;">Ve üç ay sonra, gümüş bir kalemle gümüş ciltli bir deftere geçirdiği şiirleri sevgilisine yolladı.</p>

  <p class="heading0"></p>

  <p class="heading0" style="text-align: justify;">Fakat bu defter, zehirli dikenlerle yazılmış gibi acı satırları taşıyan bir cevapla geri geldi. Genç kız:</p>

  <p class="heading0"></p>

  <p class="heading0" style="text-align: justify;">-Heyhat, zavallı şairim- diyordu, -şiirlerin ihtiyar ve zengin çiftlik sahibinin kızını ağlatacak ve valinin mağrur yeğenine önünde diz çöktürecek kadar güzeldir. Sokaktan geçtiğin zaman kadınlar pencerelerden eskisinden daha çok sarkacaklar, ihtimal minimini ipek mendillerini de -tabii dalgınlıkla- ayaklarının dibine düşüreceklerdir. Fakat bütün bunlar beni sana yaklaştırmaya kafi değil..</p>

  <p class="heading0" style="text-align: justify;">Gerçi gördüğün ve yazdığın şeyler fevkaladedir. Lakin ben de seninle beraber olsaydım onları aynı şekilde görecek değil miydim? Hangi şey bana bilmediklerimden bahsetti? Belki şiirlerin bizzat hayat kadar tesirli ve tatlı yazılmıştı, saf ve iyilikle doluydular; fakat söyle, Horatius senden kat kat tesirli ve tatlı değil miydi? Vergilius, ilahi Vergilius kadar temiz ve hayır isteyici olmak elinden geliyor mu?-</p>

  <p class="heading0"></p>

  <p class="heading0" style="text-align: justify;">Genç şair tükenmez hıçkırıklarla minderlerin üstüne atıldı. Yüzükoyun kapanarak ağlıyor, ağlıyordu. Hayatlarında hiç sevmemiş olanların tahayyül edemeyecekleri bir acı onu boğuyor; sanki gür alevli bir meşale göğsünün içerisinde dolaşarak kaburgalarını yalıyormuş gibi kıvranıyordu.</p>

  <p class="heading0"></p>

  <p class="heading0" style="text-align: justify;">Kendisini tutmak isteyerek, beyaz dişlerini mor kadife yastıklara geçirdi... Göğsünü saran bir sesle kesik kesik: -Yazacağım sevgilim- dedi, -sana istediklerini yazacağım!..-</p>

  <p class="heading0"></p>

  <p class="heading0" style="text-align: justify;">Ve genç şair altı ay memleketin bütün büyük filozoflarını, şairlerini dolaştı. Şehrin birinde, uzun siyah sakallı, tepeleri çıplak filozoflar, eskimiş cübbelerinin geniş kollarını sallayarak ona Aristoteles'ten, Epikür'den veya İbni Rüşt'ten bahsettiler.</p>

  <p class="heading0" style="text-align: justify;">Ve gözlerinde, başka bir aleme bakmaktan doğan, hürmete layık bir mahmurlukla -ki genç şair bunu evvela açlıktan zannetmişti- ruhun ölmezliğinden ve değişmelerinden; fani olan&nbsp;eşyanın ebedi olan hayata ve fani olan hayatın ebedi olan eşyaya karşı vaziyetlerinden ve -kendilerinin buldukları- ebedi hakikate varmak felsefesinden; ezeli ve felsefi hayatın lezzet ve feragatiyle dünya hayatının ve zevklerinin süfliliğinden -ta belediye reisinin verdiği mükellef ziyafete geç kalmamak için bu asil konuşmayı kesinceye kadar- coşkunca bahsettiler.</p>

  <p class="heading0" style="text-align: justify;">Ve diğer bir şehirde, gür beyaz kaşlı, damarlı elli meşhur biyoloji alimleri genç şaire karıncaların öğleden sonraki yaşayışları hakkında yeni nazariye ve tahminleri ihtiva eden yirmi muazzam ciltlik kitaplarını hediye ettiler.</p>

  <p class="heading0"></p>

  <p class="heading0" style="text-align: justify;">Ve çalımsız bir evde, şatafatsız bir masanın başında toplanan beyaz ve nazik elli, ince yüzlü, parlak ve uzun saçlı, sihirli sözlü şairler, -muhayyilenin genişlemesine pek ziyade yardım eden- bir kağıt oyunuyla meşgul olurlarken şiirden, sanattan ve bilhassa estetikten bahsettiler. Ve ona daha fazla alaka göstermek isteyerek önlerindeki küçük para kümesini bitiriveren bu kamil ölmezlerden bazıları, eve hülyalı bir loşluk veren sönük kandilin ışığında, derin ve binbir renkli şiirlerini okudular.</p>

  <p class="heading0" style="text-align: justify;">Ve keskin kokulu portakal bahçelerinde, erguvan renkli güller arasında, ay ışığının renklerini aksettiren firuze yüzükler, opal taşından küpelerle dolaşan va küçük bir kuşa benzeyen başlarını şairin ipek harmanisinin arasına saklayan sevgilileri veya büyük bir gece şenliğine Lahur şalından sarıkları, zebercet saplı asalarıyla, gümüş bilezikli zenci köleler arasında gelen ve Firdevsi'yi imrendirecek ilahi cenk kasidelerini gülümseyerek dinleyen uzun bıyıklı, heybetli sultanları onun taze&nbsp;muhayyilesinde yaşattılar.</p>

  <p class="heading0"></p>

  <p class="heading0" style="text-align: justify;">Ve genç şair altı ay memleketin velut (Doğurgan, çok eser veren) ve bakir sanatkarları arasında seyahat etti. Köyün birinde, geniş yapraklı çınarların altında, rutubet kokan hasırlara oturarak, tepelerindeki saçları kazınmış buruşuk yüzlü ihtiyar saz şairlerini dinledi. Ve onlar buna öyle kahramanları terennüm ettiler ki, zürafalar gibi koşan beyaz atlarıyla bir akbaba sürüsü halinde şehre iniyorlar ve korkudan ovalara kaçan ahali arasından ince vücutlu, pembe topuklu kızları beygirlerinin üstüne alarak kaçırıyorlardı.</p>

  <p class="heading0" style="text-align: justify;">Ve öyle babayiğitlerden bahsettiler ki, ormanlarda bir kaplan gibi hüküm sürüyorlar ve kendilerine uykuda baskın veren yirmi tane düşmana, hiçbir silahın işlemediği dev gibi vücutlarıyla saldırarak onları sansarın önündeki civcivler gibi dağıtıyorlardı.</p>

  <p class="heading0" style="text-align: justify;">Ve başka bir köyde, deniz kenarındaki isli bir kayıkçı kahvesinde küçük boylu, seyrek bıyıklı bir aşık, elindeki minimini kemençeyle binbir türlü korkunç ve hayret verici deniz maceralarını haykırıyordu.</p>

  <p class="heading0"></p>

  <p class="heading0" style="text-align: justify;">Ve genç şairin gözünün önünde, tek yelkenli bir taka ile muazzam kalyonlara hücum eden, sahildeki kasabaları dehşet içinde bırakan iri palalı, çıplak kollu kabadayılar; veya alçak küpeşteli alamanalar (büyük kayık), aykırıseren cırnıklarla açık denizlere uzanarak mücevher ve esir yüklü tüccar gemilerini soyan gözü yılmaz korsanlar geçit resmi yapıyorlardı.</p>

  <p class="heading0"></p>

  <p class="heading0" style="text-align: justify;">Ve o, bu basit çalgıların belki cırıltıdan fark edilemeyecek olan nağmelerinde herhalde derin bir şeyler bulunması lazım geldiğini hissediyordu.</p>

  <p class="heading0"></p>

  <p class="heading0" style="text-align: justify;">Ve genç şair altı ay memleketin bütün şehirlerini dolaştı ve orada ağlayanları ve gülenleri gördü.</p>

  <p class="heading0"></p>

  <p class="heading0" style="text-align: justify;">Büyük bir konağın geniş salonunda raks ve kahkahadan yorulup terleyenler serin şerbetlere, buzlu yemişlere koşarlarken, kristal pencerelerden dışarı süzülen ışıkta, soğuktan donan ayaklarını avuç avuç karla ovmaya çalışan ihtiyarları gördü.</p>

  <p class="heading0" style="text-align: justify;">Kucağında taşıdığı aç çocuğu yaşatmak için sarhoşların arkasından koşan kadınları; ve karnında taşıdığı günahsız çocuğu öldürmek için hekimlerin cebine beyaz alevli inci salkımları koyan kadınları gördü.</p>

  <p class="heading0" style="text-align: justify;">Kardan ve rüzgardan koruyan bir dükkan kepengi altında başını bir köpeğin sırtına dayayarak uyuyanları ve güzel ısınmış odalarda, Çin ipeği örtülü yataklarda, nakris (Nikris olmalı. Halk arasında damla hastalığı denir. Parmaklarda, topuklarda, eklem yerlerinde olur. Tıpta gut adıyla geçer.) ağrılarıyla kıvranarak uyuyamayanları gördü.</p>

  <p class="heading0"></p>

  <p class="heading0" style="text-align: justify;">Aptalların tahakkümüne, günahsızların cezalanmasına; faziletin susmasına ve ihtirasların gürültüsüne, hikmet ehlinin tahrik edildiğine ve nadanların alkışlandığına şahit oldu.</p>

  <p class="heading0" style="text-align: justify;">Ve tam bir buçuk sene sonra, altın bir kalemle altın ciltli bir deftere geçirdiği şiirleri sevgilisine yolladı.</p>

  <p class="heading0"></p>

  <p class="heading0" style="text-align: justify;">Fakat bu defter, bir Arap hançeriyle yazılmış gibi keskin satırları taşıyan bir cevapla geri geldi.</p>

  <p class="heading0"></p>

  <p class="heading0" style="text-align: justify;">-Hayret, ey genç şair!- diyordu, -Öyle güzel şeyler yazıyorsun ki, yüzyıllardan beri sahipsiz duran sanatkarlık tacı senin başını süslemek için herhalde acele edecektir. Ve hükümdarlar, sana bitip tükenmez şereflerin erguvan renkli maşlahını giydirmek için saraylarının geniş bahçelerinde muhteşem ziyafetler hazırlayacaklardır.</p>

  <p class="heading0"></p>

  <p class="heading0" style="text-align: justify;">Halbuki ben gene senden uzak kalacağım...</p>

  <p class="heading0"></p>

  <p class="heading0" style="text-align: justify;">Felsefelerini, ey şair, en ele avuca sığmaz kafaları bağlayacak kadar kuvvetli ve güzel laflarla dolu olan felsefelerini senden evvel Eflatun ve daha birçokları kandırıcı bir belagatle ve fazlasıyla tekrar etmediler mi?</p>

  <p class="heading0"></p>

  <p class="heading0" style="text-align: justify;">Kabadayılık ve savaş destanların o kadar tesirlidir ki, Çin'in hiç durmadan uyuyan afyonkeşleriyle, Hind'in yıllardan beri kımıldamayan fakirlerini, Priyamus'un kahraman milleti veya Rüstem'in korkusuz arkadaşları gibi azgın dövüşlere, şanlı yiğitliklere sürükleyebilir.</p>

  <p class="heading0"></p>

  <p class="heading0" style="text-align: justify;">Fakat bu yolda Homeros'un senden daha coşkun, Firdevsi'nin daha usta olduğunu inkar edebilir misin?</p>

  <p class="heading0"></p>

  <p class="heading0" style="text-align: justify;">Gezdiğin yabancı yerlerin büyüleyici kokusunu ruhlarımıza benzersiz bir ustalıkla üflüyorsun, fakat şüphesiz Byron da seyahatlerini anlatırken güzellik ve ustalıkta senden daha aşağı değildi.-</p>

  <p class="heading0"></p>

  <p class="heading0" style="text-align: justify;">Ve genç şair ipek minderlere ateş gibi gözyaşları dökerek düştü. O kadar çok seviyordu ve şimdiki ıstırabı o kadar büyüktü ki artık hiçbir şey onu yatıştıramaz sanılırdı. Evvela iki yumruğunu dişleriyle ısırarak ve ayaklarının ucuyla kadife sediri parçalayarak hıçkırıyordu. Fakat biraz sonra birdenbire fırladı; susmuştu. Gözlerinde yaş yerine alelacayip bir parıltı vardı. Yavaş yavaş loş bir karanlığa dalan odaya alnından, gerilen ve birdenbire daha genişlemiş görünen alnından, beyazımtırak bir ışık yayılıyordu. Odanın aynı koyu lacivert tülle örtülmeye başlayan renkli eşyası ortasında fildişinden bir Buda heykeline benzeyen vücudu gittikçe büyüyor ve uzuyor gibiydi.</p>

  <p class="heading0" style="text-align: justify;">Geriye atılmış başından lülelerle saçlar çıplak omuzlarına dökülüyor, bir şeyi kucaklamak ister gibi yumuşak bir hareketle ileri ve biraz yukarı uzanan kolları bir mayıs gecesindeki hilali andırıyordu. Gökyüzünün en uzak yerindeki birer yıldız gibi kırpışan gözlerinin önünde kapkaranlık bir saha uzanıyordu: Siyah, gözleri kamaştıracak kadar siyah bir boşluk... Ve bunun ortasında ince bir yol vardı, kendi gözlerinden çıkan ve uzak, görünmez yerleri dolaştıktan sonra yine oraya dönen ince, adeta bir bıçakla çizilmiş gibi keskin ve beyaz bir yol, bir çizgi...</p>

  <p class="heading0" style="text-align: justify;">Ve anladı ki, ihtişam ve büyüklüğe, gizli hakikatlere ve ölmez güzelliğe giden yol bu...</p>

  <p class="heading0"></p>

  <p class="heading0" style="text-align: justify;">Oraya koşmak ister gibi atılırken, üzerlerindeki gözyaşı hala kurumayan yastıklara düştü.</p>

  <p class="heading0"></p>

  <p class="heading0" style="text-align: justify;">Ve genç şair tam iki sene hiçbir insanın giremediği hudutsuz kum çöllerinde dolaştı.</p>

  <p class="heading0"></p>

  <p class="heading0" style="text-align: justify;">Ayrı, her şeyden, herkesten ayrı ve uzak kalmak, yalnız kendisini dinlemek, yalnız kendi düşünebileceği gibi düşünmek istiyordu. Sakız gibi çiğnenmiş güzelliklerden, bir dua kadar çok tekrar edilmiş yeni fikirlerden eser bulunmayan bu çölde hiçlik ve... güzellik hüküm sürüyordu: Ne canlı kumları güneşin ve ayın bakışlarından saklayan münasebetsiz bir ağaç, ne durmadan sızan bir yara gibi etrafını kirleten bir su, ne de üzerinde şairlerin zevzeklik edebilecekleri bir çiçek görülüyordu.</p>

  <p class="heading0" style="text-align: justify;">Ve işte burası güzeldi.</p>

  <p class="heading0"></p>

  <p class="heading0" style="text-align: justify;">Çünkü burada yalnız güneş, ay ve kum vardı... Bir de rüzgar.</p>

  <p class="heading0" style="text-align: justify;">Ve bunlar büyük, güzel ve sarihtiler (açık, belli, belirgin).</p>

  <p class="heading0" style="text-align: justify;">Evet, büyüklüklerine rağmen sarih... Ne bir nebattaki karmakarışık, anlaşılmaz değişmeler, ne bir hayvandaki içinden çıkılmaz ve dehşetli yaşayış hareketleri, ne bir dimağdaki kökü bilinmez hisler ve düşünceler... Burada insan ruhunun en çok susadığı ve muhtaç olduğu bir vuzuh (açıklık) vardı ve bunu şairin vücudundan başka hiçbir şey bozamıyordu.</p>

  <p class="heading0"></p>

  <p class="heading0" style="text-align: justify;">Bu vuzuh, korkunç bir karışıklığın görmek kudretinden mahrum olan gözlerimizdeki tecellisi de olabilirdi, buna rağmen herhangi çelimsiz bir mahlukun mütecessis (meraklı) kafalarımızda sıraladığı mızmız sorguları tekrar etmiyorlardı.</p>

  <p class="heading0"></p>

  <p class="heading0" style="text-align: justify;">Ve o, zihni hiçbir sorgu çengeline takılmadan düşünebiliyordu. İşte böylece bu mutlak güzelliğin içinde yıkandı, yıkandı... Geceleri ayın ışığı altında insana kımıldıyormuş gibi gelen kumlara yüzükoyun yatarak başını bu minimini zerrelere gömüyor ve onlar, her nefes alışında ağzına, burnuna dolmak isterlerken, o gözlerini içine çevirerek kendine bakıyordu. Anlıyordu ki yazılacak şeyler, güzel ve hakiki şeyler yalnız orada var...</p>

  <p class="heading0" style="text-align: justify;">Fakat o burada maddi elemlerin en acılarını tattı. Çünkü gündüzün çöl bir maden eritme ocağına dönerdi. Birer kıvılcım olam kumlar, derisini yırtarlar, güneşten su halinde akan alevler sırtını yalar ve ensesini delerek beynine kadar dökülürlerdi.</p>

  <p class="heading0" style="text-align: justify;">Ara sıra bir hurma ağacı aramak ve su tulumunu doldurmak için çölün kimsesizliğinden ayrılırken -ki nihayet o da bir insandı ve yaşamaya mecburdu- ayaklarının altında kımıldayan, kayan ve çöken bir zemin hissederdi. Ve bazan dizleri dermansızlıktan kırılarak bu dikenli yatağa uzanır ve midesinin&nbsp;dimağına kalkıp ilerlemek, uzuvlarına böylece uzanıp kalmak için verdiği birbirine zıt emirlerin feci mücadelesine şahit olurdu.</p>

  <p class="heading0" style="text-align: justify;">Fakat o bunların bağırmalarını susturduktan sonra yine çöle büyüklük ve tenhalık ülkesine dönmekte acele ederdi.</p>

  <p class="heading0" style="text-align: justify;">Hiçbir zaman susmayı bilmeyen kalbi hemen her gün sevgilisini, evini, bütün bıraktığı yerleri yavaş fakat keskin bir sesle fısıldar ve o, göğsünün içinde birbirine muvazi (paralel) birçok bıçakların hep beraber hareket ettiklerini hissederdi.</p>

  <p class="heading0" style="text-align: justify;">Fakat iki sene sonra, sertleşen ve kararan bir deri, gözlerinin kenarında derinleşen çizgilerle burayı terk ettiği zaman, büyüklük ve güzelliği, acıyı ve hasreti yüz yüze tanıyordu.</p>

  <p class="heading0" style="text-align: justify;">Ve genç şair iki sene engin denizleri ve şimalin buz sahralarını dolaştı.</p>

  <p class="heading0"></p>

  <p class="heading0" style="text-align: justify;">Deniz... İşte bu da muazzam ve nefis bir şeydi... Kendisini gezdiren geminin güvertesine uzanarak uzaklara, ta uzaklara bakar ve kesik kesik nefes alan sulardan başka hiçbir şey görmezdi.</p>

  <p class="heading0" style="text-align: justify;">Çöl ve deniz hemen hemen aynı şeylerdi: Her ikisinde de aynı büyüklük, aynı ağırbaşlı sessizlik veya aynı heybetli ve derin bağırmalar... Ve denizde de, küçük, minimini, sinirlendirici teferruat yoktu. İnsan orada yalnız renkten renge giren su damlaları ve devlere benzeyen bir mahlukun yavruları gibi birbirleriyle oynaşan hoyrat dalgalar görebilirdi... Sonra bitmez&nbsp;tükenmez bir genişlikle karanlık ve sıkı bir derinlik... Ve bütün bunlar onu manasız bir tecessüse değil, düşünmeye sevk ederlerdi.</p>

  <p class="heading0" style="text-align: justify;">Ve sonra buz sahraları...</p>

  <p class="heading0"></p>

  <p class="heading0" style="text-align: justify;">Beyaz, temiz, günlerce uzanan bu yerlerde, gösterişsiz bir kibarlık ve incelik vardı. Sade, şatafatsız, fakat güzel ve tatlı olmanın sırrını ancak bu şekilsiz kar tepeleri keşfedebilmişlerdi.</p>

  <p class="heading0" style="text-align: justify;">Her şeyi hayattan uzaklaştıran, hiçbir zaman yenilmeyen dehşetli bir kudretleri olduğu halde, mütevazı ve kibardılar. Ne gururdan doğan bir süs, ne kendini beğenmeyi gösteren bir ses...</p>

  <p class="heading0" style="text-align: justify;">Ve işte genç şair fırtınalı denizlerden, soğuk buz sahralarından ayrılırken, dünya hudutlarını aşan bir genişlik ve derinliği, necip (temiz, soylu) kalplere mahsus olan bir kibarlığı ve esaslı kıymetlerin bir tek elbisesi olan tevazuu içinde taşıyordu...</p>

  <p class="heading0" style="text-align: justify;">Ve genç şair iki sene dünyayı rastgele dolaştı. Bu sefer gördüğü şeyler onu hayretten hayrete düşürüyordu. Halbuki değişen hiçbir şey değil, sadece kendi görüşüydü.</p>

  <p class="heading0"></p>

  <p class="heading0" style="text-align: justify;">Evvelce fazilet diye baktığı şeylerin birer merasim ve gösterişten ibaret olduğunu ve asıl iyiliğe yalnız ahlak münakaşalarında veya akıllı nasihatlarda rastlanabildiğini, namuslu olabilmek için başkalarının namusuna dil uzatmanın, kirlenmeden yükselebilmek için temiz alınlara basarak çıkmanın yeter olduğunu ve daha buna benzer birçok şeyleri gördükçe şaşkınlığı büsbütün artıyordu. Fakat o, böylece ahmaklık ve aciz isimli mahluklarla, bunların çocukları, küstahlık ve riya adlı iki zavallıyı tanımış oldu.</p>

  <p class="heading0"></p>

  <p class="heading0" style="text-align: justify;">Ve ayrılırken kalbinde yalnız ufuksuz bir merhamet, yeis veya hiddeti manasız bulan bir rikkat (yufkalık, incelik) hissetti...</p>

  <p class="heading0" style="text-align: justify;">İşte genç şair şaheserini bilinmeyen ve bulunmayan kumaşlardan dokumak için yaptığı bu seyahatten dönüşünde,&nbsp;içinde Allahla boy ölçüşen bir kuvvet kımıldıyordu. Çünkü şimdiye kadar yazanların ancak var olduğunu bildirdikleri şeye o bizzat erişmişti.</p>

  <p class="heading0" style="text-align: justify;">Üç ay uğraşarak derin manalı, renkli kelimelerden bir elbise giydirdiği şaheserinin her sahifesi onun çölde kavrulan ve kutuplarda gerilen muzdarip derisinin bir parçasıydı ve bir sevinci bağırmak, bir elemi ağlamak veya bulutlardan yüksek bir fikre ulaşmak için durmadan kımıldayan satırlar coşkun sinirlerinden örülmüştü. Ve o bu satırlardaki kelimeleri -vakit vakit bir sabah yıldızının belirsiz ışığı gibi ince, felaketin gözleri kadar keskin, yalanın dudakları kadar yumuşak ve bir çocuk rüyası kadar tatlı sesler veren kelimeleri- gözlerinin kenarındaki derin çizgilerden işledi.</p>

  <p class="heading0" style="text-align: justify;">Lazım gelen yüksek ve temiz asilliği eserine büsbütün verebilmek için de, onu yazdığı müddetçe insanların arasına karışmadı. Ve siyah bir kalemle, siyah meşin ciltli bir deftere yazdığı şiirleri sevgilisine yolladı...</p>

  <p class="heading0" style="text-align: justify;">Bu sefer genç kız, gözlerinde gurur ve hayretin parıltısı, hareketlerinde hasret ve isteğin acelesi olduğu halde bizzat geldi. Boynuna atılarak onu öptükten sonra böyle haykırdı:</p>

  <p class="heading0" style="text-align: justify;">-Genç şair, genç şair, ey benim sevgilim! Artık hiç... hiç kimse seni aşamayacak; sen peygamberleri gıptaya düşürecek şeyleri yarattın, sen insanları yaşamaya veya öldürmeye sürükleyebilecek şeyleri yazdın. Güneş senden daha sıcak, gökyüzü&nbsp;daha geniş, ilkbahar rüzgarları daha canayakın değildir.</p>

  <p class="heading0" style="text-align: justify;">Ve sen bunları yalnız benim için yaptın.</p>

  <p class="heading0"></p>

  <p class="heading0" style="text-align: justify;">Ey genç şair, ey benim sevgilim!</p>

  <p class="heading0"></p>

  <p class="heading0" style="text-align: justify;">Artık hiçbir kadının benimle bir olmadığını hissediyorum. Artık Leyla benim yanımda minimini ve Jülyet pek zavallıdır, ben Beatrice'ye bile gururla bakıyorum ve bundan sonra Süleyman'ın sevgilileri de benimle boy ölçüşemeyeceklerdir. Ebediliğe senin kolların arasında süzüleceğim sevgilim ve yüksekte, en yüksekte uçacağız.</p>

  <p class="heading0"></p>

  <p class="heading0" style="text-align: justify;">Ey sevgilim, yalnız benim sevgilim!</p>

  <p class="heading0"></p>

  <p class="heading0" style="text-align: justify;">Şimdiye kadar hep sana koşmak için çırpındığı halde yenilmez bir gururun emirlerini dinlemeye mecbur olan kalbim bak, içindekileri anlatmak için acele ediyor. O gururum ki, fanilerden birine meyli olduğu için gönlümü bir ısırgan demeti gibi dalamıştı, şimdi sana bunları söylemekte bir haz buluyor.</p>

  <p class="heading0" style="text-align: justify;">-Mademki uzun senelerin hasreti içimizde yaramaz bir çocuk gibi tepinmektedir, gel, birbirimizin olalım ve sen bana aşkın da ebedilik kadar tatlı ve güzel olduğunu anlat... Gel, beni kollarının arasında sık...-</p>

  <p class="heading0"></p>

  <p class="heading0" style="text-align: justify;">Fakat genç şair onu kollarının arasında sıkmadı.. Çünkü hiçbir şey işitmemişti.</p>

  <p class="heading0"></p>

  <p class="heading0" style="text-align: justify;">Sevgilisinin, sedirlerden birinin üzerine bıraktığı şaheseri parmaklarıyla karıştırırken sihirli satırlar onun gözlerini, elinde olmayarak, çekmişler ve o, derin bir hayret içinde kendinden geçerek, bunları okumaya başlamıştı.</p>

  <p class="heading0"></p>

  <p class="heading0" style="text-align: justify;">Yarattıkları o kadar güzeldi ve şairi o kadar kuvvetle çekiyorlardı ki, sevgilisinin: -Beni işitmedin mi şair!- diye bağırdığını bile duymadı. Ve ancak genç kız onu omuzlarından yakalayınca kendine geldi. Kızın gözleri, kafasının içindeki herhangi bir ateşten kaçarak dışarı fırlamak isitiyormuş gibi yanıyordu. Dudakları titreyerek tekrar etti:</p>

  <p class="heading0" style="text-align: justify;">-Beni dinlemedin mi şair? Sana söylediklerimi işitmedin mi?- -Ne söyledin sevgilim?- diye cevap verdi, -Beni affet, biliyorum ki tamiri kabil olmayan bir şey yaptım. Ama bunun sebebi senin için yazdıklarımın yine sana benzeyen güzellikleriydi. Aşkın sesinden uzak kalan kalpleri hasretin ne hallere koyduğundan bahseden satırlarım, beni seslerin en canayakınını&nbsp;dinlemekten alıkoydu. Tekrar et sevgilim, söylediklerini benim için tekrar et...-</p>

  <p class="heading0"></p>

  <p class="heading0" style="text-align: justify;">Genç kız biraz düşündü. Yüzü beyaz, bir kuğunun tüyleri kadar beyaz olmuştu. Başını ağır ağır kaldırarak sordu:</p>

  <p class="heading0" style="text-align: justify;">-Hiç, hiçbir şey duymadın mı?-</p>

  <p class="heading0"></p>

  <p class="heading0" style="text-align: justify;">-Hiçbir şey sevgilim, fakat tekrar et-'</p>

  <p class="heading0"></p>

  <p class="heading0" style="text-align: justify;">O zaman boğuk ve yeisini örtmek isteyen bir sesle tekrar başladı:</p>

  <p class="heading0"></p>

  <p class="heading0" style="text-align: justify;">-Kitabını okudum genç şair, yalnız harikuladeliklerle, yalnız insanı saran güzelliklerle doluydu. Ve senin herkes gibi olmadığını haykırıyordu.</p>

  <p class="heading0"></p>

  <p class="heading0" style="text-align: justify;">Senden daha fazla uzak kalmak istemem ey şair!..-</p>

  <p class="heading0"></p>

  <p class="heading0" style="text-align: justify;">Burada dudaklarını yakıcı bir gülüşle ısırdı; gözleri, donuk ve karanlık, şaire dikildiler, dimdik baktılar. O bir kadın, baştan aşağı bir kadındı... Dişlerini sıktı, onların arasından, keskin, ağır bir sesle:</p>

  <p class="heading0"></p>

  <p class="heading0" style="text-align: justify;">-Yalnız...- dedi, -Yalnız bu kitap dehanı ve kudretini bana gösterdikten sonra aramızda lüzumsuz olmaya başlıyor... Ve görüyorum ki o seni hemen hemen benim kadar alakadar edecek...</p>

  <p class="heading0" style="text-align: justify;">Hiç buna imkan var mı şair? Senin kafanda, ruhunda, hatta en ufak bir hüceyrende (hücrende) bile benden başkasının yer almasına tahammül edebilir miyim?</p>

  <p class="heading0"></p>

  <p class="heading0" style="text-align: justify;">Şu halde büsbütün senin olmam için bu engelin ortadan kalkması lazım. Ve sen benim için yazdığın bu kitabı yine benim için yok etmekte eminim ki tereddüt etmeyeceksin, hatta bunu ben yapacağım.-</p>

  <p class="heading0" style="text-align: justify;">Ve genç şairin elinden çekip aldığı şaheseri, orada, mercan alevlerle yanan ocağa fırlattı.</p>

  <p class="heading0" style="text-align: justify;">Ve bir feryat, duvarları sarsan, havayı karıştıran, yüzyıllık ağaçların fırtınada devrildikleri zaman yaptıkları gürültüye, ormana bir yıldırım düştüğü zaman vahşi hayvanların kopardıkları çığlıklara, ateş saçan bir yanardağın geniş çatlaklarından fırlayan boğuk ve yırtıcı ıslıklara benzeyen bir feryat genç şairin göğsünden fırladı...</p>

  <p class="heading0" style="text-align: justify;">Ve o, kendisini oraya, minimini alevlerin kitabın meşin cildini ağlayışlı bir çıtırtıyla büktükleri ocağa doğru attı.</p>

  <p class="heading0"></p>

  <p class="heading0" style="text-align: justify;">Fakat genç kız daha evvel koşarak ocağın önünü vücuduyla kapatmıştı. Vahşi bir gülüşle: -Çekil!- dedi.</p>

  <p class="heading0"></p>

  <p class="heading0" style="text-align: justify;">Erkek, ki o zamana kadar gözlerinde sonsuz bir tatlılık ve ilahilikten başka bir şey bulunmazdı ve hareketleri devamlı bir çekingenliğin ağırlığını taşırdı, birdenbire buğulanan bakışlar, pençe haline giren kollarla oraya hücum etti ve her iki ağızdan birden fırladı: -Çekil!..- ve hiçbirisi çekilmedi...</p>

  <p class="heading0"></p>

  <p class="heading0" style="text-align: justify;">O zaman aralarında öyle korkunç bir mücadele başladı ki, köpüren ağızlardan feci soluklar ve hırıltılar çıkıyor, duvarlara şiddetle çarpan kafalar orada kanlı saç demetleri bırakıyordu. Birdenbire erkek, genç kızı -gittikçe artan dermansızlığına ve erkeğin yüzünü parçalarken dökülen tırnaklarına rağmen vücudunu ocağın önünden ayırmayan genç kızı- boğazından yakaladı; kendininkilere korkunç bir sebatla bakan büyük ve kanlı gözler hareketsiz kalıncaya kadar sıktı.</p>

  <p class="heading0"></p>

  <p class="heading0" style="text-align: justify;">Sonra, kollarının arasında yavaş yavaş gevşeyen, kanla bulaşık olmayan yerleri ezik bir sarılık alan vücudu yere bırakarak ocağa eğildi, gittikçe hafifleyen alevlerin arasından meşin kitabı aldı.</p>

  <p class="heading0" style="text-align: justify;">Kavrulan, şeklini kaybeden bu ateşten cildi açtığı zaman yere ancak bir avuç mavimtırak kül döküldü... Ve bunu gören şair oraya, boylu boyunca yatan ölünün üstüne -bir kadının elinden kurtaramadığı şaheseriyle beraber- cansız yıkılıverdi...</p>

  <p class="heading0" style="text-align: right;">1929 (Atsız Mecmua, s. 17, 25.09.1932)</p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0" style="text-align: center;"><b>Kırlangıçlar</b></p>

  <p class="heading0"></p>

  <p class="heading0" style="text-align: justify;">Şehrin kıyısında, ufacık bir derenin kenarında, dalları suya sarkan ihtiyar bir söğüt ağacı vardır. İlkbaharın başlangıçlarında bu söğüdün dallarına bir dişi kırlangıç gelip kondu; derenin bir başından bir başına yıldırım gibi uçan, beyaz göğüslerini suya dokundurarak şeffaf kanatlı küçük böcekleri yakalayan diğer kırlangıçlara bakmaya başladı. Başını hafif hafif sallıyordu. Derin düşüncelere daldığı belliydi.</p>

  <p class="heading0"></p>

  <p class="heading0" style="text-align: justify;">Söğüdün dalları hışırdadı. Bir erkek kırlangıç geldi, dişinin karşısındaki dala kondu.</p>

  <p class="heading0"></p>

  <p class="heading0" style="text-align: justify;">Kırlangıçlar arasında pek teklif yoktur. Uzun uzadıya takdim filan edilmeden konuşmaya başladılar ve pek az sonra da ahbap oldular.</p>

  <p class="heading0"></p>

  <p class="heading0" style="text-align: justify;">Evvela havadan, sudan bahsedildi. (İki kişi birbirlerini yeni tanıdıkları zaman havadan sudan bahsetmek adettir.) Fakat biraz sonra erkek bir iki dal ileri geldi, dişi daha az çekingen bir hal aldı.</p>

  <p class="heading0"></p>

  <p class="heading0" style="text-align: justify;">Muhabbeti kaynattılar.</p>

  <p class="heading0"></p>

  <p class="heading0" style="text-align: justify;">-Olur ya!- demeyin, iki kırlangıcın ilkbaharda, herkes dört tarafa koşup çalışırken bir söğüt dalında oturup yarenlik etmeleri gündelik işlerden değildir.</p>

  <p class="heading0"></p>

  <p class="heading0" style="text-align: justify;">Bizim kırlangıçların ikisi de antika mahluklardı, yani öteki kırlangıçlara benzemiyorlardı. (Başkalarına benzemeyenlere antika derler.) Evvela dişi kırlangıç lafı derin tarafından açtı:</p>

  <p class="heading0" style="text-align: justify;">-Siz hiç çalışmıyorsunuz?-</p>

  <p class="heading0" style="text-align: justify;">Başka bir kırlangıç olsaydı hemen: -Ya siz neden burada oturuyorsunuz?- diye ikinci bir sorguya kalkışırdı. Fakat bizimki derin derin içini çekti ve sustu.</p>

  <p class="heading0" style="text-align: justify;">Ve dişi onun söylediği şeyleri anlıyormuş gibi başını salladı ve gözlerini aşağıda şıpırtıyla akan suya dikti.</p>

  <p class="heading0" style="text-align: justify;">Bir müddet daha sustular. Erkek birdenbire gözlerini dişiye dikerek söze başladı:</p>

  <p class="heading0" style="text-align: justify;">-Bakınız şunlara...- Ve aşağıda birbirini çaprazlayarak uçan ve dokuma tezgahının mekiklerine benzeyen kırlangıçları gösterdi. -Bakınız şunlara... Sabah akşam demeden, yaz kış demeden çalışıyorlar. Ben bunlara çok kere sordum: Neden böyle durmadan uğraşıyorsunuz, dedim, cevap vermediler. Omuzlarını silkip yanımdan uzaklaştılar.-</p>

  <p class="heading0" style="text-align: justify;">Dişi:</p>

  <p class="heading0" style="text-align: justify;">-Birbirimize sen diye hitap etsek nasıl olur?- dedi. Erkek okkalı sözlerine cevap olmayan bu lafı beklememekle beraber, bu tekliften hoşlandı ve tekrar başladı:</p>

  <p class="heading0" style="text-align: justify;">-Adeta utanıyorum...- dedi, -Bütün kuşları sıraya dizseler biz herhalde sonuncu gelmeyiz. Kılığımız, kıyafetimiz düzgündür. Aklımız, şu sabahtan akşama kadar avaz avaz bağıran bülbülden herhalde üstündür. Kanadımızı bir vursak en hızlı güvercinden daha çok yol alırız. Halbuki bütün kuşların en zavallısı bizmişiz gibi hiç durmadan didiniyoruz. Şu budala serçe bile üç günlük ömrünü keyifle geçiriyor da, biz, arasından uçtuğumuz ağaçları bile fark etmiyoruz.</p>

  <p class="heading0"></p>

  <p class="heading0" style="text-align: justify;">Biraz durdu, dişiye doğru yandan bir göz attı:</p>

  <p class="heading0"></p>

  <p class="heading0" style="text-align: justify;">-Yarın öldüğümüz zaman birisi bize sorsa: 'Dünyada neler gördünüz?' dese herhalde verecek cevap bulamayız. Koşmaktan görmeye vaktimiz olmuyor ki...-</p>

  <p class="heading0"></p>

  <p class="heading0" style="text-align: justify;">Dişi, gözlerinin içi buğulanarak:</p>

  <p class="heading0"></p>

  <p class="heading0" style="text-align: justify;">-Ah- dedi, -tıpkı benim gibi düşünüyorsun.-</p>

  <p class="heading0"></p>

  <p class="heading0" style="text-align: justify;">Erkek cevap verdi:</p>

  <p class="heading0"></p>

  <p class="heading0" style="text-align: justify;">-Zaten seni burada tek başına görünce benim gibi düşündüğünü anlamıştım. Doğru değil mi ama? Şu dünyayı adamakıllı görmeden, dünyanın ne olduğunu adamakıllı anlamadan buradan gidecek olduktan sonra ne diye buraya geldik sanki? Yaşadığımızın farkına varmayacak olduktan sonra ne diye yaşıyoruz?-</p>

  <p class="heading0" style="text-align: justify;">Dişi tasdik eder gibi başını salladı:</p>

  <p class="heading0"></p>

  <p class="heading0" style="text-align: justify;">-Etrafımıza göz gezdirince- dedi, -ben de senin gibi, dört tarafa koşan kırlangıçlardan başka bir şey görmüyorum. Ben de bunlardan mıyım, diyorum, sonra da bunlardan değilim galiba, diyorum. Onlar da beni pek istemiyorlar. Ne yapayım, burada oturup etrafa bakıyorum. Siz de, şey, sen de gelmesen böyle yapayalnız bu yazı geçirecektim.-</p>

  <p class="heading0"></p>

  <p class="heading0" style="text-align: justify;">Akşama doğru lafları daha derinleştirdiler... Sonra ayrıldılar. Ve her gün buluşmaya başladılar.</p>

  <p class="heading0"></p>

  <p class="heading0" style="text-align: justify;">Aman yarabbi, neler konuşmuyorlardı!.. Eğer kırlangıçlarda kitap yazmak adet olsaydı, bunların yazacakları kitaplar muhakkak ki üniversitelerde okutulurdu.</p>

  <p class="heading0"></p>

  <p class="heading0" style="text-align: justify;">Gitgide birbirlerine daha çok alıştılar. Çok kere dişi daha evvel gelir, gözlerini suya dikerek erkeği beklerdi.</p>

  <p class="heading0"></p>

  <p class="heading0" style="text-align: justify;">Bir gün çiçeklerden, bir gün yıldızlardan, bir gün öteki kırlangıçlardan bahsederlerdi. Hep düşünceleri birbirine uygundu. Yalnız her ikisinin de içinde gizliden gizliye büyüyen bir korku vardı: Bir gün gelip ayrılmak korkusu.</p>

  <p class="heading0" style="text-align: justify;">Hiçbirisi bu korkusunu ötekine söylemeye cesaret edemiyordu. Kim bilir, belki öbürünün yanlış anlayacağından çekiniyordu. (Çünkü içten duyulan şeyler hep yanlış anlaşılır.)</p>

  <p class="heading0"></p>

  <p class="heading0" style="text-align: justify;">İçlerinde bu ayrılık korkusu büyüdükçe bunu münasip bir şekilde diğerine söylemek için düşünmeye başladılar.</p>

  <p class="heading0" style="text-align: justify;">Mesela:</p>

  <p class="heading0" style="text-align: justify;">-Hiç ayrılmayalım, olmaz mı?- demek vardı, fakat bu pek geniş manalı ve müphemdi. Nasıl ayrılmayalım?.</p>

  <p class="heading0"></p>

  <p class="heading0" style="text-align: justify;">-Bir yuva kuralım!- deseler, bu da pek bayağı kaçacaktı. Hem o zaman başka kırlangıçlara benzeyeceklerini sanıyorlardı.</p>

  <p class="heading0" style="text-align: justify;">Dünyanın geçiciliğinden, gökyüzünün sonsuzluğundan, sulardan ve diğer kuşların yaşayışlarından bahsederlerken, gözleri birbirine hasretle bakar ve: -Birbirimizden nasıl ayrılacağız?- demek isterlerdi.</p>

  <p class="heading0"></p>

  <p class="heading0" style="text-align: justify;">Tesadüfün pek merhametli olmadığını ve birbirine böyle yakın olanları bir ikinci defa karşı karşıya getirmediğini biliyorlardı. Fakat konuştukları dil, diğer kırlangıçların diliydi ve bu dilde, söylemek istedikleri şeyleri söylemekten utanıyorlardı. Bu dil, onların içindeki şeylere uygun değildi.</p>

  <p class="heading0"></p>

  <p class="heading0" style="text-align: justify;">Yavaş yavaş gözlerine ve bakışlarına bir gamlılık çöktü. Dostluktan filan bahsederken, sesleri titriyor gibiydi; yahut onlar böyle zannediyorlardı. Fakat böyle zamanlarda hemen birinden biri, bir kahkaha atar ve işi alaya bozardı: İçi burkulduğu halde... Nihayet günün birinde ikisi de bunun böyle sürüp gidemeyeceğini anladılar. İkisi de birbirlerine açılmaya karar verdiler.</p>

  <p class="heading0" style="text-align: justify;">Sabahleyin karşı karşıya gelince dişi söylemek istediği şeyleri gözleriyle anlatmak istedi. Tam bu sırada, üzerinde oturdukları söğütten sarı bir yaprak koptu, iki tarafa sallanarak aralarından geçti ve dişinin en manalı baktığı zamanda gözlerinin önünü kapattı.</p>

  <p class="heading0"></p>

  <p class="heading0" style="text-align: justify;">Erkek bu bakışı göremedi.</p>

  <p class="heading0"></p>

  <p class="heading0" style="text-align: justify;">Fakat her ikisi de sarı yaprağı gördüler.</p>

  <p class="heading0" style="text-align: justify;">Erkek ağzını açtı:</p>

  <p class="heading0" style="text-align: justify;">-Senden hiç ayrılmak istemiyorum...- demek üzereydi ki, buvvv diye soğuk bir rüzgar esti...</p>

  <p class="heading0" style="text-align: justify;">Dişi, erkeğin sözlerini işitemedi.</p>

  <p class="heading0" style="text-align: justify;">Fakat her ikisi soğuk rüzgarın sesini duydular.</p>

  <p class="heading0"></p>

  <p class="heading0" style="text-align: justify;">Birbirlerinin gözlerine baktılar; artık yuva kurmak zamanının geçtiğini, sonbaharın geldiğini, ayrılacaklarını anladılar. İkisi de içini çekti.</p>

  <p class="heading0" style="text-align: justify;">Tepelerinden birçok kırlangıçlar geçti: Sıcak yerlere dönüyorlardı.</p>

  <p class="heading0" style="text-align: justify;">Ayrıldılar... Ve bir daha birbirlerini görmediler.</p>

  <p class="heading0"></p>

  <p class="heading0" style="text-align: justify;">Fakat ikisi de küçük derenin kenarındaki söğüdü ve orada geçirdikleri güzel ilkbaharı ve yazı unutmadılar.</p>

  <p class="heading0"></p>

  <p class="heading0" style="text-align: justify;">Ve ikisi de, böyle bir yaz geçirmemiş olan diğer kırlangıçlara tepeden baktılar... (Çünkü azlıkta kalanlar çok olanlara nedense tepeden bakarlar.)</p>

  <p class="heading0"></p>

  <p class="heading0" style="text-align: right;"><i>1933 (Varlık, s. 40, 01.03.1935)</i></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0"></p>

  <p class="heading0" style="text-align: center;"><b>Viyolonsel</b></p>

  <p class="heading0"></p>

  <p class="heading0"></p>

  <p class="heading0" style="text-align: justify;">Güneş, yüzüne yeşil yelpaze tutan mahçup bir kadın gibi iri yapraklı ağaçların arkasına saklanırken, muhtelif milletlere mensup bir seyyah kafilesi -sarı otlardan yapılmış evleri arı kovanına benzeyen- bir zenci köyüne girdiler.</p>

  <p class="heading0"></p>

  <p class="heading0" style="text-align: justify;">Kabile reisi, yirmi seneden beri Afrika'nın bu sapa köşesine uğramayan beyazları güzel karşılayabilmek için bütün boncuklarını, fildişiriden yapılmış ziynetlerini taktı, eline, üzerine işlemeli büyük yayını alarak maiyetiyle beraber köyün ortasındaki meydanda bekledi.</p>

  <p class="heading0"></p>

  <p class="heading0" style="text-align: justify;">Birtakım şatafatlı merasimden sonra seyyahlar, reisin kulübesinde istirahat etmekteydiler ki, köyü dolaşmaya çıkmış olan melez tercüman koşarak geldi, elli adım kadar ötede bir Avrupalı tarafından yapılmış olması pek muhtemel olan tahta bir kulübe gördüğünü söyledi.</p>

  <p class="heading0"></p>

  <p class="heading0" style="text-align: justify;">Golf pantolonlarının altına çoraplarını tekrar giymeye vakit bulamayarak hep birden oraya koştular. Tercüman doğru söylüyordu. Bu, intizamsız kerestelerden yapılmış bir yerdi ve önünde vahşi orman çiçeklerinden vücuda getirilmiş bahçemsi bir meydanlık vardı.</p>

  <p class="heading0" style="text-align: justify;">Yanlarına gelen reis, binanın iki seneden beri aralarında yaşayan bir beyaza ait olduğunu söyledi.</p>

  <p class="heading0" style="text-align: justify;">Tercümana sordular:</p>

  <p class="heading0" style="text-align: justify;">-Neredeymiş kendisi?-</p>

  <p class="heading0" style="text-align: justify;">-Belli olmaz- dedi reis, -o, buradan çalgısını alır çıkar ve ne zaman isterse o zaman gelir!-</p>

  <p class="heading0" style="text-align: justify;">-Ne çalgısı?-</p>

  <p class="heading0" style="text-align: justify;">-Büyük... adeta bir timsah yavrusuna benzeyen bir çalgı..- Seyyahlar birbirlerine sordular:</p>

  <p class="heading0" style="text-align: justify;">-Belki bir harp?..-</p>

  <p class="heading0" style="text-align: justify;">Reis:</p>

  <p class="heading0" style="text-align: justify;">-Bir değneğe gerilen at kıllarıyla çalınıyor!- dedi.</p>

  <p class="heading0" style="text-align: justify;">-Öyleyse bir kontrbas...-</p>

  <p class="heading0" style="text-align: justify;">-Yahut bir viyolonsel...-</p>

  <p class="heading0" style="text-align: justify;">-Evet, evet... Herhalde bir viyolonsel.-</p>

  <p class="heading0" style="text-align: justify;">Seyyahlar, reise tekrar sordular:</p>

  <p class="heading0" style="text-align: justify;">-O, bu çalgıyı nerede çalıyor?-</p>

  <p class="heading0" style="text-align: justify;">Elini uzatarak gösterdi:</p>

  <p class="heading0" style="text-align: justify;">-Ormanda!-</p>

  <p class="heading0" style="text-align: justify;">-Peki, bizi oraya götürür müsünüz?-</p>

  <p class="heading0" style="text-align: justify;">-Olmaz, o çalgısını çalarken hiç kimseyi istemez...-</p>

  <p class="heading0" style="text-align: justify;">Seyyahlar:</p>

  <p class="heading0" style="text-align: justify;">-Biz uzakta dururuz, kendisinin haberi olmaz!- dediler ve ısrar ettiler.</p>

  <p class="heading0" style="text-align: justify;">Reis razı oldu. Alacakaranlıkta köyden çıkarak ormana doğru yürüdüler. Yaklaştıkları zaman, kulaklarına tok bir viyolonsel sesi geldi. Alman seyyah biraz dinledikten sonra:</p>

  <p class="heading0" style="text-align: justify;">-Sonbahar şarkısı!..- dedi.</p>

  <p class="heading0" style="text-align: justify;">Rus ilave etti:</p>

  <p class="heading0" style="text-align: justify;">-Çaykovski'nin.-</p>

  <p class="heading0" style="text-align: justify;">Ormana girince reis durdu ve on adım kadar ileride, geniş gövdeli baobap ağaçlarının altındaki karaltıyı gösterdi: -İşte!..-</p>

  <p class="heading0" style="text-align: justify;">Dikkatle baktılar ve dinlediler. Gölge hiç kımıldamadan, büyük bir maharetle aynı parçayı çalıyordu.</p>

  <p class="heading0"></p>

  <p class="heading0" style="text-align: justify;">Sesler, birbirine giren yaprakları titreterek dağılırken İngiliz seyyah:</p>

  <p class="heading0" style="text-align: justify;">-Bu adamın ne olması mümkündür?- diye söylendi.</p>

  <p class="heading0"></p>

  <p class="heading0" style="text-align: justify;">Fransız seyyah: -Bir sanatkar...- dedi, -Ümidi kırılmış bir sanatkar... Hakiki sanatın takdir edilmediğini görerek insanlardan kaçan bir talihsiz.-</p>

  <p class="heading0"></p>

  <p class="heading0" style="text-align: justify;">Rus: -Hayır, bu belki cemiyetin haksızlıklarından kurtulmak için buraya gelen birisi ki, sanatı kendisine teselli vasıtası yapmış...- diye, mütalaasını yürüttü.</p>

  <p class="heading0"></p>

  <p class="heading0" style="text-align: justify;">Alman: -Bana kalırsa- diye fikrini söyledi, -bu geniş arazide rahat ve dertsiz yaşamayı, bu basit refahı, medeniyet dünyasının didişmelerine tercih eden bir akıllı.-</p>

  <p class="heading0"></p>

  <p class="heading0" style="text-align: justify;">-Zannediyorum ki- dedi İngiliz, -vahşilerin hükümdarlığını eline geçirmek için kendisine göre bir plan yapan onu sabırla tatbik eden bir açıkgözdür bu ve belki de tehlikelidir.-</p>

  <p class="heading0" style="text-align: justify;">Gece olmuş ve ay çıkmıştı. Ay ışığı ormanın içindeki ufak bir meydanlığı aydınlatınca, etrafına taşlar dizilen bir toprak yığınına dayadığı viyolonseli gözlerini kapayarak çalan adamı daha iyi gördüler... Siyah, kıvırcık sakallarının çerçevelediği yüzünde, nerede başlayıp nerede bittiği belli olmayan çizgiler vardı. Alnına doğru dökülen dağınık saçları soluk yanaklarını gölgeliyordu.</p>

  <p class="heading0"></p>

  <p class="heading0" style="text-align: justify;">Seyyahlar sordular:</p>

  <p class="heading0" style="text-align: justify;">-Hep burada mı çalar?-</p>

  <p class="heading0" style="text-align: justify;">-Ve o toprak yığını nedir?-</p>

  <p class="heading0" style="text-align: justify;">-Burada çalar- dedi reis, -karısının başucunda...-</p>

  <p class="heading0" style="text-align: justify;">-Karısı da var mıydı?-</p>

  <p class="heading0" style="text-align: justify;">-Vardı ve öldü.-</p>

  <p class="heading0" style="text-align: justify;">Sustular. -Gidelim!- dediler. -Köye döndüğü zaman anlarız...- Fakat ertesi sabah geri dönen adam, onlara kendi hayatı hakkında hemen hemen hiçbir şey söylemedi.</p>

  <p class="heading0" style="text-align: justify;">-Bir vapur kazasından sonra buraya düştüm, karım da burada öldü... Ve ben başka yere gitmek istemem- dedi.</p>

  <p class="heading0" style="text-align: justify;">Seyyahlar yollarına devam etmek için bu garip münzeviyi terk ettiler. Her biri jurnalına başka başka şeyler yazdı, fakat hiçbirisi o adamın asıl hikayesine temas etmedi.</p>

  <p class="heading0"></p>

  <p class="heading0" style="text-align: justify;">İşte o adamın hikayesi:</p>

  <p class="heading0"></p>

  <p class="heading0" style="text-align: justify;">Akdeniz'in yalı şehirlerinden birinde öyle bir genç vardı ki kendisine rast geldikleri zaman, mahcubiyetle başlarını eğen kadınlar, onu çok kere rüyalarında görürlerdi.</p>

  <p class="heading0" style="text-align: justify;">Ve zerdeva (ağaç sansarı) tüyleri gibi yumuşak olan kumral bıyıkları genç kızların minimini kalplerini gıcıklamaktan geri kalmazdı. Fakat bu gencin, dalgalı saçlarından, lacivert gözlerinden ve bir şark kamçısı gibi kıvrılan vücudundan daha kıymetli bir şeyi vardı:</p>

  <p class="heading0" style="text-align: justify;">Güzel nişanlısı...</p>

  <p class="heading0" style="text-align: justify;">Bir zamanlar bütün şehir delikanlılarının hayalini dolduran bu genç kızın, daima düşünüyormuş gibi gergin duran alnı artık bir kardeş busesi için en münasip yerdi. Çünkü o delikanlılar biliyorlardı ki, doğunun donuk pembeliğini taşıyan dudaklar başkasına nasip olmuştur. Ve menevişlerindeki manayı kimsenin okuyamadığı kahverengi gözler yalnız bir kişinin önünde kıvılcımlanacaktır.</p>

  <p class="heading0"></p>

  <p class="heading0" style="text-align: justify;">Bu kız aynı zamanda şehrin en iyi viyolonsel çalanıydı.</p>

  <p class="heading0" style="text-align: justify;">Oturduğu iskemlede bir ayağını geri uzatıp dolgun göğsünü çalgısına dayadığı zaman, öyle sesler çıkarırdı ki, memleketin ihtiyar ve üstat musikişinasları bile başlarını arkaya çevirerek gözlerini kurulamaya mecbur olurlardı.</p>

  <p class="heading0"></p>

  <p class="heading0" style="text-align: justify;">Genç kız, nişanlısıyla beraber olmadığı zamanlar yalnız viyolonseliyle konuşurdu; ve ona, nişanlısından dinlemek istediği şeyleri söyletirdi.</p>

  <p class="heading0" style="text-align: justify;">Lakin gafil genç bunu bilmiyor, onun, çalgısını kendisi kadar çok sevmesini kıskanıyordu.</p>

  <p class="heading0" style="text-align: justify;">Ve bir gün:</p>

  <p class="heading0" style="text-align: justify;">-Ey sevgilim- dedi, -ey narin vücudunun, ipek saçlarının, donuk pembe dudaklarının değil, bütün ihtiras ve iptilalarının da bana ait olmasını istediğim sevgilim, artık viyolonseli bırak, yalnız beni dinle, yalnız benim kalbimin tellerinde nağmeler bulmaya çalış.-</p>

  <p class="heading0" style="text-align: justify;">-Aşk ne kadar hodbindir!-</p>

  <p class="heading0" style="text-align: justify;">Genç kız:</p>

  <p class="heading0" style="text-align: justify;">-Mademki sen istemiyorsun sevgilim- dedi, -ben artık viyolonsel çalmayacağım... Nağmelerimi yalnız senin sözlerinde arayacağım.-</p>

  <p class="heading0" style="text-align: justify;">Gözlerinde, sahibi için, yaşadığı ormanı bırakan bir ceylanın garip mahzunluğu vardı. Sanat, ilahi sanat aşka yenilmişti. -Ve aşk ne kadar kudretlidir!-</p>

  <p class="heading0" style="text-align: justify;">-Lakin sevgilim!- dedi genç kız ve bunu söylerken elleri delikanlının avuçlarındaydı. -Elbet bir gün ihtiyarlayacağız ve ölüm bizi alacak. Eğer o, bana senden evvel gelirse, bil ki tek isteğim, gözlerim hayata kapanırken başucumda bir viyolonsel dinlemektir; bunu bana vaat ediyor musun?-</p>

  <p class="heading0"></p>

  <p class="heading0" style="text-align: justify;">-Evet- diye cevap verdi, -senden sonra yaşamak gibi bir ceza bana mukadderse, kahverengi gözlerinin üstüne yemin ederim ki, başucunda en yüksek sanatkara, en güzel besteyi çaldıracağım.-</p>

  <p class="heading0" style="text-align: justify;">Bunun üzerine başlar geriye doğru uzandı. Söylediklerini tekit etmek (pekiştirmek) isteyen dudaklar birleşti.</p>

  <p class="heading0" style="text-align: justify;">-Ve aşk ne kadar ateşlidir!-</p>

  <p class="heading0"></p>

  <p class="heading0" style="text-align: justify;">Heyhat, saadet dedikleri el, insanları okşamakta pek hasistir. Yalnız gülümsemek ve sevişmek için yaratıldıklarını sanan bu gençler de o elin mukadder tokadını yemekte geç kalmadılar.</p>

  <p class="heading0" style="text-align: justify;">Evlenmişler; birbirlerinin olmuşlardı. Bahtiyardılar. Bahtiyarlıklarını bulundukları yerde hapsetmek istemediler. Onu&nbsp;her tarafa gösterebilmek için, bir gün, şehrin rıhtımında duran gemilerden birine binerek seyahate çıktılar.</p>

  <p class="heading0"></p>

  <p class="heading0" style="text-align: justify;">Gezdikleri yerde her gördükleri şeyin kendilerini sevindirmek için yaratıldığını sanıyorlardı. Deniz onlara bir aşk masalı, ormanlar bir vefakarlık hikayesi anlatıyordu.</p>

  <p class="heading0"></p>

  <p class="heading0" style="text-align: justify;">Bilhassa engini çok seviyorlardı. Bazı yerlerde erkeğin gözleri gibi lacivertleşen sular, bazı yerlerde her ikisinin kalpleri kadar berrak ve şeffaf oluyordu... Ve dalgaların kıvrımlarındaki köpükler, sulara sürünerek uçan beyaz kuşlar gibiydi.</p>

  <p class="heading0" style="text-align: justify;">Lakin bir gün, ufuklar karardı. Bir fırtına başladı. Öyle bir fırtına ki, tasvirini ancak herkesin kendi muhayyilesi yapabilir.</p>

  <p class="heading0" style="text-align: justify;">Geminin kaburgaları çatırdamaya başladığı zaman, birbirlerine sarıldılar. Gözlerini kapadılar...</p>

  <p class="heading0"></p>

  <p class="heading0" style="text-align: justify;">Ancak ertesi gün -kendilerini sahilin kumlarına uzanmış bularak yabani otlarla tedaviye çalışan zencilerin arasında- gözlerini açtılar.</p>

  <p class="heading0" style="text-align: justify;">Ve uzak kayalarda parçalanan enkazdan başka canlı bir şey göremediler.</p>

  <p class="heading0" style="text-align: justify;">Zencilerin sahilden epey içeride olan köylerinde birkaç ay oturup, onların dillerini öğrenmeye başlayınca anladılar ki, burası Afrika'nın en kimsesiz yerlerindendir ve on sekiz seneden beri hiçbir beyaz adam uğramamıştır.</p>

  <p class="heading0" style="text-align: justify;">Ara sıra sahilde balık tutmaya giden kafileler tekrar söylediler ki, o denizde şimdiye kadar uzaktan geçen bir gemi bile gözlerine ilişmemiştir. Ve artık hissettiler ki -fırtına kendilerini baygın olarak kıyıya attığı zaman- vahşileri orada bulunduran tesadüfe minnettar olmaktan başka yapılacak şey yoktur.</p>

  <p class="heading0" style="text-align: justify;">Erkek: -Mademki beraberiz- dedi, -ve birbirimizi seviyoruz, yaşayışımızın herhangi bir yerde olması bizim saadetimizi bozmamalı!-</p>

  <p class="heading0"></p>

  <p class="heading0" style="text-align: justify;">Fakat kadın hastaydı...</p>

  <p class="heading0" style="text-align: justify;">Evet, kadın hastaydı. Günden güne eriyor, sararıyordu. Nasıl bazı ağaçlar yerleri değiştirildiği zaman -usta bir bahçıvan elinde bile olsalar- yaşayamazlarsa, genç kadın da burada yaşayamayacaktı. Erkek bütün kudretiyle çalıştığı, vasıtasızlık içinde bütün çarelere başvurduğu halde, bunun önüne geçemeyeceğini anlıyordu.</p>

  <p class="heading0"></p>

  <p class="heading0" style="text-align: justify;">Onu, sert kokular dağıtan ağaçlar arasında, berrak sulu nehirlerin kenarında gezdiriyor; geceleri, yalnız Afrika'ya mahsus olan parlak ay ışığı altında onun, mavimtırak damarlarıyla bir istiridye kabuğuna benzeyen kulaklarına, yaşamayı tatlı gösterecek, şarkılar söylüyordu. Fakat hepsi neticesizdi ve kadının bir sene daha ömrü olmadığı muhakkaktı.</p>

  <p class="heading0"></p>

  <p class="heading0" style="text-align: justify;">O zaman, bu kısa müddette kadına saadet verebilmek için çareler düşündü, aklına viyolonsel geldi. Belki çalgısı olsaydı o, bu kadar üzülmeyecekti.</p>

  <p class="heading0"></p>

  <p class="heading0" style="text-align: justify;">Ve bir gün, maun ağacından haftalarca uğraşarak yaptığı viyolonselle geldi. -Sevgilim- dedi, -hayatımız çok yalnız geçiyor. Bak, sana bir arkadaş daha getirdim. Seni bir zamanlar bunu çalmaktan menettiğim için ne kadar bedbaht olduğumu bilsen...- Sonra sıkılarak ilave etti: -Hem bana da öğretmeni rica edeceğim.-</p>

  <p class="heading0"></p>

  <p class="heading0" style="text-align: justify;">Genç kadının soluk yüzünde, batan güneşte görülen bir kırmızılık belirdi. Titreyen dudaklarıyla:</p>

  <p class="heading0"></p>

  <p class="heading0" style="text-align: justify;">-Ben öleceğim- dedi, -ve sen, başucumda viyolonsel çalarak vaadini yerine getireceksin...-</p>

  <p class="heading0"></p>

  <p class="heading0" style="text-align: justify;">Öğrenmeye başladıktan pek az sonra, ufak parçaları çalabiliyordu. Kadın, hayvan derileri üzerine yazdığı notaları buna&nbsp;meşk ettiriyor, bu da onları alarak yabani ormanda saatlerce çalışıyordu.</p>

  <p class="heading0" style="text-align: justify;">Öğrendiği parçayı akşam üzerleri latif üstadına tekrar ederken onun ağzından çıkacak bir takdir sayhası (haykırışı) kendisine en büyük iç genişliğini verirdi.</p>

  <p class="heading0"></p>

  <p class="heading0" style="text-align: justify;">Kadın da ara sıra çalıyordu. Ve o zaman bu şekilsiz alet, bu at kıllarından yapılan yay, başka bir düyanın seslerini genç erkeğin kulaklarına, oradan ruhuna götürürdü. Bir gün kadın: -Bak, bu 'Sonbahar Şarkısı'dır- dedi.</p>

  <p class="heading0" style="text-align: justify;">Ve nağmeleri insanın içine görünmez mayiler halinde akan bir besteyi bitirdikten sonra:</p>

  <p class="heading0" style="text-align: justify;">-İşte- dedi, -ölürken senden bunu isteyeceğim.-</p>

  <p class="heading0" style="text-align: justify;">Erkek:</p>

  <p class="heading0" style="text-align: justify;">-Ver- dedi, -çalışayım...-</p>

  <p class="heading0" style="text-align: justify;">-Hayır, bunu son günümün yaklaştığını hissettiğim zaman vereceğim...-</p>

  <p class="heading0" style="text-align: justify;">Ve başka bir notayı uzattı.</p>

  <p class="heading0"></p>

  <p class="heading0" style="text-align: justify;">Bazan üzüntülerin uzattığı, bazan yalancı bir sevincin kısalttığı günler çok çabuk geçti. Ve kadın artık ayakta duramayacak kadar eridi. Gözlerinin esmerleşen kenarlarında, beyaz dudaklarında ölümün tayf halinde dolaştığını genç erkek görüyordu.</p>

  <p class="heading0" style="text-align: justify;">Belki, evet, belki iki üç günlük ömrü vardı. Fakat hala -Sonbahar Şarkısı-nı vermemişti.</p>

  <p class="heading0"></p>

  <p class="heading0" style="text-align: justify;">Birkaç defa, üzerlerinde nota yazılı olan derileri karıştırırken, eline geçen bu şarkıyı bir türlü öğretmiyordu. Ölümün bu kadar yakınında dolaştığından ihtimal ki haberi yoktu.</p>

  <p class="heading0" style="text-align: justify;">Genç adam onun son istediğini yerine getirememekten korkuyordu: Ya kadın birdenbire ölüverirse?</p>

  <p class="heading0"></p>

  <p class="heading0" style="text-align: justify;">O zaman bu şarkıyı çalamayacaktı.</p>

  <p class="heading0"></p>

  <p class="heading0" style="text-align: justify;">Ve göğsünün üst tarafında pürüzlü bir cismin ağır ağır gezindiğini hissediyordu.</p>

  <p class="heading0"></p>

  <p class="heading0" style="text-align: justify;">Notayı istemek imkansızdı. Bu, hastaya ömrünün sonuna geldiğini belli etmek olacaktı.</p>

  <p class="heading0"></p>

  <p class="heading0" style="text-align: justify;">Bir tek isteği, onun son günlerinin müsterih geçmesi olduğu halde, bu nasıl yapılabilirdi?</p>

  <p class="heading0"></p>

  <p class="heading0" style="text-align: justify;">Nihayet bir gün, gene başka bir besteyi uzatırken, kadının başı kucağına sessizce düşüverdi: Bayılmıştı... Erkek etrafa koştu. Bir toprak çanaktan yüzüne sular serpti. O, gözlerini açar açmaz kuru otlardan ibaret olan yastığının altından -Sonbahar Şarkısı-nı çekerek:</p>

  <p class="heading0"></p>

  <p class="heading0" style="text-align: justify;">-Al- dedi, -ve çabuk öğren. Korkuyorum ki, vakit az kaldı!-</p>

  <p class="heading0" style="text-align: justify;">Erkek yabani ormana koştu, deriyi bir baobap ağacının gövdesine iliştirerek çalışmaya başladı.</p>

  <p class="heading0"></p>

  <p class="heading0" style="text-align: justify;">Saatler geçti. Akşam oldu. Elinde viyolonsel ve nota ile kulübeye koşan erkek, ağlıyordu. İçinde sönmez bir acı vardı. Ya öldüyse, diyordu, ya yetişemediysem!</p>

  <p class="heading0" style="text-align: justify;">Kulübeden içeri girince, yatakta, gözlerini kapıya dikerek kendisini bekleyen genç kadının yüzünde bir gülümseme dolaştı, elini uzattı...</p>

  <p class="heading0"></p>

  <p class="heading0" style="text-align: justify;">Elini uzattı ve erkek o eli yakalayıp sakallarından süzülen yaşlara sürerek öperken, kadının gözleri tekrar kapandı. Kadın ölmüştü.</p>

  <p class="heading0" style="text-align: justify;">Ve erkek bunu hissetti.</p>

  <p class="heading0"></p>

  <p class="heading0" style="text-align: justify;">O zaman deli gibi viyolonsele sarılarak çalmaya başladı. -Sonbahar Şarkısı-nı ona duyurmak istiyordu.</p>

  <p class="heading0"></p>

  <p class="heading0" style="text-align: justify;">Dikkatle baktı, kadının gözleri açılacak mı diye baktı. Hayır, açılmıyordu.</p>

  <p class="heading0"></p>

  <p class="heading0" style="text-align: justify;">Sevgilisinin son isteğini yerine getirememekten doğan bir yeisle yayına daha şiddetle bastı ve parmakları daha içten oynadı. Onun kulübenin civarından uzaklaşmadığını zannettiği ruhuna bu sesi yetiştirebilmek için hırsla çalıyordu.</p>

  <p class="heading0"></p>

  <p class="heading0" style="text-align: justify;">Gözleri, yatakta gülümseyerek yatan ölüye dikilmişti. -İşitmiyor musun, bak, ne kadar aşkla çalıyorum, ne kadar güzel çalıyorum, işitmiyor musun?- demek istiyordu.</p>

  <p class="heading0"></p>

  <p class="heading0" style="text-align: justify;">O zamana kadar bu kulübede çalınan viyolonsel, vahşileri alakadar etmezdi. Fakat şimdi bu şarkı, genç adamın kalbinden ıstırap ve hıçkırık halinde viyolonselin tellerine dökülen bu beste, onları da şaşırttı, donuk hassasiyetlerine kadar işledi ve hepsi koşarak kulübenin etrafına toplandılar.</p>

  <p class="heading0"></p>

  <p class="heading0" style="text-align: justify;">Şimdi kapıda birbirinin üstüne çıkarak çalgıyı dinleyen zenciler, siyah bir üzüm salkımını andırıyordu. Annelerinin yapraktan eteklerine sarılan küçük çocuklar bile susmuşlardı. Ve kulübenin önü ağlayan zencilerle -evet bu bir mucizeydi ve hepsi birden ağlıyorlardı- bir arı kovanının ağzına benziyordu.</p>

  <p class="heading0" style="text-align: justify;">Genç adam, çalgısıyla beraber toprağın üstüne baygın yuvarlanıncaya kadar çaldı.</p>

  <p class="heading0"></p>

  <p class="heading0" style="text-align: justify;">İki gün sonra ayılınca, vahşiler, kendisini ormana, her zaman viyolonsel çaldığı bir ağacın altına götürdüler.</p>

  <p class="heading0"></p>

  <p class="heading0" style="text-align: justify;">Burada taze bir mezar vardı.</p>

  <p class="heading0" style="text-align: justify;">İşte bu genç adam, sağlığında dinletemediği parçayı karısının ruhuna duyurabilmek için, bu mezarın başında, senelerden beri viyolonselini çalar.</p>

  <p class="heading0"></p>

  <p class="heading0" style="text-align: right;"><i>1928 (Meşale, s. 7, 01.10.1928)</i></p>

  <p class="heading0" style="text-align: center;"><b>Birdenbire Sönen Kandilin Hikayesi</b></p>

  <p class="heading0" style="text-align: justify;">Hasta sinirlerim için tavsiye ettikleri bu kimsesiz ve gürültüsüz yerlerde, uzun bir akşam gezintisinden dönüyordum.</p>

  <p class="heading0" style="text-align: justify;">Sıcak bir sonbahar gününün sonuydu. Gecenin yaklaştığını gören tabiat, serin bir nefes almak için kımıldanıyordu.</p>

  <p class="heading0" style="text-align: justify;">Biçilmiş tarlaların ortasında ıslak bir halat gibi parlayarak uzanan patikaya giderken, karşı tepelerin birinde yüksek bir taş bina gözüme ilişti.</p>

  <p class="heading0"></p>

  <p class="heading0" style="text-align: justify;">Perdesiz pencerelerine vuran güneş, ona kırmızı gözlü bir canavar şekli veriyordu. Ve yıkık duvarlı bir bahçenin ortasında, harap bir kaleyi veya boş bırakılmış bir konağı andıran hazin bir ihtişamı vardı.</p>

  <p class="heading0"></p>

  <p class="heading0" style="text-align: justify;">Vaktin daha erken olduğunu düşünerek bu binayı yakından görmek isteğine kapıldım.</p>

  <p class="heading0"></p>

  <p class="heading0" style="text-align: justify;">Kurumuş tarlaların üzerinde yürüdükten, hafif bir sırtı tırmandıktan sonra, yarısına kadar açık duran paslı bir demir kapıyı geçtim, aralarından otlar fışkıran çakıl döşeli bir yoldan yürümeye başladım. İki tarafımda vahşileşmiş ağaçlar ve artık tümsek halini almış eski çiçek tarhları vardı... Kuru bir havuzun kenarında devrilmiş mermer saksılar duruyordu. Ve onların arasında nasılsa kalmış olan beyaz bir kasımpatı, buraları örten siyah perdenin üzerinde geçmişi görmek için bırakılmış bir delik gibiydi.</p>

  <p class="heading0"></p>

  <p class="heading0" style="text-align: justify;">Yanına yaklaştıkça insana sebepsiz bir ürkeklik veren binanın hiçbir mimariye uymayan acayip bir tarzı vardı: Çapı on iki metreyi geçmeyen bir silindir şeklinde epeyce yükseldikten sonra birdenbire daralıyor ve böylece kule gibi bir parça daha uzanarak üzeri camekanlı bir kubbeyle bitiyordu. Alt tarafını kalın bir taş çember kuşak gibi sarmaktaydı ve bütün bina bu haliyle eski bir yağ kandilini andırıyordu. Tam kapının üstündeki odanın dışarıya doğru cumba şeklinde yaptığı bir çıkıntı da bu kandilin kulpuydu.</p>

  <p class="heading0"></p>

  <p class="heading0" style="text-align: justify;">Binanın niçin bu şekilde yapıldığını ve sonra hangi cehennem nefesinin buralarda estiğini kestirmek imkansızdı. Keskin bir bıçakla açılmış hissini veren ince uzun pencereler korkutucu bir karanlıktan başka hiçbir şeyi açığa vurmuyorlardı.</p>

  <p class="heading0" style="text-align: justify;">Taş çemberin üzerinde oyulmuş birkaç ayak merdiveni çıkarak paslı çivili, büyük kapıya geldim. Senelerden beri insan eli dokunmamış gibi duran, çürümeye yüz tutmuş tahtalara yaslandım. Yarı yerine kadar batan güneşin sararmış çayırlara, küçük bulut kümelerine, bir yılan dili gibi kıvırarak uzattığı son kırmızı ışıkları uzun uzun seyrettim.</p>

  <p class="heading0"></p>

  <p class="heading0" style="text-align: justify;">Etrafımda hiçbir hareket yoktu. Kertenkeleler bile, yosunlu taşların üzerinde, akşamın alacakaranlığına bakarak, yavaşça ilerliyorlardı. Yalnız ıslak tahtaların güneşte çıkardıkları sese benzeyen bazı çıtırtılar vakit vakit duyulmaktaydı.</p>

  <p class="heading0"></p>

  <p class="heading0" style="text-align: justify;">Gittikçe koyulaşan sessizliğin içinde, derin bir kuyuya muntazam aralıklarla taşlar atılıyormuş gibi boğuk sesler işittim. Evvela istikametini kestiremediğim bu gürültünün, biraz sonra, evin içinden geldiğini anladım. Sesler, aynı muntazam aralıklarla durmadan yaklaşmaktaydı. En sonra büsbütün açılarak taş merdivenlerden ağır ağır inen adımlar haline girdiler ve dayanmakta olduğum kapının arkasında durdular. Doğrulmuş, korku, merak ve hayretten ibaret bir halita (karışım) halinde kaskatı kesilmiştim. Başımı arkaya çeviremiyordum, fakat -ufak bir gıcırtı bile yapmadığı halde- kapının yavaşça açıldığını ve soğuk, buz gibi bir nefesin ensemi yalayarak dağıldığını hissettim.</p>

  <p class="heading0" style="text-align: justify;">Şiddetle döndüm; ve o zaman, akşamın çabucak artan karanlığı arasında, bu taş kulenin esrarlı adamıyla karşılaştım:</p>

  <p class="heading0" style="text-align: justify;">Bu, büyük bir baştan -iskelet halinde bir vücudun üstüne konmuş- büyük ve kırmızı bir kafadan ibaretti. Bir cehennem nebatının liflerine benzeyen kıpkızıl saç ve sakallarının arasında beyaz, fakat saçların renginde çillerle kaplı bir deri görünüyordu. Ve bunların hepsini, çürümüş bir meyvenin donuk rengi, bir toz tabakası halinde, örtmekteydi.</p>

  <p class="heading0"></p>

  <p class="heading0" style="text-align: justify;">Ve sonra gözleri... Kırmızı çilli kapaklar arasında, bir granit yosununa benzeyen soluk yeşil gözleri vardı. Derin ve karanlık çukurların sonunda birer mahzen kapağını hatırlatan bu gözler hiç, ama hiçbir şey ifade etmiyorlardı.</p>

  <p class="heading0" style="text-align: justify;">Sırtında siyah, harap olmuş bir elbise, ayağında eskimiş rugan potinler vardı. İnsan onu, bir cenaze dönüşünden sonra hiç soyunmayarak senelerce aynı halde kalmış sanabilirdi. Ve şimdi kuru vücuduna bol gelen bu siyah elbiseler ona bir korkuluk kılığı veriyorlardı.</p>

  <p class="heading0" style="text-align: justify;">Elini bana doğru uzattı. -Ah, bu, dünyada gördüğüm şeylerin belki en korkuncudur-. Bu da aynı kırmızı çilli, çürük beyaz deriyle kaplıydı ve bir insanınkinden ziyade ince bir eldiven giydirilmiş bir iskeletin eline benziyordu. O kadar zayıf, o kadar hayattan uzaktı. Ve gecenin karanlığından pek fark edilmeyen siyah bir ceketin kolundan fırladığı için, üzerime boşlukta asılıymış gibi geliyordu.</p>

  <p class="heading0" style="text-align: justify;">Omuzuma bir gece kuşu gibi konduğu zaman korkuyla bağırdım ve silkindim:</p>

  <p class="heading0" style="text-align: justify;">-Ah... Ne istiyorsunuz?-</p>

  <p class="heading0" style="text-align: justify;">Fakat bu el, bu kemik el oraya bir yengeç kıskacı gibi yapışmıştı. Ve o, sükunetle eğildi, göğsünden değil, yalnız ağzının içinden gelen hafif bir sesle bana sordu:</p>

  <p class="heading0"></p>

  <p class="heading0" style="text-align: justify;">-Siz birdenbire sönen kandilin hikayesini biliyor musunuz?-</p>

  <p class="heading0" style="text-align: justify;">-Hayır!- dedim. -Oh... Hayır...-</p>

  <p class="heading0"></p>

  <p class="heading0" style="text-align: justify;">-Öylese geliniz!-</p>

  <p class="heading0"></p>

  <p class="heading0" style="text-align: justify;">Dediğini yapmamak mümkün değildi, parmaklarını omuzuma batırarak çekiyor ve acıtıyor, acıtıyordu...</p>

  <p class="heading0"></p>

  <p class="heading0" style="text-align: justify;">Ayaklarımızın altından kayan bir zemini geçtik, minarelerin esrarlı merdivenlerini andıran dar ve taş bir merdivene tırmanmaya başladık. Korkuyu şimdiye kadar içimde böyle madde halinde hissetmemiştim. Karanlık, bir gecekuşu kanadı gibi yüzüme sürünen, kokusu beynime kadar işleyen bir karanlık vardı. Etrafımdaki duvarlardan biz yürüdükçe dökülen sıvaların gürültüsü, adımlarımızın boğuk sesine karışıyordu.</p>

  <p class="heading0"></p>

  <p class="heading0" style="text-align: justify;">Ve ben, bütün korkuma rağmen, nerede ve nasıl biteceğini bilmediğim bu merdiveni kıvrıla kıvrıla çıkıyordum. Sanki onun parmaklarından benim omuzuma geçen bir irade, beni yediyor, ayaklarımı daracık basamaklar üzerinde, ona yetiştirmek için, çabuk çabuk hareket ettiriyordu.</p>

  <p class="heading0"></p>

  <p class="heading0" style="text-align: justify;">Her kata yaklaştığımızda, beni sürükleyen adamın, evvela karışık saçlı başı belli oluyor, sonra hafif bir aydınlık yavaş yavaş bütün vücuduna yayılıyordu. Eyvah... Gece bu merdivenlerden çok aydınlıktı...</p>

  <p class="heading0"></p>

  <p class="heading0" style="text-align: justify;">Her katta, yarısına kadar açılmış oda kapıları vardı. Bomboş odalara açılan kapılar... Ve dar pencerelerden nur halinde giren gece bu kapılardan bize kadar uzanıyordu. Ve pencerelerin dışında siluet halinde ağaçlar, karışık şekilli dağlar, hayat ve ışık dünyası vardı... Ben bu yarım aydınlığın verdiği cesaretle ona soruyordum:</p>

  <p class="heading0" style="text-align: justify;">-Nereye gidiyoruz? Niçin gidiyoruz?-</p>

  <p class="heading0" style="text-align: justify;">Eğiliyor, buz gibi nefesi yüzümde dolaşarak yavaşça tekrar ediyordu:</p>

  <p class="heading0" style="text-align: justify;">-Siz, birdenbire sönen kandilin hikayesini okudunuz mu?-&nbsp;</p>

  <p class="heading0" style="text-align: justify;">-Hayır!-</p>

  <p class="heading0" style="text-align: justify;">-Pekala, yürüsenize!-</p>

  <p class="heading0" style="text-align: justify;">Parmaklar etlerime büsbütün geçiyordu; bir külçe halinde tekrar sürükleniyordum.</p>

  <p class="heading0" style="text-align: justify;">Bu sefer de merdivende evvela başı kayboluyor, önümde, siyah ve geniş pantolonun içinde kuru bir dal gibi duran ve basamakları çabuk çabuk atlayan iki ayak kalıyordu. Sonra gene&nbsp;o mayi halindeki karanlık, gene kopup düşen sıvaların haykırışı... Ayak seslerimiz ve hepsinin birden, toprak altından gelen bir bağırış halinde yaptıkları korkunç uğultu...</p>

  <p class="heading0" style="text-align: justify;">Sonra ikinci ve üçüncü bir kat geliyor, kapıları yarı açık boş odalar, bıçak yarası gibi ince uzun pencereleri ve artık tepelerindeki birkaç yaprağı fark edilen siyah ağaçları tekrar görüyordum. Her katta, daha kuvvetsiz olarak, dudaklarım kımıldardı:</p>

  <p class="heading0" style="text-align: justify;">-Nereye gidiyoruz, niçin gidiyoruz?-</p>

  <p class="heading0"></p>

  <p class="heading0" style="text-align: justify;">Fakat cevap hep aynıydı:</p>

  <p class="heading0"></p>

  <p class="heading0" style="text-align: justify;">-Siz, birdenbire sönen kandilin ne olduğunu biliyor musunuz? O halde yürüyünüz!-</p>

  <p class="heading0"></p>

  <p class="heading0" style="text-align: justify;">Ve korkunç çıkış tekrar başlıyordu.</p>

  <p class="heading0"></p>

  <p class="heading0" style="text-align: justify;">Nihayet, nerede olduğumu, ne kadar zamandır bu yükselişin sürdüğünü, hatta kendimi bile büsbütün unuttuğum bir zamanda birdenbire durduk. Önümdeki adam eliyle bir kapağı kaldırdı. Oradan girdik. Kapağı tekrar kapamak için omuzumu bıraktığı zaman, derin bir rüyadan uyanıyormuş gibi oldum ve etrafıma baktım.</p>

  <p class="heading0"></p>

  <p class="heading0" style="text-align: justify;">Burası yuvarlak bir odaydı. Kulenin en tepesinde olduğunu tavandaki camekanlı, küçük kubbeden anlıyordum. Oda, ötekilerin büsbütün aksine olarak, çok güzel döşenmişti. Karanlık duvar kenarlarında muhteşem koltukların gölgeleri belli oluyordu.</p>

  <p class="heading0"></p>

  <p class="heading0" style="text-align: justify;">Tam camekanlı kubbenin altında, yani odanın ortasında, yuvarlak bir masa üzerinde hareket etmeyen bir alevle hafif hafif yanan bir yağ kandili vardı: Aynen içinde bulunduğumuz binanın şeklinde bir kandil...</p>

  <p class="heading0"></p>

  <p class="heading0" style="text-align: justify;">Uzaktaki köşede, içerisinde biri yatıyormuş gibi kabarık duran bir yatak vardı, bana nazaran eğri olduğu için, kimin yattığını göremiyordum. Dayanılmaz bir merakın dürtmesiyle yaklaştım ve orada yatanı gördüm. Gördüm... Ve boğazına şişler sokulan bir hayvan gibi acı bir çığlık kopardım: Orada bir iskelet yatıyordu. Kurumuş ve siyahlaşmış etleri yanak kemiklerine yapışmış ve sarı saçları çürük bir yastığı küme küme yığılmış bir kadın iskeleti..</p>

  <p class="heading0"></p>

  <p class="heading0" style="text-align: justify;">Bu anda, kırılan bir camın şangırtısını andıran bir kahkaha kulaklarımın dibinde patladı, siyah elbiseli adam:</p>

  <p class="heading0"></p>

  <p class="heading0" style="text-align: justify;">-Pek mi korktun?- diyordu. -Niçin, niçin korkuyorsun? Senden, yani hayattan büsbütün ayrı bir şey diye mi? Fakat bu aptallıktır. Onun bizden farkı, bizim ondan farkımız nedir ki? Hiç... Bak, eğil de bak... Bu dişler yok mu, bu muntazam dişler, onların arasından, şimdi bizim konuştuğumuz şeylere benzemeyen ne tatlı sözler çıkardı bilsen... Düşünüyor musun ki,&nbsp;bakmaya tiksindiğin bu dişleri görebilmek için onun tebessüm etmesi nasıl sabırsızlıkla beklenirdi!.. Tahmin edebilir misin ki, boğazına dolanarak seni boğacakmış gibi korktuğun bu saçların güneş altında ne hayat dolu parlayışları vardı.</p>

  <p class="heading0"></p>

  <p class="heading0" style="text-align: justify;">Hem bu kadın benimdi. Şu ellerim, şu sana laf söyleyen ağzım nasıl benimse, o da öyle benimdi. Fakat biliyor musun, kollarımın arasından sıyrılıvermesi ne kolay oldu... Onunla aramızda hiçbir mesafe yoktur. Bizim onun haline geçivermemiz için bir sebep bile lazım değil; ve bu iskelet bize o kadar yakındır ki, ondan korkmak için ancak bir insan kadar kör ve düşüncesiz olmalıdır.-</p>

  <p class="heading0"></p>

  <p class="heading0" style="text-align: justify;">Şimdi sesi pirinç bir havan gibi ötüyordu. Sanki bu adamın boğazında bir perde vardı ve bazan içinden gelen şiddetli sesler bunu kaldırarak kulakları çınlatıyor, sonra şiddet azalınca perde tekrar düşerek sesler, bir duvar arkasından söyleniyormuş gibi, kısılıyordu.</p>

  <p class="heading0"></p>

  <p class="heading0" style="text-align: justify;">Verecek cevap bulamamaktan doğan bir ürkeklikle sordum:</p>

  <p class="heading0" style="text-align: justify;">-Sizi bu kadar sarsan, fakat hakikate yaklaştıran bu ölümün sebebi neydi?- dedim. -Nesi vardı?-</p>

  <p class="heading0"></p>

  <p class="heading0" style="text-align: justify;">-Hiç!- diye cevap verdi. -Hiçbir şeyi yoktu. Senin kadar hayata bağlı, bu taş bina kadar sağlam -eliyle camekan kubbeyi işaret etti- ve şu yıldızlar kadar nurlu ve zarifti.&nbsp;Saadeti aramızda bir alev gibi hissediyor, bu alevden ısınıyor ve aydınlanıyorduk... Fakat...-</p>

  <p class="heading0"></p>

  <p class="heading0" style="text-align: justify;">Ses yine uzaktan geliyormuş gibi yavaşladı:</p>

  <p class="heading0"></p>

  <p class="heading0" style="text-align: justify;">-Fakat biliyor musun, o kuvvet ki, hiçbir şeyi eksik olmayan yağ kandillerinin alevini gelip alarak onları birdenbire karartır!-</p>

  <p class="heading0" style="text-align: justify;">Ne demek istediğini anlamayarak yüzüne baktım.</p>

  <p class="heading0"></p>

  <p class="heading0" style="text-align: justify;">-Gel- dedi, -seninle birdenbire sönen kandilin hikayesini okuyalım. O zaman bu kadını hangi ölünün götürdüğünü anlayacaksın.-</p>

  <p class="heading0" style="text-align: justify;">Orta yerdeki masaya doğru yürüyerek orada, kandilin önünde açık duran siyah kadife kaplı ince bir kitabı aldı.</p>

  <p class="heading0" style="text-align: justify;">-Bunu, yanımızdaki kadının yüzlerce sene evvelki cetlerinden biri yazmış- dedi.</p>

  <p class="heading0" style="text-align: justify;">Geniş bir kanapeyi masanın kenarına sürükledi. Üzerine yan yana oturduk. Ve ben, kurumuş yapraklar rengindeki sarı ve kalın sahifelerde eski, fakat keskin bir el yazısını, gözlerimi ara sıra uzaktaki iskelete çevirerek ve yanımda, başına vuran kırmızı ışıkla, akşamı seyreden bir sfenks gibi duran adama bakarak merak ve sonra hayretle okudum:</p>

  <p class="heading0"></p>

  <p class="heading0" style="text-align: justify;">-Yüzlerce eser yazdım. Her eserime kalbimin veya dimağımın bir parçasını koyuyordum. Ve bunlar, hakikate çok yakın şeylerdi. Fakat hiçbir yazımda bizzat hakikatin bulunmadığını biliyordum. Her güzel yazan gibiydim: Konuştuğum&nbsp;şeyler benden evvel yüzlerce defa tekrar edilen lafların değiştirilmiş şekliydi. Halbuki ben, kulaklara bilmedikleri şeyleri&nbsp;söylemek, göz hudutlarının arkasına geçmek istiyordum. Ve bunun için çenemi avuçlarıma ve kollarımı dizlerime dayar, gözümü yere veya ufka çevirerek gördüklerimin daha ötesindeki şeyleri de bilmek isterdim. Fakat toprağın alaycı bir susuşu, ufkun lakayt bir kaçışı vardı. Bana, 'Senin gözlerin,' diyorlardı, 'açık bıraktığımız şeyleri görmek için bile çok küçük ve zayıftırlar. Sakladığımız hakikatleri nasıl bir cesaretle anlatmak istiyorsun?..' Fakat ben arıyor, mütemadiyen arıyordum.</p>

  <p class="heading0" style="text-align: justify;">Yine bir gün odamda, masamın başında çenemi defterlerime dayamıştım, beyaz kağıdın üzerine yayılan sakallarımın kıvırcıklarına bakıyordum. İstiyordum ki, bu beyaz tellerin her&nbsp;biri ince bir kalem olup bu yaprakları bütün bilmediğim şeylerle doldursunlar ve ben onları hiç durmadan okuyayım, okuyayım.</p>

  <p class="heading0" style="text-align: justify;">Fakat birdenbire kağıtlar ve sakallarım görünmez oldu. Odam ansızın kararıvermişti. Başımı kaldırınca, önümde senelerden beri aynı intizamla yanan kandilimin sönmüş olduğunu gördüm. Hiçbir rüzgar veya hareket olmadığına göre, yağının bitmiş olması lazımdı. Lakin elime alıp bakınca, yağının dolu, fitilinin kusursuz olduğunu gördüm; haznesinde bir delik, boğazında bir sakatlık yoktu.</p>

  <p class="heading0"></p>

  <p class="heading0" style="text-align: justify;">Benim farkına varamadığım bir rüzgara hamlederek (yorarak) tekrar yakmak istedim... Fakat hayret: Yanmıyordu. Yaklaştırdığım ateşler yalnız fitili kızartıyor ve oradan hoş olmayan kokular çıkarıyordu. Alev, senelerden beri devam eden kırmızımtırak alev artık yoktu.</p>

  <p class="heading0"></p>

  <p class="heading0" style="text-align: justify;">Hangi sebebin bu ihtiyar şamdanı kararttığını düşünürken, kaybolan aleve benzeyen bir ışığın kafamın içinde parlamaya başladığını hissettim. Ve karşımdaki kandilin arkasında, ona benzeyen sayısı bellisiz kandiller sıralandığını gördüm. Kimisi benimki gibi sönmüştü ve kimisi hala kırmızı ve değişmez bir alevle parlıyordu. Fakat ara sıra bunlardan biri, hiçbir rüzgar, hiçbir üfleyen olmadığı halde, yavaşça kararıveriyordu. Ve bu sönük kandillerin bir daha aydınlanması da mümkün değildi. -Silkindim, bunu kendime bir ihtar telakki ettim. Artık bulmak istediğim hakikati burada arayacaktım:</p>

  <p class="heading0" style="text-align: justify;">Yağları çok, fitilleri kusursuz ve her şeyleri tamam olan kandillerin sebepsiz yere niçin söndüklerini ve kaybolan alevlerin nereye çekilip gittiklerini bulmalıydım.</p>

  <p class="heading0" style="text-align: justify;">Bunun için, aynen kandilimin şeklinde bir bina yaptırarak oraya yerleştim. Etrafımda dolaştığını hissettiğim büyük hakikate burada kavuşacağımı biliyordum. Şimdi, en yakınlarımı bile sokmadığım bu odada, gözlerimi tepedeki camlardan geçirerek yukarılara bakıyor, orada birdenbire sönen kandillerin alevlerini arıyorum...-</p>

  <p class="heading0"></p>

  <p class="heading0" style="text-align: justify;">Kitabın intizamsız aralıklarla yazılan diğer kısımları, bir kazana hapsedilen buhar gibi kenarlarını sıkıştıran bir kafanın, görünmeyen, işitilmeyen ve dokunulmayan bir hayaleti takip ediyormuş gibi etrafına nasıl hamleler yaptığını gösteriyordu.</p>

  <p class="heading0" style="text-align: justify;">Bataklık kenarlarındaki çürük sazların rutubetli ve ekşi kokusunu dağıtan kalın yapraklar parmaklarının altından bahtiyar bir günün saatleri gibi çabucak geçiyorlardı.</p>

  <p class="heading0"></p>

  <p class="heading0" style="text-align: justify;">Ve sebepsiz yere sönen yağ kandillerinin hazin hikayelerini, bir İbrani peygamber gibi, içim sarsılarak okuyordum:</p>

  <p class="heading0" style="text-align: justify;">-Beraber yanmak için yapılmış iki tane kandil vardı. Alevlerini, birleşmek istiyor gibi, birbirlerine eğerlerdi ve birisinin yetişemediği yeri öteki aydınlatırdı..</p>

  <p class="heading0"></p>

  <p class="heading0" style="text-align: justify;">Aralarında ipek kumaşlar gibi kıvrılan ve parlayan ışık huzmeleri gidip gelirdi... O kadar benzer ışıklarla yanarlardı ki, etrafa dağıttıkları aydınlığın ayrı yerlerden geldiğine ihtimal vermek mümkün değildi... Fakat bir gün, yağı çok, fitili yolunda, haznesi sağlam olan bu kandillerin biri, en beklenmedik zamanda, yavaşça kararıverdi. Titrek bir ışıkla yas tutmak isteyen diğeri ise, onun arkasında gitmekte gecikmedi.</p>

  <p class="heading0"></p>

  <p class="heading0" style="text-align: justify;">Ve ben, dört beş tanesi bir arada birçok kandiller daha gördüm. İçlerinde savaştan çıkmış bir kılıç gibi parlayan yenileri olduğu gibi, mahzenlerdeki yosunlu küplere benzeyen eskileri de vardı. Ve büyük kandillerin yanında civciv gibi duran küçükler, oynak alevlerle kıpırdıyorlardı. Ve bunlar, adeta ses çıkaran bir şetaretle (sevinçle) beraberce yanarlarken aynı hissedilmeyen rüzgar, hiçbir benzerlik sırasına bakmayarak, hepsini birer birer söndürüverdi.</p>

  <p class="heading0" style="text-align: justify;">Yağları daha bitmemişti yarabbi, daha uzun müddet yanabilirlerdi. Ben, artık anlamak istiyorum, bu alevleri alıp götüren hangi sarsılmaz kudret, hangi dayanılmaz sebep, hangi yaradılış mantığıdır?..</p>

  <p class="heading0" style="text-align: justify;">Ve ben, altından yapılmış yeni ve çok güzel bir kandil gördüm. Usta bir kuyumcu elinden çıktığı, kenarlarını süsleyen göz alıcı ziynetlerden belliydi.</p>

  <p class="heading0" style="text-align: justify;">O kadar tatlı bir ışığı vardı ki, kandilin parlak madenine su halinde akan bu ışık, çıplak omuzlara dökülen kumral saçları andırıyordu.</p>

  <p class="heading0" style="text-align: justify;">Ve alevi o kadar beyaz, o kadar hayat doluydu ki, yanacağı müddeti sonsuzlukla ifade etmek, onun ömrünü kısaltmak olurdu.</p>

  <p class="heading0" style="text-align: justify;">Fakat bu da, gözkapakları açıldığı zaman kaybolan bir rüya gibi, kendisine iştiyakla (özlemle) bakanların önünden çekiliverdi.</p>

  <p class="heading0" style="text-align: justify;">Ah... Yanmak isteyen kandilleri sebepsiz yere ve birdenbire söndürülen kuvvetin, bu alevi saklayacak kadar güzel yerleri var mıydı acaba?..-</p>

  <p class="heading0"></p>

  <p class="heading0" style="text-align: justify;">Artık sonlarına yaklaştığım kitabı avuçlarımın arasında sıkıyor, isyandan ve kızmaktan vazgeçerek bir iman ve tevekkül ifade etmeye başlayan satırları kandilin kızıl ışığına tutarak okuyordum:</p>

  <p class="heading0"></p>

  <p class="heading0" style="text-align: justify;">-İsteklerime varabilmek için dış dünya ile bağlarımı azaltmak lazım geldiğini seziyordum. Vücudumdaki her yıkılış, kafamda yeni bir parlaklığa yol açıyor. Ellerimin titremesi arttı, fakat ben baktığım şeyleri daha sebatlı ve ihtizamlı görmeye başladım. Ah, ey peşinde koştuğum hakikat, nihayet seni yakalayacağım.-</p>

  <p class="heading0" style="text-align: justify;">Diğer sahifeler gittikçe karışan bir yazıyla şöyle devam ediyordu:</p>

  <p class="heading0" style="text-align: justify;">-Görüyorum... Parlak alevlerin üzerine uzanarak onları alıp götüren siyah eli artık fark etmeye başladım. Yazdığım yazıları seçmekte güçlük çeken gözlerim, bu alevleri çok uzaklara kadar kovalayabiliyor. Belki yakında onların nereye saklandıklarını söyleyebileceğim. Hiçbir şeyleri eksik olmadığı halde, birdenbire sönüveren kandilleri hangi kuvvetin kararttığını ve alevlerin nereye gittiklerini öğrenmek üzereyim. Ey her tarafımdan yavaş yavaş çekilen hayat, yalnız kafama ve gözlerime birik!-</p>

  <p class="heading0" style="text-align: justify;">Son sahifeye gelmiştim. Burada yazı artık okunmaz bir şekil alıyordu. Deliliğe yakın bir merakla gözlerimi büsbütün yaklaştırdım ve devam ettim:</p>

  <p class="heading0"></p>

  <p class="heading0" style="text-align: justify;">-Gerçi ellerim kımıldamakta güçlük çekiyor ve gözlerim yazdıklarımı görmüyor, fakat ne ehemmiyeti var? Artık hakikatin pek yakınındayım.</p>

  <p class="heading0"></p>

  <p class="heading0" style="text-align: justify;">Konacağı dalın etrafında uçan bir kuş gibi başımın üzerinde kanat çırpışlarını duyuyorum.</p>

  <p class="heading0" style="text-align: justify;">Önümde sıralanmış birçok kandiller var... Parlak ışıkları birdenbire yok olan zavallı kandiller...</p>

  <p class="heading0" style="text-align: justify;">Onların üstüne doğru uzanan siyah ve büyük bir hayalet görüyorum. Ve alevler titreşerek hep bu istikamete uçuyorlar. Fakat nereye gidiyorlar, Yarabbi: Ve o hayaletin aslı nedir? Bazan açılır gibi olduğu halde gözlerimin üzerine tekrar düşen bu perde ne zaman büsbütün kalkacak? .</p>

  <p class="heading0" style="text-align: justify;">Lakin artık bir hakikat dünyasını görmek üzere olduğum muhakkak. Gittikçe kuvveti artan bir ışık, bana yaklaşıyor, yaklaşıyor... Etrafım gittikçe daha aydınlandı... Ah...</p>

  <p class="heading0" style="text-align: justify;">İşte... İşte o kandilleri birdenbire söndüren kuvvet...-</p>

  <p class="heading0" style="text-align: justify;">Eyvah... Kitap burada bitmişti. Okuduğum müddetçe hiç ses çıkarmadan yanımda oturan adama çılgın gıbı sarıldım:</p>

  <p class="heading0" style="text-align: justify;">-Söyleyiniz- dedim, -kitap niçin burada bitiverdi? Söyleyiniz, kandilleri birdenbire söndüren hangi kuvvettir?.. Söyleyiniz, bu adam niçin yazmamış, niçin devam etmemiş?..-</p>

  <p class="heading0"></p>

  <p class="heading0" style="text-align: justify;">Siyah elbiseli adam yavaşça ayağa kalktı, hafiften gelen sesiyle:</p>

  <p class="heading0" style="text-align: justify;">-Bir gün- dedi, -onu elinde kalemiyle bu masada ve bu kitabın başında ölü bulmuşlar...-</p>

  <p class="heading0"></p>

  <p class="heading0" style="text-align: justify;">Birdenbire tepemizdeki camları sarsan bir kahkaha attı:</p>

  <p class="heading0" style="text-align: justify;">-Fakat- dedi, -yağları çok, fitilleri mükemmel, hazneleri kusursuz olan kandilleri birdenbire ve sebepsiz yere söndüren kuvvet, o adaletli ve şefkatli kuvvet, bu adamın emeklerine acıdı; ancak son dakikada bulduğu, fakat ifade edemediği büyük sırrın kaybolup gitmesini istemeyerek, bu hakikati onun çocuklarında hiç şaşmadan devam ettirdi!-</p>

  <p class="heading0"></p>

  <p class="heading0" style="text-align: justify;">Kolumdan tutarak yatağa doğru yürüdü. Orada; yarım kalmış bir şikayete devam etmek istiyormuş gibi, ağzı aralık duran iskeleti gösterdi. Sonra, kurumuş dalların rüzgarda çıkardıkları iniltiye benzeyen bir sesle:</p>

  <p class="heading0"></p>

  <p class="heading0" style="text-align: justify;">-İşte- dedi, -o zamandan beri, bu adamın neslinden gelen herkes, hiçbir sebep olmadan, en parlak zamanlarında, böylece sönüverdiler...-</p>

  <p class="heading0"></p>

  <p class="heading0" style="text-align: justify;">İskelet halindeki başının neresinden çıktığına şaştığım iki damla yaş, gözlerinin derin çukurlarından aşağıya doğru yuvarlanıyordu... Kemikten ibaret kolunu onları silmek için kaldırırken oda birdenbire karardı.</p>

  <p class="heading0"></p>

  <p class="heading0" style="text-align: justify;">Masanın üzerindeki kandilin kırmızı alevi, hiç küçülmeden ve titremeden, yavaşça yok oluvermişti.</p>

  <p class="heading0"></p>

  <p class="heading0" style="text-align: right;"><i>1929 (Atsız Mecmua, s. 1, 15.05.1931)</i></p>
</body>
</html>
