<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Dieter Breuers _ Kudüs İçin Ölmek Şövalyeler, Rahipler, Müslümanlar ve Birinci Haçlı Seferi</title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc20" style="page-break-before:always"><b>DENİZ YOLCULUĞU</b></h2>

  <h2 dir="ltr" id="toc21" style="font-style:italic"><b>Deniz Yoluyla Avlona'ya Ekim 1096</b></h2>

  <p class="Standard" dir="ltr" style="margin-left:0;margin-right:0;text-indent:18.859844px">&#160;</p>

  <p class="Standard" dir="ltr" style="margin-left:0;margin-right:0;text-indent:18.859844px">&#160;</p>

  <p class="Standard" dir="ltr" style="margin-left:0;margin-right:0;text-indent:18.859844px">DRAGO, ASIK SURATLA günün ağarmasını seyrediyordu. Tanrıya şükür, artık çiselemiyordu! Böyle der denizciler, güneş ışınları ince bulut kümelerinin arasından suyun üstüne vurduğunda. Ondan sonra yağmur yağacak ya da fırtına çıkacaktı, tıpkı son günlerdeki gibi. Asker, zaten yeterince fırtına oldu, diye düşündü; hatta yeterinden de fazla. Gemi uçsuz bucaksız ölü deniz üzerinde dans ediyor, koyu yeşil dalgalar yükseliyordu, fakat dalgaların tepesindeki köpükler kaybolmuştu; beyaz bulut parçalan doğuya doğru kayıyordu. Çevrede henüz hiç martı görünmüyordu. Martılar, yakınlarda kara olduğunun habercileriydiler; demek ki bir süre daha katlanmak gerekecekti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu kez Dyrrhachion'a gidilmiyordu. Asker, oraları iyi tanıyordu. Kente hücum edildiğinde, Robert Guiskard'ın emrinde genç bir adam olarak oradaydı. Ama şimdi daha güneyden karaya çıkılacaktı; Avlona adında, Tanrının unuttuğu bir yerden. Her nedense? Aslında denizde sallanma yerine at üzerinde gitmeyi tercih etse de, bu, işine geliyordu. Ne de olsa, artık diğerlerinin çoğu gibi kusmuyordu. Denizde midesi üç kez altüst olduktan sonra, bir tencere dolusu ekşi mercimek püresini yiyip yutmuştu. Bu, midesinde kalmıştı. Böyle havalarda sürekli ufka bakma hilesini yıllar önce öğrenmişti. Ona bu aklı Bohemund'un kendisi vermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bohemund, küçük Norman filosunun kumandanıydı. Gıpta edilen bir adamdı. Birçoklarından bir baş daha uzun boylu, alışılagelmiş tarza göre daha kısa kesilmiş açık sarı saçlı, omuzları bir ayınınki gibi geniş, buna karşın kalçaları dar, sadece sırtı biraz kamburumsuydu; ta çocukluğundan beri. Bir zamanlar askerken, Konstantinopol'e karşı savaşta bazı görevlerden kaçmak istemiş olmasına karşın adamları onu severdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yüreklilik bir erdemdir, ama ölümü hiçe saymak?... Geceleyin bir düzine adamla bir Yunan kampına dörtnala dalıp, yanan meşaleleri çadırlara fırlatmak ve tekrar kaybolmakta akıllı olan bir yan var mı? Nöbetçilerin uyuyor olmaları sadece bir şaşırtmaca ve tüm bunlar bir tuzaksa, o zaman ne olacak? Bir okun üstüne nasıl kolayca at sürülür! Daha da kötüsü: îki ağaç arasına gerilmiş olan insan boyundaki bir ip, kuşkusuz birilerini eyerden düşürür ve daha "afiyet olsun" demeden, insan yumurtalarını kaybeder ve kendini hadım olarak Konstantinopol'deki bir köle pazarında bulur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Diğer yandan büyük Guiskard'ın oğlunu anlamak gerek. O, İhtiyar tilkinin ilk oğlu olmasına karşın, dükün, ilk karısı Alberada'yı, yani Bohemund'un annesini boşayıp, Salernolu Sigelgaita'yı yatağına almasıyla, Bohemund miras hakkını yitirmişti. Sigelgaita'nın oğlu "Borsa" Roger -tamahkarlığı nedeniyle "para kesesi" olarak adlandırılmaktadır- dukalığın mirasına konmuş ve Bohemund'a yol görünmüştü. Bu nedenle, onun uzun zaman boyunca, ölümü arıyormuş gibi görünmesinde şaşılacak bir şey yoktu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki de o, gerçekte mirasa layık tek kişinin kendisi olduğunu babasına kanıtlamak istiyordu. Dük öleli on yılı geçmişti ve Bohemund, Tarent dükalığıyla yetinmek zorunda kalmıştı. Aslında üvey kardeşi "Borsa" Roger ve amcası Sicilya Kontu Roger, onun son ana kadar kendilerinin tarafını tutmasına ve Amalfi önlerinde onlarla birlikte çarpışmış olmasına sevinmeliydiler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Büyük Şövalye ordularının Kudüs'e gitmek üzere Fransa'dan yola çıktıkları ve Kutsal Peder'in, "lanetli dinsizlerin ellerinden aldıkları toprağın kendilerine kalacağı" sözünü verdiği haberi ona Amalfi önlerinde ulaştı. Ve sonunda, Normandiyalı şövalyelerin -kendisi gibi Normanların- güneye doğru gittikleri haberi geldiğinde, artık Bohemund'u hiçbirşey durduramadı. Bohemund, bu savaş alayına katılmak üzere, çevresinde o kadar çok savaşçı topladı ki amcası, Amalfi önünde neredeyse ordusuz kalacaktı. Diğer şövalyelerin haçlı seferine katılma nedenleri ne olursa olsun, Bohemund'un istediği bir tek şeydi: Elinden kaçırdığı mirasın tazmini!.</p>

  <p class="Standard" dir="ltr" style="margin-left:0;margin-right:0;text-indent:18.859844px">Olanaklar ölçüsünde belki de daha fazlası...</p>

  <p class="Standard" dir="ltr" style="margin-left:0;margin-right:0;text-indent:18.859844px">Bohemund, işte böyle biriydi ve ondan çok fazla genç olmayan ve aynı hamurdan yoğrulmuş yeğeni Tankred de ona benziyordu. Drago, daha sonraki haftalarda yazgısını elinde tutacak bu adamı düşündükçe iç çekip duruyordu. Tankred, bu geminin mutlak hâkimiydi ve disiplinin yaşamsal önemi olduğunu gemideki hiç kimsenin unutmaması için, iki adam ilginç bir yöntemle cezalandırılmış, yola çıkıldığı gün geminin arka tarafında kurulan bir tür darağacına asılmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Cezaya çarptırılanlar, onlarla birlikte gemiye binen ve askerlerle kâğıt oynarken yakalanan Bari'li köle tüccarlarıydı. Bohemund ve Tankred, deniz yolculuğu sırasında her türlü kuman yasaklamışlardı. Canı sıkılan, -emir böyleydi- ok atma talimi yapabilirdi. Bu amaçla, geminin iskele tarafına hedef tahtaları yerleştirilmişti ve yelken manevrası için gerekli olan zamanların dışında ok talimi yapıldığı için, hiç kimsenin orada durmasına izin verilmiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tankred, köle tüccarlarını boyunlarından asmamıştı. İlk esirler alındığında, belki onlara da gereksinim olacaktı. Geçen akşamdan beri, başparmaklarından asılı duruyorlardı ve çoktandır bağırmayı da kesmişlerdi. Bugün de güneş batımına dek orada asılı kalacaklar ve gelecek haftalarda para saymakta zorlanacaklardı. Askerler ise cezalandırılmadı. Bohemund'un sağlam baş parmaklı askerlere gereksinimi vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago küpeşteye yaslandı ve kendisini saklamaya çalıştı. Sadece kendini saklayanlar nahoş işlere koşturulmuyordu. Bacaklarını rulo halindeki halatların altına sokmuştu, ağır deri örtüler göğüs kafesinin üstüne baskı yapıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Arkadaşlarının çoğu, fırtınalı yağmurda bile zırhlarını üstlerinden çıkarmamışlar ve bardaktan boşanırcasına yağan yağmura karşı kendilerini bu zırhlarla korumaya çalışmışlardı. Boşu boşuna elbette. Asker de elbisesini çıkarmamıştı. Sürekli atıştıran yağmurda, gömleğindeki tahtakuruları boğulmuş, bitler ise kendilerine daha kuru bir yer aramışlardı. Fakat o, zırhını çıkarmıştı. Bunun nedeni, olası bir denize düşme durumunda zırhın insanı derinlere sürükleme tehlikesi değildi: Kim denize düşerse düşsün, zaten boğulacaktı. Hiçbir yelkenli böylesi bir fırtınada, denizdeki bir askeri kurtarmak için dümen kırmazdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago da, zaten ancak bu şekilde kendisine rahat bir yer bulmuştu. O, daha Bari limanındayken bu yeri gözüne kestirmişti, ancak tam yükünü oraya koyacakken, Tankred kendisini çağırmış ve gerekli gereksiz işlerle oyalamıştı. Sonunda, bulduğu yere yerleşmek istediğinde ise, orada irikıyım bir delikanlı oturuyordu ve yerinden kalkmayı da düşünmüyordu. Oysa asker kırkına yaklaşırken, delikanlının omuzları genç ve güçlüydü. Ancak, gençler ne bilirdi ki sırt ağrılarının ne olduğunu!</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago, bu nedenle, kendi yükü sayılmazsa, sırtını dayayacak bir yer olmadan, yol boyunca arada büzülüp oturmak zorunda kalmıştı. Ancak, bu şekilde haftalar sürecek bir yolculuğa katlanmak olanaklı değildi. Buna karşın kutsal Christophorus, -yolculuk yapan herkesin bu hoşgörülü koruyucusu- insafa gelmiş olmalıydı; çünkü büyük fırtınanın olduğu gece Tankred genç azmanı yukarıya, gözcü yerine göndermişti. Ertesi sabah ise bu büyük yer boştu ve çocuk ortalardan kaybolmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Belki dışarıya fazla sarkmıştı, belki deniz tutmuştu ya da uykuya dalmıştı. Her ne olursa olsun, ortalıkta yoktu ve asker, mucizevi şekilde, sadece rahat uyuyabileceği bir yere değil, aynı zamanda fazlalıktan bir battaniyeye ve bir de, kaybolanın eşyaları arasında bulunan yiyeceklere kavuşmuş oldu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Fakat iki örtü bile adamı, silahlarını ve yol yükünü tam anlamıyla korumaya yetmiyordu. Bu nedenle Drago, zırhını ve ancak gerektiğinde kullanacağı kumanyasını bu iki örtüyle sarmaya karar verdi. Islanıp yumuşamış ekmekten ve paslanmış zırhtan daha kötü bir şey olamazdı. Elbiseler çabuk kururdu, saçlar daha da çabuk. Ayrıca, denizde hava henüz o kadar soğuk değildi. Geceleri bile.</p>

  <p class="Standard" dir="ltr" style="margin-left:0;margin-right:0;text-indent:18.859844px">Biri onun yanından tökezleyerek geçti; gizlenmek işe yaramıştı. Bu, bacaklarını zamanında geri çekmeyen birkaç dikkatsiz kişinin kıçına tekme atan Tankred'di: "Kalkın ayağa!" Yerdeki kusmukların, üst güvertenin ortasında yığılmış yüklerin altına sızmadan önce temizlenmesi gerekiyormuş. Son günlerdeki yüksek dalgalı denizde hiçbir balyanın, fıçının, çuvalın ve hatta, içinde sürekli gıdaklayan tavukların bulunduğu kafesin bile kaybolmaması bir mucizeydi. Ayrıca, kurutulmuş balık balyaları, tahtadan banyo tekneleri, örülmüş sarımsak ve soğan desteleriyle sebze dağı, giysiler ve silahlar, şarap tulumları ve el aletleri de; yani her şey yerli yerindeydi. Aşağıdan ise, Avlona'yı göremeyecek olan yirmi tane koyunun aptalca melemeleri duyuluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Koyunlar Avlona'yı görememenin eksikliğini hissetmeyeceklerdi zaten.</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago uyuklamıştı ve yorgun gözlerle, biraz yükseltilmiş olan arka güvertede hafifçe dalgalanan flamaları, cezalı iki köle tüccarının yavaşça dönen bedenlerini -ki içlerinden biri altına pislemişti- ve yukarıda direkte dalgalanan kırmızı Haçlı sancağını izliyordu. Küreklerin gıcırtılarına, büyük yelkenin çıkarttığı seslere kulak kabartıyor ve dişlerinin arasını bir bıçakla temizlerken, Amalfi önlerinde ot minderi kendisiyle paylaşan küçük siyahi kızı düşünüyordu. Daha henüz on üç yaşında olan bu dinsiz çocuğu, onun kendi kızı olduğunu söyleyen Cenovalı bir tayfadan zar oyununda kazanmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Neşeli bir kızdı. Kendisi, öğleden sonraları, diğerleriyle birlikte duvarın dibinde bir yerlerden ön tarafa gelmiş olan çuvalların içindeki toprağı, savunucuların sürekli ateşleri altında çukurlara doldurmaya çalıştığı tahkimat işinden evine döndüğünde, (bu da ne demek! ama yine de, akşamları gerçekten de "eve dönmek"e benzer bir şeydi bu) kız onu bir bardak soğuk suyla, hatta ara sıra da şarapla karşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kız ona ara sıra içinde et parçaları da yüzen çorbalar pişirir, çok nadiren de olsa bir bütün piliç ya da bir kuzu kızarttığı da olurdu. Yemekten sonra da, ufak, beyaz dişleriyle bir şeyler kemirerek onun etrafında dolanırdı. Örneğin, bir tavuk bulabilmek için, kiminle ne yaptığı onu pek ilgilendirmiyordu. Neredeyse kıza aşık olacaktı. Ama ne yazık ki kızı geride bırakmak zorunda kalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kız şimdi başka birinin yanında bir şeyler kemiriyordur.</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago, bu küçük Arap kızını gitgide büyüyen bir özlemle düşünmeye başladı. Neredeyse ayağa kalkacaktı; ama yalnızca neredeyse. Şehvetinin kabarmasıyla inmesi bir olmuştu. Tankred'in ön taraflarda bir yerde yaptırdığı üstü açık küçük odaya artık gitmeyecekti. Yeğen, gemiye orospuların alınmasına şiddetle karşı çıkan amcasına, istediği şeyi yaptırmıştı... Kuşkusuz bu karşı çıkış ahlaki nedenlere dayanmıyordu. Çünkü ahlak, Bohemund'un umurunda bile değildi. Onun için kadınlar kavga demekti ve şimdi adamları arasında kavga, en son isteyebileceği şeydi. Deniz yolculuğu da, yeterince uzun süreceğe benziyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tankred de aynı şeyi söylüyordu, ama buradan farklı sonuçlar çıkardı. Adamlarının şimdi buna gereksinimleri olduğunu ve aksi durumda gırtlak gırtlağa geleceklerini söyledi amcasına, bağırarak. Pazarcı kadınlarınki gibi bir ağız dalaşına girdiler. Sonunda Bohemund omuz silkerek, çekip gitti: Bir gemide orospuların genellikle neden oldukları sorunların üstesinden nasıl geleceğine, yeğeninin kendisi karar vermeliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama Tankred orospu getirmedi. Bunun yerine, artık genç olmayan ama iri yapılı ve geniş kalçalı iki köle kadın satın aldı ve onlara, yalnızca uzanabilecekleri ve dizlerinin üzerine çömelebilecekleri bu alçak tavanlı küçük bölmeyi verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Güvertedeki seksen adamdan her birinin iki günde bir boşalmayı arzuladığı hesap edilirse, her köle kadının günde yirmi erkeğin arzusunu yerine getirmesi gerekecekti. Ayrıca erkekler bir takım isteklerde bulunup, şunu da bunu da isteyecek olurlarsa, kadınların bunun altından kalkması fiziksel olarak mümkün değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tankred, uygunsuz isteklerden söz etmedi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu nedenle de bir asker kendisine yaklaşmak istediğinde, söz konusu kadın alçak odada sadece diz çökmekle yetinecekti; sonra da asker ona arkadan yaklaşacak ve haliyle tüm işlem sadece birkaç dakika sürecek; belki de daha az bir zaman alacaktı. Diğer yandan öyle günler oldu ki köle kadınlar birkaç dakika olsun dinlenme olanağı bulamadılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Asker de ilk hafta bu alçak tavanlı odada bulunmuştu. Ancak daha sonra kendini oldukça kötü hissetmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadınların yaşlı olanını bu sabah odadan uzaklaştırdılar. Bedeni öylesine katılaşmıştı ki, onu dışarı çekmek ve küpeşteden denize atmak kolay olmadı. Drago, geride kalan kadını düşünmek istemiyordu. Seksen askere bir kadın.</p>

  <p class="Standard" dir="ltr" style="margin-left:0;margin-right:0;text-indent:18.859844px">Asker, bu Tankred'in bok çuvalı gibi biri olduğuna karar verdi.</p>
</body>
</html>
