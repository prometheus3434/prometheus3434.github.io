<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Dieter Breuers _ Kudüs İçin Ölmek Şövalyeler, Rahipler, Müslümanlar ve Birinci Haçlı Seferi</title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc16" style="page-break-before:always"><b>RANDEVU</b></h2>

  <h2 dir="ltr" id="toc17" style="font-style:italic"><b>Antiokheia Haremi Haziran 1096</b></h2>

  <p class="Standard" dir="ltr" style="margin-left:0;margin-right:0;text-indent:18.859844px"><b>&#160;</b></p>

  <p class="Standard" dir="ltr" style="margin-left:0;margin-right:0;text-indent:18.859844px">&#160;</p>

  <p class="Standard" dir="ltr" style="margin-left:0;margin-right:0;text-indent:18.859844px">YAŞLI ADAMIN ZAMANI artık geçmişti. Sultan Melik Şah tarafından atanan Antiokheia'nın Türkmen valisi Yağisiyan'ın, Birinci Kadın'ın odasına gitmesinden bu yana bir saatten fazla zaman geçmişti. İster karısı, ister cariyesi olsun, işini bitirmek için onun on dakikadan fazla zamana gereksinim duyması enderdi. O, kadının da cinsel arzusu olabileceğini, aklına bile getirmezdi. Kadın bir kaptı ve erkeğin onun içine boşalması kadın için bir lütuftu. Erkek, buna karşılık olarak, -çoğu zaman o kadından bıkmış olsa bile- onu gözü gibi saklar, besler, ziynet eşyası ve köleler hediye edip sarayında oturmasına izin verirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu iş bu kadar basitti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yusuf bu kadınlara kaçamak bir acıma hissediyordu içinde. Kadınların birbirlerine, bir kadın boşalırken erkeğin bunu neden algılamadığını sorarken nasıl kıkırdadıklarını anımsadı. Ve yanıt hep aynıydı: Çünkü, işlerini çabucak bitirmiş olan erkekler, kadınları anlamak için o anda orada olmazlardı! Kadınların gülmekten göbekleri çatlardı, o küçük çocuk ise onların arasında oturur ama hiçbir şey anlamazdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Geçen zaman içinde bu durum değişti. Fakat buna rağmen, kadınlara yardım edemiyordu. Erkeklerin tutkusunu alevlendirdiği söylenilen araçlar da bir işe yaramıyordu. Onların ne yararı olacaktı ki? Adam, kadınların yanına sık sık geliyordu. Ama ne var ki çabuk geliyordu. Hadım, bulduğu sözcük oyununa gülümsedi. Tüm çocukluğunu haremde geçirmişti ve bu nedenle, henüz çok genç olmasına karşın, kadınların özlemleri üzerine yaşlı adamın bütün ömrü boyunca öğreneceği şeylerden fazlasını biliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Nerede kaldı bunca zamandır? Belki bugün başka bir gereksinimi vardı, belki de istisnai olarak, yalnızca konuşmak istiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Zaman, haremağasına uzun geldi. Bir pirinç oturak üzerine oturarak sidik torbasını boşalttı. Sonra da karnının altındaki yaralı deliği küçük, kırmızı bir süngerle özenle sildi; gül rengi çukurluğa badem yağı damlattı. Belinde taşıdığı bir altın kolyeye bağlı fil dişi çubukla ufacık deliği tıkadı. Bu önlemi almak zorundaydı: Sidik torbası hassastı ve hemen hemen korumasızdı. Oturağı bahçenin ücra bir köşesinde bulunan ve ucunda dar bir boşaltma borusu olan midye şeklindeki kaba götürdü. Oturağı oranın içine boşalttı. Kabın içine döktüğü şey, kurşun bir boru ile dağdan aşağıya akıp, köprünün yanından Orontes'e karışacak, yarın da Akdeniz'de olacaktı. Bu düşünce genç adamın hoşuna gitti. Uygar bir dünyada yaşamak hoş bir şeydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Rüzgârın çam ağacını sallamasından korkan baykuşun sesi dışında, ortalık sessizdi. Aşağılarda, dağın eteklerinde ağustos böcekleri ötüyordu. Sarayın üst kısmında, ara sıra gelen valinin dışında, sadece kadınlar kalabiliyordu, arada bir de vali ve kendisi. Akşam karanlığı bastıktan sonra kadınların odalarından dışarı çıkmaları yasaktı. Ortalıkta çıt çıkmıyordu. Hadım, gözlerini kapatıp kulak kabarttı, fakat alışık olduğu o sesi duymadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Halifenin haremindeki mutlu çocukluk dönemi uzun sürmemişti. Onun hadım edilmesinin üstünden on ay geçmemişti ki Raissa'yı haremin bahçesinde asılı buldular. Hükümdarın Raissa'yı yanına çağırdığı o gece ne olduğunu kimse öğrenemedi. Ertesi sabah iki hadım onu küçük bir odaya taşıdı. Oradan ayrılana dek odayı ilk hizmetkârıyla paylaşmak zorundaydı. Raissa, bekleme zamanını kendi yöntemiyle kısaltmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Küçük arkadaşı üç gün boyunca durmaksızın ağlamıştı. Sonra Birinci Kadın yeterince yas tuttuğunu belirterek, onu bir tavsiye mektubuyla birlikte Bağdat'taki yeni medreseye gönderdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kendisini haremden almak istediklerinde,Yusuf bağırıp çağırdı, tepindi durdu. Fakat, Birinci Kadın peygamberden bir alıntı yaparak ona hatırlatmada bulundu: "İlim Çin'de bile olsa ara!" Ayrıca onu sakinleştirmek için kendisini Çin'e değil, sadece bir okula, hem de özelliği olan bir okula götüreceklerini eklemeyi de unutmadı. Orada sadece Kuran ve hukuk öğretilmiyordu. Yetenekli olanlara, her şeyden önce dil öğretiliyordu; çünkü halifenin çok geniş diplomatik ilişkileri vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Genç haremağası, beş yıl sonra, Konstantinopollü bir asker, Verdunlu bir köle tüccarı, İskenderiye'den gelen Fatimiyeli bir kaptan, Cordoba'dan bir elçi ya da soğuk kuzeyden gelen bir Waraeg<span class="DipnotBavurusu"><span class="Footnoteanchor"><a href="#ftn1" id="bodyftn1">*</a></span></span> ile sohbet edebiliyordu. Sonunda, Melik Şah'ın ölümünden sonra, valisi pek razı olmasa da, Antiokheia'nın asıl hükümdarı olan Halep'li Emir Rıdvan onu hizmetine almıştı. Genç haremağası ise, Halep'te yaşamak istiyordu. Saraydaki yaşam güzeldi. Henüz yeni biten Omayaden camiinin minaresi, her ne kadar dünya harikası olmasa da, Müslüman mimarların şimdiye değin yaptıkları en güzel yapılardan biriydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Fakat Emir Rıdvan'ın başka planları vardı. Onun Antiokheia'daki temsilcisi olan Yağisiyan, Emir'in yetenekli ve genç adamı hediye olarak, ona zorla kabul ettirmesine göz yummak zorunda kaldı. Ancak valinin güvensizliğinin sona ermesi, biraz zaman aldı. Fakat haremin en yüksek bekçisi olarak, hadım, sonuçta bir zarar veremezdi. Evde iyi bir tercümanın ve üstelik zeki bir hukukçunun olduğunu bilmek iyi bir şeydi. Buna karşın yaşlı kurt Yağisiyan, casusluk yapılmasına -hele böyle hadım edilmiş bir acemi çaylak tarafından- izin vermezdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Neredeyse tam altı ay sonra skandal patlak verdi. Yağisiyan, bu kaba saba kabadayı, saray seremonilerine pek de uygun davranmıyordu. haremağası, akşam kadınlarından ya da cariyelerinden hangisini ziyaret edeceğine sabahtan karar vermesini boş yere ona öğütlemişti. Çünkü, birlikte olacağı kadının, bu şımartılmış adamın zevkine göre hazırlanması için -ki bu bir çok kadının yardımıyla yapılabiliyordu- uzun bir zamana gereksinim vardı. Diğer yandan, birlikte olmak istediği kadın, eğer o gün aybaşı durumundaysa, Vali kirlenebilirdi. Ayrıca, çağrılmadığı halde bir kadının hükümdara görünmesi yakışık almazdı. En azından diğer kadınların ortalıktan çekilmiş olmaları için, ziyaret önceden bildirilmeliydi. Son olarak da, olası bir babalık durumunda tüm kuşkuları ortadan kaldırmak için, birleşme zamanının tam olarak belirlenmesi gerekirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ancak, Yağisiyan, hiçbir itirazı kabul etmiyor, kural tanımıyor ve o gece, Birinci Kadın'ı önden mi becereceğini, ya da koca popolu Yunan cariyeyi arkadan mı arzulayacağını sabahın köründe bilemeyeceğini söyleyerek, bağırıyordu: Belki de ikisini birden ya da hiçbirisini...</p>

  <p class="Standard" dir="ltr" style="margin-left:0;margin-right:0;text-indent:18.859844px">Böylelikle, kaçınılmaz, ama aynı zamanda akla gelemeyecek olan bir şey gerçekleşti: Akşamın karanlığında üçüncü karısını ziyaret etmeyi arzulayan Yağisiyan, genç bir adamın bir kapıdan sıyrılıp önünden kaçtığını gözleriyle gördü. Ama hangi kapıdan? Üçüncü kadının odasına giden kapıdan mı, yoksa onun yanındaki zenci cariyenin odasına giden kapıdan mı? Ortalık karanlıktı ve kaçan kişi, kim olduğu anlaşılamayacak kadar uzaktaydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Her neyse, Yağisiyan delirmiş gibi içeri girdiğinde, dolgun göğüslü ve uzun bacaklı olan Venedikli üçüncü kadın, yatakta çıplak olarak yatıyor, iri yeşil gözlerini faltaşı gibi açmış, şaşkın şaşkın bakıyordu. Adam, kadını yumruklamaya başladı ve kadın da, Kadir-i Mutlak'ın -adı kutlu olsun- yarattığı gibi çıplak haliyle dışarı koştu ve haremağasının kollarına sığındı. Haremağasının elinden kadını zorla alıp, üstünde tepinen vali, "orospuyu taşlatacağını" haykırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadın, adamın tekmeleri altında, yerdeki mozaik döşemenin üstünde kıvrılmış yeminler ederek, kaçan kişinin başka bir kapıdan çıkmış olabileceğini söylüyordu. Yusuf, bu dinsizin nerede olabileceği hakkında bilgi toplamak istiyordu ama o, anlaşıldığı kadarıyla çoktan ortalıktan kaybolmuştu. Kırbaçlar altındaki siyahi cariye de, kimseyi görmediğini ve dolayısıyla da kimseyi odasına almadığını söylüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bağırıp çağırmalar, harem bahçesinin bu bölümü kendilerine yasak olan hizmetçileri de oraya çekmişti. Valinin hep düşmanca bakan oğlu Şemsüldevle, sahneyi dikkatle izliyordu. Bu seyrek sakallı genç adam, koyu yeşil ipek bir elbise giymişti ve kemerine bağlı altın bir hançer taşıyordu. Donuk ve ifadesiz gözleri, önce inleyen kadınlara, sonra da haremağasına yöneldi. "Ben olsam, orospuları ölünceye kadar kırbaçlardım," dedi "ve haremağasını da..."</p>

  <p class="Standard" dir="ltr" style="margin-left:0;margin-right:0;text-indent:18.859844px">"Akıl arayacak olursam seni çağırırım," diyerek oğluna bağıran vali, ardından da, kendisini bir kez daha haremde görürse, ancak yumurtaları alınmış olarak haremi terk edebileceği tehdidini savurdu. Yaşlı adamın öfkeden genzine bir şeyler kaçtı. Şemsüldevle, kibirli bir şekilde oradan uzaklaşırken, haremağası, valinin sırtını sıvazlayarak yatıştırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">İlk karmaşa biraz durulduktan ve her iki kadın sıkı koruma altında odalarına geri götürüldükten sonra, vali haremağasını yanına çağırdı. Her ikisi de, zina yapanların ölüme mahkum olacakları konusunda anlaştı. Fakat üçüncü kadın, gerçekten de zina yapmış mıydı acaba? Vali, buna yemin edebileceğini sandığını söyledi. Buna karşın haremağası, gerçekten birleşme gerçekleşmişse, ancak o zaman zinanın söz konusu olabileceği itirazında bulundu. Karşılıklı kucaklaşmak ve sadece sarılmak, her ne kadar kötü ise de, ceza açısından, ihanetle eş değer sayılamazdı. Valinin gördüğü, sadece bir kişinin kaçtığı idi; o, kaçan kişinin bırakın tam olarak ne yaptığını, kimin yanında olduğunu bile tam olarak bilmiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Diğer yandan, Yusuf Kuran'dan alıntı yaparak, zina yapıldığına karar verilebilmesi için üçüncü bir kişinin tanıklığının gerektiğini söyledi. Koca, suçun işlendiğine dair yemin etse bile, eğer kadın da suçsuz olduğunu söyleyip yemin ederse ne olacaktı? Bir kişi ancak suçüstü yakalanırsa ya da suçunu itiraf ederse doğrudan suçlu sayılabilirdi. Ama burada her iki koşul da yoktu. Öte yandan, hakim açısından, kuşkulu bir durumda cezayı affetmenin, suçsuz olanın cezalandırılmasından daha iyi olacağı da yazılı değil miydi?</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir şey daha vardı: Eğer cezalandırma gerçekleşecek olursa, hizmetçilerin gözü önünde yaşanan olayların dedikodusunun bütün kentte dolaşmasına engel olmak güçleşecekti. Adet yerini bulsun diye bir suçlama yapılacak olursa ve ünlü savaşçı Yağisiyan'ın karısının, daha bulûğa erişmemiş bir çocuğu kocasına yeğlediği ve belki de bu çocuğun Hıristiyan bir Ermeni olduğu duyulursa, valinin şanı şöhreti ayaklar altına serilecek, üçüncü kadının hatalı davranışlarından -haremağası bu sözcüğü özellikle vurguladı- daha ağır ve daha zararlı sonuçlar ortaya çıkacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yaşlı adam kederli şekilde başını salladı, çünkü haremağası onun bam teline basmıştı. Müminlerden daha çok Hıristiyanların oturduğu bu kentte valinin durumu hiç de kolay değildi. Hıristiyanların da birbirleriyle araları açıktı. Çünkü Suriyeliler Yunanlar'ı küçümsüyor, Ermeniler de Suriyeliler'i çekemiyorlardi; ve o, ılımlı bir hükümdardı, İsa'ya tapanların büyük katedralini bile bir camiye çevirmemiş, Hıristiyan cemaatinin başı Patrik Johannes Oksites'i de oradan sürüp atmamıştı. Buna rağmen Hıristiyanlar ondan nefret ediyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bir de, bir kadın yüzünden onunla alay etmeye başlarlarsa...!</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonunda baş başa bir görüşme yapıldı. Görüşmenin akışı sırasında vali, Yusuf'a, şarap içmenin günah olup olmadığını sordu. "Her ne kadar, ikinci surede, 'şarapta büyük günah vardır,' diye yazıyorsa da," diye yanıtladı Yusuf, şarabın bu şekliyle günah olmadığını, daha çok, şarabın etkisi altında yapılan kötülüklerin günah olduğunu söyledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Böylece, vicdanları temiz olarak, büyük bir testi şarabı boşalttılar ve üç maddelik karar aldılar: Zorla içeri giren kişi araştırılacak, ancak bu çok gizli tutulacakta Üçüncü kadının, suçlu olup olmadığı kuşkuya yer vermeyecek şekilde anlaşılıncaya kadar haremağasının kişisel gözetimi altında kalacaktı. Vali, o andan itibaren sarayda, küçük çıngırakları bulunan sandaletle dolaşacaktı. Böylece evde bulunan ve onun o sırada mutlu etmeyeceği tüm kadınlar, kesinlikle ortalıkta görünmeyeceklerdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">İhmal edilen bir kadının açıkça belli olan duyumsuzluğuna karşı ne yapılabileceği ise konuşulmadı. Üstlerine bu konuda akıl vermek genç bir adamın harcı değildi; hele de hadım edilmiş birinin hiç değil...</p>

  <p class="Standard" dir="ltr" style="margin-left:0;margin-right:0;text-indent:18.859844px">Hem genç ve deneyimsiz ve hem de hadım edilmiş biri, böyle inceliklerden ne anlardı ki!</p>

  <p class="Standard" dir="ltr" style="margin-left:0;margin-right:0;text-indent:18.859844px">Çıngırakların gürültüsü haremağasını hafif uykusundan uyandırdı. Vali kızgın bir yüz ifadesi ve yavaş adımlarla onun penceresinin önünden geçip gitti. Pek de mutlu görünmüyordu. Genç adam odasından sıyrılıp çıktı ve sarayın derinliklerinde yankılanan ayak seslerine kulak kabarttı. Sonra da döndü ve bahçeye çıktı. Ağustos böcekleri hâlâ cır cır ediyor, baykuş, keyifsiz bir sesle ötüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Üçüncü kadının odasının kapısı ise artık açık duruyordu.</p>
  <hr class="footnoterule" />

  <p class="Footnote" dir="ltr"><a class="FootnoteSymbol" href="#bodyftn1" id="ftn1">*</a> &#160;Rusların Kuzeyliler için kullandıkları eski bir kavram..ç.n.</p>
</body>
</html>
