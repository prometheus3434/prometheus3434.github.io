<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Dieter Breuers _ Kudüs İçin Ölmek Şövalyeler, Rahipler, Müslümanlar ve Birinci Haçlı Seferi</title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc34" style="page-break-before:always"><b>FİRARİ</b></h2>

  <h2 dir="ltr" id="toc35" style="font-style:italic"><b>Antiokheia Önünde Haçlıların Karargâhı Ocak 1098</b></h2>

  <p class="Standard" dir="ltr" style="margin-left:0;margin-right:0;text-indent:18.859844px">&#160;</p>

  <p class="Standard" dir="ltr" style="margin-left:0;margin-right:0;text-indent:18.859844px">&#160;</p>

  <p class="Standard" dir="ltr" style="margin-left:0;margin-right:0;text-indent:18.859844px">BOHEMUND'UN GÖRKEMLİ ÇADIRINDA, büyük içki boynuzları elden ele dolaşıyordu. Yeni esmeye başlayan akşam rüzgârının şimdi üzerinde Normanların sancağını dalgalandırdığı gösterişli şadırvan, bir zamanlar Kılıç Arslan'a aitti ve Dorylaion savaşından sonra ganimet payı olarak Normanların komutanına verilmişti. Bohemund, şadırvanı dağlardan ve çöllerden sürükleyip getirmek için epey masrafa girmişti. Çadır, istediklerinin bir sembolüydü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tankred fitil gibi sarhoş olmuştu ve hüngür hüngür ağlayarak, bu meydan savaşında kardeşi Wilhelm'in yaşamını nasıl yitirmiş olduğunu döne döne anlatıyordu. Konuklar, deriyle sarılı yumruklarıyla masaya vuruyor ve ince bir şekilde çarktan geçirilmiş boynuzları tekrar tekrar, ölmüş olanın kahramanlığı şerefine boşaltıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yan taraftaki büyük yük çadırı ise daha sessizdi. Soğuk kış gecesinde beyaz keten hoş şekilde parıldıyordu. Karargâhın yuvarlak ana meydanındaki sekiz büyük meşale titreyerek yanıyor, zayıf bir şekilde içeriye vuran dolunayın ışığını arttırıyordu. Çadırın içinde ateş yakmanın cezası ise ölümdü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sol duvarın yanında, darıyla doldurulmuş büyük çuvallar ve tuzla dolu küçük torbalar vardı. Bunların hemen yanında, tuzlanmış ve açık havada kurutulmuş morina balığı fıçıları, yağ küpleri, şarap tulumları ve tütsülenmiş jambonlar sıralanmıştı. Çadırın karşı tarafındaki duvarına ise gelişigüzel bir şekilde Selçukluların silahları yığılmıştı: Çeltiklenmiş palalar, boynuzlardan yapılmış ve çifte tutkallanmış yaylar, içinde tüylü oklar bulunan kuburlar, kınları altın kaplama olan hançerler, gümüş mahmuzlar ve flama geçirilmiş süvari mızrakları. Bunların yanı sıra, deve eyerleri, Hindistan'dan gelme namaz seccadeleri, ipek türbanlar, Bağdat'tan gelme brokarlar, yumuşak ceylan derisinden pantolonlar ve inci işlemeli kemerler vardı. Bazılarına kan bulaşmış, bazılarında ise pas izleri vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Amansız çarpışmaların ganimetleri.</p>

  <p class="Standard" dir="ltr" style="margin-left:0;margin-right:0;text-indent:18.859844px">Asker, yakacak odun yığınının üstünde keyfine bakıyordu. Kurumuş çam ağacı dallarından oluşan yığın, geçen haftalarda tutumlu kullanılmasına karşın epey azalmıştı. Bohemund'un kendi çadırında bile yokluk hüküm sürüyordu ve yakacak odun, neredeyse su kadar değerli olmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama Drago'ya odunları koruması için emir verilmemişti. Çadırın orta yerinde, -havanın çok soğuk ve monsenyörlerinin yalnızca bir peştemalle sarınmış olmasına karşın- alnından terler akan iriyarı bir Fransız Kontu duruyordu. "Çarmıha gerilmiş Isa gibi," diye düşündü asker, ama onu ellerinden kalasa çivilemişlerdi, buradaki adam ise, kendi gücüyle bu konumda durmak zorundaydı; her defasında yarım saat boyunca. Sonra otuz dakika dinlenmesine izin veriliyordu. Ardından kollarını yeniden yarım saat yatay durumda germek zorundaydı. Bu, tüm bir gece boyunca böyle sürecekti; Tankred böyle buyurmuştu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago'nun, adamın kendisine saldırmasından korkmasına gerek yoktu. Sonuçta, silahsız ve böyle iri kıyım bir herif bile, aptalca bir hareketle, bir mızrağın üstüne üstüne gitmezdi. Nöbetçiyi gafil avlayacak olsa bile, bu onun kesin ölümü olurdu; çünkü dışarıda diğer nöbetçiler vardı ve bir de, çoktandır kollarını kullanabilecek durumda değildi. Kasları sertleşmiş, damarları fazlasıyla genişlemiş ve sinirleri ölmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago kum saatine baktı. Kumun daha yarısının bile aşağı akmamasına karşın, bu bok herif yorularak, jşi yarıda bırakmakla onu tehdit ediyordu. Eğer askerin keyfi yerinde olsaydı, adamın kollarının yavaşça aşağıya düşmesine göz yumup, görmüyormuş gibi yapabilirdi. Ama niçin bunu yapsındı ki? Şu andaki havası, merhamet havası değildi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dün akşam ihtiyar Sophia gebermişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadın, keşiş Peter'in sözde ordusundan arta kalan dilenci sürüsündendi. Nikaa karargâhında ona yanaşmıştı. Başlangıçta, zayıf kıçını tekmeleyerek kadını kovalamayı denemişti. Fakat kadın, peşinde sürüklediği ufak bir arabanın kendi ara.bası olduğunu söyleyerek, en azından ağır su tulumunu, havaleli çadırı, ufak demir tavayı ve tahıl değirmenini, bu hurdası çıkmış arabaya yüklemesine izin verene dek, günlerce onun eşyalarını çekiştirip durmuştu. O zamandan beri itaatle boynunu eğerek, onun peşinden gelmişti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Akşamları ordu mola verdiğinde o, su arayıp, ekmek pişiriyordu. Pirelerin suya düşmesi için adamın giysisini derenin üstünde silkeliyor, bitleri ayıklamak için saçlarını fırçalıyor, geriye kalanları da uzun tırnakları arasında eziyordu. Tanrı'ya şükür, karşılık beklemeksizin... Adama yemek pişiriyor, birkaç haftada bir gömleklerini yıkıyor, kemikten ustaca yaptığı iğne ile pantolonundaki yırtıkları dikiyordu. Teşekkür olarak beklediği, yalnızca adamın kendisini koruması altına alıp, geceleri döşeğinin yanında yatmasına izin vermesi ve ona çok gerekli olan şeyleri temin etmesiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Adam, kadının adı dışında hiçbir şey bilmiyordu. Onun nereden geldiği, kimin tarafından ya da hangi evden kovulduğu, hatta evli olup olmadığı bile onu ilgilendirmiyordu. Kadının kesici dişlerinin olmaması da onu rahatsız etmiyordu. Tersine, geceleri arada sırada adamı ağzıyla tatmin ettiğinde, bu bir avantajdı. Adam onu hiçbir zaman başka şekilde kullanmadı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dayanılmaz derecede pis kokuyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kadın şimdi ölmüştü. Sabahleyin saman yığınının üstünde katılaşmış yatarken bulmuşlardı. Asker, şimdi bitlerini kimin ayıklayacağını soruyordu kendi kendine. Ayağa kalkıp, arkadan tutuklunun yanına yaklaştı. Hançerin sivri ucunu, tıpkı hüzünlü bir bayrak gibi yorgun şekilde aşağıya doğru sarkan sağ kolunun altına batırdı. Tutuklu inleyerek kolunu yukarı kaldırdı. "Ötekini de lütfen!," dedi Drago ve yeniden odun yığınının üstüne çöktü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ağaç yarması gibi bir herif olmasına karşın, adam korkudan donuna yapmıştı. Drago başını salladı. "Doğramacı" diye adlandırılan Melunlu Vikont Wilhelm, bir zamanlar Yahudi kasabı olarak tanınan Leiningenli Emicho ile birlikte yola çıkmış, geliş yolunda birkaç soylu kafadarıyla birlikte bir kıyımdan kurtulmuş ve kendini beğenmiş Vermandoisli Hugo'nun ordusu içinde ana orduya katılmıştı. Fransız kralının bu şımarık kardeşine, yaptığı şey ne de iyi yakışıyordu!</p>

  <p class="Standard" dir="ltr" style="margin-left:0;margin-right:0;text-indent:18.859844px">Asker, çiğnemekte olduğu saman çöpünü tükürdü. Beyefendiler Antiokheia'dan ne ummuşlardı acaba? Önce nehir kıyısında küçük bir gezinti, ardından da surların üzerine sıçrayıp, iç kalenin üstüne sancağı dikmek ve sonra da Kudüs'e doğru yola devam mı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Asker, kente yaklaşıp, zorlu bir savaştan sonra Orontes üzerindeki iyi savunulan köprüyü ele geçirdikleri günü çok iyi anımsıyordu. Sonra durumun gerektirdiği dikkatle yürüyüşe devam etmişlerdi. Üç saat sonra kent görünmüştü ve askerin soluğu kesilmişti. Ne de olsa o, Konstantinopol surlarını tanımıştı ama buradakiler de daha az etkileyici değildi. İnşallah komutayı yürüten geri zekâlılardan biri, ona, buraya merdiven dayayıp, yukarı tırmanma emri vermezdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kent, Orontes'in birkaç yüz metre gerisinde, yüksek bir dağın eteğine yayılıyordu. Büyük surlar, dağın yanında kıvrık kıvrıla yükseliyor ve yukarı sırtlardaki iç kalenin yanında birleşiyordu. Drago, kuleleri saymayı denemişti. Ama üç kez, yüze kadar geldikten sonra, saymayı bırakmıştı. Yukarıdan akarak gelen vahşi nehir, Antiokheia'dan geçip, surların önünde yeniden ortaya çıkıyor ve kentin önündeki çayırları geçerek Orontes'e dökülüyordu. Sıkı güvenlik önlemleriyle donatıldığından, surun kapısından kente saldırmak düşünülemezdi bile. Antiokheia'yı çembere alıp, tam anlamıyla kuşatmak da pek olası görülmüyordu. Çünkü dağın yukarı yamacında bulunan surların arkasındaki arazi çok sarptı. Ama kent en azından oradan ikmalini sağlayabilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu durum başından beri, uzun ve yorucu bir kuşatmanın gerekli olacağını gösteriyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kum saatinin yukarı yarısı boşalmıştı. "Dinlenebilirsin," dedi asker. Adamın elleri güçsüz bir şekilde aşağıya düştü. Kont, bir an için sanki bayılacakmış gibi göründü ama bu yalnızca bir görüntüydü. Asker kum saatini ters çevirdi ve kollarını başının arkasında kavuşturdu. Adam kısık kısık inliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago, Tankred'in özel koruma kıtasından olduğu için, kulağına bir sürü şey geliyordu. Bu yüzden o, bir tek Toulouse Kont'unun, kentin ani bir saldırıyla ele geçirilebileceği fikrinde olduğunu biliyordu. Diğerleri ise kenti aç bırakmaya ve Konstantinopol'deki imparatordan gelecek takviyeye bel bağlıyorlardı. Bohemund ise tüm bunları, kendi tabiriyle, "çalkalanmış karabatak boku," diye nitelendiriyor ve bu işin ihanetle olacağına inanıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonuçta, kentte çok sayıda Suriyeli, Ermeni ve Yunan Hıristiyan yaşıyordu. Vali, Hıristiyan ordusu yaklaştığında, bütün erkekleri surun dışına sürmüştü. Kadınlar, çocuklarıyla birlikte rehin olarak tutulmuşlardı. Fakat kent tamamen çember içine alınamadığından, insanlar içeri girip çıkıyordu. Adamlar ailelerini ziyaret için kente gitmek istediklerinde, ele sıkıştırılan biraz rüşvet, biraz bahşiş karşılığında, kapıdaki nöbetçiler onları görmezlikten geliyorlardı. Hıristiyanlarca Müslümanlar arasındaki dostluklar da, kesinlikle hâlâ devam ediyordu, işte bu noktada bir şeylerin yapılması gerekiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bohemund işe hemen, dikkatli şekilde bilgi toplamakla başladı. Bu arada artık doğrudan yöntemler kullanıyordu. Saf değiştirmiş Selçuklu asker kaçaklarını sorguya çekiyor, kent ile karargâh arasında mekik dokuyan çok sayıdaki orospuya hoş davranıyor, kentten sürülmüş Hıristiyanları dinliyor ve önemli görünen tutuklulara özel bir itinayla işkence ettiriyordu. "Her yerde zayıf noktalar vardır," demişti Tankred'e, "ama onu hissetmek gerekir. Bunu, kesinlikle savunma tesislerinde bulamayız. O halde, bu zayıf noktaları başka yerlerde arayacağız."</p>

  <p class="Standard" dir="ltr" style="margin-left:0;margin-right:0;text-indent:18.859844px">Bohemund'un arkasından ne söylenirse söylensin: Asla aptal biri değildi o.</p>

  <p class="Standard" dir="ltr" style="margin-left:0;margin-right:0;text-indent:18.859844px">Aslında kuşatma oldukça memnuniyet verici olarak başlamıştı. Her şeyden önce sıradan askerler için. Güçlü surlara anlamsız saldırılar yapılmadı; yeteri kadar yiyecek, içecek vardı, çünkü nehir kenarındaki köylerde ve art bölgelerde yaşayan yerli halk, yaklaşmakta olan Hıristiyanları kurtarıcı olarak selamlamış ve onların tüm gereksinimlerini karşılamıştı. Fakat çok başlı olan bu ordu öyle açgözlüydü ki, birkaç haftadan sonra zahire ambarlarının hepsi boşalmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tanrı'nın Görünme Günü Bayramı'ndan iki hafta önce, Bohemund ve Flandernli Robert, Hama kenti çevresinde yiyecek bulmak için adamlarıyla birlikte atlara atlayarak Orontes vadisine gittiler. O sırada farkına varmadan, Şam'dan kuzeye doğru ilerlemekte olan Selçuklular'ın büyük takviye ordusunun kucağına düştüler. Büyük bir felakete uğrayabilirlerdi. Ama Müslümanlar ağır kayıplar verdiler ve sonunda geriye çekildiler. Normanlar ve Flamanlar ise boş ellerle karargâha geri döndüler.</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago bunları düşünürken gülümsedi ve yerden yeni bir saman çöpü aldı. Bohemund, o zamanlar öfkeden kudurmuştu. Tüm ordunun önünde başarısızlığa uğramış biri olarak durmaktan korktuğu için değil, bu arada Antiokheia önünde gerçekleşen olaylar nedeniyle kuduruyordu. Vali, erzak arayıcılarının öğleden sonra görüş alanından çıkmasına dek beklemiş ve sonra da çökmekte olan karanlıkta Orontes köprüsü üstünden geçerek Haçlılar'ın karargâhına saldırmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Karargâhın elden çıkmamasını, Toulouse Kontu'nun dikkatine ve cesaretine borçluydular. Hava tamamen kararır kararmaz, bir avuç şövalyeyle saldırganların arasına dalmış; ve onlar da afallamış şekilde dönüp, kente geri kaçmışlardı. Süvarisini yitiren bir at, kargaşada şövalyeler arasında panik yaratmasaydı, o ve adamları neredeyse köprü kapısından kente girmeyi başaracaktı. Nöbetçiler son anda kapının kanatlarını kapatıp, böylece kenti kurtarmayı başarmışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">"Hiç erzak kalmadı; neredeyse karargâh yok olacaktı; kenti ele geçirme şansı kayboldu!" Bohemund bir öküz gibi böğürüyordu. Tankred ise, içi iyice dolu bir şarap tulumuyla onu yumuşatmayı deniyordu boşu boşuna. Bohemund yeğeninin eline vurarak, tulumu yere düşürdü. "Bunlar çocuk mu, yoksa şövalye mi? insan bu beyinsiz salakları bir dakika bile yalnız bırakamaz mı?"</p>

  <p class="Standard" dir="ltr" style="margin-left:0;margin-right:0;text-indent:18.859844px">Tankred şarap tulumunu kaldırmak için eğildi ve kendisi için bir kadeh doldurdu. "Ne sinirlenip duruyorsun? Cılız beygirin kenti kurtardı!"</p>

  <p class="Standard" dir="ltr" style="margin-left:0;margin-right:0;text-indent:18.859844px">İki saatin ardından, bu şarap tulumu ve üstüne bir ikincisi daha boşaldıktan sonra, Bohemund sonunda sakinleşmişti. Tankred'in hakkı vardı: Raimund kenti ele geçirebilmiş olsaydı, o deli hiç şüphesiz ki burayı, kendini sözüm ona meşru sahip olarak gören imparator Aleksios'a geri verecekti. Ama Antiokheia Bohemund'a aitti; yalnızca ona. Bu arada kenti nasıl kazanacağını biliyordu, ilk önce Tatikios, Aleksios'un uzun kolu ve imparatorluğun çıkarlarının kâhyası olan bu kurnaz tilki buradan gitmeliydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bohemun'la Tankred'in neler konuştuklarını kuşkusuz muhafız birliği duymamalıydı. Ama orada nelerin planlandığını duymak için, asker kulaklarını kabartmak zorunda bile kalmamıştı. Diğer Hıristiyan kumandanlar kendisini bir hain olarak gördükleri ve Konstantinopol'den yardım gelmemesinden onu sorumlu tuttukları için, Bohemund Yunanın kellesini istediğine dair Tatikios'a uyarıda bulunacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tatikios, bu uyarı üzerine öldürülmeyi beklemek yerine, kendisine ait yardımcı kıtalarıyla birlikte gemiye binerdi. Ordu böylece zayıflatıldıktan sonra, Bohemund da, önce onları çekip gitmekle açıkça tehdit eder ve diğer derebeylerinden, kenti ele geçirmesi durumunda Antiokheia'yı kendisine mülk olarak vermeleri sözünü almayı başarırsa da, kalmaya razı olmuş gibi yapardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">"Bunlar iki kurnaz tilki," dedi asker, tutukluya ve kum saatini yeniden tersine çevirdi. Çıplak çam yarması gibi adam, kararsız şekilde bir o yana bir bu yana sallanıyor ama bu arada kolunu kaldırmak için hiçbir girişimde bulunmuyordu. Drago ganimet olarak ele geçirdikleri silahların yanına gidip, dikkatlice bakarak, eşit uzunlukta iki mızrak seçti; Kont'un ağırlaşmış kollarını yukarı kaldırıp, mızrakların sivri uçlarını onun kollarının altına koydu. "Kollarını aşağı sarkıtma," diye uyardı adamı. Sonra da, tutukluyu dikkatle izlediği odun yığınının tepesine çıktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sefil herif, bu yırtık pırtık giysili keşiş Peter ile birlikte ortadan kaybolmuştu. Durup dururken... Bıkmış olmalıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">"Bunun cezası ölümdür, beyefendi. Bundan kurtulabileceğinizi mi düşünmüştünüz? Ama elbette olmaz. Hele Tankred'in yanında hiç olmaz. O, birkaç adamıyla birlikte hemen sizin arkanızdan atlarla yola çıkıp, gece yarısı boynunuzu iple bağlamış olarak karargâha geri getirirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu işten böyle kurtulduğun için sevinebilirsin. Arkadaşlarından hiçbiri senin burada ne durumda olduğunu görmüyor. Seni eski geleneklere göre, karargâh içinde uyuz köpek taşıma cezasına da çarptırabilirlerdi, böylece herkes senin tüm rezilliğini görmüş olurdu, ikiniz de benim gibi sıradan asker olsaydınız, Bohemund ayaklarınızı baltayla kestirirdi. Ama görünüşe göre bu Peter'in birkaç yandaşı var hâlâ; bu yüzden insan çok dikkatli taktik kullanmak zorunda; ne de olsa sen hâlâ bir Kont'sun. Yüreksizin -ve üstüne üstlük aptalın- teki olsan da.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sanıyor musun ki ben de zaman zaman karargâhı terk etmeyi düşünmedim? Ama en azından benim için buna değerdi. Kuzeydeki Talenki köyünü biliyor musun? Elbette hayır. Selçuklular orada ölülerini gizlice gömüyorlar. Erleri değil, tersine, yalnızca soyluları ve zenginleri. Biz, muhafız kıtası mensupları, onları uzaktan izliyor ve geceleri ölüleri mezardan çıkartıp, yüzükleri ve üstlerinde paraya çevrilebilecek ne varsa, hepsini alıyoruz. Bunun için riske girmeye değiyor, anladın mı?"</p>

  <p class="Standard" dir="ltr" style="margin-left:0;margin-right:0;text-indent:18.859844px">Tutuklu, herhangi bir şey anlamış gibi görünmüyordu. Yüzü sapsarı, cildi lekeliydi. Kısa aralıklarla soluk alıp veriyordu. Mızrağın sivri ucunun üstüne kollarının düşmemesi için umutsuzca çaba harcıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Asker kendisinin duygusuz bir insan olmadığını, mızrakları tekrar kolunun altından alacağını ve biraz göz yumacağını; fakat Kont beyin güzel bir atı varken, kendisinin günlerden beridir topallayan, değersiz bir midillisi olduğunu söyledi.</p>

  <p class="Standard" dir="ltr" style="margin-left:0;margin-right:0;text-indent:18.859844px">"Alışveriş yok, öyle mi? Pekala!"</p>

  <p class="Standard" dir="ltr" style="margin-left:0;margin-right:0;text-indent:18.859844px">Drago saman çöpünü bir parça kurutulmuş etle değiştirdi ve gürültüyle çiğnemeye başladı. Yorgundu. "İnşallah yakında horoz ötmeye başlar," diye düşündü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ama Antiokheia önünde uzun zamandır artık horoz da yoktu.</p>
</body>
</html>
