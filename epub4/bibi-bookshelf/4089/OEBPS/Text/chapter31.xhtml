<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr-TR" xmlns:xml="http://www.w3.org/XML/1998/namespace">
<!-- This file was converted to xhtml by Writer2xhtml ver. 1.2. See http://writer2latex.sourceforge.net for more info. -->

<head>
  <title>Dieter Breuers _ Kudüs İçin Ölmek Şövalyeler, Rahipler, Müslümanlar ve Birinci Haçlı Seferi</title>
  <link href="../Styles/styles1.css" rel="stylesheet" type="text/css" />
</head>

<body dir="ltr">
  <h2 dir="ltr" id="toc58" style="page-break-before:always"><b>SALDIRI</b></h2>

  <h2 dir="ltr" id="toc59" style="font-style:italic"><b>Yunan Ateşine Karşı Sirkeyle Temmuz 1099</b></h2>

  <p class="Standard" dir="ltr" style="margin-left:0;margin-right:0;text-indent:18.859844px">&#160;</p>

  <p class="Standard" dir="ltr" style="margin-left:0;margin-right:0;text-indent:18.859844px">ŞÖVALYE, GÜÇLÜKLE SOLUK alarak büyük ve oval kalkanını bir kayaya yasladı. Düşünceli bir şekilde mavi tüylü Arap okunu inceledi. Ok, tahtayı ve deriyi delip geçmiş, iç taraftan da bir elin eni kadar dışarı çıkmıştı. Sonuç çok daha kötü olabilirdi. Sudanlı okçuların oklarının ve Araplar'ın kara derili paralı askerlerinin mancınıklarıyla ya da mazgallardan aşağıya fırlatarak attıkları korkunç ateş toplarının menzilinin dışında birkaç dakika dinlendi. Çevrede, ölmek üzere olanların acı çığlıkları çınlıyor, gökyüzünü kaplayan koyu duman, güneş ışıklarını engelliyordu. Sion Dağı cehenneme dönmüştü.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kont Raimund'un adamları sabahın erken saatlerinden beri ayaktaydı. Kentin, bugün düşmesi gerekiyordu. En azından komutanlar böyle düşünmüştü. Dev kuşatma kuleleri, ağır ağır ama durdurulamaz bir şekilde surlara doğru gidiyordu ve şu ana kadar kendilerini yakmak için yapılan her türlü denemeye karşı dayanmışlardı. Deneyimli istihkâmcılar surların alt taraflarının zayıflayarak yıkılmasını sağlamak için, günlerden beridir dış tahkimatları kazıyordu ve dev mancınıklar, yukarıdan kara şeytanların ölüm yağdırdığı mazgallara ağır kaya parçalan fırlatıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kont Raimund, Kudüs önlerine geldikten sonra, önce batı surlarını kuşattı. Ancak daha sonra denemelerinin umutsuzluğunu görünce, eski tapınak bölgesinin güneyinde uzanan Sion Dağı'na &#160;yoğunlaştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Flamanlar ve Normanlar ise, kuzey surlarının önlerine yerleşmişlerdi. Batı ve doğu yönlerinden kentin ele geçirilmesi ise olanaksız gözüküyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">İlk saldırının fiyaskoyla sonuçlanmasının ardından mancınıkların yapılmasına, bundan sonra da -Flamanların ve Normanların Samarya'dan kereste sağlamasından sonra- işini iyi bildiği anlaşılan Wilhelm Embriaco adlı birinin gözetiminde bir kuşatma kulesi yapımına başlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Marangozlar onun planına, tüm askerler ise talimatlarına göre çalıştılar. Hacılar da yardımcı işlere verildi. Adı geçen Wilhelm, daha kolay işler için kadınları ve çocukları bile çalıştırmaktan çekinmedi. Deriler birbirine dikiliyor, hasır minderler örülüyor, bağlardan asma dalları kesiliyor, çivi taşınıyor, bulamaç pişiriliyordu. Ayrıca, fahiş fiyatlarla su sattıkları için, Raimund tarafından sucular kovulmuştu ve günlerdir parasız dağıtılan su için Siloah göletinde sıra bekleniyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalyenin hemen yakınındaki yüksekçe bir yerde, son kalan ağaçların kerestesinden yapılmış olan Kont'un mancınığı duruyordu. Bu ağaçları buraya ilk geldiklerinde bulmuşlar ve hemen kesmişlerdi. Mancınık on adam yüksekliğindeydi ve daha kısa olan fırlatma kolunda, içinde her biri bir koyun büyüklüğünde yirmi kaya taşıyan dayanıklı bir küfeden oluşan, karşı ağırlık bulunuyordu. Diğer atma kolunda bulunan yarım daire şeklindeki tablaya ise oldukça büyük kaya parçaları yüklenmişti ve yüksek bir açıdan surlara doğru fırlatılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Joscelin, kuşatma tekniğinde deneyimsiz olmasına karşın, Kudüs'e -Tanrı bilir artık neresine- düştüklerinde bir zarar verip vermedikleri bile bilinmeyen bu kayaların havadan gönderilmesi için ter döken adamlarının sayısının fazla olduğunu düşünüyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wilhelm Embriaco, Yunanların hizmetindeyken kullanmış olduğu, daha etkili fırlatma maddeleri düşünebileceğini söylemişti Joscelin'e. Ama bu maddeler ellerinde yoktu. Örneğin arı kovanları çok nahoştu, çünkü hayvanlar, -kovan çıkışlarının tıkanması ve hızla fırlatılmaları sonucu- kovanların çarparak parçalanmasından sonra delirmiş gibi, yakınlarında ne bulurlarsa saldırıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Savunucuların moralini bozmak için, kente hastalık ve ölüm taşıyabilecek, içi bok ya da kokuşmuş hayvan leşleri ile dolu fıçılar da atılabilirdi. Fakat ne yazık ki boka başka yerde gereksinim vardı ve çevredeki bütün hayvanlar da kesilip yenilmişti. Ayrıca, etkili bir yol olan, canlı esirlerin fırlatılması fikrini ise, Kont duygusal davranarak onaylamamıştı. Sonuçta, var olan malzemeyle yetinmek gerekiyordu ve bunlardan da çevrede fazlasıyla vardı: Taşlar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Bu yanıtlar şövalyeyi tatmin etmedi. Taşlar! Bunlar belki hiç yararı olmayacak şekilde bir caddeye düşecek, belki yatağını silkelemekte olan yaşlı bir adama denk gelecekti ve aynı şekilde anlamsız olacaktı. Belki de onlar bir tavuğun pestilini çıkaracak ya da güzel bir sarayın balkonunu yıkacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ve bunlar için bu kadar çabaya değer miydi? Büyük mancınıklarla koca kaya parçalarını yüksekten atıp mazgalların üzerinden aşırtmaktansa, onları hemen hemen yatay olarak surların duvarına fırlatan ve bir adam boyunu geçmeyen küçük mancınıklar şövalyenin daha çok hoşuna gidiyordu. Bunlar, şaşılacak ölçüde iyi hedef tutturuyorlardı ve henüz ilk iki gün geçmiş olmasına rağmen, zarar görmez denen surlardan ilk taşlar dökülmeye başlamıştı bile.</p>

  <p class="Standard" dir="ltr" style="margin-left:0;margin-right:0;text-indent:18.859844px">Birkaç hafta sonra, belki de doğru dürüst bir delik bile oluşurdu. Ancak, kenti savunanlar buna karşı önlem almazsa... Ama bu lanet olası dinsizler, tam da bunu yapıyorlardı. Tehlike altındaki yerlerin önüne, olası yangın oklarına karşı ıslak otla doldurulmuş olan ve küçük bir mancınığın attığı taşları pamuk yumuşaklığıyla karşılayıp, etkisiz hale getiren çuvallar sarkıtıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Joscelin, neden hâlâ surların dibini kazarak boşaltmaya, mazgalları tahrip etmeye ya da ağır kaya parçalarını kente fırlatmaya uğraştıklarını gerçekten bilmiyordu. Herkes uzun zamandan beri, bu kentin kuşatma kuleleriyle ele geçirilebileceğini biliyordu. Bouillonlu Gottfried kentin öbür yanına bunlardan bir tane inşa etmişti; denildiğine göre, Tankred de bunlardan bir tane yapmıştı ama onunki biraz ufak olmuştu. Kont Raimund da kendi kasasından epey bir para vererek, böyle bir kule için Flamanlar'a ve Normanlara gerekli olan keresteyi satın almıştı. Bunun yapımı çabucak bitmiş ve şimdi, yavaşça surlara doğru ilerliyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Fakat kulelerin kullanımıyla ilgili olarak da bir engel vardı: Surların hemen önünde, pek derin olmayan ama buna karşın belli ölçülerde geniş olan, kayalar oyularak yapılmış, zemini girintili çıkıntılı ve keskin kenarlı çukurlar vardı. En üsteki sahanlığından surların üstüne köprü atmak için, kuşatma kulesinin bu çukurdan itilerek geçirilmesi gerekiyordu. Bu başarılırsa, kent ele geçirilmiş sayılabilirdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kuşkusuz bunu dinsizler de biliyordu ve bu nedenle de ellerinden geldiğince iki şeyi engellemeye çalışıyorlardı: Çukurun doldurulmasını ve kuşatma kulelerinin surlara kadar getirilmesini önlemek! Bu tehlikeye karşı özellikle denenmiş olan yöntemleri ise, uçan ateşleriydi. Wilhelm Embriaco, bu yöntemi Yunanların bulmuş olduğunu ve Arapların bunu onlardan aldıklarını iddia ediyordu. Ama ne fark ederdi ki? Önemli olan, kenti kuşatan Hıristiyanların üstüne her gün büyük miktarlarda atılan bu yanan kütleye karşı Embriaco'nun da bir çare bilmiyor olmasıydı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye bakışlarını asık bir yüzle surların dibinde kömürleşmiş olan kalıntılara dikmişti. Bunlar, bir zamanlar çukuru taşlarla doldurmaya çalışan askerler, kadınlar ve çocuklardı. Kont Raimund, sadece kuşatma kulesinin yapımını kendi cebinden karşılamakla kalmamış, ayrıca, büyük kaya parçalarından üç tanesini çukura kadar taşıyan ve onu çukurun içine atan herkese bir dinar vereceğini de, tellal aracılığıyla ilan etmişti. Tam bir dinar!.. Savaşta onunla üç gün geçinmek mümkündü. Hem de sadece üç kaya parçası karşılığı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tanrı biliyordu ki bu çok paraydı ama her taş, taşıyıcısının yaşamına da mal olabilirdi. Kuşatma kulesi tamamlanınca, tekerlekleri üzerinde yürüyebilen tuhaf bir şeye benzemişti ve adamlar onu "kaplumbağa" olarak adlandırıyorlardı. Çünkü oldukça basıktı ve adamlar ancak iyice eğilerek içine girebiliyorlardı. Dört tekerlek üzerinde ağır hareketle -yani kaplumbağa gibi- ileri itilebiliyordu. Aslında bu alet küçük bir ev görünümündeydi. Ağaçların yarılan gövdelerinden işlenmiş sabit kirişler ve eğimli bir çatıdan oluşuyordu. On metre yüksekliğindeydi. Çatının altında taşlarıyla birlikte yeterince adam toplandığında, çukura doğru yavaş yavaş itildi. Yukarıdan atılan taşlar ve gelen ok yağmuru bu taş taşıyıcısına bir zarar veremiyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Genellikle cehennem ateşi olarak adlandırılan Yunan ateşi dışında.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wilhelm Embriaco ve diğer tüm şövalyeler, böyle kalın bir gövdeyi yakabilecek bir şeyin olabileceğine inanmamışlardı. En azından birkaç dakika içinde. "Kaplumbağa" ilk kez surlara yaklaştığında, önce hiçbir şey olmadı. Surların üstündekiler, bunun neye hizmet edeceğini herhalde sormuşlardır birbirlerine. Suru mu yıkmak istiyorlardı?</p>

  <p class="Standard" dir="ltr" style="margin-left:0;margin-right:0;text-indent:18.859844px">Fakat Araplar, ertesi gün ufak bir tepenin arkasında inşa edilmiş ve ikinci katının bitiminden sonra dinsizler tarafından da görülen kuşatma kulesini gördüklerinde, "kaplumbağa"nın çatısının altında çukurun doldurulmakta olduğunun farkına vardılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Tahta çatının altında yeterince adam toplandığına karar verene kadar bir çeyrek saat beklediler ve sonra gökten ateş yağmaya başladı. Yavaş yavaş hareket eden koruyucu kulübenin üstüne kaynar lavlar gibi, kızgın sıvılar döktüler. Dehşete düşen askerlerin çatıdaki yangını ellerindeki kısıtlı deri kovalarla ve kıymetli suyla söndürmeye çalışırlarken, daha da körükledikleri anlaşılıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Yarım saat içinde "kaplumbağa" bir kömür yığınına dönmüştü. Çoğu taş taşıyıcılar çok şükür ki kurtulmuşlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Wilhelm Embriaco, öğleden sonra beş tane Arap esire, çok özenli bir şekilde işkence yaptı. Dört tanesi cesurdu, hatta çok cesur. Onlar, her ne kadar parmakları bir çekiçle yamyassı hale getirilirken anormal sesler çıkardılarsa da, herhangi bir yanıt vermeye razı olmadılar. Belki de Yunan ateşinin yanıcı maddesinin nelerden oluştuğunu ve ona ne şekilde karşı konulacağını bilmiyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Esirlerin o gün öğleden sonra canlan daha çok yandı, çünkü parmakları kesilmiş, hayaları ezilmişti ama yine de kayda değer hiçbir şey söylemeden öldüler. Sonunda, beşincisi artık delirmeye yakın hale gelmişti, çünkü ona önce özellikle dokunulmamış, diğerlerine yapılan işkenceler izlettirilmişti. O, katran gibi bir şeyler kekelemiş ve o sırada çıldırmış gibi, şövalyenin çadırının önünde dans etmişti. Sonunda da üstüpü ve kükürt gibi terimleri kullanmış, kulağa zift ve güherçile gibi gelen sözcükler söylemişti. Ama herhangi bir reçete, karışımların ölçüsü ya da başkaca işe yarar bir şeyi ondan öğrenmek olasılığı olmamıştı. Ayrıca idrarı da diline dolamıştı, bir de sirkeyi!</p>

  <p class="Standard" dir="ltr" style="margin-left:0;margin-right:0;text-indent:18.859844px">Elbette o Arapça konuşmuştu ve bu nedenle de adamlar her sözü anlamamıştı. Bütün bir gün boyunca kükürt ve katranla denemeler yaptılar, bunların karışımlarını topraktan yapılmış küplere doldurup, ateşe verdiler ve surlara fırlattılar. Başarı sınırlı olmuştu. Bulup öğrendikleri tek şey, acayip karışımın sirke ve idrar karışımıyla gerçekten de söndüğü; buna karşın suyun alevleri daha körüklediğiydi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Ne olursa olsun, &#160;"kaplumbağa" &#160;gitmişti &#160;ama geri kalan tahtalar kuşatma kulesi için gerekliydi. Sonuçta kuşatma kulesi beş kata yükseldi ve ateşli oklara karşı korunma için deri tabakayla kaplandı. Deri kaplamanın üstü, örülmüş minderler ve asma dallarından demetlerle örtülmüştü. Bunlar atılan taşlardan kuleyi koruyacak ve olur da yanmaya başlarsa, hemen aşağı atılacaktı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Joscelin, çatlayan dudaklarını yaladı. Kulenin içindeki katlar arasında bulunan dik merdivenlere küçümseyerek baktı. En yukarıda, surların tepesine inmesi öngörülen bir tür bağlantı köprüsü uzanıyordu. Joscelin, bu köprüden geçerek saldıracaktı; elbette Yunan ateşi köprüyü yok etmeden ve kulenin surlarına yeterince sokulabilmiş olması koşuluyla.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kont, İngiliz gemilerinin Yafa'ya getirdiği sirkeden birkaç küp almak için biraz daha para harcadı. O sıralar herkes, uzun süreden beri hiç et olmamasına karşın, etin bozulmaması için kullanılan bu sirkenin ne işe yarayacağını sormuştu. Şimdi ise sirke, birdenbire içme suyu kadar değer kazanmıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Fakat sadece sirke değil, deneylerden sonra hemen, kimsenin bulunduğu yerde gelişigüzel işememesi de emredilmişti. Erkekler ve kadınlar bu gereksinimlerini büyük toprak kaplarda gidereceklerdi. Hatta geceleyin çadırın girişinde bacaklarını açarak toprağa işeyen fahişelerden biri, ertesi sabah herkesin gözü önünde kırbaçlandı ve dağlandı.</p>

  <p class="Standard" dir="ltr" style="margin-left:0;margin-right:0;text-indent:18.859844px">O günden sonra büyük kaplar gözle görünür derecede doldu. Gönüllüler, toprak kapların içindeki idrardan ve satın alınan sirkeden iğrenç bir karışım yapmayı, bir tür kişisel günah çıkarma olarak gördüler ve bugünkü hücumdan önce, kuşatma kulesinin deri kaplamasını bu karışıma hatırdılar.</p>

  <p class="Standard" dir="ltr" style="margin-left:0;margin-right:0;text-indent:18.859844px">Askerler ve hacılar, dün bütün gün, dinarlarını almak için, ağır taşları surun önündeki çukura taşıdılar. Bu arada içlerinden bazıları zengin bile olmuştu ama çoğunun, ücretlerini şarap ya da biraz yenilecek bir şeye çevirme şansı olmamıştı. Mazgallardan aşağıya güçlü atışlar yapılıyordu. Kuşatılanlar, hedeflerini iyi seçtikten sonra, gizli karışımın içirildiği saman toplarını aşağıya atıyorlardı ve onlar yere çarptıktan sonra bir ateş topuna dönüşerek, yirmi metre çapındaki alan üzerinde bulunan herkesin canını alıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Her yanda, tanınmayacak derecede yanarak kömürleşmiş organlarını, suçlarcasına gökyüzüne doğru uzatmış bedenler vardı. Ancak buna karşın duvarın dibindeki çukur, adamların getirdiği iri taşlarla, kadınların attığı ot yığınlarıyla ve çocukların, -bir ellerinde Araplar'ın oklarına karşı korunmak için kalkan gibi kullandıkları ufacık bir tahta, diğer ellerinde ufak deri kovalarla- getirdikleri ince çakıl taşlarıyla yavaş, yavaş doluyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Çukuru düzeltmeye yardım eden herkese küçük bir para ödülü vardı. Hatta, daha önce ölen arkadaşının katılaşmış bedenini, ok yağmurunun ortasından çekip çukura atacak kadar zaman bulana da veriliyordu bu ödül. Böylece, ölmüş olanların da, Kutsal Kent'in ele geçirilmesine katkısı oluyordu. Tabii ele geçirebilirlerse...</p>

  <p class="Standard" dir="ltr" style="margin-left:0;margin-right:0;text-indent:18.859844px">Joscelin, kuzeydeki saldırının ne derece geliştiğini bilmiyordu. Kont Raimund da bunu bilmek istemiyordu. Onun engelleyemediği arzusu, surlara ilk kişi olarak tırmanmak ve Kudüs'ü diğerlerinden önce ele geçirmekti. Bu kez kenti onun elinden kimse alamazdı; nefret ettiği Bohemund'un geçmişte ünü kendisine mal ettiği ve bugün de üzerinde hak iddia ettiği Antiokheia'da olduğu gibi... Raimund Kudüs'ün kendine ait olacağına dair yemin etti. Sadece kendisine, bütün servetine mal olsa bile!</p>

  <p class="Standard" dir="ltr" style="margin-left:0;margin-right:0;text-indent:18.859844px">Kont, çukurun çevresindeki didişmeyi izlediği arazi sandalyesinden kalktı. Dört metre enindeki bir yer, ona göre yeterince doldurulmuştu. Ağır hareket eden kule oraya varıncaya kadar, askerler surların gölgesinde kalan ve bozuk olan zemine birkaç düz tahta serebilirlerdi. Ondan sonra da bu iş başarılmış sayılırdı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Güneş batmak üzereydi. Raimund saldırı emrini verdi.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalye, düşüncelerinden sıçrayarak ayıldı. Çalmaya başlayan borular onları kuleye çağırıyordu, ilk olarak Raimund, dik tahta merdivenden yukarı çıktı; Monteil Beyi ve diğerleri onu izlediler. Uzun kılıçları merdivenin basamaklarına çarparak sakırdıyordu. Kalkanlarını taşımakta zorluk çekiyorlardı. Her katta, soluk almak için birkaç dakika durdular. Diğer şövalyeler ise aşağıdan sıkıştırıyordu.</p>

  <p class="Standard" dir="ltr" style="margin-left:0;margin-right:0;text-indent:18.859844px">Onları ateşten koruyacak olan deri tabaka kaplı yerin altındaki hava, dayanılamayacak derecede ısınmıştı. Ayrıca, kulenin hava almasını da engelliyordu. Korkunç bir koku, adamların nefesini tıkıyordu. Ya sirke ve idrar emdirilmiş deri tabakası Yunan ateşini önleyemezse ne olacaktı? Belki de o zaman ızgara üstündeki kuzular gibi yanacaklardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Dışarıdan, deri tabakaya çarpan okların kötü şaklama seslerini duyuyorlardı ama okların etkisi asma çubuklarının çalılarıyla ve koruyucu minderlerle azaltılmış oluyordu. Ağır zırhlarının içindeki adamlar, yukarıya çıkmakta zorluk çekiyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kule, sağa sola sallanarak surlara doğru ilerliyordu. Ara sıra ağır tahta tekerleğin önüne gelen bir taş parçası, kuleyi frenliyordu. O zaman, yukarıdan gelecek saldırıya karşı olanak elverdiğince korunan iki kişi ön tarafa gitmek zorunda kalıyordu. Çıplak ellerle, harekete engel olan taşı yerinden çıkartıyorlar, taşın çıkması nedeniyle oluşan deliği tekrar dolduruyorlar, toprağı sıkıştırıyorlar ve sonra da arka taraftan kuleyi öne doğru itenlere katılıyorlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Santim santim, adım adım ilerleyebiliyorlardı. Kuleyle sur arasında sadece dört metre kalmıştı. Ama bu mesafe, kulenin sahanlığından surların üstüne uzatacakları ve üzerinden Raimund'un geçerek, kente giren ilk kişi olmayı düşündüğü ağır köprü için tam bir metre fazlaydı. Buraya kadar on binlerce mil yol gelmişlerdi. Şimdi ise hedefe sadece bir metre vardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Sonra kule hareket edemez oldu. Aşağıdaki adamların tüm itme çabalan da bir işe yaramadı. Araplar, mazgalların arasından bir direk uzatmışlar ve kuleyi durdurmuşlardı. Bu yalnızca basit bir direkti ama belli ki onu, üzerinde günlerdir çalıştıkları bir aygıta bağlamışlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Kont, &#160;bağırarak &#160;&#160;bu &#160;direğin &#160;kaldırılmasını &#160;istedi. Ama oldukça yüksekte surlardan uzatılan ve kuşatma kulesini &#160;uzak tutan dayanıklı &#160;sedirden yapılmış &#160;bir direğe karşı ne yapılabilir ki? Okla vurulamaz, kılıçla parçalanamazdı. Olsa olsa yakılabilirdi. O da yalnızca, Yunan ateşi varsa... Bunu, sonunda istemeden de olsa geri çekilme emrini veren Raimund da kabul etmek zorunda kaldı. Düş kırıklığı içindeki şövalyeler, daha kolay çekilebilmesi için, kuleyi terk ettiler. Gece bastırdığından, geri çekilişlerine alaycı bağırışlarla eşlik eden dinsizlerin ok yağmurundan korkmalarına gerek kalmamıştı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Şövalyeler, Gottfried ve diğerlerinin durumu hakkında bilgi edinmek için, zaman kaybetmeden Gehenna Vadisi üzerinden kuzeye gittiler. Orada da, kuşatma kulelerinin bulunduğu yerlerde, surlar akıllıca güçlendirilmişti. Kuleler de, aynı Sion Dağı'nda olduğu gibi, direklerle mazgallardan uzakta tutulmuşlardı.</p>

  <p class="Standard" dir="ltr" style="margin-left:0;margin-right:0;text-indent:18.859844px">Gottfried, ertesi günkü saldırıyı nasıl planladığıyla ilgili soruyu suskunlukla geçiştirdi. "Bu aslında pek de şövalyeliğe yakışmaz," diye, dişlerinin arasından mırıldandı; fakat bir hileye karşı ancak karşı hileyle savaşılabilirdi. Raimund yarım yamalak dinledi, çünkü başka biri, Peter Desiderius'un yeni bir rüyasını anlatıyordu. Bu Gottfried'in ilgisini çekmemişti; herkese iyi geceler diledi ve toplantıyı terk etti.</p>

  <p class="Standard" dir="ltr" style="margin-left:0;margin-right:0;text-indent:18.859844px">Joscelin onun arkasından düşünceli şekilde baktı. Kont'unun ertesi gün bir kez daha kaybedenlerden sayılacağına dair, içinde hoş olmayan bir duygu vardı. Raimund'un değil de, Gottfried'in kenti alması pekâlâ olasıydı. Ne olursa olsun: Kudüs ertesi gün düşecekti. En azından, Tanrı böyle istediği için. Tanrının lütufkârlığından kuşku duymak, şövalyenin aklına bile gelmedi.</p>
</body>
</html>
