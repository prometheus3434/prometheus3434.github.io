<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
<h2 class="calibre5"><span class="font4">Subcomandante Marcos’la Yazışmalar</span></h2>
<h3 id="sigil_toc_id_1" class="calibre63"><b class="calibre64">ı. Balıkçıllar</b><br class="calibre65"/></h3>
<p class="calibre1"><span class="font">Bahar, beklenen mevsimdir. İspanyolca gibibazıdillerde dişi olduğu düşünülür; Yunanca gibi dillerdeyse erkek. Kızlı erkekli geldiklerinde bir hafta sonu kalırlar, yerlerini haleflerine bırakırlar, sonra da kaçıp giderler.</span></p>
<p class="calibre1"><span class="font">Yine de ocak ayından başlayarak dedikodularını yapar dururuz, bir yerlerde saklanıyorlarmış gibi. Yerin teninin altındadırlar: Mürver ağaçlarının dallarında çoktan tomur tomur yaralar açılmıştır, kardelenler dişlerini sıkıp başlarını yukarı uzatırlar. Nihayet bahar açığa çıktığında “gelmesiyle gitmesi bir oldu” hissine kapılırız.</span></p>
<p class="calibre1"><span class="font">Bir mevsim bile değil bir özlemdir. Benim yaşımdaki birinin şu soruyu sorması çok doğal: Daha kaç kere bu bekleyişe şahit olacağım? Yeni bir başlangıç bekleyişi. Yılın yeni başlamasıyla ilgili bir şey değildir bu, yeniden seçeneklerin sunulmasıyla ilgilidir. Memnuniyetsizliğin kışında seçenekler yoktur.</span></p>
<p class="calibre1"><span class="font">İlk mevsim çaresizce ve umutla gelir, mecburen saman altından su yürütmesinin bir sebebi de budur. Burada senin mektubunda yazdığın şey var aklımda Marcos:</span></p>
<p class="calibre1"><span class="font">Size bir çiçek sunmak istiyoruz, bir çiçek diyorum çünkü hepinize yetecek kadar yok ama paylaşırsanız bir tane hepinize yeter, her biriniz minicik bir parçayı saklarsanız ihtiyarladığınızda ülkenizin çocuklarına şunu anlatabilirsiniz: Yirminci yüzyılın sonunda Meksika için savaştım ve buradan onlara destek verdim: İnsan olduğunu unutmamış bütün insanların istediği şeyi istediklerini biliyordum sadece, yani demokrasi, özgürlük ve adalet. Yüzlerini hiç görmedim ama yürekleri bizimkiler gibiydi.</span></p>
<p class="calibre1"><span class="font">Bu yıl bahar 12 Nisan’da kendini açık etti, şöyle: Sizin dağlarınız bizimkilerden daha yüksek ama ovaya inen yollardan birini tuttunuz mu bizimkine benzer bir yerlere gelirsiniz. Belli bir irtifada taşlı bir dere küçük bir göle akar ve bitki örtüsü biraz daha yeşillenir. Göl toprağı suya doyurduğu için karşısına geçmek zordur. Etrafından dolanmak daha kolay olur.</span></p>
<p class="calibre1"><span class="font">Bir ay içinde binlerce kurbağa su birikintisinde çiftleşmeye gelecek. Şu anda hâlâ geceleri don yapıyor ve sabahları kayaların bazıları buzdan parıldıyor. Senelerdir burada hep bir balıkçıl bulunur. Bazen ladin ağaçlarından birinin tepesine yakın bir yerlere tüner. Bazen, gagası balık avlamaya hazır, bataklık alanda durur. Bir balıkçıl hamlesini, göz açıp kapayana kadar yapar ve yuvasını hazırlayıp eşini çağırmaya başladığında, gagası dimdik gökyüzünü işaret edecek şekilde başını kaldırır, bir çan kulesi ya da Brancusi heykeli gibi. Her kış, balıkçıllar bizim nehirlerimizden Kuzey Afrika’ ya göç eder.</span></p>
<p class="calibre1"><span class="font">Yine de her sene buraya gelen aynı balıkçıldır. Yirmi yıldan daha uzun süre yaşayabilirler. Sanırım bu balıkçıl pek genç değil ve diğerlerinin yuvalarını kurdukları yerden uzak durması, yalnız gezmesi belki bundan. Onu hiç eşiyle birlikte görmedim ama düzenli olarak gizli bir yuvaya uçtuğunu ve az önce yediği balığı ya da kurbağayı kusarak yavrularını beslediğini biliyorum.</span></p>
<p class="calibre1"><span class="font">Balıkçıl dışında bu yerin hiçbir özelliği yok: bir su birikintisi, küçük bir bataklık, dikçe bir bayır. Dağın kuzey yamacında olduğu için pek az güneş ışığı alıyor. Doğanın, çiçeklere göre olmayan arka avlularından. İşte 12 Nisan Çarşamba günü bahar burada kendini açık etti.</span></p>
<p class="calibre1"><span class="font">İlk başta özel bir şey fark etmedim. Sonra daha başımı bile kaldırmadan gökyüzünde olağandışı bir şeylerin meydana geldiğini sezdim. Tehlikeli bir şey değil. Ölçülü ve ciddi bir şey. Başımı kaldırdım.</span></p>
<p class="calibre1"><span class="font">İki balıkçıl ağır kanat hareketleriyle havada daireler çiziyordu. Kulaklarından geriye doğru kordela gibi uçuşan siyah tüyleri görebileceğim kadar alçaktan uçuyorlardı. Gri kanatlar, beyaz boyunlar. Etrafımda dönerlerken içlerinden biri ötekini yakalamak için dairenin ortasından geçti ama öteki de aynı hareketi yapınca kendilerini yine bir dairenin karşı uçlarında buldular.</span></p>
<p class="calibre1"><span class="font">Bu onların ilk sabahıydı. Geri dönmüşlerdi. Kuşbilimciler, erkek balıkçılın ancak yuvasını kurduktan sonra kendine bir eş aradığını söylüyorlar. Bu durumda bu çift bir istisna olsa gerek. Araziyi birlikte dikkatle gözden geçiriyorlardı.</span></p>
<p class="calibre1"><span class="font">Ama benim nefesimi asıl kesen, Marcos, bu işi yaparken takındıkları rahat ve gevşek tavırdı. O rahatlıkta, anlık ama mutlak bir güven ve ait olma duygusu vardı. Sanki tekrar geri döndükleri kendi hayatlarını inceliyormuş gibi dönüyorlardı havada ağır ağır.</span></p>
<p class="calibre1"><span class="font">Bu görüntü Chiapas ’taki seni aklıma getirdi ve halktan çalınan şeyleri onlara geri vermek için yürüttüğünüz mücadeleyi - o şeyleri çalanların hayatta bildiği iki şey vardır: para transfer etmek ve bomba atmak. Onların dünyasında yuvaya dönüş diye bir şey yoktur ve asla olmayacaktır. Kafamda dört şey birleşti: bahar, Zapatistaların direnişi, senin farklı bir dünya hayalin ve balıkçılların ağır kanat sesleri.</span></p>
<p class="calibre1"><b class="calibre3"><a id="bookmark6"></a></b></p>
</body>
</html>
