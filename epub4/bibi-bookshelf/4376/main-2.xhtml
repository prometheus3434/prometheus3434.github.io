<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta name="charset" content="UTF-8"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre"><h2 class="calibre11">ARZU:</h2>
<p class="calibre1">Bütün Başarıların Başlangıç Noktası</p><h3 class="calibre12">(Zenginliklere Doğru 1. Adım)</h3>
<p class="calibre1">Hayaller, arzu tarafından somut eylemlere dönüştürüldüğünde gerçek olur. Hayattan büyük armağanlar isteyin ve onları size vermesi için hayatı yüreklendirin.</p>
<p class="calibre1">Edwin C. Barnes, elli yıldan uzun bir süre önce New Jersey, Doğu Orange, yük treninden aşağı atladığında bir serseriye benziyor olabilirdi, ama düşünceleri bir dâhininkine benziyordu!</p>
<p class="calibre1">Demiryollarını izleyerek Thomas A. Edison’un ofisine doğru ilerlerken aklı durmadan çalışıyordu. Kendini Edison’un önünde dikilirken görüyordu. Edison’dan onu yiyip bitiren hayatının saplantısını gerçekleştirme, yani büyük mucidin iş ortağı olma fırsatını vermesini istediğini hayal ediyordu.</p>
<p class="calibre1">Barnes’m arzusu ümit değildi! Dilek değildi! Her şeye üstün gelen güçlü bir arzuydu bu. Kararlıydı.</p>
<p class="calibre1">Birkaç yıl sonra Edwin C. Barnes, Edison’la tanıştığı ofiste dikiliyordu yine. Bu kez arzusu gerçeğe dönüşmüştü. Hayatındaki en büyük hayali gerçek olmuştu.</p>
<p class="calibre1">Barnes başarılı olmuştu, çünkü kendisine kesin bir hedef belirlemiş ve bütün enerjisini, bütün irade gücünü, tüm çabasını, her şeyini bu hedefin arkasına koymuştu.</p>
<p class="calibre1">Aradığı şans beş yıl sonra ortaya çıkmıştı. Kendisi dışında herkese göre o da Edison işindeki dişlilerin çarklarından sadece biriydi, ama kendi kafasında oraya çalışmaya gittiği ilk günden beri Edison’un iş ortağıydı o.</p>
<p class="calibre1">Bu, kesin arzunun gücünün çarpıcı bir görüntüsüdür. Barnes hedefine ulaşmıştı, çünkü Edison’la çalışmayı her şeyden çok istiyordu. Kendisini bu amaca ulaştıracak bir plan hazırladı. Ama arkasındaki bütün köprüleri yıkmıştı. Bu arzusunu, hayatına egemen olan bir saplantı halini alıncaya, sonra da gerçek oluncaya dek koruyup sürdürdü.</p>
<p class="calibre1">Doğu Orange’a vardığında kendi kendine, “Edison’u bana herhangi bir iş vermesi için ikna etmeye çalışacağım,” demedi. Bunun yerine, “Edison’u göreceğim ve onunla iş yapmaya geldiğimi bildireceğim kendisine,” dedi.</p>
<p class="calibre1">“Edison kuruluşunda istediğimi elde edemezsem başka bir fırsat doğana kadar gözlerimi açık tutacağım,” demedi. “Bu dünyada sahip olmaya kararlı olduğum tek şey var ve bu da Thomas A. Edison’la iş ortaklığıdır. Arkamdaki bütün köprüleri yakacağım ve bütün geleceğimi istediğimi elde etme yeteneğime bağlayacağım,” dedi.</p>
<p class="calibre1">Kendisine geri çekilme imkânı bırakmadı. Kazanmak ya da yok olmak zorundaydı!</p>
<p class="calibre1">Barnes’m başarısının tüm hikâyesi buydu.</p>
<p class="calibre1">Uzun zaman önce büyük bir komutanın savaş meydanında kazanmasını garanti edecek bir karar alması gerekmişti. Askerlerini, adam sayısı kendisininkinden üstün olan güçlü bir düşmanın üzerine göndermek üzereydi. Askerlerini gemilere doldurdu, düşmanın ülkesine doğru yelken açtı, karaya varınca askerleri ve cephaneyi boşaltıp geldikleri gemilerin yakılması emrini verdi. İlk çarpışmadan önce adamlarına şöyle dedi: “Gemilerin yandığını gördünüz. Bu da, savaşı kazanmazsak bu topraklarda hayatta kalamayacağımız anlamına geliyor! Seçeneğimiz yok -kazanacağız- ya da öleceğiz!”</p>
<p class="calibre1">Kazandılar.</p>
<p class="calibre1">Üzerine aldığı her işte kazanan kişi gemilerini yakmaya ve bütün geri çekilme kaynaklarını kesmeye hazır olmalıdır. Ancak o zaman, başarı için esas olan içindeki kazanma arzusunu sürdürebilir.</p>
<p class="calibre1">Büyük Chicago yangınından sonraki sabah bir grup tüccar State Caddesi’nde durup dükkânlarından tüten dumanlara baktılar. Dükkânlarım yeniden mi yapacaklarına, yoksa ülkenin daha fazla ümit vaat eden başka bölgelerine mi gideceklerine karar vermek üzere bir toplantı düzenlediler. Bir kişi dışında herkes Chicago’yu terk etme kararı aldı.</p>
<p class="calibre1">Kalıp dükkânım yeniden inşa etmeye karar veren tüccar dükkânının enkazını işaret edip, “Beyler, kaç kere yanarsa yansın burada dünyanın en büyük mağazasını açacağım,” dedi.</p>
<p class="calibre1">Bu neredeyse yüzyıl önceydi. Mağaza inşa edildi. Bugün hâlâ orada duruyor. Marshal Field’in yapabileceği kolay şey aynen arkadaşlarının yaptıkları gibi olurdu. İşler zorlaştığında ve gelecek kasvetli göründüğünde işlerin daha kolay göründüğü yere gitmek.</p>
<p class="calibre1">Marshal Field ve diğer tüccarlar arasındaki bu farka iyi dikkat edin, çünkü bu, başarılı olanlarla başarısızları ayıran aynı farktır.</p>
<p class="calibre1">Paranın amacını anlama yaşına gelen herkes onu ister. İstemek zenginliği getirmez. Ama zenginliği bir saplantı haline gelen düşünce yapısıyla arzu etmek, sonra zenginliği elde etmek için kesin planlar yapmak ve araçlar bulmak, ardından bu planları başarısızlığı tanımayan kararlılıkla desteklemek zenginliği getirecektir.</p><h5 class="calibre6">Arzuları Altına Çeviren Altı Adım</h5>
<p class="calibre1">Zenginlik arzusunu parasal eşdeğerine çeviren yöntem altı kesin, pratik adımdan oluşur:</p>
<p class="calibre1">1.    Zihninizde arzu ettiğiniz kesin para miktarını belirleyin. Sadece, “Çok para istiyorum.” demek yeterli değildir. Miktar konusunda kesin olun. (Kesinlik konusunda daha sonraki bölümde anlatılacak olan psikolojik bir neden vardır.)</p>
<p class="calibre1">2.    Arzu ettiğiniz paranın karşılığında ne verme niyetinde olduğunuza tam olarak karar verin. (Hiçbir bedel ödemeden bir şey elde edilemez.)</p>
<p class="calibre1">3.    Arzu ettiğiniz parayı elde etmek için kesin bir tarih belirleyin.</p>
<p class="calibre1">4.    Arzunuzu gerçekleştirmek için bir plan ortaya koyun ve hazır olsanız da olmasanız da bu planı uygulamaya koymak için hemen harekete geçin.</p>
<p class="calibre1">5.    Kazanmaya niyetli olduğunuz para miktarını açıkça belirleyin; bunu kazanmak için bir zaman sınırı koyun; bu para karşılığında ne vermeye niyetli olduğunuzu belirtin; parayı kazanmak için düşündüğünüz planı açıkça tarif edin ve tüm bunları kâğıda dökün.</p>
<p class="calibre1">6.    Yazılı ifadenizi günde iki kez okuyun, bir kere yatmadan hemen önce ve bir kere de kalktıktan hemen sonra. OKUDUKÇA HALİHAZIRDA O PARAYA SAHİP OLDUĞUNUZU GÖRECEK, HİSSEDECEK VE İNANACAKSINIZ.</p>
<p class="calibre1">Bu altı adımda belirtilen talimatları izlemeniz çok önemlidir. Altıncı maddedeki talimatları gözlemlemeniz ve izlemenizin özel bir önemi vardır. Paraya gerçekten sahip olmadan kendinizi “paraya sahip olarak görmenin” imkânsızlığından yakınabilirsiniz. Burada, içinizde ateşleyici o arzunun yardımı devreye girecektir. Eğer parayı bir saplantı derecesine getirecek kadar çok isterseniz, kendinizi bu parayı gerçekten elde edeceğinize ikna etmeniz çok zor olmayacaktır. Amaç, parayı istemek ve ona sahip olmaya çok kararlı olmaktır, böylece kendinizi bu paraya sahip olacağınıza inandırabilirsiniz.</p>
<p class="calibre1">İnsan zihninin çalışma prensipleri konusunda eğitim görmemiş, deneyimsiz kişiler için bu talimatlar pek pratik görünmeyebilir. Altı adımın sağlamlığını kabul edemeyenler için bu adımlardaki bilgilerin Andrew Carnegie’den alındığını bilmenin yardımı olabilir. Andrew Carnegie işe bir çelik fabrikasında sıradan bir işçi olarak başlamış, ama kötü başlangıcına rağmen bu prensiplerin kendisine yüz milyon dolardan fazla bir servet getirmesini sağlamayı başarmıştı.</p>
<p class="calibre1">Burada önerilen altı adımın Thomas A. Edison tarafından titizlikle incelendiğini, bu adımların sadece para kazanmak için değil, her türlü hedefin gerçekleştirilmesinde önemli olduğunun onaylandığını bilmenin de yardımı olabilir.</p>
<p class="calibre1">Adımlar “zorlu bir çalışmayı” ve herhangi bir özveriyi gerektirmemektedir. İnsanın gülünç ya da saf görünmesine neden olmamaktadır. Bunları uygulamak önemli ölçüde eğitim görmüş olmayı da gerektirmez. Ancak bu altı adımın başarıyla uygulanması, insanın para kazanmanın şansa, talihe, kadere bırakılamayacağını görmesini ve anlamasını mümkün kılacak yeterli hayal gücünü gerektirmektedir. İnsan şunu fark etmelidir ki, büyük servetleri elde edenlerin hepsi parayı gerçekten kazanmadan önce belli bir ölçüde hayal kurmuş, ümit etmiş, arzu etmiş, dilemiş ve plan yapmıştır.</p>
<p class="calibre1">Sizin de biliyor olduğunuz gibi, kendinizi paraya duyulan arzunun beyaz alevlerine bırakmadığınız ve gerçekten bu paraya sahip olacağınıza inanmadığınız takdirde büyük miktarda zenginliğe sahip olamazsınız.</p>
<p class="calibre1">Zenginlik yarışındaki bizler, içinde yaşadığımız değişen dünyanın yeni fikirler, yeni yollar, yeni liderler, yeni icatlar, yeni öğretme yöntemleri, yeni pazarlama yöntemleri, yeni kitaplar, yeni edebiyat, yeni televizyon özellikleri, filmler için yeni fikirler talep ettiğini bilmelidir. Tüm bu ve daha iyisi, yenisi talebinin ardında, bir insanın kazanmak için sahip olması gereken bir nitelik bulunmaktadır. Bu nitelik insanın belirli bir amaca sahip olması, ne istediğini bilmesi ve ona sahip olmak için ateşleyici bir arzu duymasıdır.</p>
<p class="calibre1">Zenginliğe ulaşmak isteyen bizler, dünyanın gerçek liderlerinin, doğmamış fırsatın elle tutulmayan, gözle görülmeyen güçlerini uygulamaya sokan insanlar olduklarını unutmamalıyız. O insanlar bu güçleri (kendi düşüncelerini) gökdelenlere, şehirlere, fabrikalara, uçaklara, otomobillere ve hayatı daha hoş yapan her türlü rahatlık şekline dönüştürdüler.</p>
<p class="calibre1">Kendi zenginlik payınızı kazanmayı planlarken kimsenin hayallerinizi küçümsemeniz için sizi etkilemesine izin vermeyin. Bu değişen dünyada büyük şeyler kazanmak için geçmişte hayalleri uygarlığa çok şey katan büyük öncülerin ruhunu yakalamanız gerekir; bu ruh toplumun can damarı işlevini görmektedir: Sizin ve benim kendi yeteneklerimizi geliştirme ve pazarlama fırsatımızdır bu. Kolomb’un bilinmeyen bir dünya hayal ettiğini, bütün hayatını bu dünyanın varlığına adadığını ve sonunda bu dünyayı bulduğunu unutmayalım. Büyük astronom Kopernik, birden fazla dünya üzerine bir hayal kurdu ve diğer gezegenleri keşfetti. Zaferinden sonra kimse onu pratik olmamakla suçlamadı. Tam tersine dünya onun buluşuna hayranlık besledi ve bir kez daha kanıtlanmış oldu ki başarı anlayış dilemeyi gerektirmez, başarısızlık ise mazeret kabul etmez.</p>
<p class="calibre1">Eğer yapmayı istediğiniz şey doğruysa ve ona inanıyorsanız gidip onu yapın! Hayallerinizi gerçekleştirin ve eğer geçici bir yenilgiyle karşılaşırsanız “onların” ne dediklerine aldırmayın, çünkü “onlar” belki de her yenilginin aynı düzeydeki başarı tohumlarını getirdiğini bilmiyorlardır.</p>
<p class="calibre1">Thomas Edison elektrikle çalışan bir ampulü hayal etti, on binlerce kez yaşadığı yenilgiye rağmen fiziksel gerçekliğe dönüştürene dek bu hayalin peşinden ayrılmadı. Pratik hayalciler asla vazgeçmez!</p>
<p class="calibre1">Lincoln siyahi kölelerin özgürlüğünü hayal etti, hayalini harekete geçirdi ve son nefesini birleşmiş Kuzey ve Güney’in hayalini neredeyse gerçeğe dönüştürdüğünü görerek verdi. Wright Kardeşler havada uçan bir makine hayal ettiler. Hayallerinin gerçek olduğunu dünyadaki herkes biliyor. Marconi havadaki elle tutulmayan güçleri idare etmek için bir sistem hayal etti. Hayalinin boş olmadığı dünyadaki radyo ve televizyon sistemlerinde görülebilir. Kablo veya diğer fiziksel iletişim araçlarının yardımı olmaksızın hava yoluyla mesaj gönderme prensibini keşfettiğini söylediğinde, Marconi’nin “dostlarının” onu hapse attırıp akıl hastanesinde muayene ettirdiklerini bilmek sizin için ilginç olabilir. Bugünün hayalcileri daha şanslı.</p>
<p class="calibre1">Dünya geçmişin hayalcilerinin hiç bilmediği fırsat bolluğuyla dolu. Ateşleyici arzu hayalcinin başlangıç noktasını oluşturmalıdır. Hayaller ilgisizlikten, tembellikten veya yetersiz hırstan doğmaz. Hayatta başarılı olanların kötü bir başlangıçtan yola çıktıklarını ve hedefe “varmadan” önce birçok kalp kırıcı mücadele geçirdiklerini unutmayın. Başarılı olanların hayatlarındaki dönüm noktası genellikle “diğer benlikleriyle” tanıştıkları bir kriz anıdır.</p>
<p class="calibre1">John Bünyan dinle ilgili düşünceleri yüzünden hapse atılıp kötü şekilde cezalandırıldıktan sonra İngiliz Edebiyatı’nın en iyi örneklerinden biri olan The Pilgrim’s Progress'i yazmıştır.</p>
<p class="calibre1">O. Henry büyük bir talihsizlik yaşayıp Ohio, Columbus’ta hapis yattıktan sonra beyninin içinde uyuyan dâhiyi keşfetmişti. Yaşadığı talihsizlik yüzünden “diğer benliğiyle” tanışmaya ve hayal gücünü kullanmaya zorlanmış, kendisinin sefil bir suçlu ve serseri değil, harika bir yazar olduğunu keşfetmişti.</p>
<p class="calibre1">Charles Dickens ayakkabı boya kutularının üzerine etiketler yapıştırarak başlamıştı işe. İlk aşkının trajedisi ruhunun derinliklerine işlemiş ve onu dünyanın en büyük yazarları arasına sokmuştur. Bu trajedi ilk önce</p>
<p class="calibre1">D av id Copperfield’i, daha sonra da bu dünyayı onları okuyanlar için daha zengin ve daha iyi hale getiren diğer başarılı çalışmaları ortaya çıkarmıştır.</p>
<p class="calibre1">Hellen Keller doğumundan kısa bir süre sonra sağır, dilsiz ve kör olmuştu. Büyük talihsizliğine rağmen, adını harika bir geçmişin sayfalarına silinmez şekilde yazmayı başarmıştı. Bütün hayatı, yenilgi bir gerçeklik olarak kabul edilene dek kimse yenilemez sözünün açık bir kanıtı olmuştur.</p>
<p class="calibre1">Robert Burns okuması yazması olmayan bir köylüydü. Büyük yoksulluk içinde doğmuştu ve sonuçta bir ayyaş olmuştu. Ama bu dünya o yaşadığı için daha iyi bir yer haline gelmişti, çünkü o güzel düşüncelerini şiirle ifade etmişti.</p>
<p class="calibre1">Beethoven sağırdı, Milton kördü, ancak onların isimleri dünya devam ettiği sürece akıllarda kalacak, çünkü onlar hayal ettiler ve hayallerini belli bir düzen içinde düşüncelere dönüştürdüler.</p>
<p class="calibre1">Bir şeyi istemekle onu almaya hazır olmak arasında fark vardır. Hiç kimse bir şeyi kazanacağına inanana dek hazır değildir. Kişinin kafasında inanç olmalıdır, sadece ümit ya da istek değil. Açık fikirlilik inanç için esastır. Dar görüşlülük güven, cesaret ya da inanç esinleyemez.</p>
<p class="calibre1">Şunu unutmayın, hayatta yüksek hedefleri olmak, bolluk ve zenginlik talep etmek, perişanlık ve yoksulluğu kabul etmekten daha büyük bir çaba gerektirmez. Muhteşem bir şiir bu evrensel gerçeği şu dizelerle dile getirmektedir:</p>
<p class="calibre1">Hayat’la tek kuruş için pazarlık edeyim derken Tek kuruştan fazlasını vermedi bana,</p>
<p class="calibre1">Yine de tek kuruşluk servetimi sayarken Dahası için her gece yalvardım ona.</p>
<p class="calibre1">Çünkü Hayat sadece bir işverendir,</p>
<p class="calibre1">Ne isterseniz verir onu,</p>
<p class="calibre1">Herkes kendi ücretini belirleyendir, Katlanır kaç sıfırlıysa maaşının sonu.</p>
<p class="calibre1">Bayağı işlerde çalışmam gerekti, Dehşetle şunu öğrenmek için,</p>
<p class="calibre1">Hazırdı Hayat her neyse,</p>
<p class="calibre1">İstediğim ücreti vermek için.</p><h5 class="calibre6">Arzu “İmkânsızı” Gerçeğe Dönüştürür</h5>
<p class="calibre1">Bu bölümün doruk noktası olarak, size şimdiye kadar tanıdığım en olağanüstü insanı tanıtmak istiyorum. Onu doğumundan birkaç dakika sonra gördüm. Dünyaya fiziksel olarak işitme duyusu olmaksızın geldi ve doktoru biraz zorlayınca çocuğun hayatı boyunca sağır ve dilsiz olarak kalabileceğini söyledi.</p>
<p class="calibre1">Doktorun sözlerine meydan okudum. Bunu yapmaya hakkım vardı; çünkü çocuğun babasıydım. Bir karara varıp ben de bir fikir ileri sürdüm, ama bunu kalbimin derinliklerinde sessizce yaptım.</p>
<p class="calibre1">Zihnimde çocuğumun duyup konuşacağını biliyordum. Nasıl? Bir yol olduğundan emindim ve bunu bulacaktım. Ölümsüz Emerson’un sözlerini düşündüm: “Her şeyin gidişi bize inancı öğretmek içindir. Sadece itaat etmemiz gerekir. Her birimiz için bir rehber vardır ve dikkatlice dinleyerek doğru sözcüğü duyabiliriz.”</p>
<p class="calibre1">Doğru sözcük mü? ARZU! Oğlumun sağır ve dilsiz olmamasını her şeyden çok arzu ettim. O arzudan asla vazgeçmedim, bir saniye bile.</p>
<p class="calibre1">Bu konuda ne yapabilirdim? Bir şekilde bir yol bulacak ve kulaklarının yardımı olmaksızın sesleri beynine ulaştıracak araç ve yöntemlere duyduğum ateşleyici arzumu bu çocuğun zihnine yerleştirecektim.</p>
<p class="calibre1">Çocuk işbirliği yapacak çağa ulaşır ulaşmaz kafasını dünyayı duyma arzusuyla öylesine dolduracaktım ki, doğa bunu kendi yöntemleriyle gerçeğe dönüştürecekti.</p>
<p class="calibre1">Bütün bu düşünceler zihnimde yer alıyor, ama kimseye bu konuda bir şey söylemiyordum. Her gün kendi kendime oğlumun sağır ve dilsiz olmayacağını tekrarlıyordum.</p>
<p class="calibre1">Büyüyüp etrafındaki şeylerin farkına varmaya başladığında hafif derecede duyabildiğini fark ettik. Çocukların normalde konuşmaya başladıkları çağa geldiğinde konuşma girişiminde bulunmadı, ama hareketlerinden bazı sesleri hafifçe duyabildiğini anlıyorduk. Benim bütün bilmek istediğim de buydu! Eğer çok az da olsa duyabiliyorsa, daha büyük bir duyma kapasitesi geliştirebilirdi. Sonra meydana gelen bir şey bana ümit verdi. Tamamen beklenmedik bir kaynaktan geliyordu bu.</p>
<p class="calibre1">Bir pikap satın aldık. Çocuk müziği ilk kez duyduğunda sevinçten neredeyse kendinden geçiyordu. Pikabı hemen sahiplendi. Bir keresinde bir plağı iki saat boyunca tekrar tekrar çaldı, bu arada dişlerini pikabın muhafazasına geçirmiş bir şekilde ayakta duruyordu. Bu alışkanlığın anlamını ancak birkaç yıl sonra anlayabildik, çünkü o sırada “kemik iletisi” diye bir prensip duymamıştık.</p>
<p class="calibre1">Pikabı edindikten kısa bir süre sonra dudaklarımı onun kulak arkasındaki çıkıntılı mastoid kemiğine değdirerek konuştuğumda beni oldukça açık bir şekilde duyabildiğini keşfettim.</p>
<p class="calibre1">Sesimi normal şekilde duyabileceğine karar vererek hemen onun kafasına duyma ve konuşma arzusunu yerleştirmeye başladım. Kısa süre sonra onun yatmadan önce hikâye dinlemeyi sevdiğini anladım, bu yüzden onda kendine güven, hayal gücü, işitme ve normal olma arzusunu geliştirecek hikâyeler uydurmaya başladım.</p>
<p class="calibre1">Özellikle bir hikâye vardı. Bu hikâyeyi her anlatışımda yeni ve çarpıcı renkler katıyordum. Onun kafasına sahip olduğu derdin bir eksiklik değil, büyük değer taşıyan özellik olduğunu yerleştirme amacını taşıyordu bu hikâye. İncelediğim felsefenin, her sıkıntının eşdeğerde bir avantaj tohumunu da birlikte getirdiğini göstermesine rağmen, itiraf etmeliyim ki, bu derdin değerli bir özellik haline nasıl dönüştürülebileceği konusunda en ufak bir fikrim bile yoktu.</p>
<p class="calibre1">Bu deneyimi geçmişe dönük olarak incelediğimde, oğlumun bana olan inancının elde ettiğimiz şaşırtıcı sonuçlarla ilişkili olduğunu görebiliyorum. Ona söylediğim hiçbir şeyi sorgulamazdı. Onun ağabeyine karşı belirgin bir avantajı olduğu ve bu avantajın birçok şekilde kendini göstereceği fikrini aşılamıştım ona. Örneğin, okuldaki öğretmenleri onun işitme duyusu olmadığını görecek ve ona özel bir ilgi gösterip olağanüstü yumuşak davranacaklardı. Her zaman böyle yaptılar. Gazete satacak yaşa geldiğinde (ağabeyi o sırada gazete satıcısıydı) ağabeyine göre avantajı olacağını, çünkü insanların işitmediği halde zeki ve çalışkan bir çocuk olduğunu görüp ona fazladan para verecekleri fikrine de inandırmıştım onu.</p>
<p class="calibre1">Yedi yaşlarındayken “programlama” yöntemimizin meyve vermeye başladığına dair ilk kanıtları gördük. Birkaç ay boyunca gazete satma ayrıcalığına sahip olmak için yalvardı, ama annesi bu işe izin vermiyordu.</p>
<p class="calibre1">Sonunda konuya kendi el koydu. Bir gün evde bakıcılarla yalnızken mutfak camından dışarı çıkıp tek başına yola koyuldu. Mahalledeki ayakkabıcıdan sermaye olarak altı sent borç aldı, bunu gazeteye yatırdı, gazeteleri satıp yenilerini aldı, tekrar sattı, akşamın geç saatlerine dek bu işi sürdürdü. Hesaplarını yapıp ayakkabıcıdan aldığı altı senti geri ödedikten sonra net kırk iki sent kalmıştı elinde. O gece eve geldiğimizde parayı avucunun içinde sıkıca kavramış olarak uyurken bulduk onu.</p>
<p class="calibre1">Annesi elini açtı, paraları alıp ağladı. Oğlunun ilk zaferine ağlamak çok uygunsuz bir davranış olarak görünmüştü bana. Benim tepkim tam tersiydi. Yürekten kahkahalar atıyordum, çünkü kendine inanç tutumunu çocuğumun zihnine sokmak için gösterdiğim çabalar başarılı olmuştu.</p>
<p class="calibre1">Annesi, küçük sağır oğlunun ilk iş girişimini sokaklara çıkıp para kazanmak için hayatını riske atmak olarak görmüştü. Bense, kendi inisiyatifiyle işe girişip kazandığı için kendine güveni yüzde yüz artan cesur, kendine güvenli, küçük bir işadamı görüyordum. Bu iş beni sevindirmişti, çünkü hayatı boyunca ona yardım edecek becerikliliği konusunda yeterli kanıt göstermişti.</p>
<p class="calibre1">Küçük sağır çocuk, çok yakından bağırmadıkları takdirde öğretmenlerini duymadan liseyi, üniversiteyi bitirdi. İşitme engelliler okuluna gitmedi. İşaret dilini öğrenmesine izin vermedik. Normal bir hayat sürüp normal çocuklarla arkadaşlık etmesinde kararlıydık ve okul yöneticileriyle son derece hararetli tartışmalar pahasına olsa da bu kararımıza sadık kaldık.</p>
<p class="calibre1">Lisedeyken elektrikli işitme aygıtı kullanmayı denedi, ama bunun ona hiçbir yardımı olmadı.</p>
<p class="calibre1">Üniversitedeki son haftasında hayatındaki en önemli dönüm noktasını oluşturan bir olay gerçekleşti. Tamamen şansın yardımıyla başka bir elektrikli işitme aygıtı geçti eline, ona deneme için gönderilmişti. Benzeri aletler yüzünden meydana gelen düş kırıklığı nedeniyle bu aygıtı kullanma konusunu ağırdan aldı. Sonunda aygıtı alıp aldırmaz bir tavırla kulağına yerleştirdi, pili taktı ve işte! Sanki sihirli bir değneğin dokunuşu gibi hayatı boyunca duyduğu işitme arzusu gerçeğe dönüşmüştü! Hayatında ilk kez normal bir insan kadar iyi işitmeye başladı.</p>
<p class="calibre1">İşitme aygıtıyla kendisine armağan edilen değişik dünya karşısında yaşadığı aşırı sevinçle hemen telefona sarılıp annesini aradı ve sesini mükemmel bir şekilde duydu. Ertesi gün derslerde profesörlerinin seslerini hayatında ilk kez duydu! Hayatında ilk kez diğer insanlarla, bağırmalarına gerek kalmadan özgür şekilde sohbet etti. Gerçekten dünyası tamamen değişmişti artık.</p>
<p class="calibre1">Arzu kâr paylarını dağıtmaya başlamıştı, ama zafer henüz tamamlanmamıştı. Çocuğun, bu engelini değerli bir özelliğe dönüştürmek için kesin ve pratik bir yol bulması gerekiyordu daha.</p>
<p class="calibre1">Blair o zamana kadar başarmış olduğu şeylerin pek farkında olmaksızın yeni keşfettiği ses dünyasıyla büyülendi ve işitme aygıtının üreticisine bir mektup yazıp yaşadığı deneyimi dile getirdi. Bu mektuptaki bir şey şirketin onu New York’a çağırmasına neden oldu. Oraya vardığında fabrikayı gezdirdiler ona. Şef mühendisle konuşurken bir önsezi, bir fikir ya da bir ilham kaynağı -ne derseniz deyin- geldi aklına. Sakatlığını değerli bir varlığa dönüştürecek, binlercesine hem para hem de mutluluk dağıtacak olan düşünce dalgası buydu.</p>
<p class="calibre1">Bu düşünce dalgasının özeti şuydu: Eğer değişen dünyası hakkında-ki hikâyesini anlatmanın bir yolunu bulursa, hayatlarını işitme aygıtının yardımı olmaksızın geçiren milyonlarca işitme engelli insana yardımcı olabilecekti.</p>
<p class="calibre1">Bir ay boyunca yoğun bir araştırmayı sürdürdü. İşitme aygıtı üreticisinin pazarlama sistemini inceledi ve yeni keşfettiği bu dünyayı onlarla paylaşmak amacıyla dünyanın her yerinde işitme zorluğu çekenlerle iletişim kurmanın yollarını ve araçlarını bulmaya çalıştı. Bunu yaptıktan sonra bulgularına dayanarak iki yıllık bir plan hazırladı. Planını şirkete sunduğunda bu isteğini gerçekleştirmek için kendisine hemen bir pozisyon verildi.</p>
<p class="calibre1">İşe başladığında hayal kurmuyordu; onun yardımı olmaksızın sonsuza dek sağır kalacak olan binlerce insana ümit ve pratik rahatlık getirmeyi hedefliyordu.</p>
<p class="calibre1">Eğer annesi ve ben onun düşünce yapısını böyle şekillendirmeseydik, Blair’in ömrü boyunca sağır ve dilsiz olarak kalacağından eminim.</p>
<p class="calibre1">Kafasına duyma-konuşma ve normal insanlar gibi yaşama arzusunu soktuğumda, doğanın Blair’in beyniyle dış dünya arasındaki sessizlik boşluğunu kapatacak bir köprü oluşturmasını sağlayan garip bir etki yaratmıştım.</p>
<p class="calibre1">Gerçekten de ateşleyici arzu kendisini fiziksel eşdeğerine dönüştürecek çapraşık yollar bulabilmektedir. Blair normal olarak işitmeyi arzulu-yordu; artık ona sahipti!</p>
<p class="calibre1">Çocukken bu sıkıntısının değerli bir varlığa dönüşeceğine inanmasını sağlayarak zihnine soktuğum küçük “beyaz yalan” kendini doğrulamıştı. Gerçekten de ateşleyici arzuyla birleştiğinde inancın -doğru ya da yanlış-yapamayacağı hiçbir şey yoktur. Bunlar herkesin sahip olabileceği özelliklerdir.</p>
<p class="calibre1">Bayan Schumann-Heink ile ilgili küçük bir haber paragrafı bu olağanüstü kadının şarkıcı olarak etkileyici başarısı konusunda bir ipucu veriyor. Bu paragrafı aynen alıyorum, çünkü bu ipucu arzudan başka bir şeyin ifadesi değil.</p>
<p class="calibre1">Bayan Schumann-Heink kariyerinin başlarındadır. Sesini dinlemesini sağlamak için Viyana Saray Operası’nm yöneticisini ziyaret eder. Ama adam onu dinlemez. Garip ve kötü bir şekilde giyinmiş olan kıza bir kez bakıp, “Böyle bir yüz ve hiçbir kişiliği olmayan birinin operada başarılı olmasını nasıl bekleyebilirsiniz? Çocuğum, bu fikirden vazgeç. Bir dikiş makinesi al, işe başla. Sen hiçbir zaman şarkıcı olamazsın," der.</p>
<p class="calibre1">Hiçbir zaman uzun bir süredir! Viyana Saray Operası yöneticisi şarkı söyleme tekniği konusunda çok şey biliyordu. Bir saplantı haline geldiğinde arzunun gücü hakkında ise çok az şey. Bu güç hakkında daha fazla şey bilseydi küçük dâhiyi bir fırsat vermeden geri çevirmezdi.</p>
<p class="calibre1">Birkaç yıl önce iş arkadaşlarımdan biri hastalandı. Zaman ilerledikçe daha da kötüye gidiyordu durumu. Sonunda ameliyat edilmek için hastaneye yatırıldı. Doktor onu bir daha canlı görmeme olasılığının büyük olduğu konusunda beni uyardı. Ama bu, doktorun fikriydi. Hastanın fikri değil. Tekerlekli sandalyeyle götürülürken zayıf bir sesle fısıldadı. “Üzülme şef, birkaç gün içinde çıkarım buradan.” Yanındaki hemşire acıyarak baktı bana. Ama hasta ameliyattan iyi bir şekilde çıktı. Her şey bittikten sonra doktoru, “Onu sadece yaşama arzusu kurtardı. Ölüm olasılığını reddetme-seydi asla başaramazdı,” dedi.</p>
<p class="calibre1">İnançla desteklenen arzunun gücüne inanıyorum. Çünkü bunun sıfırdan başlayan insanları güç ve zenginliğe götürdüğünü gördüm. Kurbanların mezarlarını ellerinden aldığını gördüm. Yüzlerce farklı şekilde yenilgiye uğradıktan sonra insanların tekrar mücadeleye başlaması için bir araç olduğunu gördüm. Tabiatın onu dünyaya işitme duyusu olmadan yollamasına rağmen oğluma normal, mutlu ve başarılı bir hayat sağladığını gördüm.</p>
<p class="calibre1">Bir insan arzunun gücünü nasıl kullanabilir? Bu soru, bu ve bir sonraki bölümde yanıtlanmıştır.</p>
<p class="calibre1">Hiçbir zaman açığa vurmadığı garip ve güçlü “zihinsel kimya” prensibiyle doğa, “imkânsız” sözcüğünü tanımayan ve başarısızlık diye bir gerçeklik kabul etmeyen güçlü arzu dürtüsüne bürünmüştür.</p><h4 class="calibre7">AKILDA TUTULMASI GEREKEN NOKTALAR</h4>
<p class="calibre1">•    Büyük bir arzuyla zafere odaklandığınızda geri çekilmek için hiçbir sebebe ihtiyacınız yoktur; zafer kesindir.</p>
<p class="calibre1">•    Arzu geçici yenilgiden yeni zaferler üretir. Kelimenin tam anlamıyla küllerin üzerine dünyanın en büyük mağazasını inşa eden şey arzudur.</p>
<p class="calibre1">•    Bu bölümde gösterilen altı adım arzuyu altına çevirir. Bu prensipler Andrevv Carnegie için arzuyu yüz milyon dolarlık bir servete çevirmiştir.</p>
<p class="calibre1">•    Doğuştan sağır bir çocuk duymayı öğrendi. “Hiç şansı olmayan” bir kadın muhteşem bir opera sanatçısı oldu. Doktorların ölmesini beklediği hasta iyileşti. Arzu bu insanlara garip, ama doğal “zihinsel kimya”yla yardım eden bir güçtü.</p>
<p class="calibre1">•Zihnin bizim ona tanıdıklarımız dışında hiçbir sınırlaması yoktur.</p>
<p class="calibre1">BOLUM 3</p>
</body>
</html>
