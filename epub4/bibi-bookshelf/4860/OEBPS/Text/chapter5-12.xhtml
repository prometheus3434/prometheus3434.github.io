<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sevgilerde</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter1-12">
  <div class="html5_section">
    <h1 class="poem-title">GÜLÜŞLERİ</h1>

    <p>Dedeler, nineler gülümser utangaç,</p>

    <p>Torunlarını severken.</p>

    <p>Gelinlere, oğullara bakışlarında yansır</p>

    <p>Kendi gençliklerinden bir gece</p>

    <p>Bilirim.</p>

    <p class="margin-top">Çırpınan bir kelebek kanadı mıdır</p>

    <p>Sevdiğinin elini tutan elinde?</p>

    <p>Duyar gibi o gizli seslenişi çağlardan:</p>

    <p>– Örselenir, zedelenir ne kadar kollasan</p>

    <p>Bu büyülü nakışlar bir tutam toz olacak!–</p>

    <p>Severken bir genç kızı delikanlı</p>

    <p>Dalgın, titrek gülümser</p>

    <p>Bilirim.</p>

    <p class="margin-top">Uykusunda, uyanık, seyredilen bir çocuk</p>

    <p>Gülümser masum.</p>

    <p>Yıllar sonra bileceği yakınlığı o yaşta,</p>

    <p>Anne baba arasında adlandıramadığı</p>

    <p>Bakışları, ilgiyi şimdiden anlar da</p>

    <p>Gülümser</p>

    <p>Bilirim.</p>

    <p class="margin-top">Yaşanmamış geçmişleri doldurur gönle,</p>

    <p>Parlayan yüzükler altın sarı, eski.</p>

    <p>Gülümser bir zamanlar annesi gibi pembe,</p>

    <p>Parmağına takılı halkada, gözlerinde</p>

    <p>Bütün ölmüş kızların eskimez sevinci,</p>

    <p>Gülümser nişanlı kız</p>

    <p>Bilirim.</p>

    <p>Dalgalı denizlerin fırlattığı tekne</p>

    <p class="margin-top">Parçalanmış yatarken kumlar üstünde;</p>

    <p>Dinler bir gencin aşkla yaptığı savaşı,</p>

    <p>İşte yine açık kapalı pencere</p>

    <p>İşte yine yıkıntılar önünde</p>

    <p>Kendi yanık günlerini hatırlar</p>

    <p>Yaşar dinmiş acıları yeniden,</p>

    <p>Dinler ve gülümser yaşlı</p>

    <p>Bilirim.</p>

    <p class="margin-top">Kutlar yeni evlileri nikâh törenlerinde</p>

    <p>İhtiyar kızlar, genç dullar.</p>

    <p>Solmuş resimler içinde kurutulmuş menekşe</p>

    <p>Kokar koparıldığı günkü kadar taze</p>

    <p>Gerilerde bir gülüşle mutsuz</p>

    <p>Gülümser yaşlı kız</p>

    <p>Bilirim.</p>

    <p class="source">(<em>Esi</em>, 6 Haziran 1956)</p>
  </div>
</body>
</html>
