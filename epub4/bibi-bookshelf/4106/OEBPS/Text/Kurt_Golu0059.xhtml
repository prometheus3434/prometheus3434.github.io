<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>59. Bölüm</h2>

  <p class="nonindent">Gurney’in uyuması imkansızdı. Endişelenecek, düşünülecek, üzerinde plan yapılacak çok şey vardı.</p>

  <p>Bir yanıyla, teorik olarak olay sonuçlanmıştı. En karmaşık sorular yanıt bulmuş, en önemli sahtekarlıklar açığa çıkmıştı. Kısacası yapboz çözülmüştü. Ama neden olduğu korkunç sorunlar hâlâ devam ediyordu.</p>

  <p>Bürokrasi ve mesleki zorunluluklar bu sorunları daha da büyütmeye meyilli olacaklardı. Gizli güçler Norris Landon’la bağlantılarının anlaşılmasıyla ortaya çıkacak gerçeklerin üzerlerinin örtülmesi için, ellerinden geleni artlarına koymayacaklardı. Eğer bu güçler gerçekten de CIA üyesiyseler en iyimser yaklaşım da bu olacaktı. Suç Araştırma Bürosu’nun da olayı yeniden araştırmaya kalkarak ilk yaklaşımın saçmalığını ortaya koymak gibi bir niyet sergilemeyeceği de tahmin edilebilirdi.</p>

  <p>Duygusal bakış açısıyla da en azından durum kontrol altına alınmıştı.</p>

  <p>Üzerlerinde kayak kıyafetleriyle, kanepede birbirlerine sarılarak huzursuz bir gece geçirdiler. Eski binadan gelen gıcırtı sesleri Gurney’in hep tetikte olmasına neden olurken Landon’ın durumunu, nerede olduğunu ve bundan sonraki niyetini düşünmeden de edemiyordu.</p>

  <p>Aslında aynı anda sayısız şeyi birden düşünüyordu. Colin Bantry’nin Madeleine’in hayatındaki yerini, karısının gördüklerinin yarattığı şoktan kurtulma becerisini, Austen Steckle’ın açgözlülüğü ve acımasızlığını, Gall ailesinin tuhaf geçmişini, Amerika’yı sevdiklerini ileri sürüp, etrafın hayali Amerikan düşmanlarıyla dolu olduğuna kendilerini inandıran sözde vatanseverleri düşünüp durdu.</p>

  <p>Aklına sık sık gelen bir düşünce şimdi yeniden ön plana çıkmıştı:</p>

  <p><i>Tanrı bizi kurtarıcılarımızdan korusun.</i></p>

  <p>Zaman zaman kalkıp ateşe odun attı. Bazen Madeleine pozisyonunu değiştirip yoga oturuşuna geçiyordu.</p>

  <p>Konuşacak, tartışacak bu kadar çok şey olmasına rağmen neredeyse hiç konuşmamaları tuhaftı.</p>

  <p>Günün ilk ışıkları yüzünü göstermeye başladığı sırada ikisinin de içi geçmişti.</p>

  <p>Çok kısa bir süre sonra aşağıdan gelen motor sesiyle uyandılar.</p>

  <p>İlk anda kaynağını tespit edemediği sesin tesisin dışından geldiğini fark etti. Kar botlarını giyip balkon kapısının kolunun altına sıkıştırdığı sandalyeyi kenara çekerek buz gibi rüzgarın esmeyi sürdürdüğü balkona çıktı.</p>

  <p>Ses giderek artıyordu. Sonunda sesin göl yolundan dönüp tesise doğru yaklaşan büyük, sarı bir araçtan geldiğini tespit etti. Aracın önünde en az üç metre genişliği bir buçuk metre boyuyla şimdiye dek gördüğü en büyük kar küreme cihazı vardı. Hızla dönen keskin pervane buzları parçalayıp, kar yığınlarını yolun diğer tarafına adeta tozu dumana katarak atıyordu. Hatta içeride kann bu şekilde büyük bir güçle adeta pudra yığını gibi atılmasını sağlayan, ilkinden daha da hızlı dönen ikinci bir pervane daha olmalıydı.</p>

  <p>Pervanelerin topladığı kar yığını rüzgarın aksi istikametine yönlendirilmiş, yaklaşık on iki on üç metre yükseklikteki bir borudan ormana doğru adeta püskürtülüyordu. Fırtına hâlâ gücünü kaybetmemişti. Karla kaplı yol göl tarafına doğru göz alabildiğince uzanıyordu. Adeta kükreme sesleri çıkartan makine tesisin önündeki açıklığa kadar geldi.</p>

  <p>Gurney izlemeyi sürdürürken kar küreme aracı dönüp, biriken karları kolayca temizleyerek Gall Malikanesi’yle dağ evinin bulunduğu yola doğru yöneldi.</p>

  <p>Madeleine de balkona çıktı. “Onu durdurup durumu polise bildirmesini söylememiz gerekmez mi?”</p>

  <p>“Gall Malikanesi çıkmaz yolun sonunda. Gittiği yoldan geri dönmek zorunda. O zaman durdururuz.”</p>

  <p>Doğudaki tepeler üzerinde açmaya başlayan gökyüzüne baktı. “Tanrı’ya şükür kar dindi. Ama burası hâlâ buz gibi. İçeri girelim mi?”</p>

  <p>“Haklısın.”</p>

  <p>İçeri girip kapıyı kapattılar. Dışarıyı pencereden seyretmeye koyuldular.</p>

  <p>Madeleine usulca gülümsedi. “Bugün hava açık olacak gibi.”</p>

  <p>“Doğru.”</p>

  <p>“Ne düşünüyorsun?”</p>

  <p>“Belediye aracının özel bir mülke ait yolu açmaya çalışması bana biraz tuhaf geldi.”</p>

  <p>Madeleine ona bakarak, “Buna sevinmemiz gerekmez mi?” dedi. “Sen sevin. İşin endişe etme tarafını da bana bırak.”</p>

  <p>“Endişelenmek sanırım senin için normal bir iş halini aldı.” Duraksadı. “Sanırım burayı terk etmeye hazırım artık. Ya sen?”</p>

  <p>“Ben de. Ama polise burada olanlarla ilgili ne anlatacağımız hakkında konuşmamız gerek. Sonra gidebiliriz.”</p>

  <p>Madeleine tedirgin bir tavırla aşağı baktı. “Bence aşağı in. Kar küreme makinesini kaçıracaksın yoksa.”</p>

  <p>“Arkamdan kapıyı kilitle.”</p>

  <p>Landon’a savunmasız yakalanmamak için önlem olarak cebindeki Beretta’yı eline alıp, mermiyi silahın ağzına sürdü.</p>

  <p>Aşağı indi, atkısını içe işleyen soğuktan korunmak için boynuna dolayıp, ana kapının yanında beklemeye koyuldu. Birkaç dakika içinde dev makine göründü. Ancak araç Gurney’i şaşırtarak yoldan çıkıp tesise doğru saptı. Pervaneler kapandı. Araç yavaşladı ve tam giriş sütununun altında durdu. Büyük dizel motor da kısa bir süre gürültüyle çalıştıktan sonra bütünüyle sessizliğe gömüldü.</p>

  <p>Yüksek kontrol kabinindeki operatör araçtan atladı. Gözleri hariç tüm yüzünü kaplayan başındaki yün şapkayla kalın atkıyı aynı anda çıkardı.</p>

  <p>“Tanrım, ne soğuk! Bu manyaklar burada nasıl yaşıyor?”</p>

  <p>“Jack?”</p>

  <p>“Bilemedin. Ben senin iyilik perinim.”</p>

  <p>Gurney kamyonu göstererek, “Nereden... Nasıl... Kimden...?” diye sordu.</p>

  <p>“Ödünç aldım. Buraya başka türlü gelemezdim ki. Adirondack’mış. Yok ya! Burası bildiğin Sibirya!”</p>

  <p>“Bu koca şeyi ödünç mü aldın?”</p>

  <p>“Yani kısmen ödünç aldım. Kısmen zorla. Bilirsin, polisin acil müdahale etmesi gereken bir durum var filan işte.”</p>

  <p>“Ama sen polis değilsin ki!”</p>

  <p>“O kadar da didikleme. Senin elinde tabanca olmasının özel bir nedeni var mı?”</p>

  <p>“Uzun hikaye. Kısa yoldan anlatayım. Austen Steckle öldü. Barlow Tarr öldü. Bir CIA ajanını vurdum. Ölmüş olabilir. Olmayabilir de.”</p>

  <p>Gurney, Hardwick’e Steckle’ın Gall servetine sahip olmak için yaptığı sahtekarlığı ve ölümcül kabuslar yalanının, Landon’ın içinde bulunduğu zihin kontrolüne yoğunlaşmış aşırı hırslı grubun amacıyla çakışmasından bahsetti.</p>

  <p>“Kısacası Landon'ın kariyerinin sona ermesine neden olacak hatasının ortaya çıkmaması için kanıtları ortadan kaldırmaya çalıştığını tespit ettin, öyle mi?”</p>

  <p>“Aşağı yukarı.”</p>

  <p>“Ama karşısına seninle Madeleine çıktı.”</p>

  <p>“Öyle görünüyor.”</p>

  <p>“Vay canına! Hangisinin daha kötü olduğunu söylemek zor. Steckle mı Landon mı?”</p>

  <p>Gurney bir an bile duraksamadan cevabı yapıştırdı. “Landon.”</p>

  <p>“Neden?”</p>

  <p>“Steckle kötü biriydi. Landon’sa melek olduğunu düşünen bir şeytan. Kendilerinin melek olduğunu düşünenler her zaman en kötülerdir.”</p>

  <p>“Doğru söylüyorsun galiba.”</p>

  <p>“Peki, sende bana verilecek hangi ilginç haberler var?”</p>

  <p>“Steckle öldüğüne göre artık çok da fazla bir önemi yok aslında. Ama Esti, Steckle’ın Alfonz Volk olarak sürdüğü hayatını biraz daha ayrıntılı araştırdı. Bu arada Sloven dilinde Volk ne demek olabilir sence?”</p>

  <p>Gurney gülümsedi. Bu işe yarayamayacak kadar geç öğrendikleri bir bilgiydi. Ama en azından şüpheleri tamamen ortadan kaldırmaya yaramıştı. “Kurt?”</p>

  <p>“Kesinlikle. Şimdi testislerim buz küpüne dönüşmeden içeri geçelim mi?”</p>

  <p class="bosluk">&nbsp;</p>

  <p class="nonindent">Tek kapılı, penceresiz olduğu ve resepsiyonu doğrudan gördüğü için Şömine Odası oturup bir sonraki adımı konuşmak için en uygun yerdi. Hardwick ateşi yakmaya koyulurken Gurney de Madeleine’i kontrol etmek üzere üst kata yöneldi.</p>

  <p>Karısını üzerinde kot pantolonu ve süveteriyle küvetin yanında dişlerini fırçalarken buldu. Madeleine onu görünce duraksayıp, tuhaf bir gülümsemeyle, “Sadece normale dönmeye çalışıyorum,” dedi.</p>

  <p>Gurney de ona Hardwick’in canavar kar küreme makinesiyle geldiğinden ve Esti Moreno’nun, Steckle’ın Brightwater'la ilişkisini tespit edişinden bahsetti.</p>

  <p>Her iki haber de onu hiç şaşırtmamış gibiydi. “Şimdi ne yapacağız?”</p>

  <p>“Öncelikle Landon’ı bulmalı, Hammondlar’la Peyton’ın durumunu kontrol etmeli, jeneratörlerin durumuna bakmalıyız. Sonra bölge şerifiyle ve Suç Araştırma Bürosu’yla görüşmemiz gerekecek. Sonrasında da yapılması gereken o kadar çok iş olacak ki. Ama bunların hiçbirini biz yapmayacağız elbette.” Madeleine gülümseyip başıyla onayladı. “Sen yaptın.”</p>

  <p>“Neyi yaptım?”</p>

  <p>“Richard’ı kurtardın.”</p>

  <p>Gurney, Richard’ı kurtarmanın hedefi olmadığını tekrarlamanın gereksizliğini biliyordu. Tabii bir de adamın hâlâ hayatta olup olmadığım bilememenin neden olduğu belirsizlik vardı.</p>

  <p class="bosluk">&nbsp;</p>

  <p class="nonindent">“Şimdilik gidip Jack’le hangimiz, neyi yapacağız, konuşmamız gerek.”</p>

  <p>Birlikte karanlık koridordan artık resepsiyon kısmındaki pencerelerden ve cam panelli kapıdan gelen gün ışığıyla aydınlanan ana merdivene doğru yürüdüler. Basamakları inmeye başladıkları sırada Gurney, Şömine Odası’ndan gelen sesler duydu.</p>

  <p>“Richard’la Jane’in sesi gibi,” dedi Madeleine yüzünde rahatladığını ortaya koyan gülümseyişiyle.</p>

  <p>Hammond'lar hayattaydı ve gayet iyilerdi. Jane, HardwickTe yoğun bir muhabbete gömülmüştü. Richard’sa kenarda oturmuş, dinliyordu.</p>

  <p>Jane, Madeleine'le birlikte içeri giren Gurney’i görünce konuşmasını kesip umut dolu bakışlarını ona yöneltti. “Bu doğru mu? Gerçekten her şey bitti mi?”</p>

  <p>“Yalnızca Richard aleyhine açılacak bir davadan bahsedecek olursak, evet bitti. Sonuçta onun da karmaşık bir sahtekarlığın beşinci kurbanı olduğu ortaya çıktı. Sonuçta hipnozla bağlantılı intihar diye bir şey yok. Ölümlerin hepsi cinayetti. Çok karmaşık bir suç belki ama amaç çok açık. Açgözlülük ve kontrol etme hırsı.” Onu ve Richard’ı bir nebze daha rahatlatmak maksadıyla kısa bir süre önce Hardwick’e aktardığı gelişmelerin özetini onlarla da paylaştı.</p>

  <p>Jane’in ağzı şaşkınlıktan açık kalmıştı. “Tanrım! Hiçbir şey bilmiyormuşuz. Hem de hiç. Kar küreme aracı dağ evine kadar gelince arabayı kullanabileceğimizi fark ettik. Sonrasında da durumunuzu kontrol etmek ve Austen’a jeneratörlerin ne halde olduğunu sormak için buraya gelmeye karar verdik. İçeri girdiğimizde Jack’le karşılaştık. Ve işte hepimiz buradayız.”</p>

  <p>Richard ayağa kalkıp elini uzattı. “Teşekkürler, David.” Sadece bu kadar konuşmuştu. Ama ses tonundaki içtenlik daha fazlasını söylemesine gerek olmadığını net biçimde ortaya koyuyordu.</p>

  <p>Jane mutlulukla başını salladı. “Teşekkürler. Çok teşekkürler.” Gelip Gurney’e sımsıkı sarıldı. Gözlerinden yaşlar süzülüyordu. Sonra dönüp Hardwick’e sarıldı. “İkinize de çok teşekkür ederim. Hayatımızı kurtardınız.”</p>

  <p>Hardwick konuşmanın yönünü daha az duygusal konulara çevirmeyi arzuluyordu. “Eğer eyalet polisi ya da şahsen Fenton aleyhine dava açmak gibi bir niyetiniz varsa...”</p>

  <p>Richard sözünü kesti. “Hayır. Bu işin burada bitmesi benim için yeterli. Anlattıklarınız zaten Fenton’ın iddialarının tamamen çürüdüğünü ortaya koyuyor. Bu konu burada kapansın yeter.” Daha cümlesini bitirmemişti ki tesisin açılan kapısından içeri Fenton'la üniformalı bir polis memuru girdi. Polis memuru kapının girişini tutarken Fenton hızlı adımlarla Şömine Odası’na yöneldi. Tam kapının eşiğinde durdu.</p>

  <p>İçeridekilerin yüzlerine teker teker baktıktan sonra bakışlarını Hardwick’in yüzünde sabitledi. “Vay canına. Eski dostum Jack’in çok önemli bir soruşturmamı berbat etmeye çalıştığına dair hiç de hoş olmayan söylentiler duymuştum. Sonra bu sabah Otoyol Polisi birinin Suç Araştırma Bürosu adına en büyük kar küreme araçlarına el koyduğunu bildirdi. Ben de bu konuyu ben araştırmalıyım diye düşündüm. Sonra da bakın çalıntı aracı nerede buldum. Bunu söylediğime üzgünüm ama buradaki herkes bu suça iştirak etmiş olabilir gibi görünüyor.”</p>

  <p>Yüzünde yine o alaycı, sadist gülümseme belirdi. “Bu çok ciddi bir suç. Ne yazık ki geçmişteki dostluğumuzun görevimi yerine getirmeme engel olmasına izin veremem.”</p>

  <p>Hardwick gülümsedi. Sonra içtenlikle konuşmaya başladı. “Biliyorsun, Gil, hiçbir zaman çok akıllı değildin. Ama şimdi aptallık rekorunu çok geliştirdin. İnan bana.”</p>

  <p>Büyük bir ihtimalle ses tonuyla söyledikleri arasındaki çelişkinin neden olduğu şaşkınlık, ifade ettiği şeyin anlaşılmasını zorlaştırdı. Hakareti anladıktan sonra Fenton, Hardwick’e doğru yürümeye başladı. Bu sırada kapıyı tutan polis silahını çekip Şömine Odası’na girdi.</p>

  <p>Birkaç saniye sonra olabilecek felaketi öngören Gurney işe yarayabilecek tek çare olarak gördüğü biçimde müdahale etti. Yüksek sesle, sözcüklerin üzerine basarak, “Austen Steckle öldü,” dedi. “Onu Norris Landon öldürdü.”</p>

  <p>Fenton duraksadı.</p>

  <p>Resepsiyondan odaya doğru yönelmiş polis memuru da olduğu yerde kalakaldı.</p>

  <p>Her ikisi de yüzlerinde sanki Gurney az önce uzaylı işgalini bildirmişçesine büyük bir şaşkınlık ifadesiy le bakıyordu.</p>

  <p>Sonraki on dakika boyunca Fenton, arada seğiren gözü dışında taş kesilmiş yüz ifadesiyle, Austen Steckle’ın şeytani sahte intihara yönlendirme planını, ulusal güvenlik dünyasının karanlık noktalarında yapılanları, Landon’ın umutsuzca, gerektiğinde öldürmekten kaçınmadan, olayı örtbas etme çabalarını içeren özeti dinledi.</p>

  <p>Sonunda Fenton’ın ağzından tek bir sözcük çıkabilmişti. “Steckle?”</p>

  <p>Gurney başıyla onayladı. “Çok zeki bir adamdı. Belki de tarihte, öldürmeye niyetlendiği kurbanının, içinde intihar etmek istediğine dair duygular uyandığını herkese anlatmasını sağlayan ilk katildi.”</p>

  <p>“Ve sen Landon’ı vurdun?”</p>

  <p>“Buna mecburdum. İntiharlarla ilgili yanlış yorumunu ortaya çıkartabilecek herkesi öldürmeye kararlıydı. Çünkü onun dünyasında hata yapmak asla affedilmeyecek bir suçtur.”</p>

  <p>Fenton adeta beyin sarsıntısı geçiren biri gibi duruyordu. Birkaç saniye süren sessizliği resepsiyondan gelen ve zorlukla duyulan konuşma sonlandırdı.</p>

  <p>Ön kapıdan içeri dalan iri yarı bir adam polis memurundan hemen Plattsburgh bölge hastanesine gidecek araca eşlik etmesini istiyordu.</p>

  <p>Gurney ilk anda bunun Landon’la ilgili bir konu olduğunu düşündü. Ama polis memuru adamdan daha fazla bilgi vermesini isteyince, adam Peyton Gall’i ve bir kadını hastaneye yetiştirmek üzere Gall’in Mercedes’ine bindirdiğini anlattı. Girdikleri sıcak su dolu küvetin, birkaç kadeh içip sızmalarının ardından kısa sürede buzlu suya dönüşmesi neticesinde belki de donarak ölmüş olduklarını söyledi. Gurney sözü edilen kişi Peyton olduğundan tuhaf hikayenin kesinlikle doğru olduğu kanaatindeydi.</p>

  <p>Memur, Fenton’a emrini sorunca dedektif bir an için boş gözlerle baktı. Sonra da, “Nasıl istiyorsan öyle yap,” diye mırıldandı.</p>

  <p>Polis Gurney’in Peyton’ın kapısında gördüğü soğuk tavırlı güvenlik görevlisi olduğunu fark ettiği adama, donmuş yolcularını Plattsburgh’a kendi imkanlarıyla götürmesi gerektiğini söyledi. Adam alenen söylenip, küfrederek çekip gitti.</p>

  <p>Gurney polise Landon’ı aramak için destek istemesini, ayrıca biri jeneratörlerin yanında diğeri de üst kattaki süitte bulunan cesetlerle ilgili olay yeri inceleme ekibinin bilgilendirilmesi gerektiğini, ayrıca bir elektrik teknisyeni çağrılması ve içinde bulunulan şartlar nedeniyle destek olması açısından başka bir Suç Araştırma Bürosu dedektifinin talep edilmesinin şart olduğunu söyledi. Bu önerilerini yüksek sesle, herkesin duyabileceği şekilde yapmıştı. Böylece polis memuru Fenton’ın onaylayıp onaylamadığını hemen anlayabilecekti. Fenton hiçbir şey söylemeden hafifçe başını salladı.</p>

  <p>Telsizinin dağ yolunda daha iyi çektiğini söyleyen memur verilen görevi yerine getirmek üzere dışarı yöneldi. Fenton da onurla birlikte dışarı çıktı ama araca binmedi. Tesisin kapısındaki sütunun altında öylece durup giden aracın arkasından bakakaldı.</p>

  <p>“Hayatının şokunu yaşıyor,” dedi Hardwick.</p>

  <p>“Evet.”</p>

  <p>Hardwick kirli mendiliyle ağzını kapatarak öksürdü. “Şu ödünç aldığım kar küreme makinesini otoyol polisine teslim edip, çalıntı araç suçlamasını ortadan kaldırsam iyi olacak.”</p>

  <p>“Bence de.”</p>

  <p>“Esti’nin kamyonetini kar küreme makinesini aldığım yerde bırakmıştım. Şimdi bunu teslim eder, onunla geri dönerim.”</p>

  <p>“Telefonun çekince Palm Beach, Teaneck ve New Jersey’deki kaynaklarımızı ara. Esti’ye, Robin Wigg’e olanları anlat. Anlatman gerektiğini düşündüğün herkesi ara. Birinin bu işin üstünü örtmesine olanak kalmasın istiyorum.”</p>

  <p>Hardwick montunun fermuarını çekip devasa araca doğru yöneldi.</p>

  <p>Yanından geçerken ne Fenton ona ne de o Fenton’a baktı.</p>
<p class="bosluk">&nbsp;</p>
</body>
</html>