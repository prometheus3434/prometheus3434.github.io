<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>58. Bölüm</h2>

  <p class="nonindent">Landon’ın buraya getirmiş olabileceği başka silahları bulup almak dışında, Gurney adamın eşyaları arasında ölümünün nedenini anlamasına yardım edecek herhangi bir ipucu bulabilmeyi de umuyordu. Hatta bir ihtimal Steckle’ın ölümüyle de ilgili bir bulguya erişebilirdi.</p>

  <p>Cinayetlerin zamanlaması katilin mikrofonları dinleyebildiğini ortaya koyuyordu. Bunu Steckle’ın içeride yalnız olduğunu bilerek süite gelmesi değil, aynı zamanda kısa süreliğine yan odaya geçtiği anın tespit edilmiş olması da net biçimde ortaya koyuyordu. Gurney bu derece kapsamlı bir işi gerçekten Tarr mı yapıyor diye düşünmeden edemedi.</p>

  <p>Landon'ın eşyalarını karıştırma isteği her geçen saniye artıyordu. Bu araştırmayı yürütürken Madeleine’in odada kalmayı tercih ettiğini söylemesi Gurney’i şaşırttı.</p>

  <p>Dışarı çıkmadan önce pencerelerle balkon kapısını son bir kez kontrol etti. Süitle bu odanın pencereleri arasında iki olumlu fark vardı. Öncelikle camlar çok daha küçüktü ve balkon kapısı camdan değil, sert ahşaptan yapılmıştı. Bu odaya zorla girmek çok daha zordu.</p>

  <p>Beretta’nın emniyetini açarken bir yandan da on beş kurşunluk şarjörü kontrol etti. Silahı önce ayak bileğindeki kılıfa yerleştirmeyi düşünse de sonra daha kolay erişebileceğini düşünerek montunun cebine sokmaya karar verdi.</p>

  <p>Büyük el fenerini ve tüm oda kapılarını açan anahtarı alıp karanlık koridora çıktı. Madeleine’in kapıyı arkasından iki kere kilitlediğinden emin olmak için biraz duraksadı. Sonra Landon’ın odasına yöneldi.</p>

  <p>Kapıyı açmaya çalıştı. Tahmin ettiği gibi kilitliydi. Tüm kapıları açan anahtarı kilide yerleştirip çevirince kapı açıldı.</p>

  <p>El fenerini içeride dolaştırdığında burasının da süitin ve şimdi kaldıkları odanın küçük bir benzeri olduğunu gördü. Aynı tür mobilyalar aynı şekilde yerleştirilmişti. Şömine taşının her iki yanına yerleştirilmiş gaz lambalarını gördü. Yerdeki odunluğun yanında bir çakmak vardı. Alıp lambaları yaktı.</p>

  <p>Kanepeyle şömine arasındaki sehpanın üzerinde üç dizüstü bilgisayar, üç cep telefonu, bir tarayıcı ve kilitli bir metal dosya kutusu yer alıyordu. Bunlar hiç de tatildeki bir avcının eşyalarına benzemiyordu.</p>

  <p>Yatak odası bölmesine geçti. Yatak topluydu. Dolap pahalı görünümlü giysilerle doluydu. Asılı gömlek ve ceketlerin arkasında üzerinde şifreli kilidin yer aldığı, ahşap bir silah bölmesi bulunuyordu. İlk izlenim asalet ve kalitenin her yana sinmiş olduğuydu.</p>

  <p>Koku hariç.</p>

  <p>İçeride çok belirgin olmasa da mide bulandırıcı bir koku vardı.</p>

  <p>Ekşi ter kokusu gibi bir şey. Ya da çürümeye meyletmiş bir şeylerin kokusu.</p>

  <p>Buraya gelme amacını aklından çıkarmayarak dolaptaki silah kutusunu alıp salona geri döndü. Yere koydu. Şömineden demir maşayı aldı. Tam maşayı kutunun kenarına sıkıştırıp açmaya çalışacaktı ki gözü masanın üzerindeki dizüstü bilgisayara takıldı. Yanıp sönen küçük kırmızı ışık bilgisayarın kapatılmadığını sadece uyku modunda bırakıldığını gösteriyordu.</p>

  <p>Kapağı kaldırdı. Ekran aydınlandı. Yirmiden fazla dosyayla on kadar fotoğraf ve video ikonu vardı. Hepsi alfabetik olarak sıralanmıştı.</p>

  <p>Herhangi bir dosyayı tıklamadan önce diğer iki dizüstü bilgisayarın güç düğmelerine bastı. Birkaç saniye içinde her iki bilgisayarda kimlik ve şifre bilgisi soran ekran görüntüsü belirdi. Birkaç saniye hiçbir şey giremeden öylece bekleyince ekranlar karardı ve iki bilgisayar da tamamen kapandı. Gurney onları bir daha da açmayı başaramadı.</p>

  <p>En azından cihazların güvenlik seviyesinin üst düzeyde olduğu ortadaydı.</p>

  <p>Yeniden ilk bilgisayara döndü. Acaba bu bilgisayar, içerdiği dosyalar önemli olmadığı için mi diğer ikisi gibi şifreyle korunmuyor, yoksa Landon odayı bilgisayarı kapatmaya fırsat bulamayacak kadar hızla terk etmek zorunda kaldığı için mi açık kalmış diye düşündü. İkinci ihtimalin doğru olmasını umut ederek fotoğraf dosyalarını açmaya koyuldu.</p>

  <p>İlk dokuz dosya bölgedeki yolların havadan çekilen fotoğraflarını içeriyordu. Her bir fotoğrafta bir ile üç arasında araç göze çarpıyordu. Ama tüm bu fotoğrafların ortak özelliği her birinde Gurney’in Outback’inin yer alıyor olmasıydı.</p>

  <p>Sonraki altı fotoğrafta Outback, Kurt Gölü’nde farklı yerlerde fotoğraflanmıştı. Tesisin girişinde, dağ evine uzanan yolda, dağ evinin önünde, dağ evinden dönerken.</p>

  <p>Bir sonraki fotoğrafı açmak üzere olduğu esnada gözüne dosyalardan birinin tarihi takıldı. Dosya o günün tarihini içeriyordu. Açtı. Bu bir ses dosyasıydı. Hemen PLAY sekmesini tıkladı. Bu Steckle’la süitte, adamın itirafta bulunduğu konuşmanın kaydıydı. Kendi suçluluğunu ortaya koyan, Brightwater’da bulunduğunu kabul ettiği, Wenzel, Pardosa ve Balzac’ı daha önceden tanıdığını ispatlayan konuşmanın kaydı.</p>

  <p>Ekrandaki diğer dosyalara dönüp her birini açmaya koyuldu. Havadan çekilmiş üç videonun Grayson Gölü’nde kaydedildiğini gördü. Madeleine'le birlikte arabadan inerken, sonra harabeye dönmüş eve doğru yürürlerken, göl kenarında dururlarken kayda alınmışlardı.</p>

  <p>Bir sonraki videonun hareketli bir kamerayla çekildiği belliydi. Bu kayıtta Madeleine, Kurt Gölü’nün ortasında dehşet içinde koşuyordu. Ekranın köşesinde Gurney yer alıyordu. Tabancasını kameraya doğrultmuştu.</p>

  <p>Son dosyadaysa yüzünde çarpık bir gülümsemeyle bakan genç bir adamın photoshopla değiştirilmiş fotoğrafları yer alıyordu. Genç adamın bir kaşının altında yara izi vardı. Üzerinde de deri bir ceket. Art arda sıralanmış fotoğraflara bakınca birincisinin okul yıllığından alındığı, sonrasında fotoğraf işleme yazılımıyla yavaş yavaş boğulmuş ceset görünümüne sokulduğu ortaya çıkıyordu.</p>

  <p>Bu son bulgusu Gurney’in öfkeyle dişlerini sıkmasına neden oldu.</p>

  <p>Bu bulgu Norris Landon’ın gelişmiş izleme cihazlarının ve Madeleine’in psikolojisini altüst eden girişimin sorumlusu olduğunu ortaya koyuyordu. Keşke ölmemiş olsaydı diye düşündü. O zaman onu kendi elleriyle öldürme zevkini yaşayabilirdi.</p>

  <p>Belki de bunu baltayı kullanarak yapardı.</p>

  <p>Landon’ın yaptıklarını anlamanın neden olduğu korkunç öfke yavaş yavaş dinerken daha net düşünebilmeye başladı. Şimdi aklına çok daha karmaşık bir düşünce takılmıştı. Landon'ın tüm bu olup bitenlerdeki rolünü merak ediyordu.</p>

  <p>Onun bu oyundaki diğer oyuncularla ilişkisi neydi? Steckle'la? Fenton'la? Hammond'la? Ölen dört adamla?</p>

  <p>Ve niye böyle bir oyun oynamışlardı?</p>

  <p>Sonra dikkati yanıt bekleyen çok daha acil bir soruya yöneldi. Bu koku da neyin nesiydi böyle?</p>

  <p>Odada dolaşırken tesise geldikleri andan beri hissetmeye başladığı klostrofobinin giderek etkisini arttırmaya başladığını fark ediyordu.</p>

  <p>Başlangıçta bu hisse bölgenin ıssızlığı, kasvetli dağların görünüşü, berbat hava koşulları, sınırlı iletişim olanakları, yetersiz aydınlatmayla karanlık koridorlar neden olmuştu.</p>

  <p>Şimdiyse kapalı alanda olma rahatsızlığı, kendi süitinin küçük bir benzerinde olmanın neden olduğu tuhaf hisle katlanmıştı. Sanki başka bir yerde değilmiş de bulunduğu süit küçülmüş gibi geliyordu.</p>

  <p>Kokunun kaynağını tespit etmek zor gibiydi. Sanki her yandan aynı koku geliyordu. Dolabı, komodinin çekmecelerini, yatağı, sandalyeleri, kanepeyi, masaların altlarını, barı, banyoyu, duş teknesini hatta yerleri, duvarları, pencereleri kontrol etti.</p>

  <p>Odadaki üçüncü turunda bu kez yatağın, koltukların, kanepenin, sehpanın ve kilimlerin altına baktı.</p>

  <p>Tüm çabalarına karşın kokunun kaynağını bulamayınca, bu kez dikkatini bunun neyin kokusu olduğunu tespit etmeye yöneltti. Kekremsi, çürümeye yüz tutmuş... çok da yabancı gelmeyen bir kokuydu. Sanki dilinin ucuna kadar gelmiş ama tam olarak ne olduğunu bir türlü hatırlayamadığı bir sözcük gibi. Sonunda kokuyu düşünmemeye çalışarak yeniden Landon’ın bilgisayarlarının karşısına oturdu ve erişebildiği fotoğraf ve video arşivini incelemeyi kaldığı yerden sürdürmeye koyuldu.</p>

  <p>Kullanılan cihazlar ve yarattıkları korkutucu etki Landon'ın Fenton ve Wigg’in bahsettikleri gizli bir ‘ulusal güvenlik’ örgütünün temsilcisi de olabileceğini ortaya koyuyordu. Eğer öyleyse, Fenton’ın olaya bakışının bu biçimde şekillenmesinin ve Hammond’ın itirafının çok önemli olduğuna şartlanmasının arkasındaki güç de oydu.</p>

  <p>Bu Gurney’e CIA itirafçısı, Sylvan Marschalk’la ilgili <i>New York Times'la</i> yayınlanan haberi hatırlattı. İtirafçı, teşkilatın için deki gizli bir grubun hipnozla intihara neden olma yöntemleri üzerine çalışmalar yürüttüklerini iddia etmişti. Ve sonrasında Marschalk’ın çok kısa bir süre içinde feci şekilde can vermesi, tüyler ürpertici iddialarının inandırıcılık kazanmasına neden olmuştu.</p>

  <p>Sonra Gurney başka ayrıntıları düşünmeye koyuldu. Richard, Kurt Gölü Tesisi’nde iki yıldır çalışıyordu. Landon da iki yıldan beri buraya geliyordu. Richard hipnoz terapilerinin sınırlarıyla ilgili makaleler yayınlamıştı. Kara büyünün neden olduğu ölümcül psikolojik durumla ilgili araştırmalar yapmıştı. Jane, Richard’ın birkaç kez planı ve amacı açıkça anlaşılmayan birtakım çalışmalar yaptığından bahsetmişti.</p>

  <p>Tüm bu küçük noktalar tek başlarına bir şey ifade etmeseler de, birleştirildiklerinde Richard’ın, yürüttüğü çalışmalarla Sylvan Marschalk’ın ifşa etmeye çalıştığı gizli gruba benzer bir yapılaşmanın radarına girmiş olabileceği ortaya çıkıyordu. Bu durumda Landon’ın bu senaryodaki görevi de bu grup adına saha çalışması yürüterek, Richard’ın ‘çığır açıcı’ hipnoz araştırmalarını bir taraftan izleyip, onu kendi amaçları doğrultusunda çalışmaya mecbur kılmak olarak şekilleniyordu.</p>

  <p>Gurney, Landon’ın kanepesinde oturmuş tüm olasılıkları ardı ardına düşünüp, yapbozun parçalarını bir araya getirmeye çalışırken, olayın bütünüyle farklı iki amacın üzerinde inşa edildiğini görmeye başladı. Birincisi Steckle’ın Gall servetine, diğeriyse hükümetin Richard Hammond’a olan ilgisiydi.</p>

  <p>Bu temel noktalar belki de Austen Steckle, Hammond’ın dört intiharın sorumlusuymuş gibi görünmesi için uğraşmamış, Norris Landon da buna inanmakta bu derece istekli davranmamış olsaydı hiçbir zaman çakışmayacaktı.</p>

  <p>Gurney artık Steckle’ın neyi neden yaptığını tamamen anladığına emindi. Üstelik de son ana dek hayranlık uyandıracak derecede zekice ve ustalıkla hareket etmişti. Ama Landon tarafından temsil edilen hükümetin gölgeler arasındaki gücünün olaya ve de özellikle olayın ölümcül kabuslarla ilgili kısmına bu derece yoğun ilgi göstereceğini öngörememişti. Ve bu ilginin soruşturmayı nasıl etkileyeceğini de.</p>

  <p>Kanepede karşısındaki sehpaya, bilgisayarlara bakarken birden başka bir şeyi daha fark etti. Koku odanın bu kısmında sanki daha yoğun gibiydi.</p>

  <p>Ayağa kalkıp yastıkları kaldırdı. Her birini teker teker incelemeye koyulduğu sırada arkasından yüksek bir yerden damlayan su sesine benzer bir ses işitti. Şömineye doğru döndü.</p>

  <p>Fenerin ışığını şöminenin kararmış kısmında, oradan odunların devrilmemesi için monte edilmiş demir parmaklığın üzerinde dolaştırdı. Demir parmaklıkların üzerinde koyu renkli bir parıltı var gibiydi. Daha dikkatle bakmak için yaklaşıp eğildiği sırada aynı noktaya bir damla daha düştü.</p>

  <p>Bacada sızıntı olmalı diye düşündü. Ya da eriyen buzların suyu damlıyordu.</p>

  <p>Ama son bir kez daha dikkatli bakmak için el fenerinin ışığını iyice yaklaştırınca demirlerin üzerindeki sıvının kırmızı olduğunu gördü. İşaret parmağıyla hafifçe dokundu.</p>

  <p>Bu yapışkan sıvı kesinlikle kandı.</p>

  <p>Dizleri üzerine çöküp, hiç istemese de el fenerini yukarı, bacaya doğru tuttu.</p>

  <p>İlk anda gördüğü şeyin ne olduğunu algılamakta zorlandı. Üzeri kanla kaplı, dağılıp karmakarışık olmuş saçlara bakıyordu.</p>

  <p>Dehşetle aklından bir insan kafasına tersten baktığı düşüncesi geçti. Bu da ya birinin kafası kopartılıp buraya asılmış ya da hiç olası görünmese de birinin bacaya tersten asılmış olduğunu düşündürüyordu.</p>

  <p>Ama bunun yapılması mümkün değildi.</p>

  <p>Daha iyi görmek için eğilirken kokunun dayanılmazlığı da katlanmıştı.</p>

  <p>Gönülsüzce de olsa görüş açısını genişletmek için yere uzanıp, el fenerini yukarı, kanlı kalıntıya doğru çevirdi.</p>

  <p>Baktığı şey sanki insan kafasından biraz daha büyüktü. Belki de bir hayvandı. Eğer öyleyse bir hayli büyük bir hayvan olmalıydı. Kafa kısmındaki kıllar gri renkteydi.</p>

  <p>Kurt leşine bakıyor olabilir miydi?</p>

  <p>Sonuçta bu olayın neredeyse her anında kurtlara ilişkin bir hikaye vardı.</p>

  <p>Odunların yerleştirildiği raftan aldığı maşayla uzanıp baş kısmından sıkıca kavrayıp aşağı doğru çekmeye başladı.</p>

  <p>Ucundan çektiği şey sanki birden canlanmışçasına şöminenin külleri içine yığıldı. Gurney dikkatle bakınca bunların pislik içinde bir kürk şapka, lekeli kanvas mont, bir çift yırtık deri çizme olduklarını gördü. Maşayla küller içindeki şapkayı alıp incelemeye koyuldu. Şapkanın arka tarafı bütünüyle kan içindeydi.</p>

  <p>Sonra montla çizmeleri aldı.</p>

  <p>Bu giysilerin Barlow Tarr’a ait olduklarına emin olması için çok da süre geçmesine gerek kalmamıştı.</p>

  <p>İyi de bunlar neden Norris Landon’ın şöminesine saklanmıştı ki?</p>

  <p>Ve de Tarr neredeydi?</p>

  <p>Yoksa o da mı öldürülmüştü?</p>

  <p>Giysilerin üzerindeki kan miktarı bunun gerçekleşmiş olma ihtimalini artırıyordu.</p>

  <p>Ama onu kim öldürmüş olabilirdi?</p>

  <p>Gurney, Madeleine’e yaptığı yorumu hatırladı: <i>Anlaşılan Tarr Landon’ı Landon Tarr’ı bulmadan önce bulmayı başarmış.</i></p>

  <p>Belki de tam tersi olmuştu.</p>

  <p>Belki de jeneratörlerin yanındaki kanlı manzara göründüğünden farklıydı.</p>

  <p>Yeni senaryoyu kafasında geliştirmeye çalışırken birden Madeleine’in güvende olmayabileceğine dair müthiş bir korkuya kapıldı. O sırada arkasından çok küçük bir tıkırtı gelir gibi oldu. Belli belirsiz bir kapı gıcırtısı. Gurney hızla süitin kapısına doğru döndü.</p>

  <p>Kısmen koridorun karanlığında kısmen de içerideki gaz lambalarının loş ışığında kalmış Norris Landon’ın yüzünü seçmek bir hayli zordu.</p>

  <p>Kapının eşiğinden içeri bir adım attı. Elinde bir hayli gösterişli, düşük kalibreli, namlu ucuna minyatür bir susturucunun monte edildiği, yakın mesafe suikast silahı olarak kullanılan hafif, sessiz, gizlenmesi kolay bir tabanca vardı. Bakışlarım Gurney’den sehpanın üzerindeki açık dizüstü bilgisayara, oradan yerdeki kanlı çakal kürkünden yapılmış şapkaya yöneltip yeniden Gurney’e baktı.</p>

  <p>Gözleri öfke doluydu.</p>

  <p>Gurney’se ona müthiş bir soğukkanlı bir yüz ifadesiyle bakıyordu. Hiçbir şey söylemedi. Hayatını kurtarmak için ne yapması gerektiğine karar vermeden önce hızlıca bir durum değerlendirmesi yapmak zorundaydı.</p>

  <p>Landon atıldı. “İdeal bir dünyada seni özel mülke tecavüz etmekten derhal infaz edebilirdim.”</p>

  <p>“Dört cinayeti çözüp masum bir adamı koruduğum için mi?”</p>

  <p>Landon’ın yüzü hissettiği müthiş öfkeden kıpkırmızı kesildi. “Lanet olsun, Gurney. Başıma ne işler açtığının farkında bile değilsin. Neden olduğun yıkımı düzeltmeye çabalıyorum. Oysa senin hiçbir şeyden haberin bile yok. İnan şu kaçık Tarr’dan bile kötü durumdasın.”</p>

  <p>“Bana senin şu projektörünü veren kaçıktan mı bahsediyorsun?”</p>

  <p>Landon duraksayıp Gurney’i uzun uzun ne demek istediğini anlamaya çalışan bakışlarla süzdü. “Tarr gibileri sadece elbiseye bulaşan toz gibidir. Ama asıl senin gibiler sorun yaratırlar.”</p>

  <p>Gurney bir an için sağ ayak bileğine bakıyormuş gibi yaptı. Ardından bu hareketini saklamak istiyormuşçasına gözlerini kırpıştırdı ve başka yana baktı. Karşısındakinin sağ bileğinde tabanca olduğunu zannetmesini istiyordu.</p>

  <p>Oysa Beretta, Gurney’in montunun cebindeydi ve bunu Landon’ın fark etmesi kesinlikle işine gelmezdi. Göz ucuyla bakışının aslında fark edilmesini istemediği bir hareketmiş gibi algılanmış olmasını umuyordu. Çok hassas bir oyundaydılar.</p>

  <p>“Benim gibi insanlar derken ne demek istedin?”</p>

  <p>“At gözlüklü insanlar,” dedi Landon. “Büyük resmi, yaşadığımız gerçek dünyayı görmeyi kabul etmeyen insanlar.”</p>

  <p>Fenton’ın sözlerinin yankısı diye düşündü Gurney. Ya da Fenton’ın söyledikleri Landon’unkilerin yankısıydı.</p>

  <p>“Bu bir savaş, Gurney. Tüm zamanların en büyük ve en ölümcül savaşı. Karşımızda bizi öldürmeyi, yok etmeyi nihai hedef haline getirmiş korkunç kararlı bir düşman var. Düşmana karşı elimizden geleni ardımıza koymamamız gerekiyor.”</p>

  <p>“TGİ gibi mi?” Gurney bunu söylerken sağ ayak bileğini çok hafifçe öne doğru uzattı. Bu hareketinin CIA’in intihar araştırma programının kısaltmasını söylediği anda şaşıran Landon’ın dikkatini çektiğini fark etti.</p>

  <p>Landon namluyu Gurney’in göğsüne doğrulttu. “Otur.”</p>

  <p>“Nereye?”</p>

  <p>“Yere. Tam karşıma. Sehpanın yanına. Ellerin belinden yukarıda olsun. İyice yukarıda. Kapalı alanda silah kullanmaktan nefret ederim. Kulak çınlamasına neden oluyor.”</p>

  <p>Gurney istenileni yaptı.</p>

  <p>“Şimdi ayaklarını iyice öne doğru uzat.”</p>

  <p>Gurney yine istenileni yaptı. Böylece ayak bileğindeki tabanca kılıfının da bir kısmı görünür oldu. Landon’ın orada olduğunu düşündüğü tabancayı almak için yanına gelmesini bekledi. Ama bunun yerine Landon bacaklarını ağır sehpanın altından geçirmesini, sonra da ellerini sehpanın üzerine koymasını istedi. Gurney denileni yaparken bunun bileğindeki tabancaya erişmesini engellemenin son derece etkin bir yolu olduğunu fark etmişti.</p>

  <p>Landon sonunda rahatlayarak az önce şaşırmasına neden olan konuya döndü. “Ne demiştin demin?”</p>

  <p>“TGİ. Transla Güdülenmiş İntihar. Sylvan Marschalk’ın basına sızdırdığı program. Bu yüzden öldürüldü zaten.”</p>

  <p>Landon, Gurney’e küçümser gözlerle bakıp, “Şu uyuşturucu müptelası mı senin kahramanın?” diye sordu.</p>

  <p>“Onunla hiç karşılaşmadım.”</p>

  <p>“Ama ölümünün dünya için büyük kayıp olduğunu düşünüyorsun, değil mi? Bak ben sana gerçekleri anlatayım. Sylvan Marschalk denilen küçük pislik binlerce Amerikalının hayatını kurtarabilecek bir programa zarar vermeye kalkmasının bedelini canıyla ödedi. Bu savaşta savunmamızı zedelemeye kalkanlara karşı asla göz açtınlmayacaktır. Bunun altını bir kez daha çiziyorum. Savaştayız.”</p>

  <p>“Peki, Barlow Tarr da düşman mı?”</p>

  <p>“Tarr sadece hedef saptırmak için kullanılan bir piyon.”</p>

  <p>“Peki ya karım? O düşman mı?”</p>

  <p>“Sen ve karın yanlış tarafı desteklemeyi seçtiniz.”</p>

  <p>“Richard Hammond’ın suçunu itiraf etmesini engelleyerek mi?”</p>

  <p>“Ülkenizle, olası stratejik değeri olan bir şahıs arasında kalıp tercih yaptınız. Üstelik bu konuda ikaz edilmiş olmanıza rağmen. Hem de defalarca.”</p>

  <p>“Sanırım Hammond’ın olası stratejik değeri, senin ve dostlarının, uğruna cinayet işlemekten kaçınmayacağınız, intihar isteği uyandırma tekniği geliştirmiş olduğuna dair inancınızdan kaynaklanıyor.”</p>

  <p>Landon hiçbir şey söylemedi. Duygudan uzak, anlamsız bir yüzle bakıyordu.</p>

  <p>“Kısacası Hammond’ın hipnoz seansına katılan ve sonrasında kendilerini öldürme isteği duymalarına yol açan kabuslardan söz eden, kısa bir süre sonra da gerçekten intihar eden birinden bahsedildiğini hatta bunun bir değil dört kez tekrar edildiğini öğrenince TGİ’nin tüm sorunlarının çözüldüğünü sandınız. Şimdi sadece Hammond’ın bunu nasıl yaptığını size açıklamasına ihtiyacınız kaldığını düşünüyordunuz. Onun suçunu itiraf edip etmemesi umurunuzda bile değildi. Yalnızca itiraf ederken bu işi nasıl yaptığını size açıklamasını istiyordunuz. Ama ne yazık ki onun itiraf edeceği hiçbir şey yoktu. Ne yazık ki çok ama çok yanılmıştınız. Ve neden olduğunuz bu pisliği temizlemek de sana düşmüştü. Çünkü inanılmaz bir hata yaptığının teşkilatta duyulması halinde itibarının ayaklar altına alınacağını, alay konusu olacağını gayet iyi biliyordun.”</p>

  <p>Gurney bu konuşmayı sakin, kendine güvenli, neredeyse bıkkın bir ses tonuyla yapmıştı. Öfkelendirmekle kararsızlık tohumları ekme arasında çok tehlikeli ve hassas bir çizgi olduğunu biliyordu. Ama bu hassas çizgiler de oyunun bir parçasıydı zaten.</p>

  <p>Landon’ın yüz ifadesi hiçbir şeyi ele vermiyordu.</p>

  <p>Gurney fazla düşünmeden konuşmaya başladı. “Söz alay konusu olmaktan açılmışken hemen ekleyeyim, elimde gömıek isteyebileceğini sandığım bazı fotoğraflar var.”</p>

  <p>Madeleine’in sözlerini hatırladı. <i>Kapıyı biraz aralık bırak yeter.</i></p>

  <p>“Nerede o fotoğraflar?”</p>

  <p>“USB bellekte.”</p>

  <p>“Nerede?”</p>

  <p>“Cebimde.”</p>

  <p>Gurney oturduğu pozisyonda, sehpanın altında kalan montunun sağ cebini işaret etti.</p>

  <p>Landon onu kararsız bakışlarla bir süre süzdü.</p>

  <p>“Çıkartıp sana atayım mı?” diye sordu Gurney. “Yoksa gelip kendin mi almak istersin?”</p>

  <p>Landon duraksadı. Sonra namluyu Gurney’in boğazına nişanlayıp bir adım daha yaklaştı. “Cebinden yavaşça çıkar. ÇOK YAVAŞÇA.”</p>

  <p>Gurney mümkün olduğunca gergin ve savunmasız görünmeye çalışarak elini montunun cebine soktu.</p>

  <p>Tek bir hareketle Beretta’yı kavradı ve cebinden çıkarmadan Landon’a yöneltip ardı ardına tetiğe basmaya başladı.</p>

  <p>Hangi kurşunun ona isabet etiğini neresinden yaralandığını anlayamasa da, Landon acıyla adeta uluyarak gerisin geriye, koridora doğru sendeledi. Bu esnada Gurney de ayaklarını sehpanın altından çıkartıp ayağa kalkmıştı. Bir elinde Beretta diğerindeyse el feneriyle dışarı fırladı. Karanlık koridor sessizdi. Işığı koridorda dolaştırdı ama Landon’dan iz yoktu.</p>

  <p>Kolay hedef haline gelmemek için el fenerini kapatıp, tutuna tutuna kendi oda kapısına kadar geldi. Anahtarla kapıyı açıp, içeri girdi.</p>

  <p>Girdiği anda gaz lambasının solgun ışığında Madeleine’i, elinde şömine demiriyle atışı karşılamaya hazırlanan bir beyzbol oyuncusu pozisyonunda beklediğini gördü. En az beş saniye kadar hiç kıpırdamadan bekleyen Madeleine sonunda derin bir nefes alıp rahatlayarak demiri indirdi.</p>

  <p>Ona hızlıca olanları anlatıp yeniden Landon’ın odasına dönerek onun bilgisayarlarını, telefonlarını ve silah kutusunu aldı.</p>

  <p>Beretta’nın şarjörünü yeniden doldurup, kapılarının arkasındaki engeli sağlamlaştırdıktan sonra ateşi canlandırdı.</p>

  <p>Rüzgar şimdi daha da sert esiyordu. Anlaşılan fırtına en şiddetli noktasına ulaşmıştı. Ve artık şafak sökene dek yapacakları hiçbir şey yoktu.</p>
<p class="bosluk">&nbsp;</p>
</body>
</html>