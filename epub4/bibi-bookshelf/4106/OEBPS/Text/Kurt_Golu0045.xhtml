<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>45. Bölüm</h2>

  <p class="nonindent">Mesajın Barlow Tarr’dan geldiği açıkça ortadaydı.</p>

  <p>Ama Tarr kendini neden böyle bir tehlikeye atıyordu ki? Ve Gurney, bir kez daha nasıl bir kötülüğe karşı - dikkatli olması -hususunda uyarılıyordu?</p>

  <p>Ve tabii paketi atan Tarr değilse, kim bunu onun yaptığının düşünülmesini istemişti?</p>

  <p>Bu sorular sabahın erken saatine dek gözüne uyku girmemesine neden oldu. Sonrasında da daha şafak sökmeden uyandı. Yine kanıtsız fikir yürütmelerle boğuşmakta olduğunu fark edince kalkıp, duş alıp giyinmeye karar verdi.</p>

  <p>Hava durumunu kontrol etmek için balkon kapısına doğru yürüdü. Tesisin ön kapısını aydınlatan projektörlerin ışığında yoğun kar yağışının devam ettiğini gördü. Ama rüzgar dinmişti. Balkon parmaklıklarına tutturulmuş, üzeri kısmen karla kaplı termometre sıfırın altında sekiz dereceyi gösteriyordu. Gurney iyice görüp emin olabilmek için kapıyı açıp dışarı çıktı.</p>

  <p>Tam içeri dönüyordu ki gözüne bir şey ilişti. Tesisten göle doğru uzanan yolda belli belirsiz bir hareket.</p>

  <p>Küçücük bir parıltı.</p>

  <p>Gözlerinin karanlığa alışmasını beklerken ilkinden birkaç adım uzakta ikinci bir parıltı gördü. İki ışık, araba farları gibi birlikte hareket ediyordu. Ama bunlar fara göre çok daha küçük ve zayıf ışıklardı.</p>

  <p>Sonra park ışıkları olduğunu fark etti.</p>

  <p>Bekledi, izledi, dinledi.</p>

  <p>Işıklar yaklaştı. Sonunda bu ışıklar bir kamyonetin park ışıkları olduğunu görebildiği mesafeye kadar yaklaştı.</p>

  <p>Kamyonet göl yoluna sapıp, tesisin projektörlerinin aydınlattığı kısımdan çıkıp karanlıkta ilerlemeyi sürdürdü. İleri? Nereye?</p>

  <p>Kayıkhaneye mi?</p>

  <p>Dağ evlerinden birine mi?</p>

  <p>Gall Malikanesi’ne mi?</p>

  <p>Kamyonet kar yağışı altında gözden kaybolurken Gurney aracın bu denli çabuk görünmez oluşunun stop lambalarının yanmıyor oluşundan kaynaklandığını fark etmişti.</p>

  <p>İçeri girip kapıyı kilitledi.</p>

  <p>Sonraki yarım saati dizüstü bilgisayarında takip ve takip önleme cihazları üreticilerinin internet sayfalarında dolaşarak, ne olduğunu anlayamadığı silindir biçimindeki tuhaf cihazla ilgili bilgi edinmeye çalışarak geçirdi.</p>

  <p>Sonunda bulduğu şeyse bu sektörün son derece büyük bir hızla büyüdüğünü keşfetmek oldu. ‘Casus’ sözcüğünü içeren yüzlerce firma, bir hayli gelişmiş ürünleri hem de makul fiyatlarla pazara sunuyorlardı.</p>

  <p>Cihazlar temelde iki ana kategoriye ayrılıyordu. Kullanıcının herhangi birinin yaptıklarını kaydedip, dinlemesini sağlama amacıyla üretilmiş cihazlar neredeyse her yerdeydi. İkinci grupta da ilk kategorideki cihazları etkisiz hale getiren ürünler vardı. Bu ürünlerin altına, “Herkesi gözetleyin. Ama kimselere gözetlenmeyin,” yazılıydı.</p>

  <p>Bu, paranoya dünyası için muhteşem bir sektördü.</p>

  <p>Ama sekiz minik lensli - tabii gerçekten lensse - küçük siyah cihazla ilgili en ufak bir bilgiye erişemedi.</p>

  <p>Cihazı yeniden incelemeye koyuldu. İçinin açılması mümkün değil gibi görünüyordu. Üzerinde herhangi bir batarya işareti de yoktu. Yan tarafındaki rakamlar herhangi bir şey ifade etmiyordu. Hiç ihtimal vermese de bir denemede bulunmaya karar vererek bu rakamları arama motoruna yazdı.</p>

  <p>Arama motoru adresi net olarak yazılmamış bir sonuç üretti. “www.a1z2b3y4c5x.net”</p>

  <p>Adrese girince üzerinde doldurulması gereken dört bilgi sekmesinin yer aldığı boş bir sayfaya ulaştı. Önceki kullanıcı adı, şimdiki kullanıcı adı, şimdiki şifresi ve önceki şifresi soruluyordu.</p>

  <p>Bu bir şekilde çıkmaz sokağa eriştiği anlamına geliyordu. Ama güvenlik duvarına sahip bir siteye erişmiş olması dikkate alınması gereken bir durumdu. En azından Robin Wigg’in uyarılarının altı bir kez daha çizilmiş oluyordu. Ve Gilbert Fenton’ın uyarılarının. Pakete yazılan uyarıdansa söz etmeye bile gerek yoktu.</p>

  <p>Wigg’i hatırlayınca telefonuna uzanıp, cihazın farklı açılardan fotoğraflarını çekti. Sonra bu fotoğraflarla birlikte cihazın seri numarasıyla web sitesinin adresini eklediği bir e-posta gönderdi.</p>

  <p>Yanıt iki dakika içinde geldi. “Fotoğraflardan bir şey anlaşılmıyor. Site kilitli. Cihazı gönder.” Wigg’in derhal ilgilendiğini görmek hoşuna gitse de şu an için onun talebini yerine getirme imkanı yoktu.</p>

  <p>“Ne zamandan beri uyanıksın?” Madeleine’in sesiyle şaşırdı.</p>

  <p>Dönünce üzerine tişörtüyle pijama altını geçirmiş karısının banyo kapısının önünde durduğunu gördü.</p>

  <p>“Belki bir saat filan oldu.”</p>

  <p>“Saat sekizde Hammondlar’da olmamız gerek.”</p>

  <p>Kapıyı ardına kadar açık bırakarak banyoya girdi. Küvetten mümkün olduğunca uzak durmaya çalışarak diğer taraftaki duş teknesine girdi.</p>

  <p>Madeleine’in her şeye rağmen banyoyu kullanmaya çalışmasını Gurney olumlu bir işaret olarak algılamıştı.</p>

  <p>Madeleine duştayken Gurney de Richard ve Jane’le yapacakları kahvaltıyı ve sebep olacağı kuşkulara karşın, bunu nasıl fırsata çevirebileceğini düşünmeye koyuldu. Sormak istediklerini sorup, tepkileri ölçebilirdi. Dört ölümün uzun zaman önce gerçekleşmiş trajik olayın intikamı olarak görüldüğü teoriyi gündeme getirebilirdi. Yani eşcinsel çocuğun ortadan kayboluşuyla başlayan trajediyi. Richard’ın buna nasıl tepki vereceğini görmek ilginç olabilirdi.</p>

  <p>Karları savurarak esen rüzgar nereye gittiğini anlayamadığı kamyonetin tekerlek izlerini kısmen örtmüştü. Gurney’in merakı aracın izlerinin Rjchard’ın dağ evine uzanıp, oradan ileriye doğru kıvrılan yola doğru devam ettiğini görünce daha da arttı. Kamyonetin izlerinin hâlâ kapanmamış olduğunu tahmin ediyordu. Bu izleri takip etmek istedi ama Madeleine’in ne kadar üşüdüğünü görünce fikrini değiştirdi.</p>

  <p>Jane, her zamanki gibi, yüzünde gergin bir gülümsemeyle, kapıda karşıladı. Montlarını alıp, içeri, yüksek tavanlı salona buyur etti. “Kahvaltıda değişik şeyler hazırlaması için tesisin şefini çağırdım. Yağda yumurta, sosis, pastırma, tost, yulaf ezmesi, karışık meyve. Hepsini kendi getirdi. Bearston’da oturan yardımcısıyla temizlikçi, hava kötü olduğu için evlerinden çıkamamışlar. O da hava daha da bozmadan evine gidecek. Arkadaşınızın önerisiyle her şeyi aşağıda, hobi odasında hazırlattım.”</p>

  <p>“Arkadaşım?”</p>

  <p>Tanıdık bir ses söze karıştı. “Anlayacağını söyledim. Çünkü sen çok anlayışlı bir adamsın.”</p>

  <p>Şöminenin yanındaki koltuktan kalkan Hardwick neşeyle gülümsedi. “Aslında,” dedi Gurney’in mikrofonlardan birinin yerleştirildiğini söylediği işlemeli lambaya dikkatle bakarak, “Senin de aşağıda olmayı tercih edeceğini düşündüm. Daha küçük ortamda daha sıcak bir kahvaltı olur.”</p>

  <p>Jane atıldı. “Richard duş alıyor. Bir bakayım, hazırlanmış mı?”</p>

  <p>Jane odadan çıkar çıkmaz Hardwick sesini alçaltarak, “İkimiz de buradayken belki daha hızlı ilerleme kaydederiz,” dedi.</p>

  <p>“Fenton’ın burada olduğunu öğrenmesinden endişe etmiyor musun?”</p>

  <p>“Artık vazgeçtim. Gerçekleri ortaya döktüğümüzde gemisi batacak zaten. Yüzerek kurtulmaya çalışırsa da gelir suratına işerim.”</p>

  <p>“Bizim gerçeklerimizin onunkilerden farklı olduğunu varsayarsak tabii.”</p>

  <p>“Öyle olmalı...”</p>

  <p>Sözü şöminenin diğer tarafındaki kapı eşiğinden seslenen Jane’in sesiyle kesildi. “Richard birazdan hazır. Kahvaltılıklar soğumadan biz de aşağı inelim.”</p>

  <p>Jane yeniden gözden kaybolunca Madeleine, Hardwick’e döndü. Kısık sesle, son derece sakin bir ifadeyle, “Richard Hammond’ın hiçbir suçu yok,” dedi.</p>

  <p>Hardwick bir süre ona baktı. “Solgun görünüyorsun. İyi misin?”</p>

  <p>“Hayır. İyi değilim. Hem de hiç. Ama bunun Richard’la alakası yok.”</p>

  <p>“Hasta mısın?”</p>

  <p>“Belki.”</p>

  <p>Hardwick çok şaşırmış gibi bakıyordu. Duraksadı. “Hammond’la ilgili böyle düşünmenin sebebi ne?”</p>

  <p>“Sadece biliyorum.”</p>

  <p>Hardwick, Madeleine’in söylediklerinin tercüme edilmesini istercesine Gurney’in yüzüne baktı.</p>

  <p class="bosluk">&nbsp;</p>

  <p class="nonindent">Hobi odası denilen yer aslında büyük bir salondan ibaretti. İçeride ağırlık çalışma seti, iki koşu bandı ve geniş bir ekranın karşısına yerleştirilmiş rahat koltuklardan oluşan dinlenme alanı bulunuyordu. Ayrıca kanepe ve koltukların konulduğu oturma bölümüyle, altı tane Windsor antika sandalyeyle, yemek masası ve tezgahını içeren yemek alanı da mevcutlu.</p>

  <p>Richard’la Jane, masada Dave’le Madeleine’in karşısına geçerken Jack de masanın diğer ucuna oturdu. İstedikleri her şey tezgaha dizilmişti. Tabaklarını doldururken bir ara hava durumundan, daha sert bir fırtınanın yaklaştığından bahseder gibi oldularsa da kimsenin pek konuşmaya hevesli olmadığı anlaşılınca kahvaltılarını huzursuz edici bir sessizlikle bitirdiler.</p>

  <p>Sonunda acı verecek kadar sertçe öksürerek boğazını temizleyen Jane, “Tüm yapmış olduğunuz araştırmalar neticesinde bize verebileceğiniz iyi haberleriniz var mı çok merak ediyorum?” dedi. Bir yandan da yan gözle kardeşine baktı.</p>

  <p>“Bazı haberlerimiz var,” dedi Gurney. “Bu dört ölümün on üç sene önce New York’ta kaybolan bir çocukla ilişkili olabileceğini keşfettik.”</p>

  <p>Richard meraklanmış gibi görünüyordu. Jane’se çok şaşkındı.</p>

  <p>Gurney, Moe Blumberg'le Kimberly Fallon’dan edindiği ayrıntılar eşliğinde Brightwater Kampı’ndaki o trajik yazla ilgili öyküyü anlattı.</p>

  <p>Scott Fallon’un öldürüldüğünün neredeyse kesin olduğunu söylediği anda, Jane elini kalbine götürerek, “Ne kadar korkunç!” dedi.</p>

  <p>Richard’ın yüz ifadesinden ne düşündüğü anlaşılmıyordu. “Yani Wenzel, Balzac ve Pardosa’nın o yazı Brightwater’da birlikte geçirdiklerini mi söylüyorsunuz?”</p>

  <p>Gurney başıyla onayladı.</p>

  <p>“İyi de bunun Ethan’la bağlantısı ne?”</p>

  <p>“Ethan’ın da o dönem orada olabileceğini düşünüyoruz.”</p>

  <p>“Dalga geçiyorsunuz herhalde.”</p>

  <p>“Neden?”</p>

  <p>“Ethan yirmi bir yaşından sonraki yazlarını İsviçre’de geçirdi. Sonra, annesi ölüp Kurt Gölü ona kalınca gecesini gündüzüne katarak, senenin elli iki haftasını da burada geçirerek tesisin o eski geleceği belirsiz durumunu değiştirip günümüzdeki hali almasını sağladı.”</p>

  <p>“İsviçre’de ne yapıyordu?”</p>

  <p>“Binicilik okuluna gitti. Fransızca ve Almanca dil kurslarına katıldı. Trap sporu eğitimi, sinek kullanarak balık avlama dersleri gibi aktivitelere katılıyordu. Kendisi gibi soylu gençlerle kaynaşma imkanı oluyordu. Yani Ethan Gall’in Catskill’deki aşağı tabakaya has bir kampa gönderilmiş olabileceğini düşünmek gerçekten çok gülünç bir iddia olur.” Hammond duraksadı. Yüzündeki zorlukla seçilebilen gülümseme silinirken, “Bir saniye,” dedi. “Brightwater’la ilgili sorunuzu Ethan’ın oradaki diğer üç, iğrenç, rezil tiplerle birlikte bir şeyler yapmış olabileceğini düşündüğünüzden mi sordunuz?”</p>

  <p>“Bu düşünmem gereken bir olasılık.”</p>

  <p>Richard suçlayıcı bakışlarını Hardwick’e yönelterek, “Siz de mi?” diye sordu.</p>

  <p>“Tecrübelerim bana her türden insanın gerçekte düşündüğünüz gibi biri olamayabileceğini hep göstermiştir.” Hardwick’in gözlerine soğuk ve yargılayıcı bakışlar hakimdi.</p>

  <p>Bu Richard’ın ses tonunda değişime neden olmuş gibiydi. “Teorik açıdan ben de sizinle aynı fikirdeyim. Ama onun eşcinsellik karşıtı kabadayılar çetesinin üyesi olduğunu düşünmek çok... çok...” Sustu. Sonra yeniden konuşmaya başladı. “Birkaç yıl önce, beni Kurt Gölü’ne gelmeye ikna ettiği dönemde Ethan her şeyinden, tüm mal varlığından vazgeçmek üzereydi. Kendisine ve Peyton’a yaşam süreleri boyunca hayatlarını idame etmeleri için cüzi miktarda gelir aktarılması şartıyla sahip olduğu her şeyi feshedilemez kaydıyla Gall Yeni Yaşam Vakfi’na bağışlamaya niyetliydi.”</p>

  <p>Hardwick’in bu sözlere tepkisi bir kaşını yukarı kaldırmak oldu.</p>

  <p>Gurney, devam etmesini teşvik eder bir tavırla gülümsedi. “Çok cömert bir hareket.”</p>

  <p>“Bence de. Ethan böyle biriydi. Servetini dünyanın daha iyi bir yer olması için harcamaktan çekinmeyen, paraya hiç düşkün olmayan, varlıklı bir adamdı.”</p>

  <p>Hardwick ani, sert bir öksürüğün ardından, “Tüm mal varlığından vazgeçmek üzereydi dediniz. Bu da bağışı yapmadığı anlamına geliyor, değil ini?” diye sordu.</p>

  <p>“Eğer Gall servetini yönetmeye kendisi devam ederse, daha fazla iyilik yapabileceğine ikna oldu.”</p>

  <p>Gurney yeniden söze karıştı. “Ne tür bir iyilikten söz ediyoruz?”</p>

  <p>“Eğer her şey feshedilemez kaydıyla vakfın malı olsaydı, Ethan, Peyton’ın davranışları üzerinde sahip olduğu kısmi kontrol gücünü bütünüyle kaybedecekti.”</p>

  <p>“Miras bırakılacak bir şey kalmayınca onu mirastan mahrum etmekle tehdit edemezdi.”</p>

  <p>“Kesinlikle. Ayrıca Austen’ın yaptığı son bir yorum, Ethan’ın nihai kararı vermesini sağladı. Austen, vakfın ana desteğinin kurucusunun cömertliği değil, rehabilitasyon programını başarıyla bitirenlerin yapacağı bağışlar olması gerektiğini söylemişti. Austen bu bir nevi - borcun ödenmesi - hususunun altını ısrarla çiziyordu.”</p>

  <p>“Austen neden işe karıştı ki?” diye sordu Gurney.</p>

  <p>“Austen karıştı çünkü konu parayla ilgiliydi. Elbette Ethan kendi kararını verdi. Ama her zaman Austen’ın söylediklerine de saygı gösterdi.”</p>

  <p>Jane peçetesiyle oynuyordu. “Richard’ı görmeye gelen kamptaki şu üç adamla ilgili herhangi bir şey bulabildiniz mi?”</p>

  <p>“Enteresan bazı şeyler bulduk. Üçü de eşcinsellerden nefret ediyormuş. Ve içlerinden en az biri görüşme randevusu almadan önce, sizin eşcinsel olduğunuzu biliyormuş. Buraya gelmeden önce hepsi de aynı telefon numarasından aranmış olduklarına göre büyük bir olasılıkla bu bilgiye üçü de sahipti.”</p>

  <p>Hammond’la Jane hayretle birbirlerine baktılar.</p>

  <p>Bu noktada akla ilk gelebilecek soruyu Jane sordu. “Neden böyle biri Richard’ı görmek istesin ki?”</p>

  <p>“Üçünün de Richard’la görüşmeye geldikleri dönemde, maddi durumlarının ciddi derecede iyileştiğine dair kanıtlar var.”</p>

  <p>Hammond şaşkındı. “Birinin onlara benimle görüşmeleri için ödeme yaptığını mı düşünüyorsunuz?”</p>

  <p>Hardwick soran bakışlarla, “Diyelim ki bu üç aşağılık herifin bir çocuğu sırf eşcinsel olduğu için öldürdüklerini öğrendiniz,” diye başladı. “Diyelim ki onların suçluluğundan zerre kadar şüpheniz yoktu. Ama hukuki detaylar onların bu suçluluklarının mahkemede kanıtlanmasını imkansız hale getiriyordu. Bu sebeple cezadan kurtulacaklarını düşündünüz. Bu durumda ne yapardınız?”</p>

  <p>Hammond hüzünlü bir tavırla Hardwick’e baktı. “Niyetiniz belki de hileli bir soru sormaktı. Ama acı dolu bir şey söylediniz.”</p>

  <p>“Peki ya yanıt...?”</p>

  <p>“Hiçbir şey. Hiçbir şey yapmazdım. Onları öldürmek isterdim ama yapamazdım.”</p>

  <p>“Neden?”</p>

  <p>Hammond’ın eşine az rastlanılır mavi-yeşil gözlerinden yaşlar süzülüyordu. “Çok basit. O kadar cesur değilim.”</p>

  <p>Yemek masasına sessizlik çöktü.</p>

  <p>Hardwick bu yanıt ona çok mantıklı gelmişçesine, sanki Hammond’a artık eskisinden daha çok güveniyormuşçasına, düşünceli bir edayla başını salladı.</p>

  <p>Gurney de aynı şeyi, Hammond’ın büyük olasılıkla masum olabileceğini hissetmişti.</p>

  <p>Eğer masum değilse de dünyanın en iyi yalancısı olmalıydı.</p>
<p class="bosluk">&nbsp;</p>
</body>
</html>