<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>35. Bölüm</h2>

  <p class="nonindent">Kurt Gölü’ne dönüş yolunda Gurney olayla ilgili bildikleriyle Moe Blumberg’in anlattıklarım bağdaştıracak noktalar aramaya çalıştı.</p>

  <p>Homofobi olayda bir hayli önemli rol oynamış gibiydi. Bu da Hardwick’in Teaneck’teki dedektifle Leo Balzac’ın intiharıyla ilgili yaptığı görüşmede nelerin açığa çıkmış olabileceğini daha da çok merak etmesine neden olmuştu.</p>

  <p>Kenara çekip telefonunu çıkardı. Hardwick’in numarasını tuşladı.</p>

  <p>Hardwick’in telefonu daha ilk çalışta açması iyiye işaretti.</p>

  <p>“Ne haber, ahbap?”</p>

  <p>“Teaneck’teki şu senin adamla görüşmeyi başardın mı diye merak ettim.”</p>

  <p>“Onu buldum. Bir yerde oturduk. Onu dinledim. İşin özü entrikalar onu çok kızdırmış durumda.”</p>

  <p>“Entrikalar?”</p>

  <p>“Yukarıdan gelen açıklanmamış talimatlar. Harfiyen yerine getirilmesi gereken ciddiyette ama bir o kadar da başka manalara çekilerek inkar edilme ihtimali olan talimatlar. Bu talimatların yukarıdan, insanın kariyerini, bir fiskede öldürülüp klozete atılan sinek misali, saniyesinde bitirecek kadar güçlü birilerinden geliyor olduğu olayın en net olan tarafı.”</p>

  <p>“Peki, bu yeni dedektif dostun ölümcül fiskeden korunmak için ne yapıyor?”</p>

  <p>“Arka planda kalıyor, mayın tarlasından uzakta duruyor ve olayın usta ellerde olduğuna itimat ediyor.”</p>

  <p>“Yine mi mayın tarlası.”</p>

  <p>“Ne?</p>

  <p>“Fenton da bana mayın tarlasında dolaştığımı söyledi de.”</p>

  <p>“Herkesin aynı noktada buluştuğunu görmek ne hoş.”</p>

  <p>“Peki, ona olayın şimdi kimlerin usta ellerine emanet edildiğini sordun mu?”</p>

  <p>“Onların kim olduklarına dair en ufak bir fikir bile yürütemeyeceğinin ima edildiğini söyledi.”</p>

  <p>“Bize işi bırakmamızı söyleyen Robin Wigg’in sesini yeniden duyar gibi oldum. Sence neler oluyor?”</p>

  <p>“Biliyorsam canım çıksın. Teaneckli dedektifin de. Tek bildiği hiçbir şey bilmemesi, hiçbir şey söylememesi ya da hiçbir şey yapmaması gerektiği. Ve o da bunu son derece rahatsız edici buluyor.”</p>

  <p>“Bu rahatsızlığı bizim lehimize olabilir.”</p>

  <p>“Ben de aynı şeyi düşündüm. Ona Leo Balzac, hiç Brightwater Kampı’na gitmiş mi veya eşcinsellere karşı sert tutum takınır mıymış ya da geçmişte Gall, Wenzel ve Pardosa’yla herhangi bir tanışıklığı var mıymış gibi sorularımıza yanıt bulmanın bizi çok mutlu edeceğinden bahsettim.”</p>

  <p>“Ve?”</p>

  <p>“O da adının gizli tutulduğu müddetçe her türlü yardımı seve seve yapacağını söyledi. Ben de kesinlikle gizli kalacağını, o yukarıdan emir yağdıran tiplerin kıçlarına tekme basma işinin arkasındaki kişi olarak görünmekten kişisel olarak büyük zevk alacağımı söyledim.”</p>

  <p>“Eminim bu onun yüreğini ferahlatmıştır.”</p>

  <p>“Bakalım gerçekten nasıl bilgiler edinebilecek. Bu arada senin Blumberg’le sohbetin nasıl gitti?”</p>

  <p>“Bana Pardosa’nın kampta olduğu yaz hoş şeyler yaşanmadığını anlattı. Kampçılardan biri kaybolmuş. Ardından etrafta çocuğun eşcinsel olduğu için öldürülmüş olabileceğine ilişkin rahatsız edici dedikodular yayılmaya başlamış. Sorun şu ki bununla ilgili en ufak bir kanıt bulunamamış.”</p>

  <p>“Ama bu da aynı zili bir kez daha çalıyor işte.”</p>

  <p>“Evet, öyle.”</p>

  <p>“Başka?”</p>

  <p>“Sepetteki çürük elmalardan bahsedip durdu. Ama isimleri hatırlayamıyor. Pardosa’nın adının da kendisine hiç tanıdık gelmediğini ileri sürdü. Belki Tel Aviv uçağına binmeden onu bir daha arayıp bu kez Balzac, Wenzel ve Gall isimlerinin herhangi bir çağrışım yapıp yapmadığını sorarım.”</p>

  <p>“Başka ne var ne yok? Madeleine neler yapıyor?”</p>

  <p>“Şu ara biraz stresli. Sen sorunca hatırladım. Bir an evvel yola koyulmam lazım. Son zamanların en büyük kar fırtınasının yaklaştığı söyleniyor.”</p>

  <p class="bosluk">&nbsp;</p>

  <p class="nonindent">Gurney kuzeye doğru ilerlerken hava da giderek karardı. Kurt Gölü’nden önceki son tepeye ulaştığında bir kez daha yolun kenarında durdu. Sonunda tesisin baz istasyonunun kapsama alanına girmişti. Moe Blumberg’in numarasını tuşladı.</p>

  <p>Adamın telesekreteri devredeydi. Gurney de Otterville’de görüşürken söylemediği diğer kurbanların isimlerini içeren bir mesaj bıraktı. Mesajında Richard Hammond’ın adını da söyleyip tüm bu isimlerin on üç sene önceki o korkunç yazla ilgili herhangi bir anıyı aklına getirip getirmediğini öğrenmek istediğini ekledi.</p>

  <p>Yeniden yola koyulduğunda gökyüzü artık kasvetli simsiyah bulutlarla iyice kaplanmıştı. Farların ışıklarında hafif hafif atıştırmaya başlayan kar tanecikleri uçuşuyordu.</p>

  <p>Göl yolundan sapıp tesise döndüğü esnada sık çam ağaçları arasında sanki bir şey hareketlenmiş gibi geldi. Frene basıp uzun farlarını yakarken gördüğü her neyse ormana dalıp gözden kayboldu. Gurney camı birkaç santim indirip çevreyi dinledi. Ama etrafa derin bir sessizlik hakimdi. O da yola devam etti.</p>

  <p>Tesisin girişine ulaştığında Kurt Gölü ve çevresi erken çöken karanlığa gömülmüş, kar da şiddetini iyiden iyiye artırmıştı.</p>

  <p>Resepsiyondaki antika duvar saati 16:30'u gösteriyordu. Madeleine Şömine Odası’nda olabilir mi diye bir bakıp, göremeyince hızla merdivene doğru yöneldi.</p>

  <p>Süite girdiğinde içerisinin yalnızca kanepenin yanındaki gaz lambasıyla aydınlatılmış olduğunu gördü. İlk anda elektriğin kesik olduğunu düşünürken Madeleine’in sesini işitti. “Işığı açma.” Karısını süitin yatak odası kısmında gözleri kapalı bir şekilde, büyük yatağın ortasında, üzerinde pijamalarıyla, yoga pozisyonunda buldu. Masanın üzerindeki bir başka gaz lambası yatak odasını tatlı bir loş ışığa bürümüştü. Arkasına mikrofon yerleştirilmiş Harding tablosunun hemen ön tarafındaki sandalyenin üzerine koyduğu tabletinden gitar ezgileri yükseliyordu.</p>

  <p>Yoga pozisyonunu bozmadan üç parmağını kaldırarak, konuşmadan önce daha ne kadar bu şekilde durması gerektiğini işaret etti. Gurney yatakla masanın arasındaki sandalyeye ilişip beklemeye koyuldu. Sonunda Madeleine gözlerini açtı.</p>

  <p>“Burada konuşmak doğru mu?” Sesi son günlerdekine nazaran biraz daha az gergindi.</p>

  <p>“Evet, burada, müzik de açıkken bir sakınca yok.” Karısının yüzünü inceledi. “Rahatlamış görünüyorsun.”</p>

  <p>“Öyle hissediyorum.”</p>

  <p>“Gaz lambaları ne için?”</p>

  <p>“Yumuşak ışık iyi geliyor.”</p>

  <p>“Hammond’la görüşmen nasıl gitti?”</p>

  <p>“Harika.”</p>

  <p>Gurney şaşkın bir ifadeyle Madeleine'in yüzüne daha fazlasını anlatmasını isteyerek bakıyordu. “Hepsi bu mu?”</p>

  <p>“İşinde gerçekten iyi.”</p>

  <p>“Nasıl yani?”</p>

  <p>“Gerginliği azaltıyor.”</p>

  <p>“Nasıl yaptı?”</p>

  <p>“Kelimelere dökmesi zor.”</p>

  <p>“Sanki Valium almışsın gibi konuşuyorsun.”</p>

  <p>Madeleine omuz silkti.</p>

  <p>“Almadın değil mi?”</p>

  <p>“Elbette hayır.”</p>

  <p>“Peki neyle ilgili konuştunuz?”</p>

  <p>“Colin Bantry’nin yaptığı delilikle ilgili.”</p>

  <p>Bir kez daha fazlasını bekleyerek Madeleine’in yüzüne baktı. “Ve?”</p>

  <p>“Onun yaptığı şey için kendimi suçlama deliliğinden.”</p>

  <p>İkisi de sustu. Madeleine’in bakışları gaz lambasına sabitlenmiş gibiydi.</p>

  <p>“Ne düşünüyorsun?” diye sordu Gurney.</p>

  <p>“Richard’ın masum olduğunu düşünüyorum. Ve sen de ona yardım etmek zorundasın.”</p>

  <p>“Peki ya Vermont yolculuğumuz?”</p>

  <p>“Bu öğleden sonra arayıp iptal ettirdim.”</p>

  <p>“Ne yaptın?”</p>

  <p>“Üzülmüş gibi yapma. Oraya gitmeyi hiç istemedin zaten.” Ayaklarını uzatıp yataktan kalktı. “Richard ve Jane’le yemeğe gitmeden önce bir duş almak istiyorum.”</p>

  <p>Oraya gitmek Gurney’in dünyada yapmak istediği en son şeydi. “Ben banyodayken sen de biraz kestirmek istersin belki.”</p>

  <p>“Yine mi banyo yapacaksın?”</p>

  <p>“Rahatlatıyor. Sen de dene.”</p>

  <p>Çantasından diş fırçasıyla macunu alıp oturma odasına yöneldi. Masanın üstündeki gaz lambasını alıp banyoya girdi. Gurney açılan musluğun ve küvete dolmaya başlayan suyun sesini işitti.</p>

  <p>Birkaç derin nefes alıp tutulan kaslarını gevşetme umuduyla boynunu, omuzlarını ovaladı. Kendi kendine bu gerginliğinin nedenini soruyordu. Sonunda ulaştığı sonuç hiç hoşuna gitmedi. Büyük bir ihtimalle şu anki ruh halinin nedeni, kendisinin başaramadığı yardımı Madeleine’in bir başka erkekten bulmuş olmasının yarattığı kıskançlık ve pişmanlık hisleriydi.</p>

  <p>Küvet musluğunun kapandığını duydu. Bir veya iki dakika sonra Madeleine yatak odasına döndü. Gaz lambasının hafif ışığında hiç acele etmeden pijamalarını çıkartıp, yatağın üzerine koydu.</p>

  <p>Her zamanki gibi Madeleine’in güzelliği Gurney üzerinde güçlü bir etki bıraktı.</p>

  <p>Madeleine de onun bakışlarını hissetmiş gibiydi.</p>

  <p>Çekmeceden, geldiklerinde çantasından çıkartıp yerleştirdiği, iç çamaşırlarını aldı. Onları da yatağın ayakucuna koydu. Ardından ikinci çekmeceyi açıp süveterle kotunu çıkardı. Onları da yatağın kenarına bırakıp yavaşça Gurney’e sokuldu.</p>

  <p>Gurney uzanıp parmaklarının ucuyla karısının yumuşacık dudaklarına dokundu.</p>

  <p>Buluşan bakışlarının yarattığı etki kaçınılmazdı.</p>

  <p>İkisi de tek kelime bile etmedi. Madeleine yatağın üzerindeki pijamalarını kenara çekip, yatak örtüsünü açtı. Yatağa uzandı. Gurney’in giysilerini çıkarmasını izledi.</p>

  <p>Sevişmeleri o an yaptıkları şeyden başka hiçbir şeyin zerre kadar önemli olmadığı bambaşka bir dünyaya geçmişlercesine ateşliydi.</p>

  <p>Sersemlemiş bir şekilde Madeleine’in yanında bir süre uzanan Gurney sonra uzanıp karısının dudağına bir öpücük daha kondurdu. Sonra Madeleine kalkıp yatak odasından çıktı. Birkaç saniye sonra da kapanan banyo kapısının sesi işitildi.</p>

  <p>Uzun zamandır ilk kez kendini huzurlu hisseden Gurney de gözlerinin kapanmasına izin verdi.</p>

  <p>Daha sonrasında detaylardan bir açıklama bulabilme umuduyla olup bitenleri zihninden geçirdiğinde, banyo kapısının kapanmasıyla her şeyin değişmesine neden olan o travmatik dehşet anının yaşanması arasında ne kadar süre geçtiğini hatırlamakta güçlük çekecekti.</p>

  <p>Beş saniye? On saniye? Belki en fazla otuz saniye?</p>

  <p>Beyninin ilkel yanı iç parçalayıcı sesle, bilincinin bunun bir çığlık olduğunu kavramasından önce dehşete kapılmıştı. Bu, korkunç bir durumla karşılaşan birinin attığı ciğerleri parçalayacak derecede şiddetli bir çığlıktı. Ardından biri yere düşüp yuvarlandı.</p>

  <p>Gurney yataktan fırlayıp banyoya doğru fırlarken önündeki sandalyeye çarpıp devirdiğini fark etmedi bile.</p>

  <p>“Madeleine!” diye bağırdı banyo kapısının koluna yapışıp hızla açmaya çalışırken. “Madeleine!” Kapı açılmadı. Kapının açılmasına bir şey engel oluyordu. Omzunu eğip ağırlığını kapıya yaslayarak mümkün olduğunca itti.</p>

  <p>Sonunda kapı biraz aralandı. O da aradan içeri süzüldü.</p>

  <p>Gaz lambasının yetersiz ışığında içerisi korkutucu görünüyordu. Madeleine’i çıplak halde, yerde buldu. Yana yatmış, kollarını karnına dek çektiği bacaklarına sarmıştı.</p>

  <p>“Ne oldu?” diye bağırdı karısının yanına diz çözerken. “Ne oldu? Düştün mü?”</p>

  <p>Madeleine bir şey söylemeye çalıştı ama sözcükler inlemeleri arasında kayboluyordu.</p>

  <p>Madeleine’in yüzünü ellerinin arasına aldı. “Maddie. Söyle bana. Ne oldu?”</p>

  <p>Madeleine ona bakmıyordu. Dehşet içindeki bakışları odadaki başka bir noktaya kenetlenmişti. Bakışlarını takip edince Gurney onun küvete - az önce suyla doldurduğu küvete - baktığını gördü.</p>

  <p>“Ne oldu? Söylesene?”</p>

  <p>Madeleine’in yanıtı sözcükten çok acı dolu bir inlemeydi.</p>

  <p>Tek bir kelime. Bir isim.</p>

  <p>“Colin.”</p>

  <p>“Colin. Colin Bantry mi? Ne olmuş ona?”</p>

  <p>Kısmen engelleyebildiği gözyaşları arasında yanıt verdi. “Cesedi.”</p>

  <p>“Cesedi?”</p>

  <p>“Bak.”</p>

  <p>“Nereye?”</p>

  <p>“Küvete.”</p>
<p class="bosluk">&nbsp;</p>
</body>
</html>