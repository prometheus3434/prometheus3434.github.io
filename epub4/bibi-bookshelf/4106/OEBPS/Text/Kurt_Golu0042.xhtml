<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>42. Bölüm</h2>

  <p class="nonindent">“Yani tam olarak ne diyorsun?” diye sordu Hardwick. “Bu bir güç mücadelesi mi sence? Kaybolan çocuk filan? Peki, kim kazanmış?”</p>

  <p>Gurney, Şömine Odası’ndaydı. Çatı katından hemen süite geçmek yerine orada durup Hardwick’i aramış, son durumla ilgili onu bilgilendirip, olayın merkezini kontrol kavramının oluşturduğuna dair şüphelerinden bahsetmişti.</p>

  <p>Hardwick’in de karşı çıktığı bu son yorumdu. Hardwick somut şeyleri sever, kavramlardan, soyut fikirlerden nefret ederdi. Tam da kendisinden beklenilen karşılığı vererek devam etti. “Neyse ne, Sherlock. Ne olup bittiğini sonunda bulacağına ve bizim gibi fanilerin daha kolay anlayacağı biçimde açıklayacağına dair güvenim tam. Bu arada benim Brightwater Kampı’yla ilgili yaptığım beyin fırtınasını duymak ister misin?”</p>

  <p>“Daha fazla istediğim bir şey olamaz.”</p>

  <p>“Tamam o zaman. Aslan, Leo’ymuş.”</p>

  <p>Gurney bunu bir süre düşündü. “Leo Balzac’ın isimlerini bilmediğimiz o dörtlüden biri olduğunu mu söylüyorsun? Leo, aslan anlamına geldiği için mi?”</p>

  <p>“Direkt bağlantı, değil mi? Kurt’un da Ethan Gall olması gerektiğini düşünüyorum.”</p>

  <p>“Ailesinin Kurt Gölü’nde mülkü olduğu için?”</p>

  <p>“Mantıklı değil mi?”</p>

  <p>“Ethan’ın Brightwater’da olduğuna dair herhangi bir kanıtımız olmadığını saymazsak elbette. Başka bağlantı tespit edebildin mi?”</p>

  <p>“Wenzel’in* de Sansar olma ihtimaline ne dersin?”</p>

<p class="footnote">* Weasel sansar anlamına gelmektedir. Burada Hardwick, Wenzel’in adının sansar kelimesiyle benzer oluşuna atıfta bulunuyor. (Çev.N.)</p>


  <p>“Düşünülebilir. Geriye bir kurban ve bir takma ad daha kalıyor. Pardosa’yla örümcek. Onlar arasında bir bağlantı görüyor musun?”</p>

  <p>“Henüz değil. Ama dört kişiden üçünün takma adlarının anlamları olduğu kesin.”</p>

  <p>“Aslında bunlar umutsuzca aralarında ilişki bulmaya çalıştığımız anlamına da gelebilir. Ama fikir jimnastiğini yürütmek adına diyelim ki dört kurbanımızın gerçekten de Brightwater’daki dört belalı tip olduğunu ve Scott Fallon’un ölümünden sorumlu olduklarını kabul ettik. Buradan neye varacağız?”</p>

  <p>“Neye mi? Olayın bir manası olduğuna.” Hardwick heyecanlanmış gibiydi.</p>

  <p>“Pekala,” dedi Gurney soğukkanlılığını koruyarak. “Ama doğru olsa bile tüm bunlar on üç sene önce gerçekleşti. Günümüzle nasıl bir bağlantıları olabilir?”</p>

  <p>“Belki biri neler olup bittiğini biliyordu. Ya da daha sonra keşfetti. Richard Hammond’ın o yaz Brightwater’da olanları öğrendiğini varsay. Eşcinsel çocuğun Gall, Balzac, Wenzel ve Pardosa tarafından öldüresiye dövüldüğünü öğrendiğini düşün.” Duraksadı. “Belki de bu konuda bir şeyler yapmaya karar vermişti.”</p>

  <p>“Bildiklerini emniyet güçleriyle paylaşmak yerine mi?”</p>

  <p>“İlk seferinde emniyet güçlerinin hiçbir şey yapmadığını görünce Fallon’un, intikamını kendi başına almaya karar verdiğini varsay. Hammond mesleki kariyerinin ilk dönemlerini eşcinsel erkeklere adamıştı. Bu dört kişinin bir çocuğu sırf eşcinsel olduğu için öldürdüklerini öğrendiğinde nasıl tepki vermiş olabilir? Belki de Hammond sırf Ethan’a daha kolay ulaşabilsin diye Kurt Gölü’ndeki işi kabul etti. Belki telefon görüşmelerini yapan ve üçünü buraya gelmeye ikna eden de oydu. Hatta tuzağa çeken havuç misali onlara birtakım finansal imkanlar dahi sağlamış olabilir.”</p>

  <p>Bu önemli bir noktaydı ve Wenzel, Balzac ve Pardosa’nın Hammond’la buluşacakları dönemde, geleceklerine ilişkin birtakım planlar yapmalarını da açıklıyordu. Ama Gurney hâlâ ikna olmamıştı.</p>

  <p>Hardwick onun şüphelerini sezmiş gibiydi. “Bak, seni buna ikna etmeye çalışıyor değilim. Ama doğrulan da söylemek lazım. Umarım yanılıyorumdur.”</p>

  <p>“Neden?”</p>

  <p>“Çünkü ben haklıysam, Fenton da haklı demektir. Bu da çok iğrenç bir düşünce.”</p>

  <p>“Ama senin varsayımın Fenton’ınkinden farklı. Yani insanların hipnozla intihara sürüklendiklerini söylemiyorsun, değil mi?”</p>

  <p>Hardwick yanıt vermedi.</p>

  <p>Odanın diğer tarafındaki şömineden korku filmlerinin ses efektlerini andırır gibi bir uğultu geldi. Gurney bunun yalnızca bacadan giren rüzgarın sesi olduğunun farkındaydı.</p>



  
<p class="bosluk">&nbsp;</p>
</body>
</html>