<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>26. Bölüm</h2>

  <p class="nonindent">Kurt Gölü’nden önceki son tepeyi aştıklarında Gurney’in telefonundan mesaj uyarısı geldi. Ekrana baktığında biri Jack Hardwick’ten diğeri ise gizli numaradan gönderilmiş iki mesaj olduğunu gördü.</p>

  <p>“Dikkat et!” diye bağırdı Madeleine tam yolun ortasına fırlayan bir geyiği göstererek.</p>

  <p>Gurney frene asıldı ve geyiğe çarpmaktan kıl payı kurtuldu.</p>

  <p>“Sen yola bak, telefonu bana ver.” Elini uzatıp telefonu aldı. “Sesli mesajlarını açmamı ister misin?”</p>

  <p>Gurney başıyla onaylayınca Madeleine tuşa dokundu.</p>

  <p>Her zamanki gibi Hardwick kendini tanıtma gereği duymamıştı ama onun kaba sesini tanımamak olanaksızdı. <i>‘‘Hangi cehennemdesin sen? Konuşmamız gereken bir dolu zımbırtı var. Bir, Staten Island’daki o eve söylediğin mektubu yazıp, tüm iletişim numaralarımızla beraber kapının altından attım. İki, Hammond'ın yirmi dokuz milyonuyla ilgili en ufak bir fikrim bile yoktu. Yalnız bu çok şeyi açıklıyor gibi, değil mi? Üç, sana bir hediyem var. Çok faydalı bir hediye. Yarın Adirondack'tan geçmeyi planlıyorum. Bir araya gelebileceğimiz bir yer ayarlayalım. En kısa zamanda. Bu arada şu an aklıma ne geldi biliyor musun? Baryshansky vakası. Bunu bir düşün.</i></p>

  <p>Baryshansky vakası? Bir an Gurney on sene önce büyük bir Rus çetesinin reisiyle ilgili soruşturmadan neden bahsettiğini anlayamadı. Sonra adeta çalan alarm zilleri gibi benzerliği fark etti. O olayda çete Organize Suçlar Bölümü’nden iki başdedektifın cep telefonlarına bir şekilde sızmayı başarmıştı. Hardwick bu vakadan telefon görüşmelerinin güvenli olmayabileceğini ima etmek için bahsetmişti.</p>

  <p>“O olay ne?” diye sordu Madeleine.</p>

  <p>"Anlaşılan Jack izlendiğinden şüpheleniyor.”</p>

  <p>"Yani?”</p>

  <p>Gurney’in olasılıkları değerlendirmek için biraz zamana ihtiyacı vardı. “Sonra açıklarım. Şimdi müsaade et dikkatimi yola vereyim. Başka bir sürpriz geyik daha istemiyorum.”</p>

  <p>Madeleine ikinci mesajı dinlemek isteyip istemediğini sordu. “Şimdi değil.”</p>

  <p>Tesise gelip, girişteki sütunların yanına park ettiklerinde Madeleine, Gurney’in telefonunu geri verdi. “Bana neler olup bittiğini anlatacak mısın?”</p>

  <p>“Sanırım Jack telefonunun dinlendiğinden şüpheleniyor.”</p>

  <p>“O mu dinleniyor, yoksa ikiniz birden mi?”</p>

  <p>“Bunu anlayamadım elbette. Ama benim telefonumun güvenli olduğundan gayet eminim.”</p>

  <p>Madeleine ona endişeli bir ifadeyle bakarken, “Peki ya buradaki odamız dinleniyor olabilir mi?”</p>

  <p>“Mümkün ama pek ihtimal vermiyorum.”</p>

  <p>“Bundan emin olmanın bir yolu var mı?”</p>

  <p>“Tespit cihazları var. Bunu Jack’le konuşacağım.”</p>

  <p>“Kim bizi dinlemek ister ki?”</p>

  <p>“Muhtemelen Fenton. Ama buna da pek ihtimal vermiyorum.”</p>

  <p>“O zaman kim?”</p>

  <p>“Güzel soru. Hardwick telefonda anlattıklarından daha çok şey biliyor o kesin. Durumu netleştirmek için onunla yüz yüze görüşme ayarlayacağım.”</p>

  <p>Madeleine endişeliydi. “Peki şimdi ne yapacağız? Yukarıda, bir ihtimal dinlenen odamızda ne yapacağız? Mutlu tatilciler gibi mi davranacağız?”</p>

  <p>“Aslında tam olarak yapmamız gereken de bu.”</p>

  <p>“Peki ne konuşacağız? Ya da ne konuşmayacağız?”</p>

  <p>“En önemli şey, dinlendiğimizden şüphelendiğimizi belli etmemek. Eğer odamız veya telefonlarımız dinleniyorsa...” Telefonunda hâlâ dinlemediği bir mesaj olduğunu hatırlayarak cümlesini yarıda kesti. Telefonundan mesaj bölümüne girip imlece dokundu.</p>

  <p>Genç, korku dolu bir kadının sesiydi. <i>“Merhaba. Telefonu açacağınızı ummuştum. Mektupta öyle yazıyordu. Orada mısınız? Size numaramı verebilir miyim? Belki de ben tekrar arasam daha güvenli olacak. Tamam, öyle yapacağım. Sizi... tam olarak... hmm...dörtte tekrar arayacağım.Olur mu?"</i></p>

  <p>Gurney saatine baktı. 3:53. Güneş bulutların arasına saklanmıştı. Birazdan da Mezarlık Tepesi’nin ardında batacaktı.</p>

  <p>“Bu ulaşmaya çalıştığın kız mı?” diye sordu Madeleine.</p>

  <p>“Sanırım.”</p>

  <p>“Şimdi ne olacak?”</p>

  <p>“Burada aramasını bekleyeceğim. Sen yukarıda, odada daha rahat edebilirsin.”</p>

  <p>Karısı yüzünü ekşitti. “Odamızın dinlendiğini düşünüyorsun değil mi?”</p>

  <p>“Mümkün. Ama bununla bizi değil de Hammond’ı dinlemeyi amaçladıklarını sanıyorum.”</p>

  <p>“Neden?”</p>

  <p>“Çünkü Suç Araştırma Bürosu soruşturması Richard üzerine yoğunlaşmış durumda. Jane de onu koruyan kişi pozisyonunda görünüyor. Ayrıca Jane, Hardwick’i olaya dahil eden kişi. Ve Hardwick dinlendiğinden şüpheleniyor. Bana kalırsa asıl dinlenen telefon Jane’inkiydi. Dinleyen kişi bu şekilde Hardwick’i öğrenmiş olmalı.”</p>

  <p>“Peki ya seni?”</p>

  <p>“Eğer telefonda bu konuyla ilgili konuştu ve o sırada benim adımı söylediyse evet. Ama tüm bunlar sadece varsayım. Benim gerçeklere ihtiyacım var.”</p>

  <p>Uzun bir sessizlikten sonra Madeleine uzanıp Gurney’in elini tıpkı o ıssız Graysonville kasabasındaki gibi sımsıkı tuttu. “Kızmadığına emin misin? Az önce anlattıklarımla ilgili?”</p>

  <p>“Elbette eminim...” Daha başka bir şey söyleyemeden telefonu çaldı. Daha önceki çağrıda olduğu gibi bu da gizli numaradandı. Gurney arayanın Angela olduğunu tahmin etti. Çaresizce Madeleine’e bakıp özür dilemeye yeltendi.</p>

  <p>Madeleine sözünü kesip, “Telefonunu açsana,” dedi.</p>

  <p>Gurney iç çekip çağrıyı cevapladı. “Ben Dave Gurney.”</p>

  <p>“Size mesaj bırakmıştım.” Aynı korku dolu sesti.</p>

  <p>“Evet, mesajınızı aldım,” dedi mümkün olduğunca sakin bir ses tonu kullanmaya çalışarak. İlk anda en önemli olan şey onu korkutup kaçırmamaktı. “Benimle konuşmayı kabul ettiğiniz için çok teşekkür ederim.”</p>

  <p>“Benden ne istiyorsunuz?”</p>

  <p>“Steven’la ilgili anlatacağınız her şeyin bana büyük yararı olacak.”</p>

  <p>“Stevie.”</p>

  <p>“Stevie. Tamam. Bakın ne kadar az şey biliyorum. Bu yüzden anlatacağınız her şeyin bana büyük yararı olacak. Ona herkes mi Stevie derdi yoksa sadece siz mi?”</p>

  <p>“Ailesi ona Steven derdi ve o da bundan nefret ederdi.” Kızın ses tonundaki çocuksu tonlama Gurney’in tahmin ettiği yaşından çok daha küçükmüş gibi düşünülmesine neden oluyordu.</p>

  <p>Gurney bu çocuksu tavrın üzerine gitmeye karar verdi. “Aileler böyledir işte. Bazen sorun çıkartırlar.”</p>

  <p>“Hem de nasıl! Özellikle de onun ailesi.”</p>

  <p>“Peki ya sizinkiler?”</p>

  <p>“Onlarla görüşmüyorum.”</p>

  <p>“Ben de benimkilerle fazla görüşmezdim. Size Angie mi yoksa Angela mı diyorlar?”</p>

  <p>“Herkes bana Angela der. Kimse Angie demez.”</p>

  <p>“Tamam, Angela. Bak şimdi, seninle buluşup, Stevie hakkında konuşabileceğimiz bir yer var mı? Kendini güvenli hissedebileceğin bir yer?”</p>

  <p>“Neden buluşmamız gerekiyor?” Sesi hafifçe titriyordu. “Öyle bir zorunluluğumuz yok. Sadece daha güvenli olur diye düşündüm. Sen bilirsin.”</p>

  <p>“Daha güvenli mi?”</p>

  <p>“Seni korkutmak istemiyorum, Angela, ama durumun çok tehlikeli olduğunu anlamak zorundasın.”</p>

  <p>Angela, Gurney’in telefonun kapandığını düşünecek kadar uzun süre sustu. Tekrar konuştuğundaysa titreyen sesi artık iyiden iyiye korku doluydu. “Sanırım. Ama neden buluşmamız daha güvenli olacak?”</p>

  <p>“Çünkü telefonlarımız güvenli olmayabilir. Elinde gerekli aletleri olan biri her türlü iletişim aracına erişebilir. Telefona, mesajlara, e-postalara. Böyle şeyleri haberlerde hep görüyorsundur.”</p>

  <p>“Sanırım.”</p>

  <p>“İki kişi arasındaki en güvenli görüşmenin nerede yapılabileceğini biliyor musun?”</p>

  <p>“Tuvalette?”</p>

  <p>“Aslında tuvalet en kolay mikrofon yerleştirilebilecek yerlerdendir.”</p>

  <p>“O zaman neresi?”</p>

  <p>“Arkadan başka konuşmaların, seslerin geldiği kalabalık mekanlar. Bu, kulak misafiri olmak isteyenlerin işini zorlaştırır. Böyle bir ortamda görüşmenin ikimiz açısından da daha güvenli olacağını düşünüyorum.”</p>

  <p>“Büyük bir mağaza gibi mi?”</p>

  <p>“Olur, çok güzel olur. Harika bir fikir.”</p>

  <p>“Öyle çok yer biliyorum. Siz neredesiniz?”</p>

  <p>“Şu an Adirondack Dağları’ndayım.”</p>

  <p>“Stevie’nin hipnozcu adamla buluştuğu yer değil mi orası?”</p>

  <p>“Evet, tam olarak oradayım. Stevie'ye burada neler olduğunu anlamaya çalışıyorum. Çünkü ancak burada olanları anlayabilirsem, Floral Park’ta neler olduğunu tespit edebilirim.”</p>

  <p>Yeni bir sessizlik. Gurney, bir sonraki adımı ona bırakarak bekledi.</p>

  <p>“Onun intihar ettiğini düşünmüyorsunuz, değil mi?”</p>

  <p>“Hayır. Sen?”</p>

  <p>“İntihar etmiş olamaz.”</p>

  <p>“Bunu nereden biliyorsun?”</p>

  <p>“Yapamaz işte. Bana verdiği o sözlerden sonra intihar edemez. Evlenecektik. Kendi evimiz olacaktı. Kendini öldürmüş olamaz. Bu imkansız!”</p>

  <p>Gurney’in sormak istediği onlarca soru vardı ama yanlış bir sorunun onu korkutabileceği düşüncesini aklından çıkarmıyordu. Şu an temel amacı onu daha fazla gözlem imkanı bulabileceği kadar yüz ifadeleriyle beden dilini okuma fırsatı da sağlayacak bir yüz yüze görüşmeye ikna etmekti.</p>

  <p>“Söylediklerini çok iyi anlıyorum, Angela. Kesinlikle. İşte bu yüzden olanları öğrenmek istiyorum. Aksi takdirde hiçbir zaman güvende olamayacaksın.”</p>

  <p>“Böyle söylemeyin. Beni korkutuyorsunuz.”</p>

  <p>“Bazen korkmak iyidir. Doğru şeylerden korkmak bizim, geçmişte yapılan yanlışlara olan korkumuzu yenmemizi sağlar.”</p>

  <p>“Ne demek istediğinizi anlamadım?”</p>

  <p>“Stevie’ye bunu yapan her kimse seni de korkutuyor. Yanılıyor muyum?”</p>

  <p>“Evet.”</p>

  <p>“Ama benden de korkuyorsun. Çünkü ben dedektifim ve sen dedektiflerle konuşmak istemiyorsun. Doğru mu?”</p>

  <p>Kızın bu noktadaki sessizliği yeterli yanıttı.</p>

  <p>“Sorun yok, Angela. Seni anlıyorum. Ama kendine şunu sor: Bu kişilerden hangisi seni daha çok korkutuyor? Stevie’nin ölümünden sorumlu olan kişi mi yoksa başka kimse zarar görmesin diye her şeyi açıklığa kavuşturmaya çalışan kişi mi?”</p>

  <p>Kızdan endişeli, hafif bir iç çekme sesi geldi. “Bundan nefret ediyorum. Neden böylesine zor kararlar vermek zorundayız?” Gurney hiçbir şey söylemeden sadece bekledi.</p>

  <p>Başka bir iç çekme ses daha işitildi. “Pekala. Sizinle yarın buluşabilirim. Bir yer biliyorum.”</p>

  <p>“Neresi olduğunu ve kaçta gelmemi istediğini söyle.”</p>

  <p>“George Gölü Kasabası’nı biliyor musunuz?”</p>

  <p>“Evet.”</p>

  <p>“Yarın sabah onda orada olabilir misiniz?”</p>

  <p>“Tamam. George Gölü Kasabası’nda nerede?”</p>

  <p>“Tabitha Oyuncak Bebek mağazasında. İkinci katta, Barbie bebeklerin orada olacağım.”</p>

  <p class="bosluk">&nbsp;</p>

  <p class="nonindent">Hâlâ içeri girmemişler, Madeleine’le birlikte giriş sütunlarının yanında duruyorlardı. Gurney telefonundan internete girerek ‘Tabitha Oyuncak Bebek’ diye yazdı.</p>

  <p>Woodpecker Sokağı George Gölü Kasabası adresindeki mağaza hemen ekranda belirdi. Oyuncakçının web sitesi oldukça hoş dekore edilmiş masalsı bir kulübeyi gözler önüne seriyordu. Web sitesindeki kulübenin üzerindeki masmavi gökyüzünde gökkuşağı gibi kavisli biçimde ‘Muhteşem, Sevimli, Koleksiyonlara Layık Bebeklerin Yuvası’ ibaresi göze çarpıyordu.</p>

  <p>Madeleine kaşlarını çatarak ekrana baktı. “Oyuncak bebek mağazası mı? Erkek arkadaşının ölümünü orada mı konuşmak istiyor?”</p>

  <p>“Tuhaf bir seçim gerçekten.”</p>

  <p>“Nedenini sormadın ama.”</p>

  <p>“Onu ürkütebilecek hiçbir şey sormak istemedim. Benimle görüşmeyi kabul etti. Asıl önemlisi bu.”</p>

  <p>“Ben de seninle gelsem bir sakıncası olur mu?”</p>

  <p>“Bunu neden istiyorsun ki?”</p>

  <p>‘'Burada yalnız kalmak istemiyorum.”</p>

  <p>“Sadece gidiş iki saatlik yol. Farkındasın değil mi?”</p>

  <p>“Diğer seçeneğe göre yine de daha iyi.”</p>

  <p>Gurney omuz silkti. “Şimdi Jack’i arayacağım. Biraz uzun sürebilir.” Binayı işaret etti. “Ana bacada duman var. Demek ki Şömine Odası’nda ateşi yakmışlar. İstersen içeri girip biraz ısın.”</p>

  <p>“Sen ne zaman içeri girersen ben de o zaman gireceğim.”</p>

  <p>“Sen bilirsin.” Yeniden telefonundaki web sitesine döndü. Adresi kopyalayıp, Google Maps’e yapıştırdı. Sonra çıkan adres tarifine göre yakındaki bir benzin istasyonunu işaretleyip adresi bir daha kopyalayıp, açtığı boş bir e-postaya adresi yapıştırdı. Sonra da Hardwick’i aradı.</p>

  <p>Hardwick daha ilk çalışta telefonu açtı. “Baryshansky vakasına neden gönderme yaptığımı anladın mı?”</p>

  <p>“Sanırım.”</p>

  <p>“Güzel. Bunu akılda tutmak önemli. Neyse bunu geçelim. Sana ne zaman özel bir hediye verme imkanım olacak?”</p>

  <p>“Senin ne zaman ve ne kadar bir mesafeye yolculuk etmek istediğine bağlı.”</p>

  <p>“Her yer. Her zaman. Ne kadar çabuk olursa o kadar iyi.”</p>

  <p>“Yarın buluşmak istediğim genç bir bayanla görüşme fırsatı bulmayı planlıyorum. Belki seninle de o civarda bir yerlerde görüşebiliriz.”</p>

  <p>“Kesinlikle.”</p>

  <p>“Adres bilgisini sana e-posta olarak yollayacağım.”</p>

  <p>“Sabırsızlıkla bekliyorum.”</p>

  <p>Gurney yeniden e-posta kutusuna dönüp, George Gölü’ndeki benzin istasyonu adresini yapıştırdığı e-postayı açtı. Adresin altına, “Saat 9’da burada,” yazdı. Sonra da e-postayı Hardwick’e yolladı.</p>

  <p>Madeleine buz gibi havada, elleriyle vücudunu sarmış öylece bekliyordu.</p>

  <p>“Hadi içeri girelim de ateşin karşısında buzlarımız çözülsün.” Madeleine, Gurney’in peşi sıra Şömine Odası’na yöneldi. Madeleine içeride, gürül gürül yanan şöminenin başında ancak birkaç dakika geçirdikten sonra kavuşturduğu ellerini çözebilmişti.</p>

  <p>Gunıey, Madeleine’in yanında bedenini saran sıcaklığın, içine işlemiş soğuğu alt etmesini beklerken, bir yandan da gözlerini kapatıp, kendini titreşen turuncu alevlerin göz kapaklarında dans edişine bıraktı.</p>

  <p>Bu anlık huzur Austen Steckle’ın kaba sesiyle sona erdi. “Sonunda soğuktan kaçıp içeri girmeye karar verdiğinize sevindim. Hava kötü. Gece daha da kötüleşecek.” Odanın geniş giriş kısmında üzerinde dar ekose gömleği, kanvas pantolonuyla Gurney’e bakıyordu. “Kurtları duydunuz mu?”</p>

  <p>“Hayır,” dedi Gurney. “Ne zaman?”</p>

  <p>“Kısa bir süre önce. Yukarıda, tesisin arka tarafındaki ormanda. Tüyler ürperticiydi.”</p>

  <p>“Kurtları çevrede sık sık görür müsünüz?”</p>

  <p>“Hiç görmeyiz. Zaten bu da daha kötü ya. Sadece seslerini duymak. Ormanda dolaşan canavarların sesleri!”</p>

  <p>Steckle’ın bu sözlerinin neden olduğu huzursuz sessizliği Madeleine sonlandırdı. “Hava bu gece daha mı kötü olacak dediniz?”</p>

  <p>“Çok büyük bir fırtına yaklaşıyor. Çok şiddetli bir rüzgar. Üstelik sıcaklık da hızla düşüyor. Buradaki hava insanı çok sarsar. Bu gece iliklerimize işleyecek kadar soğuk olacak. Sonra sabah güneş açacak. İnanabiliyor musunuz? Ama yarın akşamüstü kuzeyden gelen büyük fırtınayla asıl kıyamet kopacak.”</p>

  <p>Madeleine’in gözleri fal taşı gibi açıldı. “Büyük fırtına mı?”</p>

  <p>“Kutuplardan gelen soğuk hava kütlesi. Görüşü sıfıra indirecek şiddetli rüzgar ve ardından kapanan yollar.”</p>

  <p>Gurney açısından hava durumuyla ilgili bu uyarıların buradan gidişlerini çabuklaştırmak amacı güttüğü apaçık ortadaydı. Yine de eğer Steckle, Kurt Gölü’nden gitmelerini Fenton’ın baskısıyla talep ediyorsa, gideceklerine dair verilecek bir söz başka kapıların anahtarı olarak işe yarayabilirdi.</p>

  <p>Gurney kaşlarını çattı. “Belki de şu fırtınadan önce buradan ayrılmamız en iyisi olacak. Yoksa bir türlü Vermont’a ulaşamayacağız.”</p>

  <p>Steckle derhal başını sallayarak onayladı.</p>

  <p>“Sorun şu,” dedi Gurney. “Gitmeden önce konuşmam gereken biri daha var.”</p>

  <p>“Kim?”</p>

  <p>“Peyton Gall.”</p>

  <p>“Onunla neden konuşmak istiyorsunuz?”</p>

  <p>“Ethan'ın vasiyetnamesi, artık Ethan ölmüş olduğuna göre, iki kişiyi doğrudan ilgilendiriyor. Peyton Gall ve Fenton’ın mirasçı olduğunu bana bildirmekten büyük mutluluk duyduğu Richard Hammond. Ama Peyton’ın payı Richard’ınki kadar büyük olduğuna göre onun da Ethan’ın ölümünden çıkarı var demektir. Hatta daha bile çok çıkarı var. Çünkü...”</p>

  <p>Steckle hemen müdahale etti. “Uzaktan nasıl göründüğünü anlayabiliyorum. Ama bunun gerçekle ilgisi yok. Peyton’ı hiç tanımadığınız çok açık.”</p>

  <p>“Zaten doldurmaya çalıştığım en büyük boşluk da bu.”</p>

  <p>“O zaman vakit kaybedip hiç yoktan yüzyılın fırtınasına yakalanmamanız için bu boşluğu doldurmanıza yardım edeyim.” Steckle yanlarına geldi. “Bakın, Peyton’la ilgili ileri sürdükleriniz bütünüyle olanaksız. Bu o kadar açık ki. Eğer bu dört ölümün, cinayet, intihar, artık ne derseniz, bu dört vakanın arkasındaki beyin Hammond değilse, o zaman işin içinde başka biri var demektir. Tamam, kabul. Ama bu kişinin Peyton olabileceğini düşünmek bile çok büyük bir saçmalık.”</p>

  <p>“Neden?”</p>

  <p>Steckle sesini alçaltıp, itici bir tonla, “Çünkü Peyton öncelikleri kokain ve kadın, daha çok kokain ve daha çok kadın olan, kaçık bir uyuşturucu müptelasıdır.” Yan gözle Madeleine’e baktı. “Kabalığımı bağışlayın, Bayan Gurney, ama doğruya doğru eğriye eğri demek gerekir. Uyuşturucudan beyni hasar görmüş, sosyal çevresi her taraftan toplayıp getirdiği fahişelerden ibaret olan birinden bahsediyoruz. Rusya’dan, Tayland’tan, Vegas’tan, Newburgh’taki uyuşturucu müptelalarının kaldığı evlerden. Onun için fark etmez. Onun derdi hep aynıdır.”</p>

  <p>Gurney, Steckle’ın tıraşlı kafasındaki ter damlalarını görebiliyordu. “Gall ailesinin hayatta kalan son üyesi olduğuna göre, bu kaçık şu an sizin patronunuz konumunda değil mi?”</p>

  <p>“Alakası yok. Bir kere burasıyla ilgili uzun vadeli hayallerim yok. Hiçbir zaman bir sözleşme filan imzalamadım. Ben burada Ethan’la aramızdaki karşılıklı güven esasına dayalı olarak çalıştım. Peki, şu an neye dayanarak görev yapıyorum biliyor musunuz? Hiçbir şeye. Üç ay sonra hâlâ burada olursam çok şaşırırım doğrusu. O pislik en kısa zamanda her şeyi tarumar edecektir.”</p>

  <p>“Onun son zamanlarda düzeldiğini duymuştum. En azından bir süreliğine.”</p>

  <p>“Doğru ama bu kısa süreli düzelme dönemleri hep oldu. Sonunda da yine eski haline döndü. Dönünce de daha da iğrençleşti.”</p>

  <p>“Kısacası onun bir suçu planlamak için de planını uygulamak için de yeterli akli melekelere sahip olmadığını mı söylüyorsunuz?”</p>

  <p>“Anlamışsınız.”</p>

  <p>“O zaman onunla görüşmem çok kısa sürecek.”</p>

  <p>Steckle’ın öfkesi açıkça görünüyordu. “Sizinle konuşmak istemeyecektir.”</p>

  <p>“Bu noktada sizin yardım edebileceğinizi düşünüyorum. İşin doğrusu şu, onunla görüşüp, durumunu kendi gözlerimle net olarak görmeden buradan ayrılmayı istemem. Eğer tüm söyledikleriniz doğruysa zaten görüşme çok kısa sürecek. Bana sadece on beş ya da yirmi dakikasını ayırmasını söyleseniz yeter.”</p>

  <p>“Ya kabul etmezse?”</p>

  <p>“Kabul edene dek burada kalacağımı, bu sırada da sürekli onu izleyip, eğlence faaliyetlerini daha yakından izleme imkanı bulacağımı bilirse kolayca ikna olacaktır.”</p>

  <p>Steckle aldığı derin nefesi ağır ağır verdi. “Güzel. Bildiğiniz gibi yapın. Talebinizi ona aktaracağım.”</p>

  <p>“Yarın o ‘büyük fırtına’ başlamadan önce onunla görüşebilirsem çok mutlu olacağım.”</p>

  <p>“Elimden geleni yapacağım.” Yüzünde samimiyetten uzak bir gülümsemeyle odadan çıktı.</p>

  <p>Madeleine şaşkın bir halde Gurney’e bakıyordu. “Ne düşünüyorsun?”</p>

  <p>“Adirondack’ın ikliminden nefret eden biri için Adirondack’taki bir tesisi yönetmenin son derece tuhaf bir iş olduğunu düşünüyorum.”</p>

  <p>Yukarı, süite çıktıklarında, Gurney kendisini frekansları karışan iki radyo istasyonunu dinleyen biri gibi hissediyordu. Dedektif ve kocalık rolleri giderek birbirleriyle daha sert bir çekişmeye girmiş gibiydi. Bu akıl karıştırıcı vakanın ayrıntılarıyla uğraşmaktan çok büyük bir zevk aldığını inkar edemezdi. Diğer taraftan Madeleine’e daha fazla destek olma arzusu içindeydi. Ama bu desteği sağlamak için tam olarak ne yapması gerektiğini de bilmiyordu. Bir kez daha cinayetlerle uğraşmanın evlilikle ilgili sorunlarla uğraşmaktan çok daha rahat olduğunu fark etti. İşin içinden çıkamayınca da olaya daha fazla müdahil olup olmama kararını Madeleine’e bırakmaya karar verdi.</p>

  <p>“Eğer Hammond konusunu tamamen kapatmamı istersen dediğini yapacağım. Yarın sabah söz verdiğim gibi Hardwick ve Angela’yla George Gölü’nde buluşur sonra da Vermont’a doğru yola çıkarız.”</p>

  <p>“Peki ya Peyton Gall?”</p>

  <p>“Hardwick isterse onunla ilgilenir. Ya da ilgilenmez. Kendi bilir. Ben Jane’e Kurt Gölü’ne bir iki günlüğüne uğrayıp duruma şöyle bir bakma sözü vermiştim. Bunu da yaptım zaten.”</p>

  <p>“Peki ne gördün?”</p>

  <p>“Bu işin içinde bir başka şeyle çelişmeyen hiçbir nokta olmadığını gördüm.”</p>

  <p>“Örneğin?”</p>

  <p>“Elimizde işlenmesi mümkün olmama ihtimali olan bir suçu işlediği ileri sürülen bir şüpheli var. Ayrıca elimizde bir de en zengin kurbanın yoldan çıkmış kardeşi var. Onu şüpheli olarak bile nitelendiremiyoruz. Sonra aileye ait kurtlarla ilgili saçma bir kabus öyküsü var. Tabii bu saçma öykünün geçtiğimiz ay içinde gerçekleşmiş dört ölüm vakasında yeniden gündeme gelmesini saymazsak. Artı bir de Kurt Gölü’nde kötü bir şeyler olduğuna inanan tek kişi gibi görünen yarı kaçık bir çalışan var.”</p>

  <p>“Peki ya Jane?”</p>

  <p>“Jane?”</p>

  <p>“Belki de olayın en önemli noktası olan, Richard’ın Ethan’ın vasiyetindeki yeriyle ilgili bilgiyi seninle neden paylaşmadığına ilişkin yalan söyleyen, gerçeğin peşindeki azize rolündeki o kadından bahsediyorum.”</p>

  <p>“Bu da önemli bir husus. Yani bu vakadaki hiçbir şeyin göründüğü gibi olmadığını gösteren başka bir ayrıntı. İmkansız değilse de çok tuhaf bir olay olduğu açık.”</p>

  <p>Madeleine, Mona Lisa gülümseyişiyle Gurney’e bakıp, “Yani oltaya geldin,” dedi.</p>

  <p>Gurney karısının konuyu başka noktaya çekmesindeki ustalığından şaşkına döndü. Oysa az önce işi bırakmayı önermişti.</p>

  <p>“Oltaya geldin,” diye tekrarladı Madeleine. “Seni tuhaf ve imkansız olaylar kadar çeken başka bir şey yoktur. Bırakıp gidebileceğini sanıyorsun ama yapamazsın. Ayrıca bunu yapabilsen bile... bu sefer ben tek başıma burada kalacağım.”</p>

  <p>“Neden?”</p>

  <p>“Bitirmek için geldiğim şey için.”</p>

  <p>Gurney bir şey söyleyemeden telefonu çaldı.</p>

  <p>Ekranda Holdenfield'ın ismi belirmişti. Madeleine’e baktı. Karısı açabileceğini işaret edince YES tuşuna bastı.</p>

  <p>“Rebecca?”</p>

  <p>“Selam, David. Senin için önemli olur mu bilmiyorum ama mümkün olduğunca çabuk seni aramayı istedim.”</p>

  <p>“Çok teşekkür ederim. Sağ ol.”</p>

  <p>Madeleine banyoya gidip, kapıyı bariz biçimde hızla kapattı. “İşe yarar yaramaz ben anlatayım da,” dedi Rebecca. “Hammond’ın dergilerde yayımlanan makaleleriyle kendisiyle ilgili basında yer alan bilgileri şöyle bir gözden geçirdim. Basında çıkan haberlerin çoğu onun Eşcinsellere Acil Durum Terapisi çalışmalarıyla ilgili tartışmaları içeriyor. O günlerde eşcinsel karşıtlığı çok daha yoğundu belki ama hâlâ eskisi kadar nefret edenler var.”</p>

  <p>Bu sözler Gurney’in aklına Bowman Cox’un nefret dolu bakışlarını getirdi. “Başka tartışmalar da olmuş mu?”</p>

  <p>“Evet, mesleki ölçekte. Hammond ilaç firmalarına yönelttiği, zehirden farksız ürünlerini sırf kâr uğruna satışa sürdükleri suçlamalarında sözünü hiç sakınmamış. Ayrıca ilaçların aksine hipnoterapinin son derece güvenli olduğunu ileri sürüp, kendi teknikleriyle de imkansız olarak nitelendirilen sonuçlara ulaşabildiğini iddia etmiş.”</p>

  <p>“Bu tekniklerden hiç bahsetmiş mi?”</p>

  <p>“Ah, işte sorun bu ya. Kayıtlara geçmiş, hasta başarı oranı çarpıcı biçimde çok yüksek. Obsesif bozukluk, fobiler, travma sonrası stres bozukluğu gibi rahatsızlıklar üzerindeki başarısı Amerikan Psikiyatri Kurumu’nun açıkladığı başarılı tedavi ortalamasının beş katı kadar yüksek.”</p>

  <p>“Ama...?”</p>

  <p>“Ama açıkladığı teknikleri kullanan diğer terapistler onun sonuçlarına yaklaşamıyorlar bile.”</p>

  <p>“Bu sahte başarı öyküleri anlattığı anlamına mı geliyor?”</p>

  <p>“Hayır, bunlar defalarca kontrol edildi. Ve sonuçta onun gerçekten nefes kesici başarılar göstermiş olduğu teyit edildi.”</p>

  <p>“Peki buna nasıl bir açıklama getiriliyor?”</p>

  <p>“Bana kalırsa yöntemle yöntemi kullanan kişi arasında eşsiz bir sinerji var.”</p>

  <p>“Yani?”</p>

  <p>“Hammond’ın hastalar üzerinde başka bir benzeri olmayan müthiş güçlü bir etkisi var.”</p>

  <p>“Yani başka terapistlerin yapamadığı şeyleri yapmasını sağlayan bir yeteneği olduğunu mu söylüyorsun?”</p>

  <p>“Onun mesleki yetenekleriyle ilgili yapılabilecek en gerçekçi tahminin bu olduğunu söylüyorum. Ayrıca onun kullandığı tekniklerin başkaları tarafından ancak bizzat gözlemlendiği takdirde öğrenilebileceği kanaatindeyim.”</p>

  <p>Gurney bir süre bu söylenenleri düşündü. “Eğer gerçekten bu derece yetenekliyse, Dr. Hammond üstünde bir hayli yüksek bir fiyat etiketiyle dolaşıyor demektir.”</p>

  <p>“Aslında öyle.” Holdenfıeld duraksadı. “İşin tuhaf tarafı parayla hiç ilgisi yokmuş gibi görünüyor. Sadece parayla da değil, mesleki alanda sadece söylemesiyle elde edebileceği prestijli mevkilere gelmek konusunda da uzaktan yakından bir ilgisi yok.”</p>

  <p>“Kapatmadan bir soru daha sorayım. ‘Transla Güdülenmiş İntihar’ terimi sana bir şey ifade ediyor mu? Kısa bir süre önce bu terimi duydum. Gerçekten bilimsel bir mana taşıyıp taşımadığını bilmek istiyorum.”</p>

  <p>“Sanki öyle bir şeyler duydum gibi. Tam olarak hatırladığımda sana dönerim. Başka sormak istediğin bir şey var mı?”</p>

  <p>“Hammond hiç senin bahsettiğin şu yeni araştırma alanıyla, yani düşüncelerle onları meydana getiren duyguları ayırma hususuyla ilgili herhangi bir yorum yapmış mı?”</p>

  <p>“Aslına bakarsan yapmış. Kısa süre önce yayımladığı bir makalede hipnoterapiyle bunun mümkün olduğunu ileri sürmüş. Hatta yazdıklarından bunu gerçekleştirmeyi başardığına dair ipuçları bile var.”</p>
<p class="bosluk">&nbsp;</p>
</body>
</html>