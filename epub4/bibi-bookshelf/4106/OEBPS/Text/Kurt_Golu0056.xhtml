<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>56. Bölüm</h2>

  <p class="nonindent">El fenerinin yardımıyla içeri girebildiler.</p>

  <p>Resepsiyonda masanın arka tarafındaki duvarı bütünüyle kaplayan eski tip yan yana yerleştirilmiş küçük bölmelerden birinin üzerinde, ‘Master’ yazılıydı. Burada tüm konuk odalarının kapısını açacağını umduğu anahtarın bulunduğunu umarak içlerinden birini aldı. Geceyi Steckle’la birlikte aynı odada geçirme fikri hiç hoşuna gitmemişti. Onu yan odaya götürüp, kıpırdayamayacak halde geceyi orada geçirmesini sağlamak en mantıklı çözüm yolu olarak görünüyordu.</p>

  <p>Üst kata çıkınca Gurney doğrudan süite yönelmek yerine bir sonraki kapının önüne gidip anahtarı deliğe soktu. İşe yaramıştı. Planını Madeleine’e anlattıktan sonra birlikte içeri girdiler.</p>

  <p>El fenerinin ışığında Gurney şömine rafına yerleştirilmiş iki gaz lambasıyla uzun bir çakmak gördü. Hemen her iki lambayı da yakıp en fazla ışığı verecekleri seviyeye kadar açtı. Burası süitten küçük olsa da hemen hemen benzer biçimde döşenmişti.</p>

  <p>Jeneratörlere bağlı olarak çalışan kaloriferler de devre dışı kaldığından içerisi bir hayli serindi. Bu yüzden şömineyi yakmak zorundaydı. Elbette Steckle’ın rahatını filan düşünüyor değildi ama adamın gece burada donarak ölmesine neden olmanın gereksiz sorunlara neden olacağı da ortadaydı.</p>

  <p>Gurney çömelip odunları piramit biçiminde dizip yanmaya hazır hale getirirken, Madeleine yüzünde endişeli bakışlarla onu izliyordu. “Birilerini aramamız gerekmiyor mu? Mesela polisi? Ya da en azından bölge şerifini?”</p>

  <p>“Yapamayız. Elektrik kesilince baz istasyonu da devre dışı kalıyor.”</p>

  <p>“Sabit telefon yok muymuş?”</p>

  <p>“En yakını Bearston’da. Bu havada aya gitmek daha kolaydır.”</p>

  <p>“Peki, Tarr’la ilgili ne yapacaksın?”</p>

  <p>“Şu an için hiçbir şey yapamam.”</p>

  <p>Madeleine başını kısmen aynı fikirde olduğunu göstericesine sallarken, “Peki ya diğerleriyle ilgili?” diye sordu. “Anlamadım?”</p>

  <p>“Norris? Richard? Jane? Onlara Steckle’ın durumunu anlatman gerekmez mi? Ayrıca Tarr’a da dikkat etmelerini. Çünkü burada hepimize tuzak kuruyor olabilir.”</p>

  <p>Omuzlarına çöken yükün ağırlığı altında ezilmeye başladığını hissediyordu. “Haklısın. Bilgilendirmek şart.” Ateşi yakıp, doğruldu. Derin bir nefes aldı. “Ama öncelikle sana söylemem gereken önemli bir şey var. Robin Wigg’in yardımıyla keşfettiğimiz bir şeyle ilgili. Steckle’la birlikteyken Jack’ten bir mesaj aldım. Senin küvette gördüğün şeyle ilgili.”</p>

  <p>Madeleine kılını kıpırdatmadan dinliyordu.</p>

  <p>“Orada tavandaki deliğe yerleştirilmiş projeksiyon makinesiyle yaratılmış bir görüntüye tanık olma ihtimalin yüksek.” Madeleine şaşkınlıktan gözlerini kırpıştırdı.</p>

  <p>“Wigg şifre korumalı bir web sitesine nasıl girebileceğimizi gösterdi. Sonrasında da bulduğumuz cihazın gizli bir ileri teknoloji ürünü projektör olduğunu bulduk.”</p>

  <p>Madeleine adeta taş kesilmişti.</p>

  <p>“Büyük olasılıkla ceset olarak gördüğün şey aslında sadece bir yansımaydı. Colin Bantry’nin eski bir fotoğrafını bulup dijital hale çevirdikten sonra netleştirip, renklendirmişler. Sonra da çeşitli efektlerle boğulmuş algısı uyandırarak küvete yansıtmışlar.”</p>

  <p>“Benim orada gördüğüm hiç de fotoğrafa benzemiyordu.”</p>

  <p>“Benzemez zaten. Çok gerçekçi olmalı. Çok ikna edici.” Madeleine’in bakışları Gurney’in üzerinde sabitlenmiş olsa da aslında ona bakmıyor, daha çok gördüklerini bir kez daha hatırlamaya çalışıyordu. “Tanrım, böyle bir şeyi kim yapar ki?”</p>

  <p>“Ne pahasına olursa olsun istediğini almak isteyen biri.”</p>

  <p>“Biri? Yani Austen Steckle’dan başka biri olabilir mi demek istiyorsun?”</p>

  <p>“Steckle kesinlikle zeki, acımasız ve istediğini elde etmek için karşısına çıkanı öldürmekten kaçınmayacak biri. Ama bu projeksiyon işinin arkasında başkaları varmış gibi geliyor. Bu hissin nedeni, belki kullanılan cihazın gizli bir teknolojik ürün oluşu belki de adamın diğer yaptıklarıyla tezat oluşturması. Steckle somut eylemlerin adamı. Bu teknolojik hilenin onun işine yarayacak bir yanını göremiyorum. Ve tabii bir soru daha var. Colin Bantry’le ilişkinizi nasıl bilebilir ki?”</p>

  <p>Madeleine başıyla onayladı. “Tamam. Haklısın. Ama buradan nasıl bir sonuca ulaşıyorsun?”</p>

  <p>“İşin içinde gizli bir oyuncunun olduğu sonucuna. Sınırsız kaynaklara erişebilen bir oyuncu. Ve küvetteki görüntüleri yaratan bu kişinin bütünüyle bambaşka niyetleri var.”</p>

  <p>“Ne gibi?”</p>

  <p>“Bizim derhal Kurt Gölü’nden ayrılmamızı sağlamak gibi.”</p>

  <p>“Beni dehşete düşürerek mi?”</p>

  <p>“Evet.”</p>

  <p>Madeleine başını iki yana sallarken ne diyeceğini bilmez gibiydi.</p>

  <p>“Gerçeği daha çabuk ortaya çıkartamadığım için üzgünüm.”</p>

  <p>“Ama şimdi eminsin değil mi? Böyle olduğuna eminsin?”</p>

  <p>“Evet.”</p>

  <p>“Tanrım. Kafam... çok ama çok karışık. Öfkeliyim. Bir yandan da rahatladım sanki.” Sinirlerinin bozulduğu belliydi. Küçük bir kahkaha attı. “En azından keçileri kaçırmamışım, değil mi?”</p>

  <p>“Hayır, Maddie. Son derece sağlıklısın.”</p>

  <p>“Onu bulmamız gerek. O aşağılık herifi derhal bulmamız gerek.”</p>

  <p>“Kesinlikle. Ve emin ol bulacağız.”</p>

  <p>Madeleine, gözleri umutla parıldarken başını hafifçe salladı.</p>

  <p class="bosluk">&nbsp;</p>

  <p class="nonindent">Şömine iyice yanıp, ateşin etrafına da tüm geceye yetecek kadar odunu dizdikten sonra gidip Steckle’ı buraya getirmenin zamanı geldiğine karar verdi.</p>

  <p>Tam o anda koridorun diğer ucundan gelen kapı sesiyle durdu. Ardından yaklaşan ayak seslerini işitti. Ayak sesleri iyice yaklaşıp sonra kesildi. Şimdi bir kapının, büyük bir ihtimalle kendi süitlerinin kapısının çalındığını duyuyordu.</p>

  <p>Kapıyı açıp koridora çıktı. El fenerinin ışığında Wellington çizmeleri, Barbour montu ve ekose atkıyı tanımıştı.</p>

  <p>Norris Landon bir elinde el feneri diğerindeyse tüfeğiyle karşısındaydı. “Gurney? Ne yapıyorsunuz orada?”</p>

  <p>“Uzun hikaye. Neler oluyor?”</p>

  <p>“Araçlarımız tahrip edilmiş. Hepsinin aküleri balta veya benzeri bir cisimle parçalanmış. Austen’ı bulmaya çalıştım ama hiçbir yerde yok. Araçların çevresinde ayak izleri gördüm. Belki kimin yaptığını bulabileceğim umuduyla izleri takip etmeye karar verdim. Dışarı silahsız da çıkmak istemedim.” Tüfeğini gösterdi. “Çıkmadan önce de sizi durumla ilgili bilgilendirmem gerektiğini düşündüğümden kapınızı çaldım.”</p>

  <p>Gurney gerçekleri gizlemeye neden olmadığını düşündü. Landon’a Steckle'la yaptığı adamın suçunu kabullenmek dışında hemen hemen her şeyi anlattığı konuşmanın kısa ama gerçekçi bir özetini aktardı. Sonra Steckle’ın Tarr’ın baltasıyla kabloları kopardığından bahsettiğini, kendisinin de bu işi Tarr’ın yapmış olabileceğini düşündüğünü ama Steckle’dan da şüphelendiğini anlattı. Son olarak da Steckle’ın şu an süitinde mecburi bir kontrol altına alınma durumunda olduğunu ve yetkililer gelip durumu aydınlatıncaya dek o şekilde kalacağını aktardı.</p>

  <p>Landon’ın şaşkınlıktan dili tutulmuş gibiydi. “Vay canına! Austen. Kabuslar tamamen yalanmış o zaman?”</p>

  <p>“Öyle görünüyor.”</p>

  <p>“Fenton’ı gayet güzel kandırmış, değil mi? Tüm o basın toplantıları, basın açıklamaları filan fos çıktı.”</p>

  <p>“Galiba.”</p>

  <p>“Şeytanın aklına gelmez.”</p>

  <p>“Evet.”</p>

  <p>Duraksadı, sonra başını iki yana sallayarak, “Şimdi ne olacak?” diye sordu.</p>

  <p>“Havanın ne zaman açacağına bağlı. Bu arada yeri gelmişken, gerçekten, bu havada ve de zifiri karanlıkta ayak izlerini takip etmekte kararlı mısınız?”</p>

  <p>“Ben avcıyım, Bay Gurney. Araçlara bunu kimin yaptığını bir an evvel ortaya çıkarmak istiyorum. Siz büyük bir ihtimalle bu işin sorumlusu olarak Steckle’ı görüyorsunuz. Ama ben yine de paramı Tarr’a yatırmak istiyorum. Çünkü bu onun işi gibi görünüyor. Böyle hissediyorum. Ortalığın hali. Akülerin parçalanması. Tam bir delinin işi.” Duraksadı. “Ayrıca jeneratöre de bakmak istiyorum. Belki de sadece havalandırma kısmı kar dolduğu için devre dışı kalmış olabilir.”</p>

  <p>“Dikkatli olun. Elinde çok keskin bir baltayla dolaşan bir adamla burun buruna gelme ihtimaliniz var.”</p>

  <p>Landon gülümsedi. “Hayatınızda hiç alacakaranlıkta ormanın orta yerinde bir yaban domuzuyla karşılaştığınız oldu mu?”</p>

  <p>Gurney hiçbir şey söylemeden adamın vurucu cümleyi sarf etmesini bekledi.</p>

  <p>“İnanın bana, Barlow Tarr’la başa çıkabilirim.” Yüzündeki gülümseme silinirken dönüp karanlık koridora yöneldi.</p>

  <p>Gurney, Landon merdivenlerden resepsiyona inip, dışarıdaki kar fırtınasına doğru adım atıncaya dek kapıyı aralık tuttu.</p>

  <p>“Çok enteresan bir adam,” dedi Madeleine.</p>

  <p>Gurney kendi süitlerindekinin benzeri balkona açılan pencereden dışarı baktı. Landon’ın el fenerinin ışığı giriş sütununun altında parıldıyordu. Sonra, büyük olasılıkla rüzgarın silmediği ayak izlerini takip ederek karanlığa doğru uzaklaşmasını izledi.</p>

  <p>“Pekala,” dedi. “Gidip işimizi bir an evvel halledelim.”</p>

  <p class="bosluk">&nbsp;</p>

  <p class="nonindent">Elinde feneriyle öne geçip odadan karanlık koridora adım atarak süite yöneldi. Kapıyı açtı, önce kendi sonra da Madeleine içeri girdi. İçerisi çok soğuktu.</p>

  <p>El fenerini içeride dolaştırdı. Her şey yerli yerinde gibi görünüyordu. Her ne kadar büyük abajur Steckle’ı tam olarak görmesine engel olsa da en azından adamın ellerinin bıraktığı gibi ahşap sandalyenin arkasına bağlı olduğunu görebiliyordu. Bu da Steckle’ın kaçma uğraşında en ufak bir ilerleme kaydedemediğini ortaya koyuyordu.</p>

  <p>“Burası buz gibi,” dedi Madeleine.</p>

  <p>Gurney de içerisinin merkezi ısıtma sisteminin yarım saattir devre dışı olduğu dikkate alındığında bile beklediğinden daha soğuk olduğunu fark etmişti.</p>

  <p>El fenerini pencerelerde gezdirdi. Hepsi kapalıydı. Balkon kapısı da. Tam o sırada soğuk havanın nereden geldiğini gördü. Balkon kapısının büyük camının kapı kolu hizasında genişçe bir delik vardı.</p>

  <p>Biri camı kırıp içeri girmiş ya da girmeye çalışmıştı. El fenerini bir kez daha etrafta dolaştırdı.</p>

  <p>“Steckle!” diye bağırdı.</p>

  <p>Yanıt yoktu.</p>

  <p>İçine doğan berbat hislerle görüş açısını kapatan abajurun yanından sandalyeye bağlı adama doğru yöneldi. Ve bir an için karşısında gördüğü manzarayı gerçekten görüp görmediğine emin olamadı.</p>

  <p>Ama kısa bir süre içinde gördüğünün gerçek olduğunu anladı.</p>

  <p>Korkunç bir gerçek. Hissettiği berbat duygular bir anda tüm benliği kaplarken hızla dönüp Madeleine’in bu durumu görmesine mani olmaya çalıştı ama çok geçti.</p>

  <p>O da Gurney’in gördüğünü görmüştü. Kısmen öğürüp kısmen de inleyerek Gurney’in koluna tutundu.</p>

  <p>Giysilerinden, sandalyedeki şişman adamın Austen Steckle olduğu kesindi.</p>

  <p>Bu kesinliği sadece başının gövdesinden ayrılarak paramparça edilmiş hali zedeliyordu.</p>
<p class="bosluk">&nbsp;</p>
</body>
</html>