<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>41. Bölüm</h2>

  <p class="nonindent">Steckle, Gurney’i geniş koridora inen arka merdivenlere açılan kapının önüne getirdi. “Bu merdivenler resepsiyon katına iniyor. Süite geçmek için ana merdivenleri kullanmanız gerek.”</p>

  <p>Gurney, Madeleine’in ‘polis sesi’ olarak tanımladığı serinkanlı tonlamayla, “Odaya dönmeden önce çatı katını bir kez daha araştırmak istiyorum. İçim rahatlasın diye,” dedi.</p>

  <p>“Az önce yapmadınız mı bunu?”</p>

  <p>“Tekrar bakmamın bir sakıncası mı var?”</p>

  <p>Steckle duraksadı. “Benim açımdan yok. Bu yasal sorumlulukla ilgili bir durum.”</p>

  <p>“Ne sorumluluğu?”</p>

  <p>“Kurum prensipleri. Burası konuklara açık bir alan değil. Döşemede bir sorun olabilir. Açıkta kalmış bir kablo sıkıntı yaratabilir. Ayrıca karanlık da. Burada olmamanız gerek.”</p>

  <p>“Bunun için endişe etmenize gerek yok. İki kez burasının ortak kullanıma açık olmadığını söylediniz. Bileğimi filan burkarsam bu kurallara uymadığım için benim hatam olacaktır. Sizin değil.”</p>

  <p>Steckle memnuniyetsiz bir ifadeyle baksa da herhangi bir şey söylemedi. Sonunda resepsiyon katına döndüklerinde de doğrudan bürosuna yönelip kapıyı ardından kapattı.</p>

  <p>Gurney aracına yöneldi.</p>

  <p>Sert rüzgar giriş sütunlarının önünde biriken karları savuruyordu. Hızlı adımlarla Outback’e yürüyüp torpido gözünden büyük Maglite LED feneri, ilkyardım çantasından da daha küçük başka bir el feneri aldı. Sonra hızla geri döndü.</p>

  <p>Madeleine’i girişte, hafif hafif yanan şöminenin karşısındaki kanepede otururken bulunca şaşırdı. Tabletinden klasik müzik ezgileri yükseliyordu. Üzerinde tesisin biraz büyük beyaz bornozuyla, kalın yün çorapları vardı. Saçlarını biraz düzeltmişti. Kanepeyle şömine arasındaki sehpanın üzerine üzerleri alüminyum folyoyla kaplı iki yemek tabağı konmuştu.</p>

  <p>Madeleine endişeli gözlerle ona bakıp, “Neredeydin?” diye sordu.</p>

  <p>Gurney onu huzursuz etmek istemiyordu “Kalkmışsın. Şaşırdım. Nasılsın?”</p>

  <p>“Hammondlar’a gideceğimizi unuttuk. Bu gece onlara yemeğe gitmemiz gerekiyordu. Jane bizi merak etmiş. Buraya geldi. Gelirken bize yemek de getirmiş. Ateşi yaktı.”</p>

  <p>“Bakıcı Jane iş başında.” Daha bu cümle ağzından çıkar çıkmaz söylediğine pişman oldu.</p>

  <p>“Elinden geldiğince yardım etmeye çalışıyor.” Bakışları Gurney’in elindeki el fenerlerine takıldı. “Bunlar ne için?”</p>

  <p>“Banyoda sıvada küçük bir çatlak var. Başka bir mikrofon olmadığına emin olmak istedim.”</p>

  <p>Madeleine endişeyle şüphe arası bir ifadeyle, “Banyonun neresinde?” diye sordu.</p>

  <p>“Tavanda. Elektrik kablosunun hemen yanında.”</p>

  <p>Madeleine’in gözleri irileşti. “Tüm odayı kontrol et. Mutlaka bir açıklaması olmalı.”</p>

  <p>Karısının Colin’in küvetteki cesedinden bahsettiğini fark etti. Ama Madeleine’in içinde bulunduğu ruh durumu dikkate alındığında hayal gücünün neden olduğu görüntülerle ilgili hiçbir mantıklı açıklamayı kabul etmeyeceğinin farkındaydı.</p>

  <p>“Maddie, neden buradan gitmiyoruz?”</p>

  <p>Madeleine hiçbir şey söylemeden Gurney’e bakmayı sürdürdü. Gurney ısrarla devam etti. “Eğer bir hayalet görsem... orası benim kalmak istediğim son yer olur. Burada kalmasak daha iyi. Neden evimize dönmüyoruz?”</p>

  <p>“Bu doğru değil.”</p>

  <p>“Ne doğru değil?”</p>

  <p>“Senin başına gelmiş olsaydı, buradan çekip gitmezdin.” Gurney bir kez daha denedi. “Sen de biliyorsun ki bir şeye fazla yakınsak gerçeği bazen...”</p>

  <p>Madeleine sözünü kesti. “Onun cesedini burada gördüm. Evde değil. Açıklama da burada.”</p>

  <p>Yanına, kanepeye geçti. Gözleri bir süre sehpanın üzerindeki alüminyum folyo kaplı iki tabağa takıldı. Tabletindeki gitar ezgileri yeniden hızlandı.</p>

  <p>“Birkaç odun daha atmamı ister misin?”</p>

  <p>“Hayır. Ben yatmaya gidiyorum. Müziğin sürekli çalması şart mı?”</p>

  <p>“Ben kapatırım. Sonra da gidip banyonun üzerindeki çatı katını araştıracağım.”</p>

  <p>Madeleine bornozuna biraz daha sıkı sarınıp gözlerini kapattı.</p>

  <p class="bosluk">&nbsp;</p>

  <p class="nonindent">Çatı katı bu kez daha az korkutucu gelmişti. Belki de bunun nedeni bu kez çok daha basit bir şey yapmayı planlamasından kaynaklanıyordu. Hatta üzerine atılmaya hazır kurtlarla dolu oda bile az önceki kadar ürkütücü değildi. Büyük bir olasılıkla zihni ürkütücü görüntülere alışmıştı.</p>

  <p>Yukarı çıkmadan önce banyoya girip el fenerlerinden güçlü olanının ışığını tavandaki çatlağın üzerine gelecek şekilde, dik pozisyonda küvete yerleştirmişti.</p>

  <p>Şimdi önünü görebilmek için kullandığı küçük fenerin ışığını kapattı. İlk anda etraf zifiri karanlığa gömüldü. Yüz yıllık binanın eğimli çatısından dışarıdaki sert rüzgarın sesi geliyordu. Sonra, gözleri karanlığa alışınca görmeyi umduğu, iki tahta yer döşemesinin arasından sızan ışığı yaklaşık yirmi adım kadar ileride fark etti. El fenerini yeniden yakıp kurtların arasından ışığı gördüğü yere doğru ilerledi.</p>

  <p>Geniş çam ahşabı kullanılarak yapılan yer döşemeleri yer yer gevşemişti. El fenerinin ışığında bunu net biçimde görebiliyordu. El fenerini dişlerinin arasına sıkıştırarak çömeldi. Tırnağını tahtaların arasındaki boşluğa sokup, gevşek kısmından çekerek bağlantı noktasından ayırmaya çalıştı. Sonunda iyice bükünce son bir kez asılıp tahtayı yerinden çıkardı. Yanındaki döşeme tahtası da benzer biçimde kolayca çıktı.</p>

  <p>Böylece tavan alçısıyla döşeme tahtalarını ayıran tavan kirişleri açığa çıkmıştı. Hatta buradan banyo tavanındaki elektrik tesisatıyla kabloların yerleştirildiği bölmeyi görebiliyordu. Biraz daha eğildiğindeyse tavan süslemesiyle alçı arasında kalan boşluğu net biçimde seçebildi. En fazla birkaç milimetrelik küçük bir boşluktu. Aşağıdaki fenerin ışığı bu deliğin arasından süzülüyordu.</p>

  <p>Boşluğun çevresini, bağlantılarını iyice kontrol etti. Şu an orada bir dinleme cihazının olmadığı kesindi. Ancak iki cihazın buraya yerleştirilip büyük olasılıkla da o gece aceleyle yerlerinden söküldüklerine dair net kanıtlar vardı.</p>

  <p>Bunlardan biri bir vericiye bağlı olarak çalışan fiber optik video kameraydı. Yeni kopartılmış yapışkan bantlar, tavana en yakın kısımda kalmıştı. Yine aynı noktada küçük plastik sabitleme kelepçeleri bırakılmıştı. Kelepçelerin lenslerle kameranın kablolarını tutturmak için kullanılmış olduğunu tahmin etti. Bu sayede kabloların aşağı sarkmasının ya da hareket etmesinin önüne geçilmiş oluyordu. Kesik kablo kalıntıları da bu düşüncesini doğruluyordu. Daha geniş iki bant da büyük bir ihtimalle kamerayla vericileri sabitlemek için kullanılmış olmalıydı.</p>

  <p>Tüm bunlar akla bir soru getirdi. Neden önceki gün tüm süiti taradığı halde bu cihazın yerini tespit edememişti? O kontrol ettiğinde çoktan sökülmüş müydü? Yoksa taramayı gerçekleştirdiği esnada henüz monte edilmemişler miydi? Eğer ikinci şık doğruysa neden bu kadar çabuk sökülmüştü?</p>

  <p>Kanıtlar ikinci bir cihazın daha varlığını ortaya koysa da fazla bir bilgiye ulaşma imkanı vermiyordu. Küçük bir çift plastik kelepçe alçının aralık kısmının hemen yanına düşmüştü. Ama onlara bakarak buraya ne türden bir cihazın yerleştirilmiş olduğunu anlamanın imkanı yoktu.</p>

  <p>Kelepçelerin enini kontrol edip cihazların boyutunu tahmin etmeye çalıştı. Sonunda cihazın en fazla bir ruj kalınlığında olması gerektiğine karar verdi. Boyuyla ilgiliyse herhangi bir tahminde bulunmak imkansızdı.</p>

  <p>Bulunabilecek her şeyi tespit ettiğine kanaat getirince döşeme tahtalarını tekrar yerlerine yerleştirdi. Ayağa kalkıp mağarayı andıran odada etrafına bir kez daha bakındı. Aşağıdaki el fenerinin sızan ışığında kurtların gölgeleri tüyler ürpertici biçimde arkasındaki duvara yansıyordu.</p>

  <p>Son bir kez daha kontrol etikten sonra bu büyük, kasvetli yerde kurtlar ve Gall aile arması dışında hiçbir şeyin olmadığına karar verdi.</p>

  <p>El fenerini duvardaki plakete çevirdi.</p>

  <p><i>Vırtus. Perseverantia. Dominatus.</i></p>

  <p>Yerdeki yırtıcı hayvanlarla duvardaki bu sert ifadelerin birbirlerine uyumlarındaki tesadüf Gurney’i bir hayli şaşırttı. Özellikle de üçüncü kelime ilgisini çekmişti: <i>Dominatus.</i></p>

  <p>Bu kelimenin çeşitli biçimlerde çevrilebileceğini hatırlıyordu. Sözcüğün, ustalık anlamıyla çevrilebileceği gibi daha genel manada başka bir karşılığı daha vardı: <i>Kontrol.</i></p>

  <p>Sözcüğü bu açıdan değerlendirdiğinde, Elliman Gall’in kurt öldürme takıntısı, Ethan Gall’in suçluları topluma kazandırma çabasına odaklanışı, Peyton Gall’in ne pahasına olursa olsun arzularının peşinden koşma isteği aynı ifadenin farklı tezahürleri gibi gelmeye başladı.</p>

  <p>Üstelik bu Gall ailesinin üyeleri dışındakileri de kapsıyordu.</p>

  <p>Gilbert Fenton’a göre bu olayın özü Richard Hammond’ın dört kurbanı üzerinde <i>nihai kontrolü</i> sağlama çabasıydı.</p>

  <p>Fenton’ın kendi medya stratejisi, bütünüyle kamuoyunun olaya bakış açısını kontrol etmekle ilgiliydi. Davanın akışını kontrol etmek ve Richard Hammond’ın yazgısını kontrol etmek.</p>

  <p>Fenton’ın üzerindeki gizli güçler dört vakayla alakalı araştırma sürecini kontrol ediyorlardı.</p>

  <p>On üç sene önceki Brightwater Kampı’nın o korkunç yazını düşündüğünde de Gurney, Aslan, Örümcek, Kurt ve Sansar lakaplarıyla ilgili Moe Blumberg’in sözlerini hatırladı. Moe tüm kampçıların onlardan korktuklarını söylemişti. Onlar acaba diğer kampçılar üzerinde nasıl bir kontrol sağlamışlardı? Daha da ötesi Scott Fallon üzerinde nasıl bir etkileri olmuştu?</p>

  <p>Bu ardı ardına sıralanan düşünceler Gurney’i yeniden dört cinayet vakasını düşünmeye itti. Bileklerini keserek ölen dört adamla ilgili kullanılacak en gerçekçi terimin ‘cinayet’ olduğuna ikna olmuştu. Onları bu sona sürükleyen gizli neden ne olursa olsun, ölümleri bir hedef uğruna organize edilmişti. Onun kitabında da bu sürecin tek bir karşılığı vardı. Cinayet.</p>

  <p>Ve katil kesin olarak kontrolü elden bırakmıyordu.</p>
<p class="bosluk">&nbsp;</p>
</body>
</html>