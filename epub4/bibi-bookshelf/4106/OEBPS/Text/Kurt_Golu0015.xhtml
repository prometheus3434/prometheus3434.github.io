<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>15. Bölüm</h2>

  <p class="nonindent">Süitin pencerelerinden içeri süzülen gri gökyüzündeki soluk kış güneşi içeriyi neredeyse hiç aydınlatmıyordu. Madeleine ellerini göğsünde kavuşturup beklerken Gurney ışıkları birer birer açmaya koyuldu.</p>

  <p>“Şömine yanar mı acaba?” diye sordu.</p>

  <p>“Sanırım. Yakmamı ister misin?”</p>

  <p>“İyi olur.”</p>

  <p>Şöminenin önünde odun yığını, yarım düzine kadar tutuşturucuyla çıra ve uzun saplı bir bütan çakmak vardı. Gurney odunları şöminenin içine dizmeye koyuldu. Ateşi yakma uğraşını zihninde hiçbirinin yanıtı kolaymış gibi durmayan sorularla boğuşmaya ara verme fırsatı olarak görmüştü.</p>

  <p>Tam çakmağı yakıp çırayı tutuşturmak üzereyken telefonu çaldı. Ekranda Rebecca Holdenfield’ın adı belirmişti.</p>

  <p>Telefonu açmak ya da açmamak. İşte bütün sorun buydu.</p>

  <p>Hâlâ onunla Cold Brook Inn’de buluşup buluşmamaya karar vermemişti ama Rebecca’nın söyleyebilecekleri olumlu ya da olumsuz bir yanıt vermesini kolaylaştırabilirdi.</p>

  <p>Telefonu açtı.</p>

  <p>Rebecca ona Plattsburgh’da o hafta en az iki gün kalmayı planladığını söyledi. Sabahtan bir sonraki günün akşamına dek.</p>

  <p>Gurney de programının büyük bir ihtimalle bu akşam Hammond’la görüşmesinin ardından netleşeceğini söyledi. Ardından da ona hemen arayıp durumu bildireceğinin sözünü verdi.</p>

  <p>Madeleine kaşlarını çatarak sordu. “Ne istiyor?”</p>

  <p>Karısının ses tonuyla adeta afalladı. Kendisi de giderek öfkeleniyordu. “Bu da ne demek şimdi?”</p>

  <p>Madeleine hiçbir şey söylemeden sadece başını iki yana sallamakla yetindi.</p>

  <p>“Dün sabahtan beri kafanda bir şeyler var. Bana anlatacak mısın?”</p>

  <p>Madeleine kollarını ovuşturarak, “Sadece biraz ısınmaya ihtiyacım var,” dedi. Sonra dönüp banyoya yöneldi. “Sıcak suyun altına gireyim de biraz kemiklerim ısınsın.” İçeri geçip, kapıyı ardından kapattı.</p>

  <p>Gurney bir süre öylece durup bekledikten sonra yeniden şöminedeki işine döndü. İç huzursuzluğuyla geçen birkaç saniyenin ardından tutuşan odunları ve titreşen alevi izlemeye koyuldu.</p>

  <p>Şömine iyice yanınca içeri geçip banyo kapısını tıklattı ve dinledi. Ama sadece su sesi işitti. Kapıya bir kez daha vurdu. Sonra bir kez daha. Ama yanıt alamadı. Kapıyı açıp içeri girdi. Madeleine oldukça büyük gümüş muslukları açıp, devasa ayaklı küvete uzanmıştı. Sıcak sudan fayanslara doğru buhar yükseliyordu.</p>

  <p>“Kapıyı çaldığımı duydun mu?”</p>

  <p>“Evet.”</p>

  <p>“Ama yanıt vermedin.”</p>

  <p>“Vermedim.”</p>

  <p>“Neden?”</p>

  <p>Madeleine gözlerini kapattı. “Dışarı çıkıp kapıyı kapat lütfen, îçeri soğuk giriyor.”</p>

  <p>Gurney duraksadı. Sonra kapıyı, belki gerektiğinden biraz da sertçe kapattı.</p>

  <p>Kar montunu ve beresini giyip, süitin büyük anahtarını da alarak aşağı, resepsiyona indi. Oradan da sütunlu girişin altından geçerek, dışarı, soğuk havaya çıktı.</p>

  <p>Elleri montunun cebinde dar göl yolunda yürümeye başladı. Tesisten uzaklaşmak dışında bir amacı yoktu. Batan güneş ışınlarıyla artık iyice grileşen Kurt Gölü sol tarafında uzanıyordu. Sağ tarafındaki ladin ormanı adeta birbirine yapışık ağaçlarla içeriye girilmesini olanaksız hale getiriyor gibi görünüyordu. Ağaçların alt kısımlarındaki açıklıklar bile iç içe geçmiş sivri dallarla kapanmıştı.</p>

  <p>Buz gibi havayı uzun, derin soluklarla içine çekerek allak bullak olmuş zihnini temizlemeye çalıştı. Düşünmesi gereken çok fazla ayrıntı, çok sayıda garip kişilik ve çok aşırı duygusal karmaşa vardı. Oysa aşağı yukarı sadece otuz iki saat önce tek endişesi bir kirpinin tuhaf davranışlarından ibaretti. Oysa şimdi imkansızlığa batmış gizemlerle boğuşmak durumundaydı.</p>

  <p>Gurney kendini bir olayın temel soruları karşısında hiç bu derece şaşkın bir halde bulmamıştı. Ayrıca restoranda masanın üzerine doğru eğilip, dudaklarının kenarlarındaki tükürükleri sıçrata sıçrata, Hammond’ın Cristopher Wenzel’in ölümünden sorumlu olduğunda ısrar eden Bowman Cox’u aklından çıkartamıyordu.</p>

  <p>Gurney ormanın önündeki açıklığa ulaşınca yan yana duran, ahşap, cam karışımı üç dağ evini gördü. Biraz daha yürüyünce de solda, yolla göl arasına inşa edilmiş büyük bir yapıya ulaştı. Çöken karanlık yüzünden burasının sedir kerestesinden yapılmış kayıkhane olduğunu anlaması yaklaşık bir dakikasını aldı. Bölgenin zenginlere hitap eden tarihi göz önüne alınca, bu kayıkhanenin lüks gezinti teknelerinin barınağı olduğunu tahmin etmek zor değildi.</p>

  <p>Dikkatini tabanca gövdesi kadar karanlık bulutlara dek uzanan Şeytan Dişi tepesine doğru çevirdiğinde, gözüne ufacık bir kıpırtı takıldı. Gökyüzünde küçük bir nokta gibi. Issız tepeler üzerinde bir kuş yavaşça dönüp duruyordu. Şahine benziyordu ama azalan gün ışığı ve mesafe nedeniyle gördüğü akbaba veya kartal da olabilirdi. Dürbününü çantasında bıraktığı için hayıflandı.</p>

  <p>Keşke dürbünü ve torpido gözündeki el fenerini alsaydım diye düşündü...</p>

  <p>Daldığı düşüncelerden yaklaşan bir otomobil sesiyle sıyrıldı. Araç yoldan, arka taraftan bir yerden geliyordu. Dar toprak, çakıl karışımı yolda çıkan seslere bakılırsa sürati de bir hayli yüksek olmalıydı. Hemen kenara ağaçlara doğru çekildi.</p>

  <p>Saniyeler sonra parlak siyah bir Mercedes hızla yanından geçti. Yolun yüz, iki yüz metre kadar ilerisinde yavaşlayıp durdu. Farları önündeki yüksek kapıyı aydınlatıyordu. Motorlu kapı yavaşça kayarak açılmaya başladı.</p>

  <p>Aracın camları açık olmalıydı. Çünkü Gurney bu mesafeden bile kahkahayla gülen bir kadın sesi işitmişti. Güvenlik kulübesinden çıkan iri yarı bir adam araca içeri geçmesini işaret etti. Ardından kulübeye geri döndü ve kapı kapandı. Harekete geçen aracın sesi son bir kez daha işitildi. Sonra sessizlik.</p>

  <p>Issızlığın ortasında zifiri karanlıkta müthiş bir sessizlik.</p>
<p class="bosluk">&nbsp;</p>
</body>
</html>