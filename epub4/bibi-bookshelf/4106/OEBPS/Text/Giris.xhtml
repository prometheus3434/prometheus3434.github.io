<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2>Giriş</h2>

  <p class="nonindent">Kız, ay ışığında, donmuş gölün kıyısında, iki devasa katranağacının arasında durmuş titriyordu. Daha önce bu kadar üşüdüğünü, korktuğunu hatırlamıyordu. Dikensi dalların üzerinde yükselen dolunay tüylerini ürpertiyor, ağaçların sarkık dallarını şekli bozulmuş kollara benzetiyordu. Ve sonra bu kollar ona doğru uzanıyor ve...</p>

  <p>Hayır! Dur! Başını iki yana salladı. Zaten gerçek sorunu, hayallerinin devreye girmesine gerek bırakmayacak derecede berbattı.</p>

  <p>Uzaktan yaklaşan motosikletin sesini işitti. Önce patikada, sonra da göl boyunca uzanan dönemeçli yolda. Motosiklet yaklaştıkça göğsünün daraldığını hissediyordu.</p>

  <p>İyice katlanan gerginliğiyle ağaçların arasından farları gördü. Çok geçmeden de upuzun katranağaçlarıyla çevrelenmiş açıklığa ulaşan motosikleti.</p>

  <p>Adam önünde durup motoru susturdu, aslında ağabeyine ait olan ve yasal olarak kullanmaması gereken ağır motosikleti dengelemek için bir ayağını indirdi.</p>

  <p>Kız adamın rüzgarda dağılmış saçlarında kar taneleri görmüştü. Adam gergin mi görünüyordu yoksa kendisi öyle olması gerektiğini beklediği için bunu hayal mi etmişti bilemiyordu. Telefonda bir şey açıklamamıştı ama korku ve telaş dolu bir sesle konuşmuş olduğunun farkındaydı. Ay ışığı arkasından vuruyor olsa da adamın kendisine büyük bir dikkatle baktığından, bir an evvel neden burada buluştuklarını açıklamasını beklediğinden emindi.</p>

  <p>Adamın soluklarım duyuyordu. Hatta kalp atışlarını bile. Ama bu imkansızdı. Belki de duyduğu kendi kalbinin sesiydi. Kulaklarında çaresizce atan kendi nabzının sesini dinliyordu.</p>

  <p>Ne söyleyeceğine karar vermişti. Daha o gece yüzlerce kez bunun provasını yapmıştı. Ama şimdi, bu ürkütücü yerde sesi soluğu çıkmıyordu.</p>

  <p>“Ne?” diye sordu adam. “Ne oldu?” Sesi keskindi. Daha önce duymadığı kadar keskin.</p>

  <p>Alt dudağını ısırdı. Kesik bir nefes aldı. Dudaklarından belli belirsiz bir fısıltı döküldü.</p>

  <p>Adamın derin bir nefes aldığını duydu. Ama hiçbir şey söylememişti.</p>

  <p>Acaba söylediğimi duydu mu diye düşünüyor, bir yanıyla da duymamış olmasını umuyordu.</p>

  <p>Bir bulut yavaş yavaş ayın önüne doğru geçti.</p>

  <p>Bundan bir süre sonra - kız zaman kavramını yitirmişti -adam motoru yeniden çalıştırdı, ani bir dönüşle buzla kaplı göle doğru yönelip hızla uzaklaştı. Motorun sesi soğuk havayı bıçak gibi kesiyor, kalan son cılız ay ışığı motorun krom egzoz borusunda parıldıyordu.</p>

  <p>Sonra, gölün açıklarındaki motorun sesi giderek silinirken korkunç bir çatırtı işitildi. Sonra bir tane daha. Sonra bir tane daha. Motosikletin ağırlığı altındaki buz boğuk silah seslerini andıran bir sesle çatlıyordu. Önce dehşet verici bir suya çarpma sesi sonra suya temas eden sıcak motordan yükselen tıslama benzeri bir ses. Ardından sessizlik.</p>

  <p>Bulut artık ayı tamamen örtmüştü.</p>

  <p>Zifiri karanlıktı. Ne bir ses ne bir ışık ne bir düşünce ne bir umut ne de bir duygu.</p>

  <p>Ve sonra, çığlık. Aniden, yabanıl bir çığlık işitildi. Hiç bitmeyecekmişçesine süren uzun bir çığlık.</p>

  <p>Kız ancak uzunca bir süre sonra bunun kendi çığlığı olduğunu fark edebildi.</p>
<p class="bosluk">&nbsp;</p>
</body>
</html>