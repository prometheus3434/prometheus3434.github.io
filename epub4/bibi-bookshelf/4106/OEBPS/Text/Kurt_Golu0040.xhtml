<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>40. Bölüm</h2>

  <p class="nonindent">Parlayan beyaz dişleri, koyu sarı gözleri, kabarık tüyleri, saldırı pozisyonunu almış pençeleriyle iri bir kurt Gurney’in en fazla on adım karşısındaydı. Bunun hayvanın tek bir sıçrayışta kolaylıkla kat edebileceği mesafe olduğunu gayet iyi biliyordu.</p>

  <p>Gözleri hayvana kenetlenmiş, tabancayı tutan elini biraz daha sıkarken kurdun yalnız olmadığını fark etti.</p>

  <p>İçeride dört kurt daha vardı. Hepsi ilk kurdun hemen arkasında yarım daire biçiminde sıralanmışlar, sivri dişleri ve vahşi bakışlı gözleriyle, sanki bir tepki bekliyorlarmışçasına hareketsiz duruyorlardı.</p>

  <p>Gurney gördükleri karşısında yavaş yavaş kendini toplayıp tabancasının namlusunu kaldırarak atış pozisyonuna geçti.</p>

  <p>Sonra namluyu en öndeki vahşi hayvanın kafasına doğrultup, elini tetiğe götürdü. Ve birden tüm kurtların hiç kıpırdamadan durduklarını fark etti.</p>

  <p>Hepsi cansızdı.</p>

  <p>Ölmüş, içleri boşaltılıp, bu şekilde muhafaza edilmişlerdi.</p>

  <p>Kurtların bedenleri ani bir saldırıya geçmek üzere olduklarını düşündürtecek biçimde doldurulmuştu.</p>

  <p>Karşısındaki korkunç görüntüyü yaratan kişinin işin ehli olduğu açıktı. Ama bunu niçin yapmıştı? Amacı neydi? Ve kim için yapılmıştı?</p>

  <p>Kurtlar bu bölgede korunan türler arasında değil miydi? Ne zaman öldürülmüşlerdi? Kim öldürmüştü? Ve neden buraya, tesise getirilmişlerdi?</p>

  <p>Karşısında gördüğü bu... içleri doldurulmuş hayvan cesetlerinin tetiklediği sorulara yanıt bulmaya çalışırken birden odanın diğer tarafındaki kapıyı görerek neden buraya kadar yürüdüğünü hatırladı. Işığı açamadan önce kapının açılıp kapandığını hissetmişti.</p>

  <p>Tabancanın emniyetini kapatsa da elinde tutmayı sürdürerek, ihtiyatlı adımlarla, vahşi görünüşleriyle gerginliğini hâlâ muhafaza etmesine neden olan kurtların yanından geçip kapıya doğru yöneldi.</p>

  <p>Kapıya ulaşamadan yaklaşan ayak sesleri işitti.</p>

  <p>Hemen ardından da elinde güçlü bir LED fenerle Austen Steckle içeri daldı.</p>

  <p>Fenerin ışığını tutarak önce duvarlarda büyük gölgeler oluşturan kurtları aydınlattı. Sonra ışık huzmesi Gurney’in elindeki tabancaya ulaştı.</p>

  <p>“Tanrım!” Bu kez feneri Gurney’in yüzüne tuttu. “Neler oluyor burada?”</p>

  <p>Gurney gözlerini kırpıştırarak, “Gözümden çekin şunu!” dedi.</p>

  <p>Gurney öne atılıncaya dek hiç kıpırdamadan durdu. Sonra feneri hemen indirdi. “Özür dilerim. Sorun nedir?”</p>

  <p>“Yanınızdan kimse geçti mi?”</p>

  <p>“Ne?” Gerçekten şaşırmış gibi görünüyordu.</p>

  <p>“Burada biri vardı ve bir dakikadan kısa bir süre önce o kapıdan dışarı çıktı. Gördünüz ya da duydunuz mu?”</p>

  <p>“İçeri girerken kimseyi duymadım.”</p>

  <p>“Anlayamadım?”</p>

  <p>“Aşağıdayken birinin, ‘Orada kimse var mı?’ diye birkaç kez seslendiğini duydum. Bağırarak. Bir sorun varmış gibi. Burada kimsenin olmaması gerekiyor. Burası konuklara açık değil. Buraya çıkmanın gereği de yok.”</p>

  <p>“Zaten bana da duyduğum ayak sesleri tuhaf geldiği için buradayım.”</p>

  <p>“Hangi ayak sesleri?”</p>

  <p>“Banyomun üzerinde. Yatak odamızın da. Yavaş, sessizce. Sanki biri duyulmak istemiyormuş gibi. Biri neden buraya çıkmış olabilir, bir fikriniz var mı?”</p>

  <p>Bunu çok manasız bulmuş gibi görünüyordu. Başını iki yana salladı.</p>

  <p>“O her kimse az önce buradaydı. Ve sizin girdiğiniz kapıdan çıktı. Kimseyi görüp duymadığınıza emin misiniz?”</p>

  <p>“Ne birini gördüm ne de bir şey duydum.”</p>

  <p>“Çatı katının bu kısmı tam olarak Başkanlık Süiti’nin üzerine denk geliyor, doğru mu?”</p>

  <p>Ortamın serinliğine rağmen her zamanki gibi ter içinde kalmış tıraşlı başını ovaladı. “Olabilir.”</p>

  <p>“Emin değil misiniz?”</p>

  <p>“Bunu incelemeye gerek duymadım.”</p>

  <p>“Sizin içeri girdiğiniz kapı nereye açılıyor?”</p>

  <p>“Arka merdivenlere, yangın çıkışına, zemin kata, çıkış kapısına ve bodruma. Birçok yere.” Duraksadı. “Eğer biri oradan çıktıysa görmemiş olmamın nedeni de bu.”</p>

  <p>Gurney, Beretta’yı kotunun arka cebine yerleştirip, eliyle Steckle’ın el fenerinin her hareketinde duvarlarda ürkütücü gölgeler oluşmasına neden olan kurtları gösterdi. “Bu özel hayvanat bahçesinin öyküsü nedir?”</p>

  <p>Steckle boğazından gelen hırıltı benzeri bir sesle güldü. Bu Gurney’in belki de hayatında işittiği en itici gülüştü. “Şakaydı. Hepsi bu.” El fenerini doğrudan kurtlara doğru çevirdi. “Çılgın Gall efsanesini duymuş muydunuz?”</p>

  <p>“Dalton Gall’in rüyasını gördükten sonra kurtlar tarafından parçalanışından mı bahsediyorsunuz?”</p>

  <p>“Böylece burası Dalton’un oğluna miras kaldı. Elliman Gall. Vahşi hayvan avcısı. Dağcı. Böyle şeyler işte. Babasını kurtlar öldürmüştü. Elliman bunu bir şeyleri kanıtlama fırsatı olarak gördü. O da çok sayıda kurdu öldürdü.”</p>

  <p>Steckle’ın gözlerindeki vahşi ifade kendisinin de fırsat bulsa aynı şeyi kolaylıkla yapabileceğini ortaya koyuyordu. “Bazılarını doldurttu. Herkesin kendisine hayranlık duyması için de Şömine Odası’na koydurttu. Elliman Gall. Çok güçlü bir adammış.”</p>

  <p>“Bu öykünün çok da mutlu bitmemiş olduğunu hissediyorum nedense.”</p>

  <p>Steckle bir kez daha paslı bir demir testeresinin çıkaracağı türden bir sesle güldü. “Gall ailesinin armasını Şeytan Dişi tepesine dikmeye karar verdi. Büyük dağcı Elliman bunu kışın ortasında, bugünkü gibi berbat bir havada yapmaya kalktı. Ayağı buzda kaydı ve kayalıklardan aşağı sivri taşlara çarpa çarpa beş yüz metre yuvarlandı. Düşerken gövdesinden ayrılan başını hiçbir zaman bulamadılar.” Dişlerini göstererek sırıttı. “Kötü bir hikaye, değil mi?”</p>

  <p>“Takdir edilmeyi çok istiyormuş anlaşılan.”</p>

  <p>“Hem de çok.” Bir kez daha o korkunç kahkahasını attı. “Peki, nasıl oldu da kurtlar burayı boyladı?”</p>

  <p>“Burada çalışmaya başladığımda benim Ethan’a ilk önerim bu oldu. Bu ürkütücü şeyleri Şömine Odası’ndan çıkartalım dedim. Zaten dışarısı yeterince vahşi. İçeriye de aynı havayı aksettirmenin bir manası yok.”</p>

  <p>“Pek doğasever biri gibi konuşmuyorsunuz.”</p>

  <p>“Ben rakamları severim. Neyin ne olduğunu bildiğiniz, hoş rakamları. Doğaysa benim acizane fikrimce korku hikayesinden farksızdır.”</p>

  <p>“Bu durumda Adirondack sizin için çalışmaya hiç de müsait bir yer değil.”</p>

  <p>“İşe konsantre oluyorum, nerede çalıştığıma değil.”</p>

  <p>Gurney, Steckle’ın bu felsefesinin kendi çalışma prensiplerinden çok da uzak olmadığını fark etti. NYPD’de çalıştığı yıllarda defalarca korkunç yerlerde bulunmak zorunda kalmıştı. Bu aklına gelince hemen konuyu değiştirmeyi istedi.</p>

  <p>“Bahsettiğiniz şu aile arması nasıl bir şeydi?”</p>

  <p>“Kendiniz bakın.” Steckle el fenerini uzun odanın diğer ucuna doğru çevirdi. Orada, yüksek ahşap duvarda, kiriş kerestelerinin oluşturduğu üçgen boşluğa asılmış, kalkan şeklinde bir plaket asılıydı. Kalkanın üzerindeyse güç ya da meydan okuma ya da her iki anlama birden gelecek biçimde yukarı kaldırılmış bir yumruk kabartması bulunuyordu. Kabartmanın altında Latince üç sözcük göze çarpıyordu.</p>

  <p><i>Vırtus. Perseverantia. Dominatus.</i></p>

  <p>Aileye rehberlik etmek için seçilmiş bu sözlerin manasını lisedeki Latince derslerinden hatırlamaya çalıştı.</p>

  <p>Mertlik. Kararlılık. Ustalık.</p>

  <p>Steckle’a döndü. “İlginç ilkeler.”</p>

  <p>“Sizce öyle.”</p>

  <p>“Bunlar sizi etkilemiyor mu?”</p>

  <p>“Sadece sözcük onlar.”</p>

  <p>“Sözcüklerin anlamları yok mudur?”</p>

  <p>“Sözcükler hiçbir şey ifade etmez.”</p>

  <p>Sert, tartışma götürmez ifade, Steckle’ın kişiliğinin tehlikeli kısmını tetikleyebilecek bir konuyu konuştuklarım ortaya koyuyordu. İkisinden başka kimsenin olmadığı bu karanlık tavan arasında bu konuyu daha fazla üstelemenin gereği yoktu.</p>

  <p>“Herkes ne derse desin, sonunda önemli olan sizin içinizdekidir.” Bakışları yeniden karşı duvardaki Gall ailesi armasına döndü. “Geri kalan her şey saçmalıktan ibarettir.”</p>

  <p>“Elliman Gall’in hayran olunma arzusu gibi mi?” diye sordu Gurney.</p>

  <p>Steckle başıyla onayladı. “Hayran olunmaya çabalamak bir insanın yapabileceği en aptalca şeydir.”</p>
<p class="bosluk">&nbsp;</p>
</body>
</html>