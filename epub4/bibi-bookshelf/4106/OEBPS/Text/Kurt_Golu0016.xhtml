<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>16. Bölüm</h2>

  <p class="nonindent">Tesise geri döndüğünde resepsiyondaki antika duvar saati beşi çeyrek geçeyi gösteriyordu. Yukarı süite yönelirken Madeleine’in hâlâ banyo küvetinde, tartışmayı istemediği sorunla boğuşarak sıcak suyun altında uzanıyor olabileceğini düşünüyordu. Ama banyo boştu. Musluğun üzerinde ıslak bir banyo havlusu vardı.</p>

  <p>Ana odada ışıklar Gurney’in çıkarken bıraktığı gibi açıktı. Yaktığı ateş hâlâ sönmemişti. Warren Harding’in ciddi, vakur tablosu da aynı şekilde odaya hükmediyordu.</p>

  <p>Yatak odasına baktığında dört direkli yatağın bozulmadığını gördü. Madeleine’in çantası yatağın ayak ucunda açık haldeydi ama karısı görünürde yoktu.</p>

  <p>Sonra balkonun cam kapısı aralandı ve Madeleine balkondan içeri döndü. Üzerinde siyah kot pantolon, krem rengi ipek bluz ve kar montu vardı. Hatta yüzünde çok nadiren yaptığı biçimde, hafif makyaj vardı.</p>

  <p>“Gitme zamanı geldi mi?” diye sordu.</p>

  <p>“Orada ne yapıyordun?”</p>

  <p>Madeleine yanıt vermedi. Hiç konuşmadan aşağı inip Outback’e bindiler. Dağ evine varıncaya dek de tek kelime bile etmediler.</p>

  <p>Onları kapıda Jane Hammond karşılayıp, içeri buyur ederken montlarını da aldı.</p>

  <p>Dağ evinin giriş kısmı parlak cilalı, bal rengi ahşapla üç bölüme ayrılmıştı. Bu bölümler bir yandan giriş kısmını oluştururken diğer taraftan da taş Kızılderili baltaları, geyik postları ve ilkel aletlerin yerleştirildiği tezgah görevini de yapıyordu. Buraya bakarken Gurney, Barlow Tarr’ın belinden sarkan baltayı düşünmeden edemedi.</p>

  <p>Jane ona doğru yaklaşarak, “Sizi takip eden biri oldu mu?” diye sordu.</p>

  <p>“Hayır. Ama dikkat etmedim. Neden sordunuz?”</p>

  <p>“Bazen göl yoluna büyük bir SUV çıkar. Richard onun evden her çıktığında peşine takıldığına emin. Bence onu iyice çileden çıkartmak için bunu yapıyorlar. Omuzlarındaki yükü arttırmak için. Sizce ne olabilir?”</p>

  <p>“Mantıklı. Ama buraya kadar gelmenin...”</p>

  <p>Sözü, çalan telefonla yarıda kesildi. Ekrana baktığında arayanın Rebecca Holdenfield olduğunu gördü. Aslında onunla konuşmayı çok istemesine rağmen yanıt vermeyip telesekreterin devreye girmesini sağladı.</p>

  <p>“Gelin,” dedi Jane gergin bir şekilde. “Bunu sonra konuşuruz. Sizi tanıştırayım.”</p>

  <p>Jane’in peşi sıra dağ evinin yüksek, katedral tavanlı büyük salonuna girdiler. Ufak tefek, zayıf bir adam arkası onlara dönük bir halde şömine odunlarını düzeltiyordu. Adamın narin vücut yapısı şaşırtıcıydı. Gurney daha iri yarı birini hayal etmişti.</p>

  <p>“Richard,” dedi Jane. “Sana bahsettiğim misafirlerimiz.”</p>

  <p>Hammond onlara döndü. Yüzünde soğuk bir karşılama ya da bitkinlik emaresi olarak değerlendirilebilecek bir gülümseyişle elini önce Madeleine’e sonra da Gurney’e uzattı. Kısa, biraz soğuk ve isteksiz bir tokalaşmaydı.</p>

  <p>Neredeyse platin renginde denilebilecek beyaza çalan sarı saçları ortadan ikiye ayrılmıştı. Uçlarıysa küçük bir çocuğunkini andıracak biçimde kıvrılarak alnına düşüyordu. Ama gözlerinin çocuklarınkini andıracak en ufak bir yanı bile yoktu. Parlak, yeşil mavi karışımı, canlı gözler neredeyse sinir bozucu olarak tanımlanabilecek bakışlara sahipti.</p>

  <p>Bakışlarının tam tersine sesi yumuşak ve sıradandı. Gurney acaba gözlerinin korkutuculuğunu telafi etmek için mi yoksa etkisini daha da artırmak için mi bu tonlamayla konuşuyor diye düşünmeden edemedi.</p>

  <p>“Kız kardeşim sizden çok bahsetti.”</p>

  <p>“Umarım kötü şeyler söylememiştir.”</p>

  <p>“Bana sizin annesini ikiye bölen katil Peter Piggert’i yakalayan dedektif olduğunuzu anlattı. Ve kurbanlarının başlarını buzdolabında saklayan Jorge Kunzman’ı. Ve Noel hediyesi olarak ceset parçalan yollayan Noel Baha’nın şeytan versiyonunu. Ve hastalarına tecavüz edip, derilerini yüzdükten sonra onları yatına koyup okyanusa atan bir sadiste gönderen yoldan çıkmış bir psikiyatristi. Son derece başarılı bir geçmişiniz var. Bir sürü zır deliyi yakalamayı başarmışsınız. Ve şimdi burada Kurt Gölü’ndesiniz. Sırf geçerken uğramıştınız sanırım. Romantik bir kaçamak öncesi. Yanılıyor muyum?”</p>

  <p>“Evet, doğru. Tatile gidiyoruz.”</p>

  <p>“Ama şimdi buradasınız. Büyük bir ıssızlığın ortasında. Her yerden kilometrelerce uzakta. Peki, nasıl buldunuz burayı, beğendiniz mi?”</p>

  <p>“Hava biraz daha iyi olabilirdi.”</p>

  <p>Hammond kendini zorlayarak hafifçe güldü ama bu sırada gözleriyle karşısındakilerini derin derin süzmeye bir an bile ara vermemişti. “Hava düzelmeden genellikle daha da kötüleşir.”</p>

  <p>“Kötüleşir mi?” diye sordu Madeleine.</p>

  <p>“Rüzgarın hızı artar, sıcaklık düşer, kar ve dolu fırtınası başlar.”</p>

  <p>“Bu ne zaman bekleniyor?”</p>

  <p>“Yarın. Ya da en geç öbür gün. Burada hava şartları anbean değişir. Dağların ne zaman ne yapacağı belli olmaz. Bu bölgenin havası bir manik depresif birinin ruh hali gibidir.” Şaka yaptığını gösterdiği ortaya koyacak biçimde hafifçe gülümsedi. “Adirondack’ı bilir misiniz?”</p>

  <p>Madeleine duraksayarak, “Pek sayılmaz,” yanıtını verdi.</p>

  <p>“Bu dağlar sizin Catskills bölgesinden çok farklıdır. Çok daha ilkel koşullar var burada.”</p>

  <p>“Beni şu an sadece kar yağışı endişelendiriyor.”</p>

  <p>Hammond ona uzunca, merak dolu bir ifadeyle baktı. “Endişelendiriyor mu?”</p>

  <p>“Sizce endişelenmemeli miyim?”</p>

  <p>“Jane bana Vermont'ta kara kavuşmaya gittiğinizi söyledi. Kar yürüyüşü, kayak filan. Daha oraya gitmeden karı burada bulacaksınız. Ne güzel işte.”</p>

  <p>Madeleine hiçbir şey söylemeden sadece elindeki kadehine bakmakla yetindi. Gurney’se, karısının bedeninin istemsizce, belli belirsiz ürperdiğini fark etti.</p>

  <p>Hammond küçük yılanları anımsatan bir biçimde dudağını hızla yalayıp, bakışlarını Gurney’e çevirdi. “Kurt Gölü çok enteresan bir yer değil mi? Özellikle bir dedektif için karşı konulması imkansız bir yer.”</p>

  <p>Büyük olasılıkla kardeşinin alaycı ses tonundan rahatsız olan Jane hemen söze karıştı. “Büfede yemek hazır. Somon kanepe, salata, ekmek, kayısı soslu tavuk, pilav, kuşkonmaz ve tatlı olarak da yabanmersini turtası. Tabaklar büfenin yanında. Çatal bıçaklarla, bardaklar da masanın üzerinde. Ayrıca chardonnay ve merlot şarabı ve suyumuz var. Geçelim mi?”</p>

  <p>Kardeşi ne kadar gerginse o da o derece neşeli görünüyordu. Bu ses tonu en azından herkesin isteyerek yiyeceklerini alıp masaya geçmesini sağladı. Richard'la yan yana Dave’le Madeleine’in karşısına geçtiler.</p>

  <p>Kimse bir şey söylemeye fırsat bulamadan elektrikler kesildi. Aniden ortalık kararırken, içeriyi sadece sönmekte olan ateşin son kıvılcımlarının belli belirsiz ışığı aydınlatıyordu.</p>

  <p>“Jeneratör var,” dedi Jane. “Birkaç saniye sonra devreye girer.”</p>

  <p>Işıklar geri geldiğinde eli Richard’ın kolundaydı. Elini çekip, dikkatini yeniden Gurney’le Madeleine’e yöneltti. “Medeniyetten otuz beş kilometre uzaktayız. Bu yüzden de tesis elektriğini kendi jeneratörlerinden alıyor. Zaman zaman biri kapanıp diğeri açıldığı için arada böyle kısa süreli kesintiler yaşıyoruz. Austen bunun son derece normal olduğunu, merak edilecek bir şey olmadığını söylüyor.”</p>

  <p>“Burada telefonlar çekiyor mu?” diye sordu Madeleine.</p>

  <p>“Arazinin kendi baz istasyonu kulesi var. Ama dağ yoluna girdiğinizde, Plattsburgh’a kadar şebeke yoktur. Elbette baz istasyonu da jeneratörlere bağlı çalışıyor. Yani onlar devre dışı kaldığında...” Durup hemen ekledi. “Elbette iki jeneratörün aynı anda devre dışı kalması çok küçük bir ihtimal.”</p>

  <p>Gurney konuyu değiştirdi. “Ben de bu arada Ethan Gall’in çok önemli işler yaptığını öğrendim.”</p>

  <p>Richard yanıt verdi. “Kesinlikle. Hayran olunacak bir insandı. Aktif, cömert, yardımsever. Burada bulunmam onun fikriydi.”</p>

  <p>“Ama artık yok,” dedi Madeleine. “Kaliforniya’ya geri dönecek misiniz?”</p>

  <p>“İki yıllık mukavelem geçen ay bitmişti. Ama ölümünden kısa bir süre önce Ethan bana sözleşmeyi bir yıl daha uzatmayı önerdi, ben de kabul ettim.” Sanki açıklayıp açıklamamak konusunda karar vermeye çalışıyormuş gibi bir süre duraksadı. “Ethan mukavele imzalanmadan vefat etti. Ama Austen da konudan haberdardı. Bana anlaşmanın geçerli olduğu hususunda teminat verdi.”</p>

  <p>Gurney sözün buraya gelmesinin sormak istediği sorulardan birine imkan tanıdığını fark ederek atıldı. “Anladığım kadarıyla, Austen Steckle geçmişine rağmen son derece dürüst bir adam.”</p>

  <p>“Austen’ın zor bir geçmişi olmuş ama ben ondan son derece memnunum.”</p>

  <p>“Suçu neymiş?”</p>

  <p>“Bunu ona sorsanız daha iyi.” Duraksadı. “Ama benim size bir sorum olacak. Neden Jane’e buradaki durumla ilgilenmek istemediğinizi söylediniz?”</p>

  <p>Gurney bu soruya mümkün olduğunca en doğru biçimde yanıt vermeye karar vererek, “Jane bana profesyonel yardım almayı kabul etmediğinizi, bu nedenle benim konuyu araştırıp bu intiharların arkasında neler olduğunu bulmamı arzu ediyordu. Kendi açısından bunu araştırmakta elbette özgür ama açık konuşmak gerekirse ben bu olaya müdahil olmayı hiç istemiyorum.”</p>

  <p>“Neden?”</p>

  <p>“Çünkü olayın anahtarı sizsiniz. Bir şekilde olup bitenlerin tam merkezindesiniz. Gilbert Fenton’ın kastettiği gibi bir durumda olmayabilirsiniz elbette ama öyle ya da böyle olayın merkezi sizsiniz. Sizin desteğiniz ve arzunuz olmaksızın böyle bir şeye müdahil olmaya kalkmak benim açımdan tam bir aptallık olur.”</p>

  <p>Jane’in gözleri fal taşı gibi açılmıştı. Bu onun Gurney’den istediği tavra hiç uymuyordu.</p>

  <p>Uzun süren sessizlikte Richard’ın kötü olasılıkları zihninde değerlendirdiği anlaşılabiliyordu.</p>

  <p>Sonunda Gurney risk almaya karar verdi. “Unutma Richard, günün sonunda... bagajda ceset olmadığı ortaya çıktı.”</p>

  <p>Hammond, Gurney’in o olayı bildiğine şaşırmışsa da bunu büyük bir beceriyle saklamayı başarmıştı.</p>

  <p>Tek tepkisi birkaç saniyeliğine susmak oldu.</p>

  <p>Bu adeta belli belirsiz bir onaylama tavrıydı da.</p>

  <p class="bosluk">&nbsp;</p>

  <p class="nonindent">Bagaj hikayesinin açılması anlaşıldığı kadarıyla Hammond'ın bakış açısında belirgin bir değişikliğe yol açtı. Aynı zamanda bu gergin toplantının da nispeten daha rahat bir hal almasını sağladı.</p>

  <p>Jane’in önerisiyle masadan kalkıp ateşin karşısına yarım daire biçiminde yerleştirilmiş koltuklara geçtiler. İçin için yanan kömür parçacıkları herkesi biraz daha rahatlatmış, sohbetin daha hoş biçime bürünmesine yol açmıştı. Jane büfeden kahve ve yaban mersini turtası servisi yaptı.</p>

  <p>Son derece rahat, huzurlu bir ortamdı. Ama bir o kadar da kırılgan.</p>

  <p>Gurney kahvelerini bitirdikleri sırada Hammond basında yer alan yorumları okuyup okumadığım sorduğunda az önceki rahat ortamın sona ermek üzere olduğunu sezinledi.</p>

  <p>“Okudum.”</p>

  <p>“O zaman benim pozisyonumu çok net biçimde ortaya koyduğumu biliyorsunuzdur.”</p>

  <p>“Evet.”</p>

  <p>“Avukat ve temsilci tutmayacağımı açıkça ifade ettim.”</p>

  <p>“Doğru.”</p>

  <p>“Ben tutmayacağım ama kız kardeşim benim adıma bunu ayarlayabilir de demedim. Sahtekarlık yapmıyorum. Ne dersem odur.”</p>

  <p>“Bundan kesinlikle eminim.”</p>

  <p>“Ama şimdi siz benim pozisyonumu değiştirmemi ve kız kardeşim adına çalışmanızı kabul etmemi istiyorsunuz.”</p>

  <p>“Sizin benim müdahil olmamı kabul etmeniz pozisyonunuzu değiştirdiğiniz anlamına gelmeyecek. Benim sizi savunmak ya da temsil etmek gibi bir niyetim yok.”</p>

  <p>Hammond şaşkına dönmüş gibi görünüyordu. Jane de paniklemişti.</p>

  <p>Gurney sözlerini sürdürdü. “Benim bu olaya müdahil olmakla ilgili tek isteğim, o da eğer müdahil olmayı tercih edersem, bu dört kişinin intiharına neyin sebep olduğunu bulmaktır.”</p>

  <p>“Yani benim masumiyetimi kanıtlamakla ilgilenmiyorsunuz?”</p>

  <p>“Bununla sadece ortaya çıkacak gerçeklerin sizin masumiyetinizi kanıtlaması ölçüsünde ilgileniyorum. Benim işim gerçekleri ortaya koymaktır. Ben bir dedektifim. Avukat değil. Eğer olaya müdahil olmayı seçersem sizi veya ablanızı temsil etmeyeceğim. Ethan Gall’i, Christopher Wenzel’i, Leo Balzac’ı ve Steven Pardosa’yı temsil ederek ölümlerine neyin sebep olduğunu bulup onlar için bir şeyler yapmış olacağım. Tabii sonunda ortaya çıkacak gerçek sizin faydanıza da olursa benim açımdan hiçbir sorun teşkil etmez. Ama ben onların hakkını arıyor olacağım sizinkini değil.”</p>

  <p>Bu konuşma esnasında Jane adeta panikten kendini kaybetmek üzereymiş gibi görünüyordu.</p>

  <p>Richard’ın tek tepkisiyse Ethan Gall’in adı geçtiğinde gözünde beliren hüzün ifadesi oldu.</p>

  <p>Hiçbir şey söylemeden uzun bir süre Gurney’e baktıktan sonra, “Benden ne yapmamı istiyorsunuz?” diye sordu.</p>

  <p>“Bu dört ölümle alakalı her türlü düşünce ve yorumlarınıza ihtiyacım var. Kısacası şu an bana mantıksız gelen bu olaya mantık kazandıracak her türlü şeye. “</p>

  <p>“Gilbert Fenton’a mantıklı geliyor ama.”</p>

  <p>“Ve Rahip Bowman Cox’a da,” diye ekledi Gurney bu adın Hammond üzerinde nasıl bir etki yaratacağını merak ederek.</p>

  <p>Adamın boş bakışlarında en ufak bir etki bile sezmedi.</p>

  <p>Bunun üzerine, “Bowman Cox, Floridalı bir rahip,” diye açıklamaya koyuldu. “Wenzel günah çıkarma sırasında ona kabuslarından bahsetmiş. Ben de onunla konuştum. Rahip, Wenzel’in anlattıklarını ezberinden bana tekrarladı.”</p>

  <p>“Bunu neden yaptı ki?”</p>

  <p>“Bu kabusların Wenzel’in ölümünü ve sizin de bundaki rolünüzü anlamanın anahtarı olduğunu söyledi.”</p>

  <p>“Benim rolüm derken?”</p>

  <p>“Sizin eşcinsel bireyler ortaya çıkarma amaçlı terapilerinizden bahsetti.”</p>

  <p>“Yine aynı saçmalık! Bunu nasıl yaptığımı da söyledi mi?”</p>

  <p>“İnsanları derin bir transa sokuyormuşsunuz. Sonra ustalığınızı kullanıp, bir taraftan da korkutarak onları aslında eşcinsel olduklarına ikna ediyormuşsunuz. Sonrasında da transtan çıktıklarında ya yeni hayatlarına adapte olup yaşamaya başlıyorlar ya da bunu kabullenemeyip intihar etmeye meylediyorlarmış.”</p>

  <p>“Bu soktuğum trans hali gerçekten korkunç olmalı.”</p>

  <p>“Hem de kesinlikle çok korkunç. Cox sizin Şeytan’la gizli işbirliği yaparak insanların hayatlarını mahvettiğiniz kanaatinde.” Hammond iç çekti. “Burada, Amerika’da akıl hastalarına birer pisliklermiş gibi davramlıyorken, benzer çılgınlıkları ya da nefreti din kisvesi altında sergileyip, bunu Hıristiyanlık adına yaptıklarım söylediklerinde normal karşılamamız çok enteresan değil mi? Sonra da yığınlar halinde kiliselerini dolduruyoruz.” Bunun doğru bir gözlem olduğunu düşünse de Gurney ana konudan ayrılmaya niyetli değildi. “Size mesleki bir soru sormama izin verin. Bir hipnoterapist hastasının zihnine bir rüyanın detaylarını sokup, sonrasında da o rüyayı görmesini sağlayabilir mi?”</p>

  <p>“Kesinlikle hayır. Bu nörolojik açıdan imkansızdır.”</p>

  <p>“Tamam. Peki, bir hipnoterapist hastasını intihara sürükleyebilir mi?”</p>

  <p>“Eğer söz konusu hasta, öncesinde intihara yatkın olmasına yol açacak derecede ağır bir depresyon geçirmiyorsa hayır.”</p>

  <p>“Ölen bu dört kişinin herhangi bir depresyon geçirdiğini gözlemlediniz mi?”</p>

  <p>“Hayır. Hepsinin gelecekle ilgili olumlu beklentileri vardı. İntihara meyilli bir ruh hali tespit etmedim.”</p>

  <p>“Bu durumda olaya ilişkin sizin yorumunuz nedir?”</p>

  <p>“Ben onların intihar süsü verilerek öldürüldüğü kanaatindeyim.”</p>

  <p>“Fakat Fenton bu ihtimali göz ardı ediyor. Onların intihara eğilimli olmamalarının sizin buna neden olduğunuzu kesinleştirdiğini ileri sürüyor. Fenton’ın neden bu derece tuhaf bir pozisyon almayı seçtiğine dair bir fikriniz var mı?”</p>

  <p>Jane hırsla atıldı. “Çünkü o sahtekar, yalancı piçin teki!” Ani hareketiyle kucağındaki porselen tabak yere düşüp parça parça oldu. Önce yere bakıp, ardından öfkeyle, “Lanet olsun!” diye mırıldanıp temizlemeye koyuldu. Madeleine de lavabodan süngerle kağıt havlu alıp Jane’e yardıma geldi.</p>

  <p>Hammond, Gurney’in sorusuna yanıt verdi. “Fenton’ın pozisyonuyla ilgili iki şaşırtıcı nokta var. Birincisi tezini bütünüyle tıbbi açıdan imkansız bir zemin üzerine inşa edişi, İkincisiyse söylediklerine tüm kalbiyle inanıyor olması.”</p>

  <p>“Bunu nereden biliyorsunuz?”</p>

  <p>“Benim iyi olduğum alan işte bu zaten. Onda dokuz olasılıkla insanların sesinden söylediklerinin doğru mu yalan mı olduğunu anlayabilirim. Bu yeteneğe kısmen aldığım terapi eğitimi sırasında öğrendiğim teknik sayesinde ama daha çok da içgüdüsel olarak sahibim. Şöyle bir baktığımda insanların bana söylediklerine hiç aldırmadan gerçekte neye inandıklarını ve ne istediklerini rahatlıkla anlayabilirim.”</p>

  <p>“Ve Fenton’ın basınla paylaştığı saldırgan senaryosuna tamamen inandığı görüşündesiniz?”</p>

  <p>“Düşünceleriyle ilgili en ufak bir kuşkusu bile yok. Bu ses tonunda, beden dilinde açıkça ortada.”</p>

  <p>“Tam bu olayın daha fazla karmaşıklaşamayacağına karar verdiğim anda söylediklerinizle yepyeni bir karışıklığa yol açtınız. Normalde bir cinayet dedektifi bir hipnozcunun intihar vakalarını tetikleyen kişi olabileceği varsayımını elbette dikkate alır. Ama bu açıklamayı tek gerçek olarak görüp, tüm kalbiyle benimsemesi bana çılgınca geliyor.” Herhangi bir tepki verip vermediğini görmek için Madeleine’e baktı ama karısı gözlerini sönmekte olan ateşe dikmiş, bambaşka düşüncelere dalmıştı.</p>

  <p>O an aklına yeni bir soru takıldı. “İnsanların gerçekte neler istediğini hissetmekte iyi olduğunuzu söylediniz. Sizce Fenton ne istiyor?”</p>

  <p>“Benim dört ölümle ilgim olduğunu kabul etmemi istiyor. Bana bunun tek çıkış yolu olduğunu, aksi takdirde hayatımın kayacağını söyledi.”</p>

  <p>“Peki, daha önce hiç görülmemiş, adı bile konmamış böylesi bir suçu kabul ederseniz ne olacakmış?”</p>

  <p>“Eğer bu dört intihar vakasına neden olduğumu kabul edersem her şey yoluna girecekmiş.”</p>

  <p>Bu bazı dedektiflerin genellikle işlemedikleri suçları kabul ettirmek istedikleri şüphelilere uyguladıkları kafa karıştırma taktiğiydi. <i>"Eğer inkar etmeye devam edersen, çok kızacağım ve işte o zaman başın gerçekten belaya girecek. Sadece itiraf et, işte o zaman her şey açığa çıkacak. Herkes huzur içinde evine dönecek. ”</i></p>

  <p>Tamam da bu IQ seviyesi seksen civarında olan kişilerde söken bir taktikti.</p>

  <p>Fenton bu taktiği ne diye böylesine zeki bir psikolog üzerinde denemeye çalışıyordu?</p>

  <p>Bu işin arkasında nasıl bir lanet olası gerçek vardı?</p>
<p class="bosluk">&nbsp;</p>
</body>
</html>