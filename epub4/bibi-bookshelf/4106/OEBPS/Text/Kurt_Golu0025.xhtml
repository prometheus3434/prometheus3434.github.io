<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>25. Bölüm</h2>

  <p class="nonindent">Guraey sütunlu girişe park etti. Zihni bir taraftan Hammond bir taraftan da Madeleine’le doluydu. Safir taşlar kadar parlak ve ürkütücü gözleriyle bu narin, küçük adamın kara büyü cinayetlerine ilgi duyduğunu öğrenmek oldukça rahatsız ediciydi. Madeleine’se ıssız bir toprak yolda kilometrelerce gidip en az otuz sene önce Noel tatillerini geçirdiği evin enkazına bakıp geri dönmüştü.</p>

  <p>Peyton Gall ile görüşmek istiyordu ama ondan işine yarayacak bir şeyler öğrenmek için gidip kapısını çalmaktan daha fazlasını yapması gerektiğini tahmin ediyordu. Süite girerken Gurney adama doğru biçimde yaklaşması şartını da zihnindeki yapılması gerekli işler listesine ekledi.</p>

  <p>Madeleine’in hâlâ banyoda olabileceğini düşündüğünden karısını üzerini giyinmiş halde pencereden gölü izlerken bulunca şaşırdı. Şöminenin yandığını görmek de onu eşit derecede şaşırtmıştı.</p>

  <p>Madeleine ona doğru dönerek, “Steckle buradaydı,” dedi.</p>

  <p>“Ateşi yakmak için mi?”</p>

  <p>“Ve öğle yemeğinde ne istediğimizi ve Vermont’a gitmek üzere ne zaman buradan ayrılacağımızı sormak için.”</p>

  <p>“Burayı ne zaman boşaltmamız gerektiğini söyledi mi?”</p>

  <p>“Hayır. Ama bir an evvel gitmemizi istiyor gibi geldi.”</p>

  <p>“Yemek için ne dedin?”</p>

  <p>“İki seçenek vardı. Soğuk somon tabağı veya karışık salata. İkisinden de söyledim. Hangisini istersen yersin. Ben aç değilim.”</p>

  <p>“Buraya, odaya mı getirecek?”</p>

  <p>Sanki bu soruya yanıtmışçasına kapı tıklandı.</p>

  <p>Gurney gidip kapıyı açtı.</p>

  <p>Austen Steckle yüzünde yapmacık gülümsemesi, elinde servis tepsisiyle karşısındaydı. Tepsinin içindeki yemeklerin üzeri gümüş bir kapakla kapatılmıştı. “Öğle yemeği için biraz geç oldu ama hiç yoktan iyidir değil mi?”</p>

  <p>“Teşekkürler,” dedi Gurney tepsiye uzanırken.</p>

  <p>“Hayır, hayır izin verin ben halledeyim.” Gurney’in yanıtını beklemeden içeri dalıp tepsiyi şöminenin karşısındaki sehpanın üzerine koydu. “İyi yanıyor değil mi?”</p>

  <p>“Evet.”</p>

  <p>“Ama hava çok kötü. Daha da bozacak. Kanada’dan şiddetli kar fırtınası geliyor.”</p>

  <p>Madeleine ona endişeli gözlerle bakarak, “Ne zaman?” diye sordu.</p>

  <p>“Söylemesi zor. Bu dağlarda hep böyle işte. Çok hoş görünüyorlar, doğa olağanüstü ama bir de tersi var tabii. Ne demek istediğimi anlıyorsunuz değil mi?”</p>

  <p>“Anladığımıza emin değilim,” dedi Gurney.</p>

  <p>“Kurt Gölü’nde konu hava olunca her zaman bir belirsizlik olur. Sizin başka bir yere gitme niyetiniz olduğunu biliyorum. Bir hafta sürecek bir kar fırtınasını istemeyeceğiniz açık.”</p>

  <p>Gurney açısından asıl açık olan şeyse adamın onları bir an evvel başından atmak istiyor oluşuydu. Ve bu çok büyük bir ihtimalle hava durumuyla ilgili de değildi. “Fenton’ın beni buradan göndermek istediği gibi bir hisse kapıldım nedense. Siz de aynı şeyi düşünüyor musunuz?”</p>

  <p>Gurney açısından ilginç olan şey, Steckle’ın bu sözlere birkaç saniye zerre kadar tepki vermemesiydi. Sonra konuşmaya başladığında ses tonu sanki itiraf niteliği taşır gibiydi. “Bugün ya da en geç yarın zaten yola çıkacağınız için bunu söylemek istemiyordum. Ama siz söyleyince saklamanın manası kalmadı. Dedektif Fenton şu an tesis tüm konuklara kapalıyken sizin burada daha fazla misafir edilmenizin yanlış bir izlenim doğuracağını söyledi.”</p>

  <p>“Nasıl yanlış izlenim?”</p>

  <p>“Gall ailesinin onun yürüttüğü soruşturmayı baltalamak için sizin desteğinizi aldığı izlenimi.”</p>

  <p>“İlginç.”</p>

  <p>“Bana, adaleti engelleme suçlaması yöneltilebilecek birine yardım ederken çok dikkatli olmam gerektiğini söyledi. Size fazla yakınlaşmanın tesis açısından iyi sonuçlar doğurmayabileceğinden bahsetti.”</p>

  <p>Yanan odunlardan biri gürültüyle yana devrildi. Gurney şöminenin yanına çömelip maşayla odunları düzeltmeye koyuldu. Bir yandan da sonraki adımı için zaman kazanmaya çalışıyordu.</p>

  <p>Tekrar Steckle’a döndü. “Bu konunun içinde olmanın sizin açınızdan son derece rahatsız edici bir durum olduğu anlaşılıyor.”</p>

  <p>Steckle üzgün bir baş sallamasıyla onayladı.</p>

  <p>“Oysa işin gerçeği şu; onun soruşturmasını baltalamaya çalışmak gibi bir niyetim hiç yok. Hatta tam tersine bilgi sahibi oldukça onun doğru iz üstünde olduğunu düşünmeye başladım.”</p>

  <p>Bu cümle Madeleine’in aniden yüzüne bakmasına neden olurken Steckle da merakla kaşlarını çattı. “Büyük taraf değişikliği bu. Oysa sizi Fenton’ın yanlışlığını kanıtlamak üzere Jane’in tuttuğunu sanıyordum.”</p>

  <p>“Ben o şekilde çalışmıyorum. Ben sadece gerçekleri izlerim.”</p>

  <p>“Gerçekler sizi hangi noktaya sürüklerse sürüklesin?”</p>

  <p>“Kesinlikle.”</p>

  <p>Steckle yavaşça başını salladı. “Ve bu gerçeklerin Hammond’ın lehine göründüğü kanaatinde değilsiniz?”</p>

  <p>“Açıkçası, öyle. Ama yeniden Fenton’ın üzerinizde kurduğunu hissettiğiniz baskıya dönersek, tesisi hemen terk edip olayı araştırmaya son vermemi mi istiyorsunuz?”</p>

  <p>Steckle hemen elini kaldırarak itiraz etti. “Hiç de değil. Sadece üzerimizdeki baskı konusunda size dürüst davranmaya çalıştım. Ben sadece bu berbat durumun bir an evvel bitmesi taraftarıyım.”</p>

  <p>“Kesinlikle aynı fikirdeyim.”</p>

  <p>“Güzel.” Madeleine’e döndü. “Ne demek istediğimi anlıyorsunuz değil mi?”</p>

  <p>“Ah, evet. Kesinlikle. Hepimiz bunu istiyoruz.”</p>

  <p>“Güzel. Harika.” Dişlerini göstererek gülme benzeri bir ifade takındı. Ardından sehpanın üzerindeki tepsiyi işaret ederek, “Afiyet olsun,” dedi.</p>

  <p class="bosluk">&nbsp;</p>

  <p class="nonindent">Steckle gidince Gurney kapıyı arkasından kilitledi. Ateşin karşısındaki Madeleine son derece huzursuz görünüyordu.</p>

  <p>“Hava durumunu kontrol edebilir misin?”</p>

  <p>“Steckle bizden kurtulabilmek için hava şartlarını abartıyor olabilir,” dedi Gurney.</p>

  <p>“Yine de kontrol edebilir miyiz?”</p>

  <p>“Elbette.” Telefonunu alıp internetten meteorolojinin sitesine girdi. Ardından Kurt Gölü diye yazdı.</p>

  <p>Hava durumu bilgisi ekranda belirince kaşlarını çatarak, “Bu hiçbir işe yaramaz ki,” dedi.</p>

  <p>“Ne diyor?”</p>

  <p>“Hava çok kötü olabilir ama olmayabilir de diyor.”</p>

  <p>“Öyle bir şey yazmaz. Tam olarak ne yazdığını okusana...”</p>

  <p>“Yüzde otuz ihtimalle bu akşam kar fırtınası beklendiğini, kar kalınlığının on beş on altı santime ulaşacağını, bunun da trafiğe çıkmayı sakıncalı hale getireceğini yazıyor.”</p>

  <p>“Ve yarın?”</p>

  <p>“Yüzde otuz ihtimalle yoğun kar yağışı. Kar kalınlığı kırk beş santime ulaşacak. Saatte altmış kilometreye ulaşacak kar fırtınası görülecek.”</p>

  <p>“Yani bu öğleden sonra yola çıkmak imkansız olacak?”</p>

  <p>“Yüzde otuz ihtimalle öyle demek yüzde yetmiş ihtimalle öyle olmayacak demektir.”</p>

  <p>Pencereye doğru döndü. Madeleine Şeytan Dişi tepesine bakarken Gurney karısının bir yandan da tırnaklarının derilerini koparmaya koyulduğunu fark etti.</p>

  <p>İçini çekerek, “İstiyorsan Vermont’a hemen şimdi gidebiliriz,” dedi.</p>

  <p>Madeleine yanıt vermedi.</p>

  <p>“Yani eğer havanın giderek bozmasından endişe ediyorsan...”</p>

  <p>Madeleine sözünü kesti. “Bana bir dakika müsaade et. Şu an... doğru kararı vermeye çalışıyorum.”</p>

  <p><i>Doğru karar mı? Ne hakkında?</i></p>

  <p>Maşayı eline alıp odunları düzeltmeye koyuldu. Sonra kalkıp kanepeye geçti. Madeleine tekrar konuşuncaya dek aradan birkaç dakika geçti. Şimdiyse Gurney’in zorlukla duyabileceği bir tonla konuşuyordu.</p>

  <p>“Benimle gelir misin?”</p>

  <p>“Nereye?”</p>

  <p>“Bu sabah gittiğim yere tekrar gitmek istiyorum. Ama sen de benimle gel. Tabii istersen.”</p>

  <p>Bu soruya evet yanıtı vermenin önemli olduğunu hisseden, bu yüzden de öyle yapan Gurney o an aklına gelen çok sayıdaki soruyu bir tarafa bıraktı.</p>

  <p class="bosluk">&nbsp;</p>

  <p class="nonindent">Kurt Gölü’nün yanından yukarı doğru uzanan yamaca doğru çıkarlarken sis de giderek inceldi. Tepeyi aştıklarında sis tamamen kaybolsa da kaygan yol hızlı gitmelerine engel oluyordu.</p>

  <p>Gall Doğa Koruma Alanı’ndan çıktıklarında GPS cihazları onları dağlara doğru daha da dikleşen başka bir yola yönlendirdi.</p>

  <p>Yirmi beş dakika kadar sonra GPS birazdan Blackthom Yolu sapağına geleceklerini bildirdi. İki kilometre sonra geldikleri kavşaktan sapınca bakımsızlıktan yerle bir olmuş, artık ne oldukları bile anlaşılamayan birkaç ahşap harabeden ibaret eski yerleşim yerine ulaştılar.</p>

  <p>“Neredeyse geldik,” dedi Madeleine koltuğunda dikilerek.</p>

  <p>Bir dakika sonra GPS sağa, Hemlock Yolu’na sapmalarını söyledi.</p>

  <p>“Sağa dönme,” dedi Madeleine. “Her tarafı otlar sarmış. Buraya bir yere park et.”</p>

  <p>Gurney karısının söylediğini yaptı. Arabadan indiklerinde kendilerini iliklere işleyecek derecede soğuk rüzgarda buldular. Gurney montunun yakalarını kaldırıp, yün kayak beresini kulaklarına kadar çekti. Hemlock Lane eskiden gerçek bir yol olabilirdi ama şu an karşılarında sadece karanlık ormana doğru uzanan her yanı çalılıkların sardığı, küçücük bir patika vardı.</p>

  <p>Madeleine, Gurney’in buz gibi elini tutup onu ıssız yola yöneltti.</p>

  <p>Buz gibi rüzgar yüzlerine çarpıyordu. Dikkatle ilerleyip, devrilmiş ağaçların üzerinden geçtiler. Karşılarına çıkan ilk bina her yanını simsiyah küf mantarlarının sardığı, terk edilmiş bir kulübeydi. Hemen arkada kısmen ormanın içine gömülmüş gibi duran virane halde iki kulübe daha vardı.</p>

  <p>Madeleine durdu. “İkizler, Michael Carey’le Joseph Carey anneleriyle bu kulübede kalırlardı. Yazları anneleri arkadaki küçük kulübeleri kiraya verirdi ama kışları sadece onlar kalırdı.”</p>

  <p>Bakışlarını etrafta dolaştırırken Gurney karısının bulundukları yerin eski halini hatırlamaya çalıştığını tahmin ediyordu.</p>

  <p>Patikanın biraz daha ilerisini işaret ederek, “Gel,” dedi bir süre sonra.</p>

  <p>Yazdan kalan, kum çalılıklar her iki taraftan da yolu sarmış, yürüdükçe paçalarına, montlarının kollarına takılıyordu. Birkaç yüz metre kadar sonra ilk kulübelerden daha virane haldeki ikinci yerleşim yerine ulaştılar. Devrilmiş bir çam ağacı en büyük evin neredeyse üçte birini yerle bir etmişti. Diğer üç kulübe de onlarca yıldır dokunulmamaları yüzünden çam iğneleriyle kaplanmıştı.</p>

  <p>“Burası,” dedi Madeleine.</p>

  <p>“Noel tatillerini geçirdiğin ev bu mu?”</p>

  <p>Gurney’in elini biraz daha sıktı. “Aslında sadece Noel değil. Son geldiğimde altı hafta burada kaldım.”</p>

  <p>“Tatilin o kadar uzun muydu?”</p>

  <p>“O sene için öyle. Ailem beni kış tatilleri devlet okullarındakinden uzun, yaz tatilleriyse kısa olan özel bir okula göndermişti.”</p>

  <p>“Peki ya ablan?”</p>

  <p>“Ben on beşimdeyken Christine yirmi iki yaşına basmıştı.” Duraksadı. “Bana sürpriz çocuk derlerdi. Bu istenmeyen çocuk demenin daha yumuşatılmış haliydi. Bir sabah uyanıp benim sadece kötü bir rüya olduğumu görmeyi dilediklerine eminim.”</p>

  <p>Karısının açık sözlülüğü karşısında şaşkına dönen Gurney hiçbir şey söylemedi. Anne babaları hayattayken onlar hakkında çok az konuşmuşlardı. Ölümlerinden sonraysa hiç söz etmemişlerdi. Bu ana dek.</p>

  <p>İyice daralan yolda ilerlerlerken Madeleine kocasına biraz daha sokuldu. Sonunda yol neredeyse tamamen kayboldu. Rüzgarın hızı biraz daha artmıştı. Gurney’in yüzü acımaya başladı. Daha gidecek miyiz diye sormaya niyetlendiği sırada bir açıklığa ulaştılar. Hemen arkada bembeyaz bir düzlük uzanıyordu. Gurney bunun donmuş göl olduğunu tahmin etti.</p>

  <p>Madeleine onu açıklığa doğru getirdi.</p>

  <p>Beyaz düzlüğün ucuna kadar geldiler. Sonra Madeleine soğukkanlılığını korumaya çalışarak, “Burası Grayson Gölü,” dedi.</p>

  <p>Gölün adı Gurney’de hiçbir çağrışıma neden olmadı. Sonra birden hatırladı. “Burası o çocuğun boğulduğu göl mü?”</p>

  <p>“Adı Colin Bantry idi.”</p>

  <p>Madeleine’in sesindeki hüzün ve gözlerindeki keder Gurney’i ne diyeceğini bilmez hale sokmuştu.</p>

  <p>Madeleine duraksadı. Göründüğü kadarıyla acı dolu bir geçmişe uzanmaya çalışıyordu. Derin bir nefes aldı. “O çocuğa aşıktım.”</p>

  <p>“Aşık miydin? Boğulan çocuğa mı? Tanrım, Maddie. Ne... ne oldu?”</p>

  <p>Donmuş gölün kıyısındaki iki devasa büyüklükteki ağacı gösterdi. “Bir gece onu buluşmaya çağırdım... Tam buraya. Hava soğuktu. Yılın en soğuk gecesi.”</p>

  <p>Sustu. Bir süre sessizce ağaçlara baktı.</p>

  <p>“Ona hamile olduğumu söyledim.”</p>

  <p>Gurney devam etmesini bekledi. Tek görebildiği, dikkatini tek yoğunlaştırabildiği şey, karısının yüzündeki ifadeydi. Daha önce bunu hiç görmemişti.</p>

  <p>Sanki sözcüklerle kendini cezalandırıyormuşçasına son söylediğini tekrarladı. “Ona hamile olduğumu söyledim.”</p>

  <p>Yine bekledi.</p>

  <p>“Motoruna atladığı gibi uzaklaştı. Arkasına bile bakmadan. Ay ışığında. O tarafa doğru.” Titreyen eliyle gölü işaret etti. “Buz kırıldı.”</p>

  <p>“Bu şekilde mi boğuldu?”</p>

  <p>Madeleine başını sallayarak onayladı.</p>

  <p>“Peki... Kamındaki çocuğa ne oldu?”</p>

  <p>“Hamile değildim.”</p>

  <p>“Anlamadım.”</p>

  <p>“Yalan söylememiştim. Gerçekten hamile olduğumu sanıyordum. Adetim gecikmişti. Belki de hamile olmak istedim. Colin’le bütünleşmek istedim. Yeni bir hayat. Beni anne babamdan daha çok isteyecek birilerinin olduğu bir hayat. Tanrım, öylesine umutsuz bir haldeydim ki! Ve onu çok seviyordum!”</p>

  <p>“Peki, sence neden öyle yaptı?”</p>

  <p>“En korkunç yanı da bu ya. Hiçbir fikrim yok. Hiçbir fikrim yok ama dönüp kaçmış olduğu, benim yüzüme bakmamış olduğu ve bunu bir daha asla yapamayacağı düşüncesi beni kahretti. Tek bir kelime bile söylemeden... Sadece dönüp buzun üzerinde uzaklaşıp gitti.”</p>

  <p>Yan yana göle bakarlarken ikisi de tek kelime etmedi.</p>

  <p>Sonunda Gurney, “Polis soruşturması oldu mu?” diye sordu.</p>

  <p>“Elbete. Colin’in babası şerif yardımcısıydı.”</p>

  <p>“Ona olanları anlattın mı?”</p>

  <p>“Coün’e hamile olduğumu söylediğimden bahsetmedim. Neden buz üstünde motora binmeye kalktığını bilmediğimi söyledim. Belki hava atmak için, belki de sadece canı öyle istediği için yapmıştır dedim. Bana inandı. Colin öyle biriydi zaten. Herkes Colin’in başına buyruk olduğunu bilirdi.”</p>

  <p>Yeni bir sessizlik. Gurney’in elini neredeyse acıtacak kadar sıkıyordu.</p>

  <p>Gurney karısının gözlerinin içine bakarak, “Bunları neden bana anlatıyorsun?” diye sordu.</p>

  <p>“Bilmiyorum. Belki de buraya geldiğimiz için.”</p>

  <p>“Bunca zamandır benden sakladığın sırrını şimdi söylemeye karar verdin. Sırf burada olduğumuz için öyle mi?”</p>

  <p>“Bunu senden bir sır saklama olarak hiç görmedim. Anlatıp seni de üzmek istemedim.”</p>

  <p>“Kime anlattın? Arkadaşına? Terapiste? Mutlaka birine anlatmış olmalısın.”</p>

  <p>“Doğal olarak bir terapiste anlattım. Seninle tanıştığımız günlerde. Klinikte çalışmam için almam gereken sertifika eğitimindeydim. Terapinin başa çıkmamda bana faydası olacağını düşündüm. En azından bunu kendime saklamama olanak tanıyacaktı.”</p>

  <p>“İşe yaradı mı?”</p>

  <p>“O zamanlar öyle düşünmüştüm.”</p>

  <p>“Ama...?”</p>

  <p>“Ama şimdi terapistle yaptığım görüşmenin bende o acı anıların üstesinden geldiğim ve bu konuyu bir daha kimseyle konuşmaya ihtiyaç duymayacağım yanılgısını uyandırdığını düşünüyorum. Yani bunu bir sır olarak görmüyordum derken bunu kastediyordum. Geçmişimin bir parçası olan bu yaşadıklarımın geçmişe ait olduğunu ve onu konuşarak yeniden gün ışığına çıkarmanın manasız olacağını düşünüyordum.”</p>

  <p>“Fikrini değiştirmene ne sebep oldu?”</p>

  <p>“Bilmiyorum. Tek bildiğim evde, mutfak masamızda Jack telefon ekranında Adirondack yol haritasını gösterince, buraya gelirsek Grayson Gölü’ne çok yaklaşmış olacağımızı fark ettim.”</p>

  <p>“Buraya gelmeyi arzu ettin mi?”</p>

  <p>“Ah, Tanrım! Tam tersine. Neredeyse mutfaktan dışarı kaçacaktım.”</p>

  <p>“Ama gelmeyi sen istedin. Ben kabul etmeden sen evet dedin.”</p>

  <p>“Çünkü o an kafamda hiçbir şeyi halledememiş olduğumu fark ettim. O an kendimi kötü hissettiğim kadar bunun benim için bir fırsat olabileceğini de hissettim.”</p>

  <p>Yan yana sessizce karla kaplı gölü seyrettiler.</p>

  <p>Madeleine iç çekti. “Bu otuz iki sene önce oldu. Ama hiçbir zaman bitmedi. Belki de bunun nedeni yaptığı şeye bir türlü anlam verememem oldu. Belki de suçluluk hissimi bir türlü hafifletemedim. Belki de onun cesedini bir türlü bulamadıklarından. Belki de...”</p>

  <p>Gurney sözünü kesti. “Cesedini bulamadılar mı?”</p>

  <p>“Hayır. Bu da gölün lanetiyle ilgili eski hikayeleri yeniden canlandırdı. Bu yüzden de her yaz buraya gelen insanlar gelmeyi bıraktı. Bu küçük kasaba bu yüzden yok olup, şu anki haline büründü.” Arabadan indiklerinden beri ilk kez Gurney’in elini bıraktı. İki elini birbirine sürtmeye koyuldu.</p>

  <p>“Gölün lanetiyle ilgili hangi eski hikaye bu?”</p>

  <p>“Norris Landon’ın bize anlattığı hikayeyi hatırlasana. Uzun yıllar önce kanoları devrilen kızların hikayesini. İçlerinden biri boğulmuştu ve cesedi de bulamamışlardı.”</p>

  <p>“Doğru. Ta ki cesedin iskeleti beş yıl sonra Kurt Gölü’nde ortaya çıkıncaya dek.”</p>

  <p>“Evet, o kız burada, Grayson Gölü’nde boğulmuştu. Sonra Colin de burada boğulunca ve cesedi de bulunamayınca hemen eski boğulma hikayesi hatırlandı. İnsanlar bu göle Mezarlık Gölü demeye başladılar.”</p>

  <p>“Bu yüzden mi insanlar evlerini terk etti?”</p>

  <p>“Hayır, bu hemen olmadı. Graysonville çok enteresan bir yerdi. Burası hep yoksullukla boğuşurdu. Buradakilerin çoğu yazları kulübelerini tatilcilere kiralayarak geçinirdi. Sanırım boğulan ve cesetleri asla bulunamayan çocuklarla ilgili anlatılanlar hayal güçlerini de etkileyince insanların ayağı buradan çekildi. Kasaba da gelen giden olmayınca fazla dayanamadı ve yavaşça çöküp gitti.”</p>

  <p>“Şeytan İkizleri. Landon bu göllerin yeraltı mağaralarıyla birbirlerine bağlı olduklarını ileri sürerken göllerden bu isimle bahsetmemiş miydi?”</p>

  <p>“Evet.” Ormandan havalanan bir kuş sürüsü fırtınada savrulan yapraklar misali salınarak gölün üzerinden uçup gitti.</p>

  <p>Madeleine yeniden Gurney’in elini tuttu. “Ne düşünüyorsun?”</p>

  <p>“Bilmem. Bir sürü şey.”</p>

  <p>“Sana bunları daha önce anlatmış olmamı ister miydin?”</p>

  <p>“Maddie, bana anlatmak istediğin her şeyi bilmek isterim. Her şeyi. Ne olursa olsun. Ben seni seviyorum.”</p>

  <p>“Ne olursa olsun mu?”</p>

  <p>“Ne olursa olsun.”</p>

  <p>Madeleine elini bırakmadan, Gurney’in gözlerinin içine bakmayı sürdürerek başıyla onayladı. “Dönmemiz gerek. Kar geliyor. Havadaki kar kokusunu alabiliyorum.”</p>

  <p>Gurney başını kaldırıp gökyüzüne baktı. Kapkara bulutlar toplanıyordu. Ve ileride, donmuş gölün üstünde bir şahin şiddeti artan rüzgarda sağa sola savrularak uçuyordu.</p>
<p class="bosluk">&nbsp;</p>
</body>
</html>