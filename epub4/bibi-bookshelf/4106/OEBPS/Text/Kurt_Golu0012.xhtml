<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>12. Bölüm</h2>

  <p class="nonindent">Kasabadan yaklaşık iki kilometre kadar uzaklaştıktan sonra yol kenarındaki tabela Adirondack Park’a girdiklerini bildirdi. Son derece büyük bir ormanla, göllerle, bataklıklarla, tüm Vermont eyaletinden daha büyük alanı kaplayan bakir arazileriyle bu bölgenin mütevazı park olarak tanımlanması Gurney’e şaşırtıcı geldi.</p>

  <p>Geçerken gördükleri bakımsız köyler de yerini uçsuz bucaksız uzanan bomboş araziye terk ediyordu. Yabani otların, çalılıkların yerine artık kozalaklı sık ağaçlarla dolu orman manzarası hakimdi.</p>

  <p>Yukarı doğru tırmandıkça uzun çam ağaçları yerlerini sert kış rüzgarlarına dayanamadıklarından eğildikleri anlaşılan nispeten daha kısa ağaçlara bırakıyordu. Bu bölgede açıklıklar bile ıssız ve bir o kadar da ürkütücü görünüyordu.</p>

  <p>Gurney, Madeleine’in etrafa büyük bir dikkatle baktığını fark etti.</p>

  <p>“Neredeyiz?” diye sordu Madeleine.</p>

  <p>“Nasıl yani?”</p>

  <p>“Nereye yakınız?”</p>

  <p>“Pek bir yere yakın değiliz. Sanırım High Peaks’ten yaklaşık yüz on, yüz yirmi kilometre uzaktayız. Kurt Gölü’ne de yüz altmış, yüz yetmiş kilometre kadar mesafe var.”</p>

  <p>Hava o kadar soğuktu ki sis donmuştu. Bu da en azından su buharının yere çökmemesini, yanlarda yoğunlaşmasını sağladığı için iyi bir durumdu. Bu buzlu yabanıl arazi, eğilmiş ağaçlar, çorak kayalıklar sanki derin bir kasvet duygusuyla sarmalanmış gibiydi.</p>

  <p>İki saat daha bu şekilde ilerledikten, yolda hepsi de diğer yönden gelen en fazla beş altı kadar araca rastladıktan sonra navigasyon cihazları varış noktasına ulaştıklarını bildirdi. Ama etrafta hiçbir yerleşim yeri görünmüyordu. Eyalet yolundan sağa doğru ayrılan daracık bir toprak yolun kenarında, sarı renkli, demir bir levha vardı.</p>

  <p class="bosluk">&nbsp;</p>

  <p class="orta">GALL DOĞA KORUMA ALANI</p>

  <p class="orta">KURT GÖLÜ TESİSİ</p>

  <p class="orta">ÖZEL YOL - YALNIZCA KONUKLAR</p>

  <p class="bosluk">&nbsp;</p>

  <p>Gurney yola saptı. Yaklaşık bir kilometre kadar daha ilerlediklerinde Gurney yolun dikleşmeye başladığını hissetti. Eğik ağaçlar şimdi çok daha ürkütücü bir görünüm kazanmıştı. Yoğun siste adeta birdenbire belirip sonra da aniden yok oluyorlarmış gibiydi. Madeleine başını aniden yana doğru çevirdi.</p>

  <p>Gurney ona doğru bakıp, “Ne oldu?” diye sordu.</p>

  <p>“Birini gördüm gibi geldi.”</p>

  <p>“Nerede?”</p>

  <p>Eliyle işaret ederek, “Arkada. Ağaçların yanında,” dedi. “Emin misin?”</p>

  <p>“Evet. Şu dalları eğik ağaçların orada duran birini gördüm.” Gurney durmak için yavaşladı.</p>

  <p>Madeleine panik içinde, “Ne yapıyorsun?” diye sordu.</p>

  <p>Gurney kaygan yolda dikkatle geri geri gitmeye başladı. “Gördüğün yere geldiğimizde söyle.”</p>

  <p>Madeleine camdan dışarı bakıp, “İşte, şu ağacın orada," dedi.</p>

  <p>“Tam orada. Bak, işte şu... Ah... Devrilmiş ağaç gövdesini insana benzetmişim. Özür dilerim.” Ama kuş uçmaz kervan geçmez arazide gördüğünün oraya saklanmış bir insan değil de devrilmiş bir ağaç kütüğü olduğunu görmek ses tonundaki gerginliği çok az silebilmişti.</p>

  <p>Biraz daha ilerlediler. Eğri ağaçlar gidererek seyrekleşti. Sonunda açıklığa ulaştılar. Açıklık yan taraftaki basit bir kulübeyi görmelerine olanak vermişti. Kasvetli, üzerinde durduğu buzlu kayalara benzeyen kulübe en az bulundukları yer kadar tüyler ürpertici görünüyordu. Biraz daha ilerlediklerinde kulübe yeniden sıklaşan şekilleri bozulmuş ağaçlar arasında kayboldu.</p>

  <p>Gurney’in kontrol panelinin üzerinde çalan telefonu Madeleine’in refleksle irkilmesine neden oldu.</p>

  <p>Gurney telefonu alıp baktığında arayanın Hardwick olduğunu gördü.</p>

  <p>“Evet, Jack?”</p>

  <p>“Günaydın Dedektif Gurney. Tanrı’nın izniyle parıldayan bu güzel gün ışığı altında neler yaptığınızı öğrenmek isterdim doğrusu.”</p>

  <p>“Böyle konuşmanın özel bir nedeni var mı?”</p>

  <p>“Az önce Palm Beach’teki komiser dostumuzla konuştum. Onunla konuşunca insan kendini şeker pekmeziyle kaplı bir yolda yürüyormuş gibi hissediyor. Bulaşıcı.”</p>

  <p>“Bobby Becker?”</p>

  <p>Hardwick sözcükleri uzatmayı bıraktı. “Evet. Christopher Wenzel’le ilgili bildiklerini öğrenmek için aradım. Nereliymiş, nasıl malikane sahibi olmuş filan.”</p>

  <p>“Ve?”</p>

  <p>“Birkaç sene önce eski adresi Fort Lee, New Jersey’e kayıtlı ehliyetini verip Florida’dan yenisini alması dışında bir şey bilmiyorlar.”</p>

  <p>“Bu da bizi üç kurbanın birbirlerinden çok uzak bölgelerde yaşamadıkları sonucuna ulaştırıyor.”</p>

  <p>“Doğru.”</p>

  <p>“Jane’in Peyton’la ilgili anlattıklarından, adamın büyük şehirde yaşama imkanı varken dağlarda yaşamayı tercih edecek biri olmadığı anlaşılıyor. Tabii birinden saklanmıyorsa.”</p>

  <p>“Bunu sizden dönerken yolda ben de söyledim. Jane, adamın orada, şehre nazaran daha kolay insan satın alabileceği kanaatinde.”</p>

  <p>“Kimi ve ne için aldığına ilişkin bir fikri var mı?”</p>

  <p>“İsim vermedi. Ama Peyton’ın başını belaya sokmak gibi bir alışkanlığı var. Böyle yerlerde güç sahibi olup, başına açtığı sorunların neden olabileceği sıkıntıları ortadan kaldırmanın maliyeti şehre kıyasla çok düşük olur. Jane adamın alemlerini kırsal alana taşımasının daha güvenli bölgeye çekilmeyi istemesinden kaynaklandığı görüşünde.”</p>

  <p>“Peyton pisliğin önde gideniymiş.”</p>

  <p>“Öyle de denilebilir.”</p>

  <p>“Kısa süre sonra bir servete konacak bir pislik hem de.”</p>

  <p>“Evet.”</p>

  <p>“Oldukça tuhaf bir biçimde ölen ağabeyinin mirasına.”</p>

  <p>“Bir evet daha.”</p>

  <p>“Ama bildiğimiz kadarıyla Peyton, Fenton’ın radarına takılmadı, değil mi?”</p>

  <p>“Yanından bile geçmedi.” Önce Hardwick’in sesi kesik kesik gelmeye başladı. Ne söylediği anlaşılmıyordu. Sonra ses tamamen kesildi.</p>

  <p>Gurney cep telefonunun ekranına baktığında sinyal seviyesinin sıfıra indiğini gördü.</p>

  <p>Madeleine onu izliyordu. “Kesildi mi?”</p>

  <p>“Şebeke yok.”</p>

  <p>Gurney dikkatini yeniden yola çevirdi. İncecik yağan sulu kar tutmaya başlamış, yol kenarları daha zorlukla seçilir olmuştu. “Daha ne kadar yolumuz var?”</p>

  <p>“Hiçbir fikrim yok.” Karısına baktı.</p>

  <p>Madeleine başparmaklarını avucuna alıp sıkmıştı.</p>

  <p>Gurney sol tarafa çok yaklaşmamaya, kaygan yolda uçurumdan uzak durmaya çalışıyordu. Kısa bir süre sonra şartları biraz daha zorlaştıracak biçimde, yol yukarı doğru birkaç derece eğim kazandı. Bir saniye sonra da lastikler kaymaya başladı.</p>

  <p>Gurney hemen birinci vitese geçip, kaymayı durdurmaya çalıştı. Bu kez de aracın arkası uçuruma doğru kaymaya başladı. Ayağını gazdan çekip, hafifçe frene dokundu. Araç bir süre daha korkutucu biçimde yan yan kaydıktan sonra durdu. Gurney geri vitese takıp yavaşça yamaçtan uzaklaştı. Yolun nispeten daha düz olduğu kısma gelince de olanca gücüyle frene asıldı. Araç birden durdu.</p>

  <p>Madeleine etraflarım çevreleyen ağaçlığa bakarak, “Şimdi ne yapıyoruz?” diye sordu.</p>

  <p>Gurney öne doğru eğilip görebildiğince ileriyi görmeye çalıştı. “Sanırım birkaç yüz metre sonra yokuş bitecek. Biraz hız kazanabilsem...”</p>

  <p>Yeniden gaza bastı. Araç tekrar az önce kaydığı noktaya geldi ve bir kez daha yoldan çıkıp uçuruma doğru kaymaya başladı. Gurney bu kez direksiyonu hızla ters yöne çevirdi. Bunun etkisiyle araç diğer yöne doğru fırladı ama bu sefer de yolcu tarafındaki lastikler drenaj çukuruna girdi.</p>

  <p>Motor stop etti. Gurney şimdi rüzgarın ve aracın tavanına çarpan buz parçalarının çıkarttığı tık-tık-tık-tık seslerini işitiyordu.</p>
<p class="bosluk">&nbsp;</p>
</body>
</html>