<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>52. Bölüm</h2>

  <p class="nonindent">Gurney ani kararları hiç sevmezdi. Genellikle bir fikir zihninde belirdiğinde herhangi bir eyleme kalkışmadan önce bir gece bekler, yatar uyur, sabah yeni günde aklına gelen fikri bir kez daha enine boyuna değerlendirerek netleştirirdi.</p>

  <p>Ama bu kez bunun için zamanı yoktu.</p>

  <p>Madeleine’in tabletinden yükselen müzik sesi eşliğinde planının ana hatlarını ona anlattı. Aslında planın büyük bir bölümü anlatırken şekilleniyordu.</p>

  <p>On beş dakika kadar sonra kayak giysilerini giymiş Outback’in ön koltuğuna geçmişlerdi. Gurney telefonunu çıkartıp kayıt tuşuna basarak ön panelin üzerine koydu.</p>

  <p>Söze, Gurney’in önerisi gereği, yorgun ve gergin bir sesle ilk Madeleine başladı. “Ateş yakalım mı?”</p>

  <p>“Ne?” Gurney sanki dalgın, başka şeyler düşünüyormuş gibi konuşuyordu.</p>

  <p>“Ateş.”</p>

  <p>“Tamam. Olur.”</p>

  <p>“Tamam, o zaman. Birimizin yakması gerek, hadi?”</p>

  <p>“Yakacağım. Tamam. Birazdan. Ama şimdi olmaz.”</p>

  <p>“Ne zaman?”</p>

  <p>“Tanrı aşkına. Şu an başka bir şey var kafamda.”</p>

  <p>Kısa bir sessizlik oldu. Sonra yine ilk Madeleine konuştu.</p>

  <p>“Ateşi benim yakmamı ister misin?”</p>

  <p>“Ben yakacağım, tamam mı? Sadece emin olmak istediğim bir şey var. Onu düşünüyorum.”</p>

  <p>“Neyden emin olmak istiyorsun?”</p>

  <p>“Cinayet nedeninden.”</p>

  <p>“Neden öldürüldüklerini bildiğini mi düşünüyorsun? Ve katilin kim olduğunu?”</p>

  <p>“Hepsini aynı kişi öldürdü. Ama aynı sebeple değil.”</p>

  <p>“Bu işin arkasında kimin olduğunu biliyorsun yani?”</p>

  <p>“Buna neredeyse eminim.”</p>

  <p>“Kim?”</p>

  <p>“Sana ya da başka birine söylemeden önce yapmam gereken son bir şey daha var.”</p>

  <p>“Anlamadım. Eğer katilin kim olduğunu biliyorsan bana söylesene.”</p>

  <p>“Kafamdakileri Hardwick’e anlatmam gerek. Bu gece. Albany’den döndüğünde.”</p>

  <p>Yeni bir sessizlik oldu.</p>

  <p>“David, katilin kim olduğuna dair fikrini benimle paylaşmaman çok saçma.”</p>

  <p>“Önce düşündüklerimi Jack’le paylaşmam gerek. Bakalım o da bildiklerimden aynı sonuca ulaşacak mı? Sana bu gece söylerim. Sadece dört, beş saat daha sabret.”</p>

  <p>“BU ÇOK APTALCA! EĞER BİLİYORSAN BANA ŞİMDİ SÖYLE!”</p>

  <p>“Tanrı aşkına Maddie, sabırlı ol. Birkaç saat daha.”</p>

  <p>“Polisi aramamız gerekmez mi?”</p>

  <p>“Bu yapmayı istediğim son şey. Cinayetlerle ilişkili her şey doğrudan Fenton’a iletilecektir. Bu çok karmaşık bir durum.”</p>

  <p>“Böyle yapmandan nefret ediyorum.” Oldukça öfkeli bir tonla konuşuyordu: “Bu şekilde davranmanın kendimi nasıl hissetmeme neden olduğunu biliyor musun?” Duraksadı. “Ayrıca karmaşık bir durumsa ne olmuş yani? Bence derhal Albany’deki Suç Araştırma Bürosu’nu merkezini arayıp onlara tüm bildiklerini anlatman gerek.” Duraksadı. “Bunu neden yapmıyorsun? Neden bir an evvel kötü adamın maskesini düşürüp her şeyi bitirmiyorsun? Bunları daha önce de yaşadık, David. Aynı şeyler geçti başımızdan. Hem de kaç kere. Her seferinde yaptığın soruşturmayı Vahşi Batı’daki silahlı çatışmalara dönüştürmeyi başarıyorsun.”</p>

  <p>“Suç Araştırma Bürosu şövalyelerinin ekip arabaları ve helikopterlerle buraya üşüşmelerini istemiyorum. İşin aslı şu, bu aşağılık katili tek başıma enselemek arzusundayım.”</p>

  <p>Gurney bu son cümlesiyle gerçek kişiliğinden biraz fazla uzaklaşmış olabileceğinden endişelendi. Ama hemen ardından gayet doğru davrandığına karar verdi. Sonuçta yaptıkları sahte tartışmanın amacı hasımlarını kışkırtmak ve sonra da onu zekasına göre değil duygularına göre harekete geçmeye yönlendirmekti.</p>

  <p>Bir an için acaba Brightwater’dan, Aslan, Örümcek, Kurt ve Sansar lakaplarından bahsetsem mi diye düşünse de sonra Madeleine’in tavsiyesini yerinde bulup konuşmanın içeriğini sınırlamanın daha doğru olacağına karar verdi. Dinleyen şahsı zihninde, yanıtlardan çok sorularla baş başa bırakmak çok daha iyi olacaktı. Böylece korkusu karanlıkta büyüdükçe büyüyecekti.</p>

  <p>Konuşmayı sonlandırmak için uygun sözcükleri ararken Madeleine öfke dolu sesle, “Hep aynı eski hikaye,” diye ekledi. “Hep senin istediklerin, senin hedeflerin, senin yorumların, senin önceliklerin. Hiçbir zaman biz diye bir şey olmuyor. Peki ya bizim hayatımız? Bizim hayatımız senin zihninde herhangi bir yer işgal ediyor mu acaba?”</p>

  <p>Gurney bir anlığına karısının ses tonu ve seçtiği kelimeler karşısında ne diyeceğini bilemedi. Neticede son derece sert bir tarzla aktarılan bu düşünceler gerçek yaşamda da çok uzak oldukları bir konu değildi. Dedektif ve eş ikilemiyle hep karşı karşıya kalmıştı. Az önce duyduğu öfkenin çoğunun rol gereği olması için Tanrı’ya dua etti. Eğer öyleyse az önceki konuşmaların inandırıcılığına etkisi büyük olacaktı. Aynı zamanda da konuşmayı sonlandırmak için aradığı fırsatı bulmuş oldu.</p>

  <p>Rahatlıkla duyulabilecek kadar derin bir soluk aldı. “Şu an için bu tür sorgulamaya da bu türden duygusal hesaplaşmalara da katlanacak halde değilim.”</p>

  <p>“Tabii ki,” dedi Madeleine acı dolu bir sesle. “Hep öyle olur.” Kısa bir duraksamadan sonra Gurney ekledi: “Sinirlerim çok bozuk. Dün gece doğru dürüst uyuyamadım. Şu senin Valium’dan bir tane alıp bir süre gözlerimi kapatacağım.”</p>

  <p>Madeleine yanıt vermedi.</p>

  <p>Gurney yüksek sesle esneyip kaydı sonlandırdı.</p>
<p class="bosluk">&nbsp;</p>
</body>
</html>