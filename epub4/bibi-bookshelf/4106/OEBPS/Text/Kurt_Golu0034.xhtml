<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>34. Bölüm</h2>

  <p class="nonindent">Gurney, Otterville çıkış tabelasını gördüğünde, seyrekleşen bulutlar arasından sızmaya başlayan soluk kış güneşi çevreyi yavaş yavaş aydınlatmaya başlamıştı.</p>

  <p>Önce burada olduğunu gizlemek için, aracını bir yere park edip George Gölü’ne doğru yürüyerek gitmeyi düşündü ama sonra boşu boşuna yorulmaya gerek olmadığına karar verdi. Araçtaki takip cihazları Otterville bungalov evlerini ziyaret ettiğimi tespit ederse etsin, diye düşündü. Neticede Angela Castro’nun nerede olduğunu gizlemenin mantıklı nedenleri vardı ama bu nedenlerden hiçbirinin Moe Blumberg’le bir alakası olmadığı da açıktı.</p>

  <p>Harabeye dönmüş bir oto tamirhanesi, kepenkleri kapalı bir sosisçi ve iki pompalı bir benzin istasyonunu da içeren küçük Otterville köyüne doğru yöneldi. Yaklaşık iki kilometre kadar sonra GPS cihazı onu Brightwater Yolu istikametine yönlendirdi. Bu toprak yol ormanın içinden geçip, sonunda küçük gölün kenarına sıralanmış on, on iki kadar kulübenin yer aldığı bir açıklığa ulaştı. Açıklığın tam ortasında taş bir binayla bir zamanlar başka bir yapının iskeletini oluşturan, alevlerin kararttığı kereste yığını göze çarpıyordu. Hemen yan tarafta gayet iyi durumda görünen bir Toyota Camry park halindeydi.</p>

  <p>Gurney aracını Camry’nin arkasına çekti. Tam arabadan inerken birisinin kendisine seslendiğini duydu. “Bu tarafa.”</p>

  <p>İlk anda sesin nereden geldiğini anlayamadı. Sonra kulübelerden birinin penceresinden seslenildiğini fark etti.</p>

  <p>“Diğer tarafa doğru gelin. Ön kapı göl tarafında.”</p>

  <p>Gurney kulübenin diğer tarafına doğru yürüyüp, kapalı sundurmaya adım attığı sırada yaşlı ama gayet güçlü kuvvetli görünen beyaz saçlı, açık kahverengi spor pantolonlu, mavi ceketli bir adam kapıyı açtı. Adamın giysileri, kapının hemen yanındaki iki bavul, adamın çok kısa süre sonra yola çıkacağına ilişkin Hardwick’in söylediği bilgiyi doğrulayıcı nitelikteydi.</p>

  <p>“Bay Blumberg?”</p>

  <p>“Bakın, buradan tüm göl manzarası önünüzde uzanıyor,” dedi sanki Gurney kapının neden bu tarafta olduğunu sormuş gibi. “Bu yüzden de kulübeler bu şekilde yerleştirildi. Siz de Dedektif Gomey’siniz sanırım?”</p>

  <p>“Gurney.”</p>

  <p>“Şu ünlü sığır cinsi gibi mi?”</p>

  <p>“Sanırım sığır cinsinin adı Guemsey olması lazım.”</p>

  <p>“Doğru. Gelin, içeri gelin. Çok zamanımın olmadığını görüyorsunuzdur.”</p>

  <p>“Anladığım kadarıyla daha ılık bir iklime kaçıyorsunuz.”</p>

  <p>“Orada bu mevsimde sıcaklık 10-15 derece civarında olur. Daha çok gün ışığı. Burada soğuktan popom donuyor. Kış soğuklarının umurumda olmadığı o eski günlerde yaşlıların Florida gibi sıcak yerlere kaçmaları bana çok aptalca gelirdi. Ama insanın romatizmaları azmaya başlayınca sıcağa kaçmak gayet mantıklı gelmeye başlar. Şimdi burada bütün eklemleriniz ağrıyor ama orada ağrımıyorsa, yapmanız gereken şey çok açık değil midir? Sorunuza yanıt olarak da evet ben Moe Blumberg’im. Artık birçok şeyi karıştırıyor olabilirim ama hâlâ bundan oldukça eminim.”</p>

  <p>El sıkışırlarken Gurney kulübenin içine çabucak bakındı. Bulunduğu yerden tek görebildiği kısım olan salonun bir kısmı büroydu. Diğer kısmıysa tam ortasına antika demir bir odun sobasının yerleştirildiği oturma odasıydı. İçerideki her şey son derece eski püskü görünüyordu.</p>

  <p>“Oturun. Diğer dedektif telefonda çok net bir şey açıklamadı. Tam olarak neyle ilgili konuşacağız?”</p>

  <p>Blumberg oturmak için herhangi bir hamle yapmayınca Gurney de ayakta durmayı tercih etti.</p>

  <p>“Steven Pardosa adlı genç bir adam çok kısa bir süre önce şüpheli bir biçimde hayatını kaybetti. Büyük bir ihtimalle televizyonda izlemişsinizdir.”</p>

  <p>“Burada televizyon görüyor musunuz?”</p>

  <p>Gurney bir kez daha etrafına bakındı. “Yok mu?”</p>

  <p>“En az yarım beyni olan biri için televizyonda izlemeye değer hiç bir şey yok ki. Kuru gürültü ve saçmalıktan başka.”</p>

  <p>“Yani Steven Pardosa’nın ölümünü ilk olarak Dedektif Hardwick’ten öğrendiniz, öyle mi?”</p>

  <p>“Bu ismi söyledi. Ama ben hâlâ konunun ne olduğunu anlamış değilim.”</p>

  <p>“Steven Pardosa’nın on üç sene önce kampınıza katılmış olduğundan bahsetti mi?”</p>

  <p>“Onun gibi bir şeyler söyledi.”</p>

  <p>“Ama siz bu ismi hatırlamıyorsunuz?”</p>

  <p>“O kampı otuz sekiz yıl işlettim. Her yıl yüz yirmi çocuk kampa gelirdi. Kamp en son on iki sene önce açıktı. Sizce buraya gelen her kampçıyı hatırlayabilir miyim? Kaç yaşında olduğumu biliyor musunuz, dedektif?”</p>

  <p>“Hayır, bilmiyorum.”</p>

  <p>“Önümüzdeki ay seksen iki olacağım. Kendi adımı bile hatırlamakta zorluk çekiyorum. Ya da hangi günde olduğumuzu. Ya da mutfağa ne almaya gittiğimi.”</p>

  <p>Gurney anlayışla gülümsedi. “Kampın en son on iki sene önce açık olduğunu söylediniz.”</p>

  <p>“Buna kesinlikle eminim işte.”</p>

  <p>“Steven Pardosa da on üç sene önce buradaymış. Yani kampın kapanmasından bir önceki sene.”</p>

  <p>“Basit bir aritmetik işlemiyle bu sonuç çıkıyor, doğru.”</p>

  <p>“Anladığım kadarıyla kamp uzun süre başarıyla çalışmış.”</p>

  <p>“Kesinlikle.”</p>

  <p>“Neden kapatmaya karar verdiniz, peki?”</p>

  <p>Blumberg başını iki yana salladı. “Yanıt çok basit. Müşterilerimizi kaybettik.”</p>

  <p>“Neden?”</p>

  <p>“Trajik bir olay gerçekleşti. Kötü bir olay. Sonra her şey yuvarlanan bir kartopu misali hızla büyüyüp kontrolden çıktı. Hikayeler, söylentiler, aptallıklar. Hani şu kusursuz fırtına dedikleri şey gibi oldu. Tam manasıyla kusursuz fırtına. Bir önceki yıl adeta som altındık. Ertesi yıl pisliğe dönüştük.”</p>

  <p>“Ne oldu?”</p>

  <p>Acı dolu, küçük bir kahkaha attı. “Bunu bilene ödül var zaten.”</p>

  <p>“Anlayamadım.”</p>

  <p>“Kimse ne olduğunu bilmiyor.”</p>

  <p>“Kusursuz fırtına derken neyi kastettiniz?”</p>

  <p>“Kötü gidebilecek her şey kötü gitti.”</p>

  <p>“Bana bunu anlatabilir misiniz? Önemli olabilir.”</p>

  <p>“Önemli olabilir mi? Bir defa Brightwater Kampı’nı mahvetmek için yeterince önemliydi zaten. Bu arada bilmeniz için söylüyorum, otuz sekiz sene boyunca işlettiğim bu kampın benden önce de elli yıllık bir geçmişi vardı. Çok eski bir kurumdu. Bir gelenekti. Ve mahvolup gitti.”</p>

  <p>Gurney hiçbir şey söylemedi. Blumberg’in öyküsüne devam edeceğini bilerek bekledi.</p>

  <p>“Her zaman inişler çıkışlar vardı aslında. İyi seneler, kötü seneler. İşi, kazancı kastetmiyorum. O her zaman aşağı yukarı sabitti. Daha çok buradaki kişiliklerle ilgili bir durumdan bahsediyorum. Duyguların kimyasından. Grubun ruhundan. Çürük elmaların sepetteki sağlam elmaları nasıl etkilediğini bilirsiniz.</p>

  <p>Bazı seneler kampçılar daha önceki senelere nazaran daha parlak, daha temiz kişiliklere sahip olurlardı. Biz de zaten hep böylelerinin gelmesini umardık. Ama on üç sene önce, tablonun en alt basamağına layık insanlarla dolu bir kampçı kalabalığı geldi. O yaz ortamın havası çok farklıydı. Kötü. Çirkin. İtici. Korkuyu hissedebiliyordunuz. Danışmanlar kaçtı. Bazı çocuklar ailelerinden gelip kendilerini buradan almalarını isteyen mektuplar gönderdi. Bugünlerde kullanılan bir tabir var. ‘Zehirli ortam.’ İşte aynen öyleydi. Ve üstelik tüm bunlar olaydan önce yaşandı.” Blumberg anıları arasında kaybolup gitmişçesine başını iki yana salladı.</p>

  <p>“Olay?” diye devam etmesi için üsteledi Gurney.</p>

  <p>“Çocuklardan biri kayboldu.”</p>

  <p>“Kayboldu? Bulunamadı mı?”</p>

  <p>“Akşam yemeğinde buradaydı. Kahvaltıda yok oldu. Bir daha da kimse onu görmedi.”</p>

  <p>“Polis olaya karıştı mı?”</p>

  <p>“Elbette. Bir süreliğine. Sonunda çocuk kaçıp gitmiş gibi göründüğünden onlar da ilgilerini kaybettiler. Ah, evet, ormanı aradılar, kayıp şahıs duyurusunda bulundular, otobüs duraklarını kontrol ettiler, yerel gazetelerde fotoğraflarını yayınladılar. Ama bunların hiçbirinden bir sonuç alınamadı.”</p>

  <p>“Neden kaçtığını düşündüler?”</p>

  <p>“Evini özlemiş, burada olmaktan mutsuz olmuş, belki de biraz itilip kakılmış olduğundan. Bir şeyi anlamanız gerek. Bu anlattıklarım on üç sene önce yaşandı. Fiziksel şiddete karşı büyük şamata koparılan günler değildi. Beni yanlış anlamayın. Elbette gözdağı vermek için gerekli uyanları yapmıştık. Ama o günlerde fiziksel şiddet biraz da büyümenin bir parçası gibi algılanırdı. Hayatın gerçekleri gibi.”</p>

  <p>Hayatın gerçekleri, diye düşündü Gurney. Ve bazen de ölümün gerçeği. “Yani polis kaçtığı varsayımını benimseyince takibi bıraktı. Ve böylece her şey bitti, öyle mi?”</p>

  <p>Blumberg az öncekinden daha kederli bir kahkaha attı. “Keşke öyle bitmiş olsaydı. Hiç öyle olmadı. Bir çocuk kaçıyor ve konu kapanıyor. Böyle bir şey olsaydı kamp ayakta kalabilirdi. Ama sonrasındaki aptalca şeyler kampın sonunu getirdi.”</p>

  <p>“Neler?”</p>

  <p>“Söylentiler. Fısıltılar.”</p>

  <p>“Hangi konuda?”</p>

  <p>“Aklınıza gelebilecek her türden saçmalıklarla alakalı. O yaz daha çocuk kaybolmadan önce bile ortamın havasının kötü olduğunu söylemiştim. Sonrasındaysa durum daha da kötüleşti. Çocuklar, hatta bazı anne babalar yalan dolan şeyler anlatmaya başladılar. Hikayeler kulaktan kulağa yayılır oldu.”</p>

  <p>“Ne gibi?”</p>

  <p>“Hayal edebileceklerinizden daha bile kötüleri. Kayıp çocuğun aslında öldürülmüş olduğu, burada bir şeytan ayininde kurban edildiği, boğulduğu, cesedinin parçalanıp çakallara verildiği gibi akıl almaz zırvalıklar. Hatta bazı çocukların, bazı çürük elmaların, onun topun teki olmasını kafalarına taktığı ve onu öldüresiye dövüp, ormana gömdüklerine ilişkin bir hikaye bile ortalıkta dolaşmıştı.”</p>

  <p>“Sırf eşcinsel olduğu için mi?”</p>

  <p>“Eşcinsel?” Blumberg başını iki yana salladı. “Ne hoş bir tabir. Kulağa güzel bir şey gibi geliyor. Sapkınlık demek daha doğru olur.”</p>

  <p>Gurney çocuğun kampta başından geçmiş olabileceklere ilişkin kampın en yetkili ağzının söylediklerinden bir hayli rahatsız olmuştu.</p>

  <p>“Polis bu çirkin hikayelerden herhangi birini araştırdı mı?”</p>

  <p>“Hiçbirinden bir sonuç çıkmadı. Ortalıkta bir dolu sivri görüş dolaştı ama hiçbirinin aslı astarı yoktu. Ergenlerin hayal güçleri korkunç oluyor. Peki ben ne mi düşünüyorum? Polisle aynı fikirde olduğumu, yani çocuğun kaçtığını düşündüğümü söyleyebilirim. Başka bir ihtimalle ilgili bir tek kanıt bile yok. Sadece aptalca konuşmalar. Ne yazık ki bu aptalca konuşmalar elektriğe benziyor. Etrafa tehlikeli enerji yaydılar.”</p>

  <p>“Kampın sonunu aptalca konuşmalar mı getirdi?”</p>

  <p>“Kökünü kazıdı. Ertesi yaz yataklarımızın üçte birinden daha azını doldurabildik. Ve gelenlerin yarısı da yaz bitmeden geri döndü. İftiralar, söylentiler tıpkı salgın hastalık gibi yayıldıkça yayıldı. Buradaki hayat sonunda bitip, tükendi. Bunca yılın emeğine çok yazık oldu.”</p>

  <p>“Şu çürük elmaların isimlerini hatırlıyor musunuz?” Blumberg başını iki yana salladı. “Yüzleri hatırlayabilirim. Ama isimler konusunda hiç iyi değilimdir. Bazılarının lakapları olduğunu hatırlar gibiyim. Ama neydi diye sorarsanız, bilemeyeceğim.”</p>

  <p>“Peki, kaybolan çocuğun adını hatırlıyor musunuz?”</p>

  <p>“O kolay. Sonuçta isim binlerce kez geçti. Scott Fallon.” Gurney bu ismi aklının bir köşesine kazıdı. “Yangın ana binayla birlikte kampçıların tüm kayıtlarını, isimleri ve adresleri yok etmiş. Bu konuyla ilgili bir araştırma yapıldı mı?”</p>

  <p>“Sonuç vermeyen bir araştırma yapıldı.”</p>

  <p>“Ama her şeye rağmen siz burada kaldınız. Kampı değiştirip bungalov evler açtınız. Sanırım burayı çok seviyorsunuz.”</p>

  <p>“Brightwater Kampı bir zamanlar harika bir yerdi. Mutlu bir yer. O günleri hatırlamaya çalışıyorum.”</p>

  <p>“Mantıklı bir düşünce. Peki bungalov ev işi nasıl gidiyor?”</p>

  <p>“Berbat. Ama faturalar ödeniyor hiç olmazsa.”</p>

  <p>Gurney gülümseyip Blumberg’e üzerinde telefon numarasının yazılı olduğu kartı uzattı. “Zamanınızı ayırdığınız için teşekkür ederim. Eğer o kötü yılla ilgili başka bir şey söylemek isterseniz, herhangi bir isim, lakap gibi, lütfen beni arayın.”</p>

  <p>Blumberg kaşlarını çatarak karta bakıp, “Adınız Gurney,” dedi. “Doğru.”</p>

  <p>“Sığırın ki gibi değil.”</p>

  <p>“Hayır, sığırın ki gibi değil.”</p>
<p class="bosluk">&nbsp;</p>
</body>
</html>