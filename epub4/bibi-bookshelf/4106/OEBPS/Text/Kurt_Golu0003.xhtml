<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>3. Bölüm</h2>

  <p class="nonindent">“Büyük Adirondack Kampları’nı biliyorsunuzdur herhalde? Aşağı yukarı yüz yıl önce Tanrı’dan bile zengin, Rockefeller ve Vanderbilt aileleri gibi hırsız baronların yaptırdığı, dört yüz hektarlık arazide kurulmuş, misafirlerle çalışanlarına dahi sayısız odanın ayrılabildiği devasa büyüklükteki binalarla dolu kamplar. Orayı yapan şişko kedilerden biri de diğerleri kadar meşhur olmayan, kalay madenciliğinden servet sahibi olmuş Dalton Gall adlı aşağılık bir herifti. Onun zamansız ölümüyle ilgili çok tuhaf bir efsane vardır. Onu da bir ara anlatırım.”</p>

  <p>Bu noktada adeta ‘zamansız ölüm’ ifadesinin etkisini artırmak istiyormuşçasına duraksadı. “Borsa krizi sırasında bölgedeki kamplardan bazıları korkunç bakım maliyetleri nedeniyle kapandı. Bazılarıysa binaları yapan açgözlülerin hayatlarının sergilendiği müzelere dönüştü. Başka bölümlerse doğa fanatiklerinin taç yapraklı aşk merdivenlerinin ekolojisini inceleyebilecekleri eğitim merkezleri halini aldı.”</p>

  <p>Doğaseverlere karşı yapılan bu iğneleme mutfakta kahve hazırlamaya çalışan Madeleine’in gözlerini kısarak bakmasına neden oldu.</p>

  <p>Hardwick sözlerini sürdürdü. “Kamplardan bazılarıysa ilk sahiplerinin mirasçılarında kalmaya devam etti. Onlar da bu tesisleri konferans merkezleri ya da üst sınıfa hitap eden konukevleri olarak kullandılar. Dalton’un torununun torunu Ethan Gall de lüks konukevi tarzını uygulamayı seçip, canı sıkkın, mutsuz zenginler için dekore ettirdiği bir tesis kurdu. ‘Şımartılırken öğrenin’ tarzı saçmalıklarla dolu bir yer yaptı yani. Fransız-Vietnam mutfağının sırları. Nepal dinginliğinin sırları. Sırlar her zaman talep görür. Ve en ayrıcalıklı olanların bile hoşlanmadıkları kötü alışkanlıkları olduğundan Ethan bu konuda onlara eşsiz hipnoz çözümleri sunmak için dünyaca ünlü psikolog Richard Hammond’ı tuttu. Kısacası bu tesis eski geceliği bin dolar olan Adirondack konukevlerinden değildi. Burası sonrasında ilk akşam yemeği partinizde dostlarınıza meşhur Richard Hammond’dan terapi seansı aldığınızı söyleyerek hava atma fırsatı sunuyordu.”</p>

  <p>Jane Hammond elindeki kullanılmış kağıt mendili gergin bir şekilde sıktıkça sıkarak top haline getirmişti. “Bu noktada bir şey söylemek zorundayım. Bay Gurney’in kardeşimle ilgili yanlış bir izlenim edinmesini istemem. Ethan Gall’in amaçlarıyla ilgili herhangi bir yorum yapamam. Ama Richard’ın amacının çok net olduğuna sizi teinin ederim. İşi onun hayatıdır. Ve bunu ÇOK ciddiye alır. Zaten bu da ona yöneltilen suçlamaların bu derece ... saldırgan olmasının sebeplerinden biri.” Mutsuz bir tavırla başını eğip elindeki buruşuk mendile baktı.</p>

  <p>Hardwick sözlerini sürdürdü, “Evet. Ethan Gall’in amacı her ne olursa olsun, sonuçta Dr. Hammond’a başka imkanların yanı sıra bir dağ evinin de tahsis edildiği cömert bir anlaşma sundu. Her şey yaklaşık iki ay öncesine kadar, yani bir akşam Dr. Hammond’a Palm Beach’teki bir dedektiften telefon gelinceye dek yolunda gitti.”</p>

  <p>“Florida,” diye ekledi Jane.</p>

  <p>“Doğru. Christopher Wenzel adlı, yirmi yedi yaşında bir adam birkaç gün önce intihar etmişti. Adam deniz kenarındaki milyon dolarlık malikanesinde bileklerini kesmişti. Başlangıçta polisin ilgisini çekecek herhangi bir durum yoktu. Ancak cinayet yerel haberlerde yer alınca bir rahip ilginç bir hikayeyle Palm Beach Emniyeti’ne gitti. Wenzel kendini öldürmeden birkaç gün önce ona gidip bir haftadır doğru dürüst uyuyamadığını anlatmış. İçi geçtiği her anda da korkunç bir kabus görüyormuş. Her seferinde aynı kabusu. Bu kabusun da kendini öldürme isteği doğurduğunu söylemiş.”</p>

  <p>Hardwick anlattıklarının sindirilmesini istermişçesine bir anlığına duraksadı.</p>

  <p>Gurney, neden Jack Hardwick ve Jane Hammond’la böyle bir konuşma yapıyor olduğu temel sorusunun yanı sıra, anlatılanlarla ilgili de bir noktayı atladığını hissediyordu. “İntiharla ilgili bilgiyi Dr. Hammond’a Palm Beach’teki bir dedektif mi vermiş?”</p>

  <p>“Doğru.”</p>

  <p>“Neden?”</p>

  <p>“Çünkü Wenzel rahibe bu kabusların Dr. Richard Hammond’dan sigarayı bırakması için aldığı hipnoz seansı sonrası başladığını söylemiş. Bu yüzden de dedektif, ölen şahsı tedavi edip etmediğini sormak için doktoru aramış. Richard bunun bir sır olduğunu, hastanın kişisel bilgilerinin korunması yasasından filan bahsedip, sorunun ne olduğunu sormuş. Dedektif de durumu izah edip, intiharın veya kabusların hipnozun yan etkisi olup olamayacağını sormuş. Richard böyle bir etkiyi daha önce hiç görmediğini söylemiş. Hepsi bu kadarla kalmış. Bir hafta sonrasına kadar. Bu sefer doktoru başka bir dedektif aramış. New Jersey, Teaneck’ten.”</p>

  <p>Gurney hiçbir şey söylemeden bekledi.</p>

  <p>Madeleine’inse gözleri irileşmişti.</p>

  <p>Hardwick sözlerini sürdürdü, “Bileklerin kesilmesiyle gerçekleşmiş başka bir intihar vakası. Yirmi sekiz yaşında. Leo Balzac. Teaneckli dedektif, ölen şahsın telefon rehberini kontrol edince adamın intiharından iki gün önce mahalli bir terapistle randevusu olduğunu tespit etmiş. Sonrasında da bu terapisti ziyaret etmiş. Yine bir süre hasta hakları zırvalıklarıyla boğuştuktan sonra Balzac’ın bu terapiste, Dr. Hammond tarafından sigarayı bırakmasına yardımcı olmak maksadıyla, hipnoz seansı uygulandıktan sonra başlayan kabuslarla ilgili şikayetleri nedeniyle gittiğini öğrenmiş.”</p>

  <p>Gurney meraklanmıştı. “Hammond'u bu ikinci dedektif de tıpkı birincisi gibi hipnoz seanslarını sormak için mi aramış?”</p>

  <p>“Doğru. Ve Hammond ona da aynı yanıtı vermiş.”</p>

  <p>Jane masadan başını kaldırdı. “Aslında tam olarak aynı değil. Terapi seanslarının kabuslara yol açmayacağı hususundaki ısrarına ilave olarak Richard ikinci dedektife ilk dedektif tarafından arandığından da bahsetmiş. Çünkü onun açısından da tuhaf bir şeylerin olduğu açıktı. Bu yüzden de her iki dedektifin de her şeyi net biçimde bilmesini istemişti. Siz de bunun ne kadar önemli olduğunu görüyorsunuz, değil mi?”</p>

  <p>Gurney’le Hardwick beklediği tepkiyi vermeyince kadın sözlerini sürdürme ihtiyacı hissetti. “Eğer Richard herhangi bir şey söylemeseydi, bu derece yardımcı olmasaydı, Florida polisi ve New Jersey polisi bu iki intiharın birbirleriyle ilişkili olduğunu kesinlikle tespit edemezdi. Richard bunu tamamen masumane bir şekilde ve de kendisine sorulmadan, gönüllü olarak yaptı. Bu da onun saklayacak bir şeyi olmadığını kanıtlar.”</p>

  <p>Gurney’le Hardwick bir anlığına şüphe dolu bakışlarla birbirlerine baktı.</p>

  <p>Madeleine, “Ama,” diyerek atıldı, “haberlerden hatırladığım kadarıyla hikayenin devamı da var, değil mi?”</p>

  <p>“Hem de nasıl,” dedi Hardwick. “Daha asıl korkunç kısım başlamadı bile.”</p>

  <p>Hardwick devam etmeden önce Madeleine kalkıp mutfağa yöneldi. Sonrasında da tepside, dört fincan kahve, kaşık, süt ve şekerle döndü.</p>

  <p>Jane kendisine en yakın fincanı alıp Madeleine’e teşekkür etti. Sonra hafifçe gülümseyerek, hiç gizlemeye gerek duymadan doğrudan yüzüne bakarak, adeta zayıf, atletik yapısını, kırk yedisinde olmasına karşın zarif seksiliğini değerlendiriyormuşçasına onu süzdü. “Düşündüğümden daha gençmişsiniz.”</p>

  <p>“Daha genç mi?”</p>

  <p>“Jack bana Dave’in emniyet teşkilatından emekli olduğunu söyledi. Emekli kelimesi de bende bahçelerinde ufak tefek işlerle uğraşan kır saçlı bir çift düşüncesi uyandırdı. Oysa siz hiç de öyle değilmişsiniz. Otuz beşinizde gibisiniz. Eşiniz de Daniel Craig’e benziyor.”</p>

  <p>Madeleine küçük bir kahkaha attı. “Eşim Daniel Craig’i biraz andırıyor olabilir ama benim otuz beş yaşında olduğumu söylediğim günleri geçeli bir hayli oldu. Çok naziksiniz.”</p>

  <p>Gurney açıklamaya koyuldu, “Çoğu polis yirmi beş yıllık hizmetlerinin ardından emekliliği tercih eder. İşten ayrılmak için uygun bir zamandır. Bilirsiniz işte... Emekli olup başka şeyler de yapabilmek için.” Sözcükler ağzından giderek azalan bir enerjiyle çıkmış, bu da konuyla ilgili kararsızlığını hiç istemese de ortaya koymuştu.</p>

  <p>Hardwick yeniden konuştukları konuya dönmelerini sağlamak için kısacık bir sözcüğü adeta tokmak gibi kullanarak, “Neyse,” dedi. “Teaneck polisi Palm Beach polisiyle görüşünce ve iki intihar arasında benzerlikler görülünce, Richard Hammond’ın ikamet ettiği bölge polisi, yani New York Eyalet Polisi bilgilendirildi. Böylece bu tuhaf dosya da Başdedektif Gilbert Fenton’ın masasını boylamış oldu.”</p>

  <p>“Tam bir pislik,” dedi Jane.</p>

  <p>Hardwick başını sallayarak onayladı.</p>

  <p>“Onu tanıyor musun?” diye sordu Gurney.</p>

  <p>“Tanıyorum. Dosya eline ulaşır ulaşmaz Fenton, Dr. Hammond’la görüşüp, hipnoz seanslarıyla ilgili bilgi almak ve intihar vakalarının polis soruşturmasını gerektirip gerektirmediğini tespit etmek için aracına atladığı gibi soluğu Gall’in malikanesinde almış.”</p>

  <p>Hardwick kaslı kollarını masaya yaslayarak öne eğildi. “Fenton düzenli çalışan, ast üst meselesine çok dikkat eden bir heriftir. Bu yüzden de Hammond'la konuşmadan önce, en baştaki kişiyle, yani Ethan Gall’le görüşmek istemiş. Ama kimse Ethan’ın nerede olduğunu bilmiyormuş. Onu iki gündür kimse görmemiş. İşin nereye varacağını görüyorsun değil mi?”</p>

  <p>Gurney omuz silkerek, “Sen yine de anlat,” dedi.</p>

  <p>“Fenton’ın ziyaretinin dört gün sonrasında Ethan’ın cesedi ana binadan yaklaşık bir kilometre kadar uzaktaki başka bir kulübede bulunur. Üstelik burası pek de korunaklı bir yer değildir. Bu yüzden içeri giren hayvanlar...”</p>

  <p>Hardwick anlattıklarının gözlerde canlandırılması için bir süre bekledi. “Kimlik tespiti biraz zaman aldı. Diş kayıtları, sonra DNA tespiti. Yapılan incelemeler sonucunda cesedin en azından bir bileğinin kesik olduğu tespit edildi. Ayrıca üzerinde maktulün kanı ve parmak izlerinin yer aldığı bir bıçak bulundu.”</p>

  <p>“Sen tüm bunları nereden biliyorsun?”</p>

  <p>“Bir tanıdığımın tanıdığından.”</p>

  <p>“BCI* ölümü nasıl sınıflandırdı?”</p>

   <p class="footnote">* BCI: Suç Araştırma Bürosu. (Çev.N.)</p>


<p>“Adli tıp tarafından hazırlanan rapor, Gall’in ölümünün daha önceki intihar vakalarına benzediğini belirtmek dışında, çok yeterli değildi. Cesedin önemli bir kısmı parçalanmış veya koparılmıştı. Ama bilekteki kesik- ki bu da Richard Hammond'la bağlantı kurulmasının yegane göstergesi - şüpheli intiharlar vakalarından üçüncüsü olduğunu düşündürttü.”</p>

  <p>“Şüpheli derken cinayet olabileceğini mi kastettin?” Hardwick mide asidi yüzünden sıkıntı çekiyormuş gibi yüzünü ekşiterek, “Benzerlikleri nedeniyle bu üç intihar vakası, başka vakalarla benzerlik göstermeyen intihar olaylarına nazaran, yasal açıdan kategoriye sokulmamış manasına gelen şüpheli terimiyle tanımlandı,” dedi.</p>

  <p>Gurney kaşlarını çatarak, "Yani?” diye sordu.</p>

  <p>“Fenton basın toplantısında bu intihar vakalarının Richard Hammond’ın sadece etkilemesiyle gerçekleşmediğini, vakaların bizzat onun tarafından yönlendirildiğini, bir başka ifadeyle bu insanların kendilerini öldürmeye zorlandıklarını ileri sürdü.”</p>

  <p>“Zorlandıkları mı?” Gurney şaşkınlıkla başını kaldırdı. “Nasıl? Hipnoz seanslarıyla mı?”</p>

  <p>“Hipnoz seansları ve kabuslar aracılığıyla.”</p>

  <p>“Sen ciddi misin? Hammond’ın bu insanlara, kendilerini öldürmelerine neden olan kabuslar gördürdüğü mü düşünülüyor gerçekten?”</p>

  <p>“Fenton’ın teorisi bu yönde. Ve her basın toplantısında da bunu tekrarlıyor.” Hardwick duraklayıp soran gözlerle Gurney’e baktı. “Sen ne düşünüyorsun?”</p>

  <p>“Bence bu zırvalık.”</p>

  <p>Jane Hammond elini hızla masaya vurdu. “Bunu söylediğiniz için size çok teşekkür ederim! Ben de en başından beri kendime bunu söylüyorum. Richard’ın böyle bir şey yaptığını düşünmek dahi zırvalık.”</p>

  <p>Gurney, “Ethan Gall’e kardeşiniz tarafından hipnoz terapisi uygulandı mı?” diye sordu.</p>

  <p>“Evet. Hatta Richard onun neredeyse hayatı boyunca süren sigara alışkanlığından kurtulmasına yardım etti.”</p>

  <p>“Peki bu seans ne zamandı?”</p>

  <p>“Ah, belki üç... veya en az iki ay önce.”</p>

  <p>“Ethan’ın kabuslardan şikayet ettiğine ilişkin bir bilginiz var mı?”</p>

  <p>Jane gergin bir tavırla gözlerini kırpıştırdı. “Bu konuda karışıklık var. Fenton’da Ethan tarafından yazılmış, büyük bir ihtimalle gördüğü kabusları tarif ettiği yazılı bir belge var. Ama Ethan, Richard’a bu kabuslarla ilgili tek bir kelime bile etmedi.”</p>

  <p>“Peki diğerlerinin gördüğü kabuslar?” diye sordu Gurney. “Neyle ilgili olduklarını bilen biri var mı?”</p>

  <p>Hardwick başını iki yana salladı. “Diğer polis teşkilatları ellerindeki bilgileri paylaşmadı. Bu yüzden de kabuslar hâlâ bulmacanın en büyük kısmını oluşturmayı sürdürüyor. Ancak Araştırma Suç Bürosu’nun halkla ilişkiler sözcüsü, Gall'in ölümüyle ilgili detayları paylaşınca, Long Island, Floral Park’tan bir dedektif Araştırma Suç Bürosu’nu arayarak elinde iki hafta önce meydana gelmiş, aynı özelliklere sahip yani Dr. Hammond’la hipnoz terapisi sonrası görülen kabuslar ve ardından bileklerin kesilmesi biçiminde özetlenebilecek bir vaka olduğunu bildirmiş. Ama o dedektif, hipnoz seanslarının önemli olduğunu düşünmediğinden, Hammond’la temas kurmaya gerek duymamış. Dedektifin böyle bir şeyi gözden kaçırmış olması çok tuhaf ama tuhaf şeyler hep olur. Neyse, intihar eden şahıs yirmi altı yaşındaki Steven Pardosa’ydı. İşte bu noktada Fenton hipnoz-kabus-intihar sıralamasını öne çıkartarak, aşağılayıcı imalarla dolu büyük basın toplantıları yapmaya, bu toplantılarda pratikte Hammond’ı cinayetle suçlayarak medya sırtlanlarını azdırmaya başladı.”</p>

  <p>“Dur bir saniye. Long Island’daki dedektif Pardosa’nın Hammond’la ya da kabuslarla ilgisini nereden biliyormuş?”</p>

  <p>“Pardosa bunu masörüne söylemiş. Sonrasında masör, Pardosa’nın ölüm ilanını Newsday’de görünce polisi aramış.”</p>

  <p>“Yani elimizde yirmili yaşlarının ortalarında üç erkek artı bir de Ethan Gall var. O kaç yaşındaydı?”</p>

  <p>Hardwick, Jane’e döndü.</p>

  <p>Jane omuz silkti. “Küçük kardeşi Peyton yirmili yaşların sonunda olduğuna göre, aralarında da beş yaş vardı. Sanırım otuz beş olmalı.”</p>

  <p>Kadının, küçük kardeşin adını söylerken sesinde oluşan olumsuz tonlama Gurney’in dikkatinden kaçmadı. Tam bunu sormaya yelteniyordu ki Hardwick atıldı.</p>

  <p>“Pardosa vakası ortaya çıkınca, Fenton’ın zihninde her şey yerli yerine oturmuş oldu. Elinde her biri hipnoz deneyleriyle ünlü Doktor Richard Hammond tarafından tedavi edildikten sonra görülen kabuslar sonucu gerçekleşen ve intihar edenleri artık kurbanlar olarak nitelemeye başladığı dört ölüm vakası vardı. Fenton, Hammond'ın kaçık bir bilim adamı olarak görünmesini sağladı.”</p>

  <p>“Bu noktada,” diye söze karıştı Jane. “Elimde onun acımasız basın toplantıları sonrası yayınlanan korkunç haber ve yorumların çıktıları var.” Ayağa kalkıp kapıya yöneldi. “Arabada kalmış.”</p>

  <p>Gurney çoktan sorması gerektiğini düşündüğü bir soruyla Jane’i durdurdu. “Richard’ın avukatı bu konuda ne diyor?”</p>

  <p>“Richard’ın avukatı yok.”</p>

  <p>“Tüm bu olanlardan sonra bile mi?”</p>

  <p>“Evet.” Birkaç saniyeliğine sustu. “Uzun hikaye. Nasıl anlatacağım bilemiyorum.” Başını iki yana salladı. “Şu çıktıları getireyim.”</p>

  <p>“Ben de geleyim,” dedi Madeleine. “Hem biraz da hava almış olurum.” Ayağa kalkıp Jane’in peşi sıra dışarı yönelirken dönüp Gurney’in net biçimde yorumladığı ifadeyle baktı.</p>

  <p><i>Bu senin Hardwick’ten neler olup bittiğini öğrenme şansın.</i></p>

  
 
<p class="bosluk">&nbsp;</p>
</body>
</html>