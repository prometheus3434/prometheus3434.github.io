<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>44. Bölüm</h2>

  <p class="nonindent">Gurney, süite dönerken Şömine Odası’na geçip Hardwick’i aradı.</p>

  <p>“Durum daha da ciddileşti. Fenton bir kez daha buraya geldi. Beni buradan uzaklaştırmak için çok yoğun baskı altında olduğu anlaşılıyor.”</p>

  <p>“Hangi yaptığının onları bu derece sertleştirdiğine dair bir fikrin var mı?”</p>

  <p>“Hammond’ın suçlamaları kabul etmesini çok istiyorlar ve benim buna engel olduğum kanaatindeler.”</p>

  <p>“O piçler gerçekten de dört kişinin hipnoz edilerek intihar etmeye yönlendirildiklerini mi sanıyorlar?”</p>

  <p>“Öyle görünüyor.”</p>

  <p>“Peki, benim ne yapmamı istiyorsun?”</p>

  <p>“Kıyamet kopsa da işin peşini bırakmamanı.”</p>

  <p>“Bilmem gereken başka bir şey var mı?”</p>

  <p>Madeleine’in ruh hali aklına geldi. Ama kendini henüz bunu biriyle konuşmaya hazır hissetmiyordu.</p>

  <p>“Şimdilik yok.” Telefonu kapatıp, kolunun altında Hammond’ın yalan makineleriyle ilgili yazdığı makale ve Gall’in kabusunu anlattığı yazıyla süite döndü.</p>

  <p>Madeleine başucu lambası açık halde uyukluyordu. Salonda, sehpanın üzerindeki Jane Hammond’ın getirdiği folyo kaplı tabaklar hiç açılmadan öylece kalmıştı. Kabusla ilgili yazı sadece yarım sayfa uzunluğundaydı. Gurney de okumaya ondan başladı.</p>

  <p><i>“Son seansımızdan bu yana gördüğüm rüyanın önemli ayrıntılarını yazmamı istemiştiniz. Rüya, yatağımda uyanık olduğumu görmemle başlıyor. Sonra odada başka birinin daha olduğunu fark ediyorum. Korkuyor, kalkmak istiyorum ama kıpırdayamıyorum. Yardım çağırmak istiyorum ama dudaklarımdan tek bir ses bile çıkmıyor. Sonra karanlıktan kabarık tüylü bir şeyin çıktığını görüyorum. Bir şekilde onun kurt olduğunu biliyorum. Kükreyişini duyuyorum. Karanlıkta parıldayan kıpkırmızı gözlerini görüyorum. Sonra ağırlığını, sıcak nefesini üzerimde hissediyorum. Nefesi çok pis kokuyor. Ağzından yapış yapış salya damlıyor. Sonra kurt hançer biçimine dönüşüyor. Hançerin sapında gözleri kıpkırmızı parıldayan bir kurt başı var. İçime bir şeyin girdiğini hissediyorum. Kan içindeyim. Sonra hançeri tutan bir adam görüyorum. Bana parlak, küçük haplar uzatıyor. Uyandığımda kendimi berbat hissediyorum. Hem de keşke ölsem diye düşünmeme neden olacak kadar berbat.</i></p>

  <p>Gurney kağıdın arkasını çevirdiğinde farklı bir kalemle, çirkin el yazısıyla bir not yazıldığını gördü. Bunu büyük bir ihtimalle Fenton yazmış olmalıydı. <i>“Burada tarif edilen hançerin benzerleri, gerçekleşen dört intihar vakasının olay mahallerinde bulundu. ”</i></p>

  <p>Gurney kağıdı çevirip metni başından bir kez daha okudu.</p>

  <p>Çok fazla korkunç öğe. Seansların kötü amaçlarla uygulandığını destekleyecek çok sayıda canlı örnek.</p>

  <p>Dört kişinin zihnine bu rüyayı Hammond’ın sokmuş olduğu inandırıcı mıydı?</p>

  <p>Peki ya bu rüyanın onları gerçekten ölüme sürüklemiş olması inandırıcı mıydı?</p>

  <p>Gurney bu derece abartılı bir şeye inanamıyordu.</p>

  <p>Rüyayla ilgili yazıyı bir kenara koyup Hammond’ın yalan makinesiyle ilgili makalesini açtı.</p>

  <p>Önce büyük bir dikkatle okumaya başladı ama çok önemli bir açıklama olmadığını fark edince hızlıca gözden geçirmeye yöneldi. Bu yıllar önce Hammond henüz doktora öğrencisiyken yalan makinelerinin kazayla veya kasıtlı olarak aldatılabileceklerine ilişkin yazdığı bir makaleydi. Kişinin giysisinin içine bir toplu iğne saklanıp, gerekli anlarda kendisine batırarak fiziksel acı yaratması ve bu sayede cihazın doğru psikolojik verileri okumasının önüne geçilebildiği gibi küçük hilelerden bahsediliyordu. Ayrıca şahsın zihinsel durumundaki sapmalar, rahatsızlıklar da verileri yanıltıp, verilen yanıtların gerçekliğini sorgulanır hale getirebiliyordu.</p>

  <p>“Saat kaç?”</p>

  <p>Madeleine’in sesiyle irkilen Gurney dönünce karısının kötü bir rüyadan uyanmış birine has bakışlarla, kanepenin karşısında ayakta durduğunu gördü.</p>

  <p>Telefonunu kontrol etti. “Dokuzu biraz geçiyor.”</p>

  <p>Madeleine şaşkın bir halde, “David?” dedi.</p>

  <p>“Evet?”</p>

  <p>“Sence aklımı mı kaçırıyorum?”</p>

  <p>“Elbette hayır.” İçinden keşke buna görünmeye çalıştığım kadar emin olabilseydim diye geçirdi.</p>

  <p>“Colin’i küvette gördüm. Buna eminim. Ama mantıklı bir şey olmadığını da biliyorum.”</p>

  <p>“Açıklamasını henüz bulamamış olabiliriz. Ama bulacağız.”</p>

  <p>“Her şeyin bir açıklaması olduğunu mu düşünüyorsun?”</p>

  <p>“Düşünmüyorum. Biliyorum.”</p>

  <p>“Hayalet görmek açıklanabilir mi?”</p>

  <p>“Şimdi de hayalet gördüğünü mü düşünüyorsun? Yani fiziksel bir varlık görmedin, öyle mi?”</p>

  <p>“Bilmiyorum. Tek bildiğim gördüğümün Colin olduğuydu. Ama sanki ruhunu görmüşüm gibi bir şeyler vardı. Bir tür parıltı. Sanki sadece bedenini değil de ruhunu da görüyormuşum gibi. Bedenimizin ölümünden sonra varlığımızın devam ettiğine inanıyor musun?”</p>

  <p>“Buna yanıt veremem, Maddie. Soruyu bile anladığıma emin değilim.”</p>

  <p>Madeleine bomboş gözlerle bakıyordu. “Sana böyle bir şey hiç olmadı, değil mi?”</p>

  <p>“Hayır.”</p>

  <p>Gurney’in telefonu çaldı.</p>

  <p>Kimin aradığını görmek için ekrana bakmadan önce üç kez çalmasını bekledi.</p>

  <p>Arayan Rebecca Holdenfield’dı.</p>

  <p>Her ne kadar Hammond olayında gelişme sağlayabilecek her türden bilgiye müthiş derecede ihtiyaç duysa da o an Madeleine’i yüzündeki bu ifadeyle kendi başına bırakıp görüşmeye odaklanamazdı. Telesekreterin devreye girmesini bekledi.</p>

  <p>Madeleine titredi. “Üşüdüm. Yatağa girsem iyi olur.” Yatak odasına doğru birkaç adım atmıştı ki durup, geri döndü. “Söylemeyi unuttum. Jane bizi kahvaltıya çağırdı.”</p>

  <p>Fenton’la ilişkilerinin aldığı son durum göz önüne alınınca Hammondlar’ı ziyaret etmek hiç de iyi bir fikir gibi durmuyordu. Diğer taraftan tesisten bir saatliğine bile olsa uzaklaşmanın Madeleine’e iyi gelebileceğini tahmin etti.</p>

  <p>“Olur.”</p>

  <p>Madeleine başını tamam anlamında sallayıp, yatak odası bölümüne doğru yöneldi.</p>

  <p>Gurney kanepede oturmaya devam edip, düşüncelerini toparlamaya çabaladı. Sonra basit eylemlerin bazen rahatlatıcı etkileri olabileceğini düşünerek kalkıp, ateşi yakmaya karar verdi.</p>

  <p>Şöminenin önüne geldiği anda balkondan gelen ani bir sesle irkildi.</p>

  <p>İlk anda balkona iri bir kuşun konmuş olabileceğini düşünmüştü. Sonra kuşların gece, kar fırtınasında uçmadıklarını hatırladı.</p>

  <p>Balkon kapısına doğru yürüyüp, cam panelin arasından baktı. Buz tutmuş camlar yüzünden dışarısı doğru dürüst görünmüyordu. Dikkatle kapıyı açtı.</p>

  <p>Balkonun ortasında kar yığınının üzerinde bir şey vardı.</p>

  <p>Daha yakından bakabilmek için yaklaştı.</p>

  <p>Anladığı kadarıyla yaklaşık otuz santim uzunluğunda, sekiz santim kalınlığında, gelişigüzel biçimde gazeteye sarılıp, bantlanmış bir paket vardı. Hatta gazete birkaç yerinden yırtılıp parçalanmıştı.</p>

  <p>Bir adım daha atıp, balkon demirlerine tutunup sarkarak göl yoluna kadar görebildiği kadar uzağa bakmaya çalıştı.</p>

  <p>Hiç kimseyi göremediği gibi rüzgarın sesinden başka da bir ses işitmedi.</p>

  <p>Eğilip en fazla yarım kilo ağırlığında olduğunu tespit ettiği paketi aldı.</p>

  <p>İçeri girip paketi sehpanın üzerine koydu. Folyo kaplı tabakları kenara itip, paketin bantlarını çözmeye koyuldu. Bandı açarken gazete de birkaç yerinden iyice yırtıldı.</p>

  <p>Şimdi sehpanın üzerinde iki cihaz duruyordu.</p>

  <p>Bunlardan ilkinin fıber-optik takip kamerası olduğunu görür görmez anlamıştı.</p>

  <p>Diğer cihazla ilgiliyse en ufak bir fikri bile yoktu. Mat siyah, en fazla iki parmak uzunluğunda silindir biçiminde bir nesneydi. Bir tarafında seri numarasına benzer bir sayı yazılıydı. Diğer tarafındaysa sekiz küçük delik bulunuyordu. Her bir deliğin üzeri parlak, küçük kavisli camla kaplıydı.</p>

  <p>Bir tür lens mi? Daha önce bu kadar küçük lens görmemişti. Ama başka ne olabilirdi ki?</p>

  <p>Ama Gurney’in her iki cihazın boyutlarını incelerken giderek emin olduğu bir şey vardı. O da bunların banyo tavanındaki alçının arasındaki boşluğu görmesi sayesinde fark edip, çatı katında izlerini bulduğu, oraya monte edilip, kısa bir süre önce de sökülen cihazlar olduklarıydı.</p>

  <p>Aniden cihazları inceleme telaşıyla gözden kaçırdığı şeyi fark etti.</p>

  <p>Paketlemek için kullanılan gazete kağıdının içinde büyük harflerle iki kelime yazılıydı.</p>

  <p>DİKKATLİ OL</p>
<p class="bosluk">&nbsp;</p>
</body>
</html>