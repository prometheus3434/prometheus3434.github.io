<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>4. Bölüm</h2>

  <p class="nonindent">Yan kapı sertçe kapandı.</p>

  <p>Hardwick karşısındaki Gurney’e baktı. Kızak köpeklerininkileri andıran, sevecenlikten nasibini almamış, buz gibi bakışlarında bariz bir neşe vardı. “Pekala Sherlock, ne düşünüyorsun? Olay akla çok sayıda ilginç soru getiriyor, değil mi?”</p>

  <p>“Şu an en az on soru sorabilirim.”</p>

  <p>“Örneğin?”</p>

  <p>“Hammond’ın neden avukatı yok?”</p>

  <p>“Avukata ihtiyacı olmadığı için avukat tutmadığını ısrarla söylüyor. Zaten kendisine yöneltilen acımasız suçlamalara karşı o kadar masum ki, tüm bu söylenenler kendi saçmalıklarının altında boğulup yok olacaklar.”</p>

  <p>“Sana böyle mi dedi?”</p>

  <p>“Yaptığı ilk ve tek basın toplantısında böyle dedi. Jane’in medya dosyasında toplantının metni var.”</p>

  <p>“Peki, senin içgüdülerin ne diyor?”</p>

  <p>“Kibirli, kırılgan, ketum, duruşuyla taşaklarını tekmelemeyi istememe neden olan bir herif işte. Soğukkanlı görünmeye çalışsa da korktuğunu da açıkça gördüm. Ama neden avukat istemediğine dair en ufak bir fikrim yok.”</p>

  <p>“Ablasıyla nasıl temas kurdun?”</p>

  <p>“Richard’ın haberi olmadan bir avukat tutmaya çalışmış. Ancak hukuk bürosu böyle bir anlaşmanın hem hukuken mümkün olmadığı hem de ahlaki açıdan sorun oluşturacağı gerekçesiyle onu geri çevirmiş. Büro ona avukat yerine olayı araştıracak bir özel dedektif tutmasını tavsiye etmiş. Jane de adına çalışacak bu özel dedektiften aldığı bilgiler sayesinde daha sonrasında ne yapabileceğine daha sağlıklı bir karar verebileceğini düşünmüş. Doğal olarak da beni önermişler.”</p>

  <p>“Neden böyle bir şey yapmışlar ki?”</p>

  <p>“Çünkü emniyet teşkilatının tekerine çomak sokmakla, hatalı suçlamaları düzelterek adaleti güvenceye almakla ve genel olarak otoriteyi çileden çıkarmakla ilgili kolay elde etmediğim bir ünüm var.” Hardwick’in sırıtışıyla dişleri bir an için güneş ışığında parıldayan buz kristallerini andırdı.</p>

  <p>“Neden bu kadını buraya...?”</p>

  <p>Hardwick sözünü kesti. “Neden umutsuz Jane Hammond’ı sana getirdim? Gözlerinde hayatının en büyük endişesiyle dolaşan kadını neden buraya getirdim? Gözbebeği olan kardeşi boğazına dek pisliğe batmak üzere olan, seks hayatı olduğunu sanmadığım, hayatında huzuru hatta ilgilenecek hiçbir şeyi olmayan bu kadını neden buraya getirdim? Bana bunu mu soruyorsun?”</p>

  <p>“Evet.”</p>

  <p>Duraksayıp konuşmadan önce bir süre diliyle dişlerini temizledi. “Bir defa olay kesinlikle çok tuhaf. Ayrıca bu harika doktorla ilgili birtakım rahatsız edici hususlar var. Kısacası tüm durum bana biraz... bulanık görünüyor. Ve korkutucu. Ve sen korkutucu vakalarda benden daha iyisin. Bu yüzden de senin olaya biraz burnunu sokmanı, durumu değerlendirip, onunla bir konuşmanı, sonrasında da burnuma akşam yenmiş sarımsak kokusu benzeri kokular gelmesine neden olan bu herifle ilgili neler yapabileceğini tespit etmeni ve de nihayetinde bana düşüncelerini söylemeni istiyorum. Bak, onda dokuz oranında neye baktığımı anlarım ben. Ama bu olay anlayamadığım o onda birlik dilime giriyor.”</p>

  <p>“Yani bana bunun soruşturma kabiliyetiyle ilgili bir şey olduğunu anlatmaya çalışıyorsun, öyle mi? Senden daha yetenekli birinin devreye girmesini istiyorsun? Bu zırvaları mı söylüyorsun gerçekten?”</p>

  <p>“Ama işin doğrusu bu. Dürüstçe. Ama... tam olarak dürüst olmak gerekirse... tek neden bu değil.”</p>

  <p>“Ben de öyle düşünmüştüm.”</p>

  <p>“İlahi tesadüfe inanır mısın?”</p>

  <p>“Neye inanır mıyım?”</p>

  <p>“Tatlı rastlantılara.”</p>

  <p>“Neler saçmalıyorsun?”</p>

  <p>“Büyük bir tesadüften bahsediyorum. Jane Hammond’ın mütevazı büromda kardeşinin umutsuz durumundan bahsedip, kendi yardıma muhtaç durumunu anlatmaya başladığı dakikalarda sen aradın.”</p>

  <p>Gurney hiçbir şey söylemedi.</p>

  <p class="bosluk">&nbsp;</p>

  <p class="nonindent">“Sen, birinci sınıf NYPD dedektifi David Gurney. Teşkilatın gelmiş geçmiş en seçkin dedektifi. Oturmuş, bir kirpiyi gözetleme planları yapıyor. Dünyanın en zeki suçlularının düşünme yöntemlerini tespit edebilecek kapasitedeyken küçücük bir kirpinin ne yaptığını anlamaya uğraşıyor. Şimdi, sen söyle. Bu korkunç bir şey değil de nedir?”</p>

  <p>Gurney hiçbir şey söylemedi.</p>

  <p>“Sonunda buradayız. Üstelik bu herkes için harika bir fırsat. Ben olayı sarmalayan sis perdesini aralamakta senden yardım alacağım. Jane kardeşine yardım edebilmek için gerekli imkanı bulmuş olacak. Sen de Tanrı vergisi yeteneklerini kullanma fırsatı bulmuş olacaksın.”</p>

  <p>Gurney bu akıl yürütme mantığını bir hayli ikna edici bulmuştu.</p>

  <p>Tek sorun Hardwick’i çok iyi tanıyor oluşuydu.</p>

  <p>“Son derece başarılı bir pazarlama stratejisi, Jack. Araba satıyor olsan neredeyse deneme sürüşüne çıkmayı kabul edecek hale geldim. Söylemediğin sadece bir tek şey kaldı.”</p>

  <p>“Söylemediğim mi?”</p>

  <p>“Evet. Gerçeği. Bana gerçek nedeni söyle. Ben de ona göre ilgilenip ilgilenmediğimi söyleyeyim.”</p>

  <p>Birkaç saniyelik müthiş bir sessizlikten sonra Hardwick kahkahayı patlattı.</p>

  <p>“Sadece seni deniyordum, Davey. Formunu koruyup korumadığına emin olmak istedim. Beni yanlış anlama. Söylediklerim doğruydu. Yalnızca denkleme eklenmesi gereken küçük bir faktör daha var.” Dürüstlüğünü hareketleriyle de göstermek istercesine öne doğru eğilip ellerini iki yana doğru açtı. “Sorun şu. Gil Fenton’ı eskiden beri tanırım. Yedi yıl önce bana bir iyilik yaptı. Benim açımdan hata olan kocaman bir iyilik. Büyük bir hataydı.” Hardwick duraksayıp yüzünü ekşitti. “Kısacası Gil istediği zaman bu bildiklerini kullanabilir. Normal şartlar altında bu benim için sorun oluşturmazdı. Ancak, şimdi kafa kafaya gelirsek... Eğer benim Hammond olayına müdahil olduğumu ve tezlerini çürütmeye çalıştığımı öğrenirse...”</p>

  <p>Gurney ona sakin ama bir o kadar da sorgulayıcı bir ifadeyle baktı. “Kafa kafaya gelme aşamasını bana bırakıp, arka planda sessizce çalışmak istiyorsun, öyle mi?”</p>

  <p>“Sana, bana verebileceği türden bir zarar veremez.”</p>

  <p>“Olayla hiç ilgilenmeyip kadına başka bir özel dedektife gitmesini önerebilirdin.”</p>

  <p>“Elbette,” dedi Hardwick hiç de inandırıcı olmayan bir tavırla başını sallayarak. “Bunu yapabilirdim. Belki de yapmalıydım. En akıllıca hareket bu olurdu. Ve de en güvenlisi.”</p>

  <p>Duraksadı. “Diğer taraftan Jane’i başka birine göndermiş olsaydım diğer özel dedektifler işi yüzlerine gözlerine bulaştırabilirdi. Ve öyle bir durumda da Richard Hammond’ın eski hastalarının neden kendilerini öldürdüklerini hiç öğrenemezdik.”</p>
<p class="bosluk">&nbsp;</p>
</body>
</html>