<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>23. Bölüm</h2>

  <p class="nonindent">Gurney, Madeleine’den çevre gezisine çıkmasıyla ilgili bir not bulmayı umarak yukarı yöneldi. Belki hangi yöne gittiğine dair bir bilgi de bırakmıştır diye düşünüyordu.</p>

  <p>Herhangi bir not yoktu.</p>

  <p>Her ne kadar karısının Kurt Gölü bölgesinin telefonların çekmediği kısmında olduğunu tahmin etse bile onu yine de aramayı denedi.</p>

  <p>Telefon içeride bir yerde çalınca şaşırdı. Etrafa bakınca karısının telefonunun kanepenin yanındaki küçük sehpanın üzerinde olduğunu gördü.</p>

  <p>Telefonsuz dışarı çıkmak, hele araba kullanacaksa, hiç Madeleine’e göre bir hareket değildi. Telefonu unutacak kadar acelesi mi vardı yoksa çok mu dalgındı? Ama çevre gezisine çıkmak üzere olan biri için bu iki durum da pek mümkün değildi.</p>

  <p>Bu durumu ve karısının son kırk sekiz saatlik ketum tavırlarını izah edebilecek mantıklı bir açıklama bulmaya çabaladı ama tanımadığı insanlar üzerinde uygulayabildiği akıl yürütme mantığı, konu Madeleine olunca pek işlemiyor gibiydi.</p>

  <p>Kendini birden odada düşüncelerini toplamaya çalışırken genellikle faydası olduğu biçimde volta atarken buldu. Aklına, gitmeden önce herhangi bir çağrı ya da mesaj alıp almadığını kontrol etmek geldi. Telefonun mesajlarını açmak üzereydi ki kapı tıklandı.</p>

  <p>Gurney’in gereğinden fazla sert bir tıklama olarak sınıflandıracağı türden bir sesti bu. Hızla kapıya yönelip açtı. Karşısında, daha önce izlemiş olduğu basın toplantısı videosundaki, yuvarlak yüz hatlı, geniş omuzlu, Jimmy Hoffa’yı andıran adamı görür görmez tanıdı. Üzerindeki bedenine uymayan ceketin yakasına bir Amerikan bayrağı rozeti iliştirmişti. Polis kimliğini gösterdi.</p>

  <p>“Suç Araştırma Bürosu’ndan Başdedektif Fenton. Siz David Gurney misiniz?”</p>

  <p>“Evet.” İlk anda Gurney’in aklından Madeleine’in başına korkunç bir şey gelmiş olabileceği geçti.</p>

  <p>“Sizinle çok önemli bir konuda görüşmeye geldim. İçeri girebilir miyim?” Adamın soğuk ses tonu duygudan bütünüyle uzaktı.</p>

  <p>Gurney başıyla onayladı. Korktuğu şeyin olmadığını anlamanın neden olduğu rahatlama yerini hızla büyük bir meraka bıraktı. Çekilip içeri girmesi için adama yol verdi.</p>

  <p>Fenton içeri polislere has dikkatle girip, çevresindeki her şeye dikkatle baktıktan sonra banyodan yatak odasına kadar uzanan tüm süiti rahatça görebileceği bir konuma geçti. Bakışları bir süre Warren Harding portresine takıldı.</p>

  <p>“Çok hoş,” dedi ama ses tonundaki merak dolu tatsız ifade bunun tam tersini ima ettiğini ortaya koyuyordu. “Başkanlık Süiti.”</p>

  <p>“Sizin için ne yapabilirim?”</p>

  <p>“Emekli olmaktan memnun musunuz?”</p>

  <p>“Emekli olduğumu nereden biliyorsunuz?”</p>

  <p>Fenton dostane olmaktan uzak bir ifadeyle gülümsedi. “Eğer biri elinizdeki önemli bir vakaya haddinden fazla ilgi gösterse, sizin bahçenizde at koşturmaya kalksa, en önemli şüpheliyle vakit geçirmeye başlasa, siz de onun hakkında bir şeyler öğrenmek isterdiniz. Yanılıyor muyum?”</p>

  <p>Gurney soruya soruyla karşılık verdi. “Elde en önemli şüpheli diye biri olması için ortada tanımlanabilir bir suç olması gerekir. Yanılıyor muyum?”</p>

  <p>“Yüzde yüz doğru. Tanımlanabilir bir suç. Hoş bir terim. Aynı zamanda suç işleme nedeni, kullanılan yöntem ve gerçekleştirme fırsatı anlamlarını da içeriyor. Tam kitaba uygun biçimde.” Balkon kapısına kadar yürüyüp, arkası Gurney’e dönük halde durdu. “İşte bu yüzden buradayım. Bir şekilde kendinizi bu vakaya dahil ettiniz. Bu yüzden nasıl bir işe kalktığınızı bilmediğiniz de açıkça ortada olduğundan ve yalnızca incelik göstermek için, sizi bazı konular hakkında aydınlatmaya karar verdik.”</p>

  <p>“Çok güzel.”</p>

  <p>“Sizinle aynı tarafta olan birinden bilgi almak gibisi yoktur. Hoş bir incelik, değil mi?”</p>

  <p>“Buna karşı çıkamam elbette. Ama ne zamandan beri Suç Araştırma Bürosu başdedektifleri sırf incelik göstermek için dışarıdan bililerini bilgilendirmeye başladılar?”</p>

  <p>Fenton dönüp Gurney’i tepeden tırnağa süzdü. “Siz sıradan biri misiniz? İtibarınız var. Hem de çok. Önemli bir geçmişe sahipsiniz. Müthiş başanlı bir geçmiş. Bu nedenle de sizin bu inceliği hak ettiğinize karar verdik. Sırf sizi zaman kaybından kurtarmak ve başınızın belaya girmesine mani olmak için.” Yüzüne aynı soğuk gülümseme yayıldı.</p>

  <p>“Beni başımı ne tür bir belaya sokmaktan kurtaracaksınız?”</p>

  <p>“Olayın yanlış tarafında olmanın neden olacağı türden bir beladan.”</p>

  <p>“Hangi tarafta olduğumu nereden biliyorsunuz?”</p>

  <p>“Yılların tecrübesiyle.”</p>

  <p>“Neye dayanarak?”</p>

  <p>Adamın incecik dudağının ucu hafifçe kıpırdar gibi oldu. “Farklı kaynaklarımızdan aldığımız bilgilere dayanarak. Size bunun ciddi bir durum olduğunu söylüyorum. Ciddi kaynakları olan ciddi insanları kapsayan son derece önemli bir durum.” Duraksadı. “Bakın, şu an size iyilik yapmaya çalışıyorum. Kartlarımızı açık oynayalım. Sizin için uygun mu?”</p>

  <p>“Kesinlikle. Benim olayla ilgimin nedeni sadece merakım.”</p>

  <p>Fenton başını sanki zihninde çok zor bir konuyu nasıl kelimelere dökeceğini tasarlıyormuş gibi hafifçe eğerek, “İşte bu merak bilmediğiniz şeyler yüzünden önemli sorunlara yol açabilir,” dedi. Duraksadı. Çene kasları iyice kasılmıştı. “Eğer bu hikayenin sadece yarısını bilseydiniz burada olmazdınız. Başınızı bile çevirip bakmazdınız. Richard Hammond’la yemek masasında karşı karşıya oturmazdınız. Aslında Kurt Gölü’nün yakınlarından bile geçmezdiniz.”</p>

  <p>“Ama buraya geldim işte. Ve siz de bu yüzden beni bilgilendirmek istiyorsunuz. Öyle mi?”</p>

  <p>“Evet, aynen öyle.” Ama adamın bunu söylerken ses tonunda beliren hoşnutsuzluk ifadesi açıkladığı göreviyle hisleri arasındaki çelişkiyi ele veriyordu. Belki de bunun nedeni şu an aldığı emir üzerine teşkilat dışından birine bilgi vermenin uzun mesleki kariyerinde öğrendikleriyle tezat oluşturmasındandı.</p>

  <p>“Dinliyorum.” Gurney şöminenin karşısındaki deri koltuklardan birine oturup eliyle diğerini işaret etti. “Oturmak ister misiniz?”</p>

  <p>Fenton etrafına bakındı. Gösterilen koltuk yerine sıradan bir tahta sandalyeyi alıp, fazla yaklaşmadan Gurney’in karşısına, koyup oturdu. Sanki bir tabureye oturuyormuş gibi, ellerini dizlerine dayayarak, sandalyenin ucuna ilişti. Çene kasları yine seğirmeye başladı. Bakışlarını yerdeki kilime sabitlemişti. Zihninden her ne geçiyorsa, koca suratında zaten küçücük görünen gözlerini daha da kısmasına neden olmuştu.</p>

  <p>Nihayet başını kaldırıp, gözlerini Gurney’in soran bakışlarına çevirdi. Boğazını temizledi. <i>“Suç işleme nedeni, kullanılan yöntem ve gerçekleştirme fırsatı.</i> Öğrenmek istediğiniz bu mu?”</p>

  <p>“Güzel bir başlangıç.”</p>

  <p>“Tamam. Suç işleme nedeni. Yirmi dokuz milyon dolar neden olarak sayılabilir mi?”</p>

  <p>Gurney hiçbir şey söylemeden sadece kaşlarını çatmakla yetindi.</p>

  <p>Fenton itici gülümsemesiyle, “Size bundan bahsetmediler mi?” dedi. “Küçük Richard ve kız kardeş Jane. Ethan Gall’in vasiyetnamesinden bahsetmekten kaçındılar, öyle mi?”</p>

  <p>“Siz anlatın.”</p>

  <p>İtici gülümseme yüzüne biraz daha yayıldı. “Ethan’ın özellikle seksen yedi milyon dolarlık bir servete sahip olduğu da düşünülürse, son derece basit bir vasiyetnamesi vardı.” Duraksayıp Gurney’in yüz ifadesini inceledi. “Servetin üçte biri Gall Yeni Yaşam Vakfı’na, üçte biri küçük kardeş Peyton’a ve üçte biri de, ki bu da yirmi dokuz milyon papel ediyor, Doktor Richard’da.” Demek Steckle bundan bahsediyordu. Adını söylemek istemediği vâris Richard’dı.</p>

  <p>“Neden Gall, Hammond’ı vâris olarak seçmiş ki? O kadar yakınlar mıymış?”</p>

  <p>Fenton öfkeyle küçümseme arası bir ifadeye büründü. “Belki de herkesin tahmin ettiğinden de yakın. Ama asıl neden Peyton’ı devre dışı bırakmaktı. Peyton, Doktor Richard’ın Ethan’ın oyuncağı oluşundan son derece rahatsızdı. Aslında amaç Peyton’ı tehdit etmekti. Niyeti onu korkutarak iyi bir çocuk olmaya zorlamaktı.”</p>

  <p>“Bahsettiğiniz bu Ethan’ın vasiyetnamesi yeni mi?”</p>

  <p>“Çok yeni. Ve Doktor Richard’ın tabutuna son çiviyi koyan nokta da şu: Doktor, Ethan’ın vasiyetnameyi yeniden değiştirip, kardeşinin hakkını teslim etmeye hazırlandığından haberdardı. Sizce bu zamanlaması uygun, güçlü bir neden sayılır mı?”</p>

  <p>Gurney omuz silkti. “Belki de zamanlaması aşırı uygun ve de aşırı güçlü bir neden.”</p>

  <p>Fenton yüzüne bakarak, “Yani?” diye sordu.</p>

  <p>“Çünkü bahsettiğiniz durum haddinden fazla açık. Ama asıl büyük soru şu; nasıl bir suçtan bahsediyorsunuz?” Fenton hemen yanıt vermeyince, Gurney sözlerini sürdürdü. “Eğer Hammond’ı yirmi dokuz milyon dolarlık bir servete konma fırsatı kaçmadan cinayetle suçluyorsanız, asıl bunu nasıl yaptı diye sormamız gerekir.”</p>

  <p>Fenton korkunç bir mide ağrısı çekiyormuş gibi yüzünü ekşitti. “Detayları anlatamam. Sadece Hammond’ın ahlaki olarak kabul edilebilir, normal terapi tekniklerinden daha fazlasını geliştirmiş olduğunu söyleyebilirim.”</p>

  <p>“Yani Ethan Gall’i intihar etmeye ikna ettiğini söylüyorsunuz?”</p>

  <p>“Buna inanmak zor mu geliyor?”</p>

  <p>“Hem de çok.”</p>

  <p>“Onun lanet olası ‘eşcinsellere acil durum terapisi’ olayı daha da net ortaya koyuyor! Bunu da bir düşünün.” Fenton’ın gözleri öfke doluydu. “İcat ettiği sözde terapi ile normal erkekleri eşcinsel olduklarına ikna eden de aynı pislik!”</p>

  <p>“Yani siz Hammond’ın birini eşcinsel olduğuna da kendini öldürmeye de ikna edebilecek güçte olduğuna inanıyorsunuz?” Bu düşünme mantığı Gurney’e çok ama çok saçma geliyordu.</p>

  <p>“Bahsettiğimiz olayın terminolojide bile adı var. <i>Transla Güdülenmiş İntihar.</i> ”</p>

  <p>“Kim bulmuş bu terimi?”</p>

  <p>Fenton şaşırarak gözlerini kırpıştırdı. Eliyle dudaklarını sildi. Sanki bu sorunun ne kadarını cevaplayabileceğini düşünüyormuş gibiydi. “Danıştığımız kişiler. Uzmanlar. Dünyanın en iyileri.” Eğer Fenton bu uzmanların adını söylemek isteseydi söylerdi. Söylemediğine göre sormanın anlamı yoktu. Gurney koltuğunda arkasına yaslanıp, çenesini ovalayarak, düşünceli bir tavırla, “ <i>Transla Güdülenmiş İntihar</i>,” dedi. “Enteresan. Ve bu sadece tek bir terapi seansıyla gerçekleşebiliyormuş öyle mi?”</p>

  <p>“Üç saatlik bir seans ve bir de son gün ek bir seans.”</p>

  <p>“Son gün?”</p>

  <p>“İntihar günü.”</p>

  <p>“Bu son seans nerede yapılıyor?”</p>

  <p>“Bay Gall’le burada Kurt Gölü’nde yapılmış. Diğer üçüyleyse telefonda.”</p>

  <p>“Ve tabii ki sizde Hammond’ın telefon görüşmelerinin kayıtları var. Bu üç kurbanın...”</p>

  <p>Fenton sözünü kesti. “Bileklerini kestikleri günkü kayıtlar.” Susup Gurney’in yüzünü inceledi. “Bunları bilmiyordunuz değil mi? Ne tür bir şeyin içine düştüğünüzün farkında bile değilsiniz. Mayın tarlasında dolaşan bir kör gibisiniz.” Başını iki yana salladı. “Bizim meşhur Doktor Hammond’ın doktora tezini ne üzerine yazdığını biliyor musunuz?”</p>

  <p>“Hayır.”</p>

  <p>“Uzun bir başlık. Ama belki de ezberlemeniz gerekecek. <i>‘Ölümcül Kara Büyü Tekniklerinde Hipnoz Öğeleri: Büyücü Doktorlar Kurbanlarını Nasıl Öldürürler.’</i> Sizce de ilginç bir araştırma alanı değil mi?”</p>

  <p>Penton yüzünde kare asını masaya bırakan bir poker oyuncusunun zafer ifadesiyle bakıyordu. “Bunu bir düşün, Gurney. Bu adam dört kişiye hipnoterapi uyguladı. Hepsi aynı kabusu gördü. Hepsi hayatlarının son günü onunla konuştular. Ve hepsi bileklerini aynı şekilde kesti.”</p>

  <p>Devam etmeden önce bir an duraksadı. “Gerçekten akşam yemeğini bu adamla yemeyi ister miydin?”</p>
<p class="bosluk">&nbsp;</p>
</body>
</html>