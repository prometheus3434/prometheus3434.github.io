<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>29. Bölüm</h2>

  <p class="nonindent">Hardwick aracının gazına asılıp hızla başarı ihtimali düşük görevi için Floral Park’a doğru yola çıkarken, Gurney’le Madeleine sessizce Outback’te oturuyorlardı.</p>

  <p>“İyi misin?” diye sordu Gurney.</p>

  <p>“Hayır.”</p>

  <p>“Sorun ne?”</p>

  <p>“Her şey giderek daha karmaşık ve korkutucu olmaya başladı.” Sert esen rüzgar kar tanelerini otelin giriş kapısının altındaki korunaklı yere kadar savuruyor, ön camda hızla kar birikiyordu. Madeleine, birden yağmaya başlayan kar düşüncelerini dağıtmışçasına etrafa bakınıp, “Hava daha da bozmadan Kurt Gölü’ne dönsek iyi olacak,” dedi.</p>

  <p>Gurney başını sallayıp, ana yola doğru çıkmak üzere Woodpecker Sokağı’na doğru yola koyuldu. “Maddie, bu işi bırakıp çekip gitmememiz konusunda kesinlikle eminsin değil mi?”</p>

  <p>“Eminim. Ve bunu Hammond’ı sevdiğim için filan da istemiyorum. Doktor aşırı korumacı kız kardeşine hastalık derecesinde bağımlı, şımarık bir dâhi. Onun bagajdaki ceset öyküsünü göz önüne alınınca, biraz kaçık olduğu da ortada. Ama onun zihin kontrolü yapan bir katil olduğuna da inanmıyorum. Ve her şeyi bırakıp gitmenin bu pisliğin çözüme kavuşmasına hiçbir fayda sağlamayacağının farkındayım.”</p>

  <p>Gurney hayatını üzerine inşa ettiği temelde, önemli değişiklikler olduğu hissine kapıldı. NYPD’den ayrıldığından beri Madeleine hep aynı şeyi söylemişti. Israrla cinayetlerden, suç olaylarından uzak durmasını, kendisini şehir dışında kurdukları yeni yaşama adamasını istemişti. Şimdiye dek asla ondan bir cinayet vakasını araştırmayı sürdürmesini istememişti.</p>

  <p>Bu son derece radikal ve rahatsız edici bir değişiklikti.</p>

  <p class="bosluk">&nbsp;</p>

  <p class="nonindent">Placid Gölü kıyısındaki bir Tayland restoranında sessiz bir öğle yemeği yediler. Zaten ikisinin de aman aman iştahı yoktu. Kurt Gölü’ne de dördü biraz geçerken ulaştılar. Hava kararmaya ve soğumaya başlamıştı.</p>

  <p>Tesisin resepsiyonuna girdiklerinde Austen Steckle Şömine Odası’ndan çıkıyordu. Gurney içeride, yeni yakılmış ateşin baştan çıkarıcı alevlerini bulunduğu yerden bile görebiliyordu.</p>

  <p>Steckle gergin bir ifadeyle gülümsedi. Kafası ter içindeydi.</p>

  <p>“Hey, tam da görmek istediklerim buradaymış.” Madeleine’e bir baş selamı verip, Gurney’e hitaben, “İstediğinizi yaptım. Ama sorun şu ki, Peyton’ın bu akşam için planları varmış. Yarın için de. Sonrası içinse, hiçbir şey söyleyemeyeceğim. Ne demek istediğimi anlıyorsunuzdur.” Gömleğinin kolunu hafifçe yukarı çekip göz alıcı Rolex’ine baktı. “Uzun lafın kısası, eğer onunla görüşme niyetindeyseniz bunu hemen yapmanız gerekecek.”</p>

  <p>Gurney, Madeleine’e baktı.</p>

  <p>Kansı omuz silkti.</p>

  <p>Gurney yeniden Steckle’a döndü. “Olur. Aslında on beş dakika sonra olsa daha iyi olacak. Önce bir odamıza çıkmamız gerek. Beni bekliyor mu?”</p>

  <p>“Evet, sayılır. Tekrar arayıp kesinleştiririm. On beş dakika sonra orada olacağınızı da söylerim. Yolu biliyorsunuz değil mi?”</p>

  <p>“Biliyorum.”</p>

  <p>“Peyton’la konuşmak zordur. Sonra beni uyarmadı demeyin.”</p>

  <p>“Zor konuşmalara alışkınım.”</p>

  <p>Steckle bürosuna, Gurney ailesi de süitlerine yöneldi.</p>

  <p>Süitin girişi oldukça karanlıktı. Balkon kapısından esen rüzgarın sesi işitiliyordu. Gurney girişteki tavan ışığını açtı. Sonra da içeri girip kanepenin yanındaki masa lambasını yaktı. Bir an diğer sehpadaki üzerinde kurt süslemesi olan gaz lambasını yakmayı da düşündü ama sonra vazgeçti. Yeni bir elektrik kesintisi gaz lambasına ihtiyaç duymalarına neden olabilirdi.</p>

  <p>Cebinden Hardwick’in verdiği alan tarama cihazını çıkartıp çalıştırdı. Cihazın açılışı aynı son model bir akıllı cep telefonununki gibiydi.</p>

  <p>Madeleine hâlâ ceketi, atkısı ve kayak şapkasıyla duruyor, Gurney’e bakıyordu. “Odayı mı kontrol edeceksin?”</p>

  <p>Gurney karısını, buraya mikrofon yerleştiren kişinin kendilerinin durumdan haberdar olduğunu anlamasını istemediğini hatırlatan, uyarıcı bir bakışla susturdu.</p>

  <p>Hardwick’in söylediği gibi birkaç başlangıç işlemi yaptı. Bir dakika kadar sonra cihaz tam olarak çalışmaya başlamıştı. Ekranda içinde bulundukları odanın şematik bir görüntüsü belirdi.</p>

  <p>Elinde cihazla odada dolaşmaya başladı. Çok kısa süre sonra ekranda kırmızı bir nokta belirdi. Ardından İkincisi. Süitin duvarlarının ekrandaki grafik çizimine bakarak, radyo vericilerini gösteren iki kırmızı noktanın konumunu belirlemek zor değildi. Vericilerin yatay ve dikey yüzeylere (bu tarama için odanın tabanıyla duvarlarının) göre koordinatları, türleri, frekansları ve sinyal güçlerini belirten bilgiler de ekranda yer alıyordu. En altta da yapılan taramanın özeti vardı: TARANAN BÖLGEDE TESPİT EDİLEN CİHAZLAR: 2 SES, 0 VİDEO.</p>

  <p>Odayı bir kez de farklı biçimde dolaşarak sonuçları kontrol etti. Aynı zamanda başka cihaz olup olmadığını da görmek istemişti. Ama tarayıcı sadece iki dinleme cihazı tespit etti. Tarayıcıyı kapatıp cebine koydu. Tüm bu süre boyunca yüzünde derin bir endişe ifadesiyle kendisini izleyen Madeleine’e dönüp sessizce cihazların bulunduğu iki yeri işaret etti.</p>

  <p>İlk cihaz barın üzerindeki Warren Harding’in gerçek boyuttaki portresinin arkasındaydı. İkincisiyse Madeleine’in kanepenin üzerindeki cep telefonuna yerleştirilmişti.</p>

  <p>Madeleine’in yüzündeki ifade şaşkınlıktan giderek öfkeye dönüştü.</p>

  <p>Gurney tarayıcının gösterdiği cihazların tam olarak ne olduğunu anlayabilmek için biraz daha dikkatli bir inceleme yapma arzusundaydı. Ayrıca, buradaki cihazlar farklı türden olduğundan, aracında tespit ettikleri takip cihazlarının arasındaki teknoloji farkının bunlar arasında da bulunup bulmadığını merak ediyordu. Ancak bu araştırmayı yaparken kendini ele verecek sesler çıkmaması için birtakım başka seslere ihtiyaç duyacaktı.</p>

  <p>Daha önce, mikrofonların gizlice kontrol edilmesi işlemini yapmıştı. Burada temel kural ortamda kamufle edici başka sesler yaratmaktı. Blender ya da yiyecek öğütücü gibi bir alet işe yarayabilirdi ancak bu türden cihazların durup dururken kullanılmasının nadir birkaç durum dışında inandırıcı olamayacağı açıktı. Zira o türden seslerin olduğu bir ortamda yapılan sıradan bir konuşmada insanlar normalde seslerini yükseltirlerdi. Bu da istenilen kamuflajın ortadan kalkması manasına gelirdi. Gürültülü müzik, kahkahalar, su sesi doğru şartlarda belki işe yarayabilirdi ama şu an içinde bulundukları durum itibariyle hiçbiri doğru seçenek gibi durmuyordu.</p>

  <p>Nasıl bir çözüm bulabilirim diye etrafına bakarken Madeleine’in hapşırmasıyla çözümü buldu.</p>

  <p>Bir an düşündükten sonra çantasından küçük defterini alıp, boş bir sayfa açtı. Yazdıklarım Madeleine’e gösterdi. “Sohbeti yönlendirdiğim biçimde devam ettir. Doğal ol. Sana başımla işaret ettiğim her defasında hapşır, boğazını temizle ya da birkaç kez öksür. Şimdi burnunu çekip öksürmeye başla.”</p>

  <p>Madeleine yüksek sesle burnunu çekip boğazını temizledi.</p>

  <p>Gurney, sözde endişeleniyormuş gibi yaparak, “Tanrım,” dedi. “Arabada fark etmiştim zaten. Şifayı kapıyorsun galiba. Ya da yine alerjin azdı.”</p>

  <p>“Alerji olabilir. Öyle hissediyorum.”</p>

  <p>“Alerjini ne tetiklemiş olabilir ki?”</p>

  <p>“Bilmiyorum. Odadaki bir şey belki? Ya da araba? Hava? Tek bildiğim burnum ve boğazımdaki kaşıntı.”</p>

  <p>O kadar inandırıcı konuşuyordu ki Gurney neredeyse karısının söylediklerine inanacaktı. “Yanında herhangi bir ilaç var mı?”</p>

  <p>“Sanmıyorum.”</p>

  <p>“Belki yarın bir şeyler ayarlarız.” Harding’in portresine doğru yürürken karısına eliyle yaklaşmasını işaret etti. Elini uzatıp çerçeveyi alttan tuttu. Sonra başını salladı.</p>

  <p>Madeleine arka arkaya hapşırmaya başlayınca da hemen çerçeveyi alttan öne doğru çekip yukarı kaldırdı. Özellikle tabloyu tutan ipe dikkat ediyordu. Daha ilk anda ipin köşelerinin katlanma şeklini görünce oraya kolaylıkla çakmak boyutunda bir cihazın yerleştirilebileceğini tespit etti. Cihazın yeri standart, kolaylıkla bulunabilecek türden bir dinleme cihazının konulabileceği büyüklükteydi. Madeleine’in yeni bir hapşırık nöbetinin sağladığı fırsatla çerçeveyi duvara yerleştirdi.</p>

  <p>Madeleine’in şüpheli telefonunu incelemekse biraz daha zor bir işti.</p>

  <p>Karısına kanepenin diğer ucundaki sehpanın üzerindeki telefonu gösterdi. Yine endişeliymiş gibi konuşarak, “Tatlım, neden biraz uzanıp dinlenmeye çalışmıyorsun?” dedi. “Belki de battaniyenin altına girip ısınmak iyi gelir?”</p>

  <p>“Çok yorgun değilim. Sadece boğazımda kaşıntı gibi, rahatsız edici bir his var. Böyle batma gibi. Belki de grip olacağım.”</p>

  <p>“En azından otur. Ayaklarını uzat. Dinlenmeye çalışmanın ne zararı var?”</p>

  <p>“Tamam, pekala. Sonuçta zararı olmaz, doğru.”</p>

  <p>Gerginmiş gibi ters konuşuyordu. Gurney tecrübelerinden böyle, ters, huysuzmuş gibi konuşmanın sahte diyalogların daha gerçekçi olmasını sağladığını bilirdi.</p>

  <p>Kanepeye oturup, burnunu çekerek, birkaç kez öksürdü.</p>

  <p>Gurney sehpaya doğru yürüyüp elini uzatarak telefonun ısısını kontrol etti. Telefon hiç ummadığı biçimde gayet normaldi.</p>

  <p>Cep telefonlarının fonksiyonlarının uzaktan kontrol edilme işlemi genellikle yazılıma müdahale edilmesiyle sağlanırdı. Bu sayede telefonun mikrofonuyla vericisi karşı tarafın kontrolünde çalışan bir dinleme cihazına dönüşürdü.</p>

  <p>Ama bu tür bir eylem somut birtakım izler bırakırdı. Bunlardan en basiti de bataryada ısınmaya neden olmasıydı. Tarayıcı aktif bir verici olduğunu tespit ettiğinden Gurney telefonun ısınmış olmasını beklemişti. Ama bu tespit her şeyin yolunda olduğunu ortaya koymuyordu.</p>

  <p>Daha fazlasını öğrenmek için telefonun içine bakmak gerekecekti.</p>

  <p>MadeleineTe aynı marka ve model telefonu kullandığından önce kendi telefonunda inceleme yapması faydalı olabilirdi. Telefonunun arka kapağına bakar bakmaz küçük bir tornavidaya ihtiyacı olacağını anladı.</p>

  <p>İyi ki Madeleine’in her gittikleri yere gözlük tamir setini alıyordu. Bu tamir setinin içinde de çerçeveyi yerinde tutan küçük vidalarla onları sıkmakta kullanılan incecik bir tornavida vardı.</p>

  <p>Tornavida uygun gibi görünüyordu.</p>

  <p>Yeniden bir konuşma ortamı yaratabilmek maksadıyla, “Üşütmeyle alerjinin neden olduğu rahatsızlık hissi arasında fark olmalı,” dedi. “Sence hangisi?”</p>

  <p>Madeleine tam da Gurney’in beklediği biçimde yanıt verdi. Burnunu çeke çeke her iki rahatsızlığın belirtilerini uzun uzun anlattı. O da bu sırada kendi telefonunun kapağını açtı. Şimdi elinde karısının telefonunu karşılaştırıp görünüşte nasıl bir fark olduğunu tespit etmekte kullanacağı bir örnek vardı.</p>

  <p>Telefonunu açma işlemini bitirince derhal uzanıp Madeleine’inkini aldı. Ona hapşırıp öksürmesini işaret edip arka kapağı söktü. Ardından iki telefonu sehpanın üzerine yan yana koydu.</p>

  <p>İlk bakışta telefonlar birbirinin tıpatıp aynısıymış gibi görünüyordu. Ama daha yakından bakınca, mikrofonun bulunduğu yerde bir farklılık gözüne çarptı.</p>

  <p>O noktanın farklı açılardan fotoğraflarını çekti. Madeleine arada öksürüp bir taraftan da kısık sesle boğazındaki yanmadan şikayet ederken Gurney de her iki telefonun kapaklarını yerleştirip vidalarını sıktı.</p>

  <p>“Biraz kestirmeye çalışsan iyi olacak,” dedi Gurney.</p>

  <p>“Eğer şimdi uyursam gece boyunca gözüme uyku girmez.” O kadar mutsuz bir tavır takınmıştı ki Gurney içinden karısının rol yapmakta olduğunu tekrarlama ihtiyacı hissetti. “Senin gitmen gereken bir yer yok mu?” diye sordu Madeleine.</p>

  <p>Gurney saatine baktı. Beş dakika sonra Peyton’la randevusu vardı. Hızla Robin Wigg’in e-posta adresini girip, Madeleine’in telefonundan çektiği fotoğrafları ekledi. Ek bilgi olarak da telefonun markasını, modelini, seri numarasını, tarayıcının tespit ettiği yayın frekansını belirtip, son olarak da kısa bir mesaj yazdı. “Tarayıcı aktif bir yayın tespit etti. Ama bataryada ısınma veya ani şarj azalması gibi bir durum yok. Mikrofonun yanına bir cihaz konulmuş gibi duruyor. Bilgine ihtiyacımız var.” Sonra GÖNDER sekmesini tıkladı.</p>
<p class="bosluk">&nbsp;</p>
</body>
</html>