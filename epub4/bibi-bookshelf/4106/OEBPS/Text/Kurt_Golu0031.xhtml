<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>31. Bölüm</h2>

  <p class="nonindent">Gurney, Madeleine’i Şömine Odası’nda ateşin başındaki koltukta buldu. Kapalı gözlerini Gurney yanındaki koltuğa yerleşirken açtı.</p>

  <p>“Görüşmen iyi gitti mi?”</p>

  <p>“Peyton dünyanın gelmiş geçmiş en bencil insanı mı yoksa öyleymiş gibi mi davranıyor karar veremedim.”</p>

  <p>“Neden böyle bir şey yapsın ki?”</p>

  <p>“Emin değilim. Ama sanki karşımda rol yapan birini izlemişim gibi geldi.”</p>

  <p>“İstediği her şeyi yapabilecek olmasına rağmen?”</p>

  <p>“İstediği her şeyi istediği an yapabilecek biri.”</p>

  <p>“Yalnız mıydı?”</p>

  <p>“Pek sayılmaz.”</p>

  <p>Madeleine ateşe doğru döndü. “Eee, neler öğrendin?”</p>

  <p>“Onun Ethan’dan nefret ettiğini, onu tahammül edilemez bir kontrol manyağı olarak nitelediğini, ağabeyinin nasıl öldüğünün de onu kimin öldürmüş olabileceğinin de zerre kadar umurunda olmadığını, paranın onu sıktığını, Gall servetinin omuzlarına yüklediği yorucu sorumlulukla ilgili tüm yetkiyi Steckle’a devretmeyi istediğini, tek arzusunun sera haline getirdiği evinde koca göğüslü fahişelerle gününü gün etmek olduğunu öğrendim.”</p>

  <p>“Ama inanmakta zorluk çekiyorsun?”</p>

  <p>“Onun ortaya koyduğu gibi kural tanımayan, kendini bütünüyle haz almaya adamış, rüzgarda savrulan bir yaprak misali yaşama isteği duyan biri olduğuna emin olamıyorum.”</p>

  <p>“Peki şimdi ne yapacaksın?”</p>

  <p>“Şimdi mi? Hammond’ın kaldığı yeri de kontrol etmemiz gerek. Jack orada da mikrofon olması gerektiğini düşünüyor. Fenton’ın, onun bu işin içinde olduğunu bu şekilde öğrendiğini sanıyor. Ama emin olmak istiyor.”</p>

  <p>“Yani şimdi mi gideceksin?”</p>

  <p>Gurney saatine baktı. “Tam zamanı aslında. Tabii önce akşam yemeğini aradan çıkartalım filan demiyorsan.”</p>

  <p>“Acıkmadım.” Duraksadı. “Ama seninle gelmek isterim. Sorun olur mu?”</p>

  <p>“Hayır, elbette olmaz.” Telefonu alıp Jane’in cep telefonu numarasını tuşladı.</p>

  <p class="bosluk">&nbsp;</p>

  <p class="nonindent">Yirmi dakika sonra Madeleine’le birlikte dağ evinin girişinde üzerlerindeki karları temizliyorlardı.</p>

  <p>Endişeli bakışlarla Jane montlarını, şapkalarım alıp kapının yanındaki askıya astı. “Bir sorun mu var?”</p>

  <p>Gurney bu dört kelimenin Jane’in yüzünde beliren gerginliğin sözcüklere dökülmüş hali olduğunu fark ederek gülümsedi.</p>

  <p>“Sadece ilerleme raporu verip, birkaç soru daha sormak istedim. Sakıncası yoksa?”</p>

  <p>Onun peşi sıra Richard’ın şömineyi yakmaya çalıştığı salona girdiler. Doktor’un yüz ifadesi Jane’in aksine son derece sakin olduğunu ortaya koyuyordu.</p>

  <p>“Geleceğimizi son anda bildirdiğim için özür dilerim,” dedi Gurney. “Ama sizi son gelişmelerden haberdar etmenin gerekli olduğunu düşündüm.”</p>

  <p>Belirgin bir isteksizlikle Richard, Gurney’le Madeleine’e kanepeyi gösterdi. Oturduklarında da Jane’le birlikte tam karşısındaki sandalyelere geçtiler. Hammond’ın sandalyesinin yanında açık halde iki dizüstü bilgisayar duruyordu.</p>

  <p>“Evet,” dedi Hammond. Kırpmadığı mavi-yeşil karışımı gözleri her zamanki gibi rahatsız ediciydi.</p>

  <p>Gurney bilgisayarları göstererek, “Umarım çalışmanıza engel olmadım,” dedi.</p>

  <p>“Sadece biraz kara büyü.”</p>

  <p>“Anlayamadım?”</p>

  <p>“Son ziyaretinizde beni Afrikalı büyücü doktorların lanetleriyle ilgilendiğim için sorgulamıştınız. Bu da bana bir türlü bitirme fırsatı bulamadığım konuyla ilgili bir makalemi hatırlattı. Ben de onu bitirmeye karar verdim. Sihirli katil olarak edindiğim yeni ünüm sayesinde bu makale çok ilgi çekecektir.”</p>

  <p>“Daha ayrıntılı dinlemek isterim,” dedi Gurney. “Tabii çok aşırı bilimsel değilse.”</p>

  <p>“Daha çok lanetin gücünün nasıl kırılacağına ilişkin somut birtakım tanımlamalar içeriyor. Burada da kara büyü lanetlerinin nasıl işlediğini, kurbanın nasıl ölüme sürüklendiğini anlamak anahtar vazifesi görüyor.”</p>

  <p>Madeleine bir kaşını kaldırdı. “Bu lanetlerin gerçekten birilerini öldürdüğünü mü söylüyorsunuz?”</p>

  <p>“Evet. Hatta kara büyü laneti dünyanın en zarif cinayet silahıdır.”</p>

  <p>“Nasıl oluyor?” diye sordu Gurney.</p>

  <p>“İnanmakla başlıyor. Büyücü doktorun sıra dışı güçleri olduğuna inanan bir toplumda yetişiyorsunuz. Size onun lanetinin ölümcül olduğu söyleniyor. Duyduğunuz her türlü hikaye de bu anlatılanları doğrular nitelikte oluyor. Size bunları anlatanlara sonsuz güveniyorsunuz. Ve sonunda kanıtı kendi gözlerinizle görüyorsunuz. Lanetlenen bir adam. Gözlerinizin önünde sararıp soluyor ve nihayetinde de ölüyor.”</p>

  <p>Madeleine korkuyor gibiydi. “Ama bu nasıl oluyor?”</p>

  <p>“Oluyor çünkü kurban bunun gerçek olduğuna inanıyor.”</p>

  <p>“Anlamadım.”</p>

  <p>“O kadar da karışık değil. Zihnimiz sebep-sonuç ilişkisi üzerine işler. Bu, hayatta kalmamız için gereklidir. Ama bazen sorun çıkartır. Lanetlendiğini düşünen biri, bu lanetin gücüne inanıyorsa, dehşete kapılacaktır. Çünkü lanetin onu öldüreceğine dair inancı sonsuzdur. Bu korkuyla iştah kaybetmeye başlar. Kilo kaybeder. Kilo kaybını ölme sürecinin başlangıcı olarak algılar. Dehşeti daha da katlanır. Daha çok kilo verir. Halsizleşir. Fiziksel olarak da rahatsızlanır. Bu rahatsızlık - aslında kendi korkularının ürünü olan rahatsızlık - onun gözünde büyücü doktorun lanetinden kaynaklanmaktadır. Korkusu arttıkça dehşetinin beslediği hastalık belirtileri de artar. Ve zaman içinde bu kısırdöngünün etkileri onu ölüme sürükler. Öleceğine inandığı için ölür. Ve onun bu ölümü kabiledeki diğerlerinin lanete olan inancını pekiştirir.”</p>

  <p>“Çok etkilendim,” dedi Gurney. “Katil kurbana hiç dokunmuyor. Cinayet süreci bütünüyle psikolojik olarak işliyor, ölüm aslında kişinin kendi isteğiyle gerçekleşiyor.”</p>

  <p>“Evet.”</p>

  <p>“Fenton’ın dört intihar vakasıyla ilgili teorisine oldukça benziyor.”</p>

  <p>“Evet.”</p>

  <p>Bu rahatsız edici sessizliği Madeleine bozdu. “Başta bu lanetin gücünü kıracak bir yoldan bahsetmemiş miydiniz?”</p>

  <p>“Evet. Ama bu sizin tahmin edebileceğiniz türden bir yol değil. Bilimsel düşünen biri, kurbanı kara büyünün saçma olduğuna ikna etmeye, büyünün ancak saçmalıklara inanan insanlar üzerinde etkisi olduğunu açıklamaya çalışacaktır. Ama bu türden yaklaşımlar büyük ihtimalle başarısızlıkla sonuçlanır ve kurban yine ölür.”</p>

  <p>“Neden?” diye sordu Madeleine.</p>

  <p>“Çünkü bu inancın gücünü küçümseyen bir yaklaşımdır. Birbirleriyle çeliştiklerinde gerçeklerin inançlarla mücadele etmesi imkansızdır. Aslında hepimiz düşüncelerimizin gerçek temelli olduğunu düşünürüz. Ama işin aslı bizim gerçek diye sarıldıklarımız aslında inançlarımız üzerine temellendirdiklerimizdir. Rasyonel bir zeka ısrarla gerçeklerin yeterince ikna edici olduğu kanaatindedir. Ama bu kocaman bir yanılgıdır. Kimse gerçekleri savunmak için canını ortaya koymaz. Ama inançlarını savunmak için seve seve ölürler.”</p>

  <p>“O zaman çözüm ne? Eğer kurbanın lanetin etkisiyle acı çektiğini ve giderek elden ayaktan düştüğünü görürseniz ne yaparsınız?”</p>

  <p>Bir süre Madeleine’e o başka diyarlara aitmiş gibi gelen bakışlarla baktı. Sonra, “Burada yapılacak en önemli hamle güçle mücadele etmek değil, onu kabul etmek olacaktır.”</p>

  <p>“Kabul etmek mi? Nasıl?”</p>

  <p>“Afrika’dayken benden oradaki bir büyücü doktorun lanetlediği ve büyük bir olasılıkla bu yüzden ölecek bir adamla görüşmemi istediler. Batılı bir psikiyatrist olaya mantıki açıdan yaklaşıp, o büyünün gerçek olmadığını gösterme yolunu seçecekti. Ama bunun hiç olumlu bir etkisi olmayacaktı. Bense adamın zihnine nüfuz edebilmek için bambaşka bir yöntem kullandım. Uzun lafın kısası, adama büyücü doktorun geçmişte kara büyünün muazzam gücünü kendi çıkarları için kullandığını, bu yüzden de ruhların onun gücünü elinden aldıklarını anlattım. Doktorun konumunu muhafaza edebilmek, kabilenin büyü gücünü yitirdiğini anlamalarına engel olmak için kurbanlarını zehirlemek yolunu seçtiğini söyledim. Sonra da onun en son ölen kurbanıyla ilgili detayları içeren bir hikaye uydurdum. Zehirlenmenin aşamalarını inanılır örneklerle anlatıp, nasıl yapıldığını, hangi belirtilerinin kişi lanetlendiğinde olacaklarla benzerlik gösterdiğini açıkladım. Ben daha anlatırken söylediklerimin onun zihninde yepyeni düşünceler uyandırdığını görebiliyordum. Sonunda da işe yaradı. İşe yaramasının nedeni de adamın benim söylediklerimin kafasındaki kara büyünün gücüne ilişkin temel inancını sarsmadan kabul edebilmesinin mümkün oluşuydu.”</p>

  <p>Madeleine dinlediklerini hazmetmeye çalışıyor gibiydi.</p>

  <p>Gurney, “Büyücüye ne oldu?” diye sordu.</p>

  <p>“Gücünü kaybettiğine ilişkin söylentilerin yayılmasının kısa süre sonrasında zehirli bir yılanın yolu yattığı yerden geçti.” Omzunu silkti. “Büyücü doktorların çok düşmanları vardır. Afrika da tehlikelerle dolu bir yerdir. Bu yüzden de intikam almanın çok yolu vardır.”</p>

  <p>Gurney anlatılanları zihninde evirip çevirirken aslında Hammond’ın daha önce görmediği yüzünü görmenin neden olduğu büyük bir şaşkınlık içindeydi. Acımasız, pratik zekaya sahip, ellerini tehlikeli durumlarda kirletmekten kaçınmayan biri. Bu vasıfları daha ayrıntılı olarak nasıl sorgulayabileceğine karar vermeye çabalarken telefonu çaldı.</p>

  <p>Ekrana baktı. Tanımadığı bir numaradan kısa, rahatsız edici ve ilk anda anlaşılması güç bir mesaj gelmişti.</p>

  <p>“GİZLİ TEKNOLOJİ. İŞİ DERHAL BIRAKMAN TAVSİYE EDİLİR. W.”</p>

  <p>Sonra bunun Wigg’e gönderdiği Madeleine’in telefonunun içinin resmini içeren e-postaya yanıt olduğunu fark etti. Kadın ona, cihazın yapısının kesinlikle uğraşmaması gereken insanların işin içinde olduğunu bir kez daha ortaya koyduğunu söylüyordu.</p>

  <p>Onunla konuşmak istiyordu. Hem de bir an evvel. Ama mesajın şifreli niteliği buna engel oldu. Sonra bu mesajı buraya gelişinin asıl amacı olan, mikrofon arama işine kılıf olarak kullanabileceğini fark etti.</p>

  <p>Mahcup görünerek ayağa kalktı. “Özür dilerim ama hemen ilgilenmem gereken bir iş çıktı.” Yürürken telefonuyla cebindeki cihazın yerini değiştirdi. Şimdi elindeki tarayıcıyla sanki odada internetin daha iyi çektiği bir yer arıyormuş gibi yavaş yavaş dolaşmaya koyuldu.</p>

  <p>Bu sırada Jane mutfakta bir şeylerle ilgilenmek üzere kalkıp içeri geçti.</p>

  <p>Gurney ekranda odanın çiziminin belirdiğini gördü. Kısa bir süre sonra da ekranda üç kırmızı nokta belirdi. Bu noktalar üç farklı vericinin değişik frekanslarda yayın yaptığını ortaya koyuyordu.</p>

  <p>Bir yandan da Madeleine’in Hammond’la yaptığı konuşmaya kulak misafiri olmaya çalışıyordu.</p>

  <p>“Yani kurbanın hayatını hikaye uydurarak kurtardığınızı mı söylüyorsunuz?”</p>

  <p>“Ona acısını anlamanın alternatif bir yolunu göstererek.”</p>

  <p>“Ama bu bir yalandı.”</p>

  <p>“Bu sizi rahatsız etti, öyle mi? Belki de fazla idealistsiniz.”</p>

  <p>“Gerçeğe değer verdiğimden olabilir mi?”</p>

  <p>“Belki de gereğinden çok değer veriyorsunuzdur.”</p>

  <p>“Peki diğer seçenek ne? Yalanlara inanmak mı?”</p>

  <p>“Eğer o adama gerçeği söylemiş olsaydım, kara büyünün gerçek bir gücü olmadığını, sadece zihni bulandırarak kişiyi yavaş yavaş intihara sürükleyen bir aldatmacadan ibaret olduğunu anlatsaydım bana inanmazdı. Geçmişi ve ait olduğu kültür göz önüne alındığında bunu yapabilmesi imkansızdı. Benim gerçeklerle ilgili söylediklerimi, herkesçe bilinenleri çürütmeye çalışan saçma sapan fikirler olarak görecekti. Ve sonuç olarak da ölecekti.”</p>

  <p>“Yani gerçek gereksiz mi?”</p>

  <p>“Gereksiz değil ama en önemli şey de değil. En iyi yanı bize bir yol çizmesi, en kötü yanı da yıkıcı olabilme özelliğidir.” Hammond ateşin yanı başındaki koltuğunda Madeleine’e doğru hafifçe eğildi. “Bizim asıl yapmamız gereken hayatı yaşanabilir kılan olgulara yoğunlaşmaktır.”</p>

  <p>Uzun bir sessizlik oldu. Sonunda Madeleine yeniden konuşmaya başladığında sözcükleri hâlâ sivriydi ama ses tonundaki o kavgacı yapı silinmişti. “Terapist olarak yaptığınız bu mu? Hastanıza yaşamını sürdürebilmesi için inandırıcı yalanlar mı sunuyorsunuz?”</p>

  <p>“İnandırıcı hikayeler. Bunlar yaşamlarındaki olayları, özellikle de travmatik olayları anlama yolları. Mutlu bir yaşama yol açacak bir öykü, yaşamanıza olanak vermeyecek gerçeklerden daha iyi değil midir?”</p>

  <p>Kısa süren bir sessizlikten sonra Madeleine usulca yanıt verdi. “Haklı olabilirsiniz.” Gurney’in zihninin bir kısmı Hammond’ın söyledikleri ve kendisine son derece üzücü gelen Madeleine’in verdiği tepkilerle doluydu. Bir taraftan da tarayıcının ekranındaki bilgilere yoğunlaşmaya çalışıyordu. Bu çabası Hammond’ın bir sonraki yorumuyla bölündü.</p>

  <p>“Belki sizin de yaşamınızda rahatlamanızı sağlayacak benzeri bir hikaye bulamamanın neden olduğu sorunlar vardır. Bu çok nadir görülen bir sorun değildir. Ama çaresiz bir durum da değildir.”</p>

  <p>Bu sözleri izleyen sessizlikte, Gurney dikkatini yeniden tarayıcının ekranına yöneltti. Mikrofonların tam yerlerini tespit edebilmek için yavaş yavaş dolaşmayı sürdürüyordu. Sonunda cihazların aşağı yukarı, konuşmaların gerçekleşeceği yer olarak tahmin edilen şömine karşısındaki koltukları, yemek masasını ve üzerinde sabit telefonun bulunduğu sehpayı kapsayan alana konumlandıklarını belirledi.</p>

  <p>Tarayıcının ekranındaki kırmızı ışık mikrofonlardan birinin devetabanı saksısının içinde olduğunu gösteriyordu. Benzer frekanstan yayın yapan ikinci mikrofonsa birinciye on adımdan daha yakın bir yerde, basit, gösterişsiz bir avizenin içindeydi. Ama Gurney’in dikkatini asıl üçüncü mikrofon çekmişti. Madeleine’in telefonunda bulduğu dinleme cihazı gibi bu da süper-yüksek bir frekanstan yayın yapıyordu. Ve anlaşıldığı kadarıyla da üzeri oldukça hoş süslemelerle bezeli antika bir abajurun içine konulmuştu.</p>

  <p>Tarayıcıyı kapatıp, cebine koydu. Küçük süslemeleri incelemek maksadıyla abajura doğru yöneldi. Sonra da dikkatini abajurun üzerindeki koyu yeşil ama zaman zaman farklı açılardan gelen ışıkla parlak kırmızı tonda parıldayan, değerli bir taştan yapılmış küçük vazo biçimindeki süslemeye yöneltti.</p>

  <p>Jane mutfaktan döndü. “Konuşmanız gerekenler bitti mi?”</p>

  <p>Gurney abajurdan uzaklaştı. “Anlatılanlardan çok faydalanacağım. Rahatsız ettiğim için özür dilerim. Ama bazı noktaları daha da aydınlığa kavuşturmam gerek. Bu sebeple birkaç soru sormak istiyorum.”</p>

  <p>Jane kardeşine bakarak, “Duydun mu, Richard?” diye sordu.</p>

  <p>Doktor sandalyesinde arkasına yaslanmış, parmaklarını çenesinin altına yerleştirmişti. Dikkatini isteksiz bir tavırla Madeleine’den Gurney’e yöneltti. “Dinliyorum.”</p>

  <p>Artık dinlendikleri kesinliğe kavuştuğundan Gurney söylemek istediklerinin ne kadarını söyleyebileceğine karar vermeye çalışıyordu. En önemli önceliği de Angelo Castro’nun güvenliğini tehlikeye atacak bir harekette bulunmamaktı. Geri kalan her şeyi kendi yoluna bırakabilirdi. Hammond’ın dinlenme ihtimaline karşı neler düşündüğünü öğrenmenin ilginç olabileceğine karar verdi.</p>

  <p>“Evinizin ya da arabanızın dinlenebileceği hiç aklınızdan geçti mi?”</p>

  <p>“Asıl dinlenmeseydi şaşırırdım.”</p>

  <p>“Herhangi bir önlem aldınız mı?”</p>

  <p>“Hayır. Saklayacak bir şeyim yok.”</p>

  <p>“Tamam. Konuyu değiştiriyorum. Peyton Gall’in anormalliği ne seviyede?”</p>

  <p>Hammond belirmesiyle kaybolması bir olan gülümseyişin ardından, “Tanışmadınız mı?” diye sordu.</p>

  <p>“Bu sabah erken saatlerde. Serasında. Çıplak bir kadın eşliğinde.”</p>

  <p>“Sadece tek bir kadın mı?”</p>

  <p>“Bu onun için olağan mı?”</p>

  <p>“Evet. Rutin sayılır.”</p>

  <p>“Yani bana numara filan yapmıyordu?”</p>

  <p>“Kendisini aptalmış gibi gösterip şüpheliler listenizden çıkmaya çalışmış olabileceğini mi söylüyorsunuz?”</p>

  <p>“Aşağı yukarı.”</p>

  <p>“Onun tam olarak gördüğünüz gibi biri olduğunu söyleyebilirim.”</p>

  <p>“Paranın kendisini sıktığını, bu yüzden de parayla hiç ilgilenmediğini söyledi. Bu doğru mu yoksa yalan mı?”</p>

  <p>“Eğer parayı yönetmenin belirgin bir özen ve sabır gerektiğini kastedersek onda da bu vasıflar olmadığından, söylediği doğru. Ama paranın satın alabileceği şeylere karşı müthiş ilgi duyduğu ortada olduğundan söylediği bütünüyle yalan.”</p>

  <p>“Kısacası Peyton kokain ve fahişelerle ilgilenirken Austen da yatırımlarla uğraşıyor diyebiliriz?”</p>

  <p>“Hemen hemen öyle.”</p>

  <p>“Tamam. Bir başka konuya geçelim. Güvenilir bir kaynağımın bana verdiği bilgiye göre kurbanlardan en az biri Kurt Gölü Tesisi’ne gelmeden önce tuhaf bir telefon almış. Arayan kişi kurbana sizinle görüşmesi önerisinde bulunmuş olabilir.”</p>

  <p>“Bunun neresi tuhaf?”</p>

  <p>“Kurban bu aramayı gizli tutması gerektiği izlenimi edinmiş. Hatta bu konudan başkalarına bahsederse öldürülebileceğini bile düşünmüş”.</p>

  <p>Hammond şaşkınlığa kapılmıştı. “Öldürülmek mi? Beni görme tavsiyesi aldığını başkalarına söylediği için mi?”</p>

  <p>“O dönem öyle söylemiş. Bunların sizin için herhangi bir manası var mı?”</p>

  <p>“Yok. Hem de hiç.”</p>

  <p>“Herhangi bir yaz kampına katıldınız mı?”</p>

  <p>“Ne?”</p>

  <p>“Yaz kampı. Herhangi bir yaz kampına hiç gittiniz mi? Çocukken ya da danışman olarak? Ne amaçla olursa olsun öyle bir ortamda hiç bulundunuz mu?”</p>

  <p>“Hayır. Neden sordunuz?”</p>

  <p>“Uzun bir hikaye. Ama kampa hiç katılmadıysanız bu konuda konuşmanın gereği yok.”</p>

  <p>“Nasıl isterseniz.” Ses tonu neyin gereği olup olmadığına karar veren kişi konumunda olmaya alışan birinin, bu karşılıktan pek hoşlanmadığını ortaya koyuyordu. “Başka sorunuz var mı?”</p>

  <p>“Sadece kısa bir yorum. Olay yavaş yavaş ortaya çıkmaya başladı. Henüz tünelin ucundaki ışığı gördüğümü söyleyemem ama sonunda ortaya çıkacak resmin hiç de Gil Fenton’ın çizdiği gibi olmayacağını tahmin ediyorum.”</p>

  <p>Uzun zamandan beri sessizce konuşmayı gözlemleyen Jane sonunda söze karıştı: “Teşekkürler! Sizin gerçekleri açığa çıkarma yeteneğinizden hiçbir zaman şüphe etmemiştim zaten. Ama bunu sizin ağzınızdan duymak harika.”</p>

  <p>Ses tonundan zihninin düşüncelerle dolu olduğu net biçimde anlaşılan Madeleine, Hammond’a doğru hitaben, “Benim bir sorum var,” dedi. “Uzun süre önce meydana gelen, bu civarlarda başımdan geçen bir olay var. Buraya yeniden gelmemin bana yaşadıklarımla başa çıkma noktasında faydası olacağını düşünmüştüm. Ama hiç işe yaramadı. Hatta doğrusunu söylemek gerekirse daha bile kötü oldu. Sanki anı saklandığı kutudan dışarı çıktı gibi. Ne yapmam gerektiğini bilmiyorum. Bir türlü kurtulamadığım o yaşadıklarımı tekrar tekrar düşünmeye artık tahammülüm kalmadı. Ne yapacağımı bilemiyorum.”</p>

  <p>Hammond gülümseyerek yumuşacık ses tonuyla, “Ve bana sormak istediğiniz şey de...?” diye sordu.</p>

  <p>“Bu tür sorunu olan birine hiç yardım ettiniz mi?”</p>

  <p>“Evet. Daha önce de açıklamaya çalıştığım üzere genellikle geçmişleriyle sıkıntılar yaşayanlara yardım ederim.”</p>

  <p>“Peki, bana da yardım edebileceğinizi düşünüyor musunuz?”</p>

  <p>Gurney, Madeleine’i isteğinden vazgeçirmek için müdahale etmemek adına kendini zor tutuyordu.</p>

  <p>Ancak kendi duygularının niteliğinden emin olamadığı için bir şey söylemedi. Orada adeta taş kesilmiş gibi sessizce kalakalmış, karısının dört kişinin ölümünden sorumlu olma ihtimali bulunan birine ruhunun derinliklerini açma isteğiyle ilgili söylediklerini hayretler içinde dinliyordu.</p>

  <p>Madeleine’le Hammond ertesi günü sabah saat 9’da dağ evinde buluşmak üzere sözleştiler. Birkaç dakika sonra hep birlikte birbirlerine iyi akşamlar dilerek kalktılar. Hammond şömineye yönelip dağılan kömür parçalarını toplamaya koyulurken Jane, Gurney ve Madeleine’le birlikte dağ evinin gemi güvertesini andıran sundurmasına çıktılar.</p>

  <p>Kar yağışı durmuştu ama hava bir hayli soğuktu.</p>

  <p>“İyi misiniz?”</p>

  <p>Gurney, Jane’in bu soruyu kendisine sorduğunu birkaç saniye anlamayacak kadar kendini düşüncelerine kaptırmıştı.</p>

  <p>“Ah... Evet... İyiyim.”</p>

  <p>Kadının söylediklerine inanmadığını görünce, kendisini gerçekten rahatsız eden şeyi, yani karısının Richard’la yapmayı planladığı görüşmenin hiç hoşuna gitmediğini söylemek istemediğinden, başka bir açıklama bulmaya çalıştı. Aklına yeterince hızlı bir yanıt gelmişti.</p>

  <p>“Jane, bu tuhaf bir soru olabilir ama abajurlarınızdan birinin üzerindeki yeşil süsleme çok ilgimi çekti. Hangisini söylediğimi anladınız mı?”</p>

  <p>“Kuvarsı mı söylüyorsunuz? Yeşil, kırmızı benekli olanı?”</p>

  <p>“Evet. Onu. O taş abajurun bir parçası mı yoksa özel olarak başka bir yerden mi alıp taktınız?”</p>

  <p>“Bildiğim kadarıyla abajurun parçası olması lazım. Buradaki bazı şeyler Richard’ın ama abajurlar ve mobilyalar tesise aittir. Neden sordunuz?”</p>

  <p>“Daha önce öyle bir şey görmemiştim.”</p>

  <p>“Çok tuhaf.” Duraksadı. “Özelikle o küçücük şeyi sormuş olmanız gerçekten çok ilginç.”</p>

  <p>“Neden?”</p>

  <p>“Yaklaşık bir sene kadar önce o taş kayboldu. Ardından birkaç gün sonra yeniden ortaya çıktı.”</p>

  <p>“Sebebini bulamadınız mı?”</p>

  <p>“Hayır. Elbette birilerine sordum. Tamir personeline, temizlikçilere. Hiçbiri görmemiş. Hatta Austen’a bile sordum. Hiç kimsenin böyle bir şeyin neden ve nasıl olduğuna ilişkin bir fikri yok.” Gurney’e, sanki dedektif bir çözüm sunabilirmişçesine umutla bakıyordu.</p>

  <p>Gurney hiçbir şey söylemeyince de kadın devam etti. “Ve şimdi aynı şey yeniden oldu.”</p>

  <p>“Anlayamadım?”</p>

  <p>“Yaklaşık bir ay kadar önce. En çok sevdiğim abajur olduğu için onu her gece kullanırım. Bu yüzden hemen fark ettim.”</p>

  <p>“Aynı şey mi oldu? Aynı şekilde?”</p>

  <p>“Evet. Yok olduğunu gördüm. İki gün sonra da geri geldi.”</p>

  <p>“Bu ilk intiharın gerçekleştiği döneme mi denk geliyor?”</p>

  <p>“Daha öncesine. Dünyamızın alt üst olmasından önceki döneme.”</p>

  <p>“Zamanı konusunda emin misiniz? İlk intihardan önce olduğuna?”</p>

  <p>“Kesinlikle eminim.”</p>

  <p>“O zaman kasım başı gibi olmalı?”</p>

  <p>“Evet.”</p>

  <p>“Peki, ilk olduğunda hangi aydı? Bir sene kadar önce demiştiniz? Yine kasım başı gibi miydi?”</p>

  <p>“Evet, öyle olmalı. Austen’ın Cadılar Bayramı'nda ortalıkta dolaşan kötü ruhlarla ilgili espri yaptığını hatırlıyorum.”</p>
<p class="bosluk">&nbsp;</p>
</body>
</html>