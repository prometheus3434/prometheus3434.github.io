<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>27. Bölüm</h2>

  <p class="nonindent">Ertesi sabah saat 6:45’te daha güneşin ilk ışıkları etrafı aydınlatırken kaloriferini son ayarında açtıkları Outback’e binip George Gölü’ne doğru yola çıkmışlardı bile. İlk tepeyi aştıkları esnada Madeleine uyuyakaldı.</p>

  <p>Adirondack’tan anayola uzanan dar yollar dün geceki fırtına yüzünden bir hayli kaygandı. Bu yüzden Gurney hızlı gidemedi. Ama anayolda hem kar hem de trafik açısından herhangi bir sorun görülmediğinden kaybettiği süreyi orada telafi etmeyi başardı.</p>

  <p>Saat 8:56’da George Gölü Kasabası’na girdi. Saniyeler sonra da üzerindeki soğuk gökyüzü gibi gri göl karşısında belirdi. Yol giderek göle yaklaşırken boş bir marinanın, kapalı bir lokantanın ve göl kıyısındaki, otoparkı boş bir otelin önünden geçtiler.</p>

  <p>Saat 8:59’da Woodpecker Sokağı’ndaki Sunoco benzin istasyonuna ulaştı. Benzin pompalarının arkasındaki marketin önüne park etmiş, kırmızı GTO’yu hemen fark etmişti. Hardwick elinde sigarası, park alanında volta atıyordu. Bir hayli keyifsiz görünüyordu. Gergin yüz hatları, kaslı vücudunun ortaya koyduğu sinirli hali, kayak köpeklerininkileri andıran buz mavisi gözleri, aklı başında bir yabancının ondan uzak durması için yeter de artardı bile.</p>

  <p>Madeleine koltuğunda gerindi.</p>

  <p>“Geldik,” dedi Gurney, GTO’nun yanına park ederken. “İnip biraz dolaşmak ister misin?”</p>

  <p>Madeleine ağzının içinden bir şeyler mırıldanıp başını iki yana salladı.</p>

  <p>Gurney indi. Göl tarafından esen rüzgarı hissedince montunun önünü kapattı. Hardwick’e doğru yürürken o da sigarasını yere atıp, sanki az önce kendisini sokan bir eşekarısını eziyormuşçasına ayağıyla sertçe bastırdı. Elini uzatarak Gurney’e doğru yöneldiğinde kederli ifadesi yerini tüm yüzünü kaplayan gülümsemeye bıraktı.</p>

  <p>“Davey! Seni gördüğüme sevindim!” Bu abartılı karşılaması en az yüzündeki gülümseyiş kadar sahteydi.</p>

  <p>Gurney elini sıktı.</p>

  <p>Hardwick aynı şekilde gülümsemeyi sürdürse de sesini alçalttı. “Kimin izlediği belli olmaz. Hediye sözümün inandırıcılığını devam ettirmem gerek.” GTO’nun yolcu kapısını açıp aldığı küçük bir hediye paketini Gurney’e uzattı. “Aç ve şaşırmış gibi yap. Ve de sevin.”</p>

  <p>Gurney paketten son moda bir akıllı telefona benzeyen bir cihaz çıkardı.</p>

  <p>“Son sistem takip algılayıcı,” dedi Hardwick. “Ana ekranda tüm yapılacaklar yazılı. Şifren Sherlock. Tek yapman gereken tarama fonksiyonunu etkinleştirip cebine koymak. Otomatik olarak nerede olduğunu tespit edip, etraftaki tüm mikrofon, video kamera, araç takip aygıtı, kayıt cihazı, vericilerin yerini tespit eder. Bunları haritaya kaydeder, kapsama alanlarını belirler ve aynı noktalara gelindiğinde yeniden uyarır. Soracağın bir şey var mı?”</p>

  <p>“Bunu nereden aldın?”</p>

  <p>“Mellery vakasındaki şu kızıl saçlı, teknoloji meraklısı sert kızı hatırlıyor musun?”</p>

  <p>“Komiser yardımcısı Robin Wigg?”</p>

  <p>“Artık Komiser Wigg. Anti-Terör Birliği’nde teknoloji çalışmaları yürütüyor. Onunla iletişimi koparmadım. Sohbet sırasında ona takip ediliyor olabileceğimden şüphelendiğimi söyledim. Böyle şeyler onu çok heyecanlandırır. Üç gün içinde bana bunu gönderdi. Böylece, o da gayrı resmi bir şekilde de olsa cihazı test etmiş olacak.”</p>

  <p>“Neden böyle bir endişeye kapıldın?”</p>

  <p>“Küçük, berbat bir seyahat ilanı.” Hardwick caddede bir sağına bir soluna bakıp, marketi işaret etti. “Hadi içeri girelim.” İçerisi, kasadaki vücudu dövmeli, kısa yeşil saçlı kız dışında boştu. Hardwick buzdolabına doğru yönelirken, “Bir şey ister misin?” diye sordu.</p>

  <p>“Anlatsana şu ilanı artık!”</p>

  <p>Hardwick buzdolabının cam kapısını açıp bir şişe soda aldı. “Sıradan bir ilan işte. Harpers Glen. Daha önce duymuş muydun?”</p>

  <p>“Balonla gezi gibi?”</p>

  <p>“Öyle ıvır zıvır işte. Turistleri alıp Finger Gölleri’nden birinin en berbat yerine götürüyorlar.”</p>

  <p>“Eee. Harpers Glen’in ilanı var sende. Ve?”</p>

  <p>“Postayla geldi. Biri ilanın üzerine ‘Unutulmaz,’ diye yazmış. Hatta altını bile çizmiş.”</p>

  <p>“Anlamı ne?”</p>

  <p>“Anlamı çok. Hatırlasana, sana bu Hammond vakasını neden getirdim? Yani zekanı lanet olası bir kirpiyle uğraşarak heba etmene engel olmak dışında.”</p>

  <p>“Ön planda başka biri olsun istedin. Böylece Gil Fenton onun soruşturmasının altını oymaya çalıştığını bilemeyecekti.”</p>

  <p>“Onun bunu bilmesini neden istemediğimi hatırlıyor musun?”</p>

  <p>“Çok eskiye dayanan, seninle ilgili yanlış biçimde sonuçlanmış bir olayla ilgili bir şeyler biliyor. Eğer çok kızarsa ağzındaki baklayı çıkartabilir.”</p>

  <p>“İşte o yanlış sonuçlanan şey Harper Glen’e kadar uzanıyor.” Düşük belli kot pantolonu, başına göre çok büyük duran kırmızı beyzbol kepi, parıldayan oniks taşlı küpeleriyle içeri giren bir genç bir hip-hop parçası mırıldanarak gidip Gurney’in yanındaki buzdolabının kapağını açtı. Yüksek kafeinli BAM dedikleri içeceklerden dört kutu aldı.</p>

  <p>“Hadi uzayalım buradan,” diye homurdandı Hardwick. Yeşil saçlı kıza sodanın parasını ödedi. Birlikte dışarı çıktılar.</p>

  <p>GTO’nun yanında Hardwick yeni bir sigara yakıp, öfkeli bir iki nefes çekti.</p>

  <p>“Sanırım o ilanın sana gönderilmesinin tesadüf olma ihtimali yok değil mi?” diye sordu Gurney.</p>

  <p>“Hiç kimse bana öyle bir ilan göndermez. Hele bir de üzerindeki ‘Unutulmaz,’ yazısıyla. Tesadüf olmasına imkan yok. Bu bildiğin tehdit. Fenton benim Hammondlar’la çalıştığımı biliyor. Bu da bir yerlere mikrofon yerleştirdiği anlamına gelir.”</p>

  <p>“Dağ evine mi?”</p>

  <p>“Büyük olasılıkla.”</p>

  <p>“Tamam. Şimdi ne olacak?”</p>

  <p>Hardwick mide asidinden muzdaripmişçesine yüzünü ekşitti. “Bu benim kaçmaya çalıştığım bir durumdu. Ama gerçeklerle yüzleşmek gerek. Aslına bakarsan bu noktadan sonra Fenton’ın bilip bilmemesi bir şeyi değiştirmez. Eğer Harpers Glen kartını oynamak istiyorsa kendi bilir. Ama onun da benimle birlikte batacağını o aşağılık herifin kafasına sokacağım.”</p>

  <p>Bir sigara daha çıkartıp yaktı.</p>

  <p>Gurney omuz silkti. “Pekala, anladım, Fenton biliyor gibi görünüyor. Ama kesin değil.”</p>

  <p>Hardwick boğazındaki balgamı öksürerek çıkartıp kaldırıma tükürdü. “Hiçbir şey kesin değildir. Ama sağlam bir varsayım.”</p>

  <p>“Şunu söylemeye çalışıyorum. Diyelim ki bilmiyor, ilan sana başka bir yoldan geldi. Böyle bir ihtimal var. Bu yüzden gereksiz yere senin bu olayın içinde olduğunu bangır bangır ilan etmenin bir manası yok. Sonuçta adam altına imzasını atmamış ya. Eğer karşısına çıkıp ona her şeyi anlatırsan, böyle bir posta gönderdiğini kabul etmeyecektir. Gereksiz yere ona seni enselemiş olma keyfini tattırmış olacaksın.”</p>

  <p>“Orta parmağımı gözüne sokmamalıyım yani?”</p>

  <p>“Senin yerinde olsam bu isteğime direnirdim.” Gurney duraksayıp, elini cihazı yerleştirdiği cebine vurarak, “Sanırım benden izlenme şüphelerini doğrulamak için bu cihazla dağ evine gitmemi istiyorsun?” dedi.</p>

  <p>“Kesinlikle. Ayrıca sizin şu Başkanlık Süiti’nizde de şöyle bir dolaşsan iyi olur.”</p>

  <p>Gurney başıyla onayladı, ardından kendi aracına bakarak, “Şu senin cihaz GPS takibini de tespit edebilir mi?” diye sordu.</p>

  <p>“Wigg’e göre her şeyi tespit edebiliyor.”</p>

  <p>“Sen kendi arabanı kontrol ettin mi?”</p>

  <p>“Evet. Temiz.”</p>

  <p>“Angela’yla buluşmadan önce benimkini de bir kontrol etsek mi?”</p>

  <p>Hardwick sigarasından derin bir nefes alıp, “İyi fikir,” dedi.</p>

  <p class="bosluk">&nbsp;</p>

  <p class="nonindent">Madeleine artık tamamen uyanmış, cihazın ekranına en az Gurney’le Hardwick kadar merak ve endişe dolu gözlerle bakıyordu.</p>

  <p>Cihaz Gurney’in o ana dek gördüklerinin en gelişmişiydi. Tarayıcı çok kısa zamanda içinde oldukları aracın şeklini ekranına taşımayı başardı.</p>

  <p>Hardwick, cihazın en önemli özelliğini, yani belirli alan taramasını devreye soktuğunu açıkladı. Belirli alan olarak da Gurney’in Outback’ini seçti.</p>

  <p>Gurney ona merak edercesine bakıyordu.</p>

  <p>Hardwick arka koltuktan omzunu silkti. “Sadece Wigg’in bana anlattıklarını tekrarlayabilirim. Söylediğine göre iç içe geçmiş iki farklı teknolojik sistemden yararlanıyor. Bunlardan biri yayın frekanslarını tespit edip gösterirken diğeri yeni bir tür radar vazifesi görüyor. Bunu Close-Area Mapping* yani kısaca CAM dedikleri bir sistemle yapıyor. Belirlenen bölgedeki her türlü cihazın yerini gösteriyor. Bu iki sistem de sana cihazın tam olarak nerede olduğunu gösterebiliyor.”</p>

 <p class="footnote">* Yakın-Alan Haritalaması (Çev.N.)</p>

  <p>Tarayıcının ekranında aracın grafik görüntüsü üzerinde iki kırmızı ışık yanıp sönmeye başladı. Biri motor bölümünü diğeriyse arka tekerleklerden birini gösteriyordu. Her iki kırmızı ışığın yanında üç farklı sayıyla GPT harfleri belirdi.</p>

  <p>Madeleine, Hardwick’e bakıp, “Bu da ne demek?” diye sordu. “Harfler cihazın türünü belirtir. GPT araç takip aygıtı demektir. En büyük rakam yayın frekansını gösterir. Diğer iki sayıysa araçtaki cihazların zemine dikey ve araca yatay olarak hangi koordinatta bulunduğunu santimi santimine belirtir.”</p>

  <p>Gurney pek ikna olmamış gibiydi. “Yanıp sönen iki kırmızı ışık araçta iki tane takip cihazı olduğu manasına mı geliyor?”</p>

  <p>“Küçük büyücü yalan söylemez.”</p>

  <p>Madeleine fal taşı gibi açılmış gözleriyle, “Yani bunlar birilerine şu an nerede olduğumuzu mu bildiriyor?” dedi. “Anlamışsın.”</p>

  <p>“Çıkartıp atabilir miyiz?”</p>

  <p>“Yapabiliriz ama bunu ne zaman, nerede ve nasıl yapacağımızı biraz düşünmemiz gerek.” Gurney’e döndü. “Senin ne yapacağımıza ilişkin bir fikrin var mı?”</p>

  <p>“Bunları kimin koyduğunu düşündüğümüze ve neden iki tane olduklarına ilişkin tahminimize göre değişir.”</p>

  <p>“Birinci ihtimal ellerinde bol olduğundan. Ya da diğer ihtimal bunlar farklı koşullarda farklı özellikler gösteren cihazlar.” Gurney kuşku dolu bakışlarla, “Kaç kere bir arabada iki tane takip cihazı buldun?” diye sordu.</p>

  <p>“Hiç.”</p>

  <p>“Belki de bu iki cihaz farklı kişilere aittir?”&nbsp;</p>

  <p>Şimdi şüpheci bakışlarla bakma sırası Hardwick’teydi. “İki farklı dedektif gibi mi? Diğerinin getirdiği bilgilere itimat etmek istemeyen iki farklı dedektif?”</p>

  <p>“İki farklı teşkilat olabilir. Birbirlerinden haberleri de yoktur belki.”</p>

  <p>“Hangi iki farklı teşkilattan bahsediyoruz?”</p>

  <p>“Hiçbir fikrim yok. Sadece soruyorum. Mesela, kim bir özel dedektifin şahsi aracına elektronik bir takip cihazı koyar? Netice itibariyle herhangi bir suçun şüphelisi filan değilim. Ya da izlenmeme hakim kararı verilmiş olabilir ama hangi sebeple? Diğer taraftan böyle bir karar yoksa, kim kanuna karşı gelip bunu yapar ki? Neden benim yaptıklarım bu kadar önemli olsun?”</p>

  <p>“Ayrıca bu takip bilgileriyle neler yapılabilir diye de sorman gerek.”</p>

  <p>Madeleine ona bakarak, “Ne demek istiyorsun?” diye sordu.</p>

  <p>“Yer tespitleri farklı biçimlerde kullanılır. Mesela yer tespit edildikten sonra drone* kullanarak yüksek çözünürlüklü fotoğraflar çekilebilir. Ya da navigasyon cihazları aracılığıyla hiç görünmeden takip yapabilme imkanları olur.”</p>

<p class="footnote">* Drone: Uzaktan kontrol edilen küçük hava aracı. (Çev.N.)</p>

  <p>Gurney saatine baktı. “Zaman sıkıntımız var. Saat neredeyse dokuzu yirmi beş geçiyor. Yarım saat sonra bir kilometre kadar ileride Angela Castro’yla buluşmam gerek. Buluşacağım yeri kimsenin bilmesini istemiyorum. Sorun şu ki eğer cihazları şimdi sökersem onları bulduğum anlaşılacak. Bu da ileride kullanabileceğimiz seçeneklerimizi ortadan kaldırır. Bu yüzden başka bir çözüm bulmalıyız.”</p>

  <p>“Kolay,” dedi Hardwick. “Arabayı burada bırak, buluşmaya yürüyerek git. İşte bu kadar.”</p>

  <p>“Doğru, bu kadar. Tabii az önce sözünü ettiğin şu programlanmış dronelardan biri fotoğraflarımızı çekmediyse. Kim bilir kaç bin tanesinin gökte uçuştuğunu biliyor musun?”</p>

  <p>“Tanrım!” dedi Madeleine. “Gökyüzünde birilerinin bizi izlediğini mi söylüyorsun?”</p>

  <p>“O ihtimali de düşünerek ona göre tedbir almalıyız diyorum.” Hardwick’in mide asidi ağrısı çeken adam tipi geri döndü. “Bu ne demek peki?”</p>

  <p>“Çok basit. Tek yapmamız gereken mümkün olduğunca ortalıkta görünmemek.”</p>

  <p class="bosluk">&nbsp;</p>

  <p class="nonindent">Bir süre dalgın dalgın düşünen Madeleine sonunda, “Gelirken önünden geçtiğimiz otelin ön tarafında tıpkı Kurt Gölü Tesisi’ndeki gibi büyük bir giriş kapısı yok muydu? Öyle bir şey gördüm gibi geldi.” Gurney yavaşça başını salladı. “Sanırım haklısın. Orası sorunumuzu çözebilir.”</p>

  <p class="bosluk">&nbsp;</p>

  <p class="nonindent">On dakika sonra alelacele değiştirdikleri planı uygulayarak GTO’yu otelin yanındaki misafir otoparkına çektiler. Outback’se ön taraftaki üzeri kapalı giriş kapısının önüne park edildi. Gurney’in arabası burada gözlerden uzaktaydı. Gelen otopark görevlisini, Hardwick’in özel dedektif kimliğini gösterip, son derece resmi bir ifadeyle acil bir araç araması yapılması gerektiğini ve bunun başka zamana bırakılmasının mümkün olmadığını söyleyerek başlarından savdılar.</p>

  <p>Plan, belli olmuştu. Hardwick, aracı burada, havadan izlenemeyecek pozisyondayken krikoyla kaldırıp altındaki takip cihazlarını incelerken, Gurney yürüyerek otelin arka kapısından çıkıp, Tabitha Oyuncak Bebek mağazasına gidecekti.</p>

  <p>Madeleine lobiye Gurney’le birlikte girdi. Otelin hediyelik eşyalar bölümüne yöneldiler. Gurney buradan saçmalık derecesinde pahalı hediyelik bir sweatshirtle beyzbol kepi aldı. Lobinin arka tarafına geçerek sweatshirtü giyip başına da kepi geçirdi. Kendi montunu da Madeleine’e bıraktı.</p>

  <p>“Bir saate kadar dönerim. Ön taraftan görünecek mesafede ol. Belki Jack’in sana ihtiyacı olabilir.”</p>

  <p>Madeleine gergin bir baş sallamasıyla onaylarken Gurney’in montunu omzuna attı.</p>

  <p>“Her şey yoluna girecek,” dedi biraz abartılı bir rahatlıkla. “Angela Castro’yla yapacağım görüşmeden somut bir şeyler elde edeceğimizi düşünüyorum.” Kolunu karısının omzuna atıp, ona sarıldı.</p>

  <p>“Artık gitsen iyi olur,” dedi Madeleine gergin, küçük bir gülümsemeyle.</p>

  <p>Dönüp lobiyi boydan boya geçen Gurney, üzerinde kırmızı ÇIKIŞ tabelası asılı koridora doğru yöneldi.</p>

  <p>Koridor bir cam kapıya açılıyordu. Dışarı çıkınca kendisini özenle biçimlendirilmiş ama mevsim itibariyle canlılıktan uzak çimenliğin arasından kıvrılarak uzanan taş döşeme yolda buldu. Biraz daha ilerleyince yol göle doğru biraz daha genişledi. Zaten bir süre sonra da Gurney bu yolun aralıklı olarak konumlanmış dükkan ve restoranların sıralandığı Woodpecker Sokağı’nın paralelinde olduğunu fark etti.</p>

  <p>Adımlarını hızlandırarak ilerlerken göl tarafından esen soğuk rüzgarda iyice sarıp sarmalanmış halde köpeklerini gezdiren birkaç kişi yanından geçti. Birkaç dakika sonrasındaysa internetteki fotoğrafından hatırladığı binayı gördü. Tabitha Oyuncak Bebek mağazası çevresindeki sıradan binaların arasında web sitesindeki fantastik görünümünden bile daha garip görünüyordu.</p>

  <p>Yolun sonunda, Woodpecker Sokağı’nın tam karşısındaki küçük bir yeşil alana ulaştı. Burada telefonunu çıkartıp, kayıt fonksiyonunu devreye sokup, telefonu sweatshirtünün cebine yerleştirdi. Oyuncakçıya ön taraftaki otoparktan geçilerek giriliyordu. Binanın giriş kapısının üzerine süslü harflerle firmanın web sitesinde de gördüğü sloganları yazılmıştı. ‘Muhteşem, Sevimli, Koleksiyonlara Layık Bebeklerin Yuvası.’ Otoparkta dört araba vardı. Gurney bu araçlardan birinin ticari bir New York plakası taşıdığını fark etti. Oyuncakçının kapısının her iki yanında bele kadar gelen bahçe cücesi heykelleri yer alıyordu.</p>

  <p>Kapıyı itip içeri girdiğinde Gurney’i ortaokul yıllarından beri görmediği ya da kokusunu almadığı, kare biçimindeki sakızları anımsatan bir koku karşıladı. Yüzleri ona doğru dönük, renkleri şeker pembeden, mavi ve sarıya dek uzanan sayısız bebeğin oluşturduğu bir dünyaya adım atmıştı.</p>

  <p>Gurney bebeklerin sergilendiği orta kısımda, yüzüne yapışmış bir gülümsemeyle bakan genç kızı konuşmasa oyuncaklardan biri sanacaktı.</p>

  <p>“Tabitha’ya hoş geldiniz. Nasıl yardımcı olabilirim?”</p>

  <p>Gurney tezgahların, rafların, cam bölmelerin arkasındaki farklı şekil ve boylardaki bebeklerin meleksi yüzlerine baktı. Tıpkı peri masallarından fırlamışlar gibiydi. Ya da kabuslardan.</p>

  <p>“Şu merdivenler ikinci kata mı çıkıyor?” diye sordu.</p>

  <p>Kız daha da artan bir ilgiyle karşılık verdi. “Bayan Castro’yu mu görmeye geldiniz?”</p>

  <p>Görüşmenin gizliliğine kendisini iyice ayarladığından kızın ismini duyunca ilk anda biraz şaşırdı.</p>

  <p>“Evet, öyle.”</p>

  <p>“Tabitha’nın yanında.” Kızın alçak sesi bunun önemli bir şey olduğunu ortaya koyuyordu. “Sizi götüreyim.” Gurney’i oyuncak bebek sergilerinin oluşturduğu labirent benzeri dar koridordan geçirip pembe korkuluklu merdivene kadar getirdi. “Buradan çıkabilirsiniz, efendim.”</p>

  <p>İkinci kat da giriş katı gibiydi ama buradaki bebekler üniformalıydı ve üzerilerindeki meslek gruplarına göre yerleştirilmişlerdi. Merdivenlerin hemen karşısındaki küçük oturma bölümünde parlak sarı bir masayla iki bembeyaz sandalye vardı. Bu sandalyelerden birinde solgun, bir deri bir kemik haldeki, sarı saçlarını abartılı derecede kabarık biçimde yaptırmış bir kadın oturuyordu. Kadının utangaç, küçük yüzüyle hiç uyuşmayan, diğer yandan köşedeki kilitli cam bölmedeki sarı saçlı bebeğinkiyle dikkat çekecek kadar benzerlik gösteren saçı Gurney'i bir hayli şaşırttı.</p>

  <p>Masanın diğer tarafındaysa zayıf kadına hiçbir açıdan benzemeyen başka bir kadın vardı. İri yapılı kadının üzerinde boyun kısmı nakışlı, ayaklarına dek inen kıvrımlı bir elbise vardı. Parmakları parlak yüzüklerle doluydu. Yüzünde sanki tiyatro oyununda yer alıyormuşçasına yoğun bir makyaj göze çarpıyordu. Hem gerçek hem de mecazi anlamıyla tüm bunların üzerinde de saç şekli yer alıyordu. Bir deri bir kemik kadının saçı göz alıcıydı ama onunki insanın ağzını açık bırakıyordu. Tepede topladığı, kabarık siyah ve gümüş şerit attırdığı saçları akla ünlü ressam Turner’ın resimlerindeki o fırtınalı deniz çizimlerini getiriyordu.</p>

  <p>Gurney, bu kadın kesinlikle ön planda olmayı seven biri diye aklından geçirdi.</p>

  <p>Kadın dönüp yüzüklerle dolu elini sallayarak Gurney’e işaret etti.</p>

  <p>“Bay Gurney, değil mi?”</p>

  <p>“Evet. Ve siz de...”</p>

  <p>“Tabitha.” Bu kelime ağzından sanki sihirli bir sözcüğü söylüyormuş gibi çıkmıştı. “Şimdi kalkıp Bayan Castro’ya güzel bir bardak soda getirmeye gidiyordum. Size de getireyim mi? Ya da isterseniz bitki çayı da getirebilirim?”</p>

  <p>“Bir şey istemem, teşekkürler.”</p>

  <p>“Eğer fikrinizi değiştirirseniz, herhangi bir şeye ihtiyacınız olursa, bir şey sormak isterseniz, sadece zili çalmanız yeter.” Masanın ortasında kubbe biçimli küçük bir aleti gösterdi. “Saf gümüştür. Onunki kadar saf bir zil sesini hiç duymamışsınızdır.”</p>

  <p>“Teşekkürler.”</p>

  <p>Üzerindeki ipek kumaşın ve çiçek aromalı parfümünün kokularını saçarak kalkıp pembe korkuluklu basamaklara yöneldi.</p>

  <p>Şaşkınlığı bir nebze azalan Gurney dikkatini masadaki genç kadına yöneltti.</p>

  <p>“Angela?”</p>

  <p>Kadın başını belli belirsiz sallayarak onayladı.</p>

  <p>“Oturabilir miyim?”</p>

  <p>“Elbette.”</p>

  <p>“Öncelikle seninle konuşmama fırsat verdiğin için teşekkür etmek istiyorum.”</p>

  <p>Genç kadın fal taşı gibi açılmış gözlerini Gurney’inkilere dikerek, “Başka ne yapabileceğimi bilmiyordum ki,” dedi. “Diğer dedektifin ağabeyimin evine bıraktığı mektup gerçekten çok korkutucuydu. Sizin telefonda söyledikleriniz de.”</p>

  <p>“Sadece daha fazla şey öğrenmemiz gereken bu olayla ilgili sana karşı dürüst olmaya çalışıyoruz.”</p>

  <p>“Tamam.”</p>

  <p>Etraftaki oyuncak bebeklere baktı. “Buluşmak için alışılmadık bir yer.”</p>

  <p>Panikle ağzı açık kaldı. “Ama telefonda mağaza gibi bir yerin iyi bir fikir olduğunu söylemiştiniz.”</p>

  <p>“Gerçekten öyle, iyi bir fikir,” dedi gülümseyip mümkün olduğu kadar güven verici görünmeye çalışarak. “Yalnızca daha önce böyle bir mağazaya hiç gelmediğimi söylemek istemiştim.”</p>

  <p>“Ah, evet. Buna eminim. Burası eşsiz bir yerdir.”</p>

  <p>Gurney gülümsemeye ve aynı tonla konuşmaya devam etti. “Tabitha da çok... misafirperver biri gibi.”</p>

  <p>Angela ilk anda Gurney’in söylediğini hevesle onayladı ama ardından mahcubiyete benzer bir tavırla başını eğdi. Öne doğru eğilip, gergin bir ses tonuyla, “Bizim yeni bir Barbie daha alacağımızı sanıyor,” diye fısıldadı.</p>

  <p>“Yeni bir Barbie daha?”</p>

  <p>“Stevie’yle burada kaldığımızda bana bir Barbie almıştı.” Çocuksu bir tatlılıkla gülümsedi. “Her zaman istediğim özel bir bebeği.”</p>

  <p>“Stevie’yle burada mı kaldın?”</p>

  <p>“Tabii ki burada derken mağazada değil. Oyuncak Bebek otelinde. Yolun aşağısında. Aslında otelden çok motel gibi bir yer ama diğerlerinden çok farklı. Büyüleyici bir yer. Her odanın farklı bir konsepti var.” Bunu söylerken genç kadının gözleri parlamıştı.</p>

  <p>“Ne zamandı bu?”</p>

  <p>“Sigara alışkanlığından kurtulmak için o korkutucu hipnozcuyla görüşmeye geldiğinde.”</p>

  <p>“Hipnozcuyla sen de tanıştın mı?”</p>

  <p>“Hayır, o Stevie’yle ilgili bir konuydu. Ben burada kaldım. Motelde yani.”</p>

  <p>“Hipnozcunun korkutucu olduğunu söyledin de. Bunu nereden biliyorsun?”</p>

  <p>“Stevie söyledi. Onun korkutucu, tüyler ürpertici bir adam olduğunu söyledi.”</p>

  <p>“Onunla ilgili başka ne söyledi?”</p>

  <p>Hatırlamaya gayret ediyormuşçasına kaşlarını çattı. “Onun iğrenç biri olduğunu.”</p>

  <p>"Bununla ne demek istediğini açıkladı mı?”</p>

  <p>Genç kadın başını iki yana salladı. “Hayır, sadece söyledi. Korkutucu ve iğrenç dedi.”</p>

  <p>“Kabus gördüğünden bahsetti mi?”</p>

  <p>“Evet, ama daha sonra. Dev bir kurdun sıcak bir bıçağı vücuduna soktuğuna dair bir şeyler anlattı. Böyle bir şey. Kıpkırmızı gözlü bir kurt üstündeymiş.” Genç kadın gözle görülür biçimde titredi. “Tanrım, ne iğrenç bir şey!”</p>

  <p>“Bu kabusu birden fazla kez gördüğünden bahsetmiş miydi?”</p>

  <p>“Çok. Sanırım hipnozcuyla görüştükten sonra her gece görüyordu. Bana bunun iğrenç olduğunu söylemişti.”</p>

  <p>“Rüya iğrençti. Tıpkı hipnozcunun iğrenç olduğu gibi. Öyle mi?”</p>

  <p>“Evet, sanırım.”</p>

  <p>“Stevie bu kelimeyi çok sık kullanır mıydı?”</p>

  <p>Bu soru genç kadını biraz rahatsız etmiş gibiydi. “Çok değil. Sadece bazen.”</p>

  <p>“Başka nelere iğrenç dediğini hatırlıyor musun?”</p>

  <p>“Hayır.”</p>

  <p>Yanıt Gurney’i tatmin edemeyecek kadar çabuk gelmişti. Ama bu konuda ısrarcı davranmanın hata olacağını seziyordu. Sözü yeniden aynı noktaya getirmenin başka bir yolunu bulmalıydı.</p>

  <p>Şu an için niyeti gerginliği yükseltmek değil, tam tersine azaltmaktı. Bu da engelleri kırmaya çalışmak değil etraflarından usulca dolaşmaya gayret etmek manasına geliyordu. Görüşmeyi böyle dolambaçlı biçimde yürütmek onun doğrusal işleyen düşünce yapısına tersti ama bazı durumlarda bu şekilde yapmak işin en doğrusuydu.</p>

  <p>“Stevie’nin sigara problemi ne kadar büyüktü?”</p>

  <p>“Anlayamadım?”</p>

  <p>“Daha önce bırakmaya çalışmış mıydı?”</p>

  <p>“Sanının.” Omuz silkti. “Yüzde yüz emin değilim ama.”</p>

  <p>“Sigarayı bırakmak istediğinden çok bahseder miydi?”</p>

  <p>“Sigarayla ilgili hiç konuşmadık.”</p>

  <p>Gurney gülümseyerek başını salladı. “Sanırım çoğumuz konuşmayız zaten.”</p>

  <p>“Hayır. Yani neden konuşalım ki? Konuşacak başka şey mi kalmadı?”</p>

  <p>“Dr. Hammond’la yaptığı hipnoz seansından sonra eve döndüğünüzde Stevie sigarayı bırakabilmiş miydi?”</p>

  <p>“Hayır.”</p>

  <p>“Buna üzülüyor muydu?”</p>

  <p>Genç kadının sanki biraz kafası karışmış gibiydi. “Sanırım. Belki. Emin değilim. Belki de gerçekten bırakmak istemiyordu. Daha çok korkunç rüyadan ve Hammond’ın ne kadar iğrenç olduğundan bahsetti.”</p>

  <p>“Doktorla görüşmeye gitmeyi zaman ve para israfı olarak mı görüyordu?”</p>

  <p>“İsraf?”</p>

  <p>“Yani şunu merak ediyorum. Hammond ona sigarayı bırakmasında yardımcı olamadığına göre... Bu onu kızdırmadı mı?”</p>

  <p>Her ne kadar bunu bazen kendi kendine sormuş olsa da yine de şaşırmıştı. “Sorduğumda kızgın olduğunu söyledi.”</p>

  <p>“Ama...?”</p>

  <p>“Ama Stevie gerçekten kızdığında... Yani şöyle söyleyeyim. Stevie gerçekten çileden çıktığında... gözleri değişirdi... tıpkı... Nasıl anlatayım bilemiyorum ki. Sinirliyken ondan iri adamlar bile yanına yaklaşmaya cesaret edemezlerdi.”</p>

  <p>“Ama sen zaman ve para israfı konusunu açtığında o şekilde öfkeli görünmedi, öyle mi?”</p>

  <p>“Hayır.” Sustu. Hüzünlü ve de huzursuz görünüyordu.</p>

  <p>Gurney bir sonraki sorusuna geçmek için uygun anı kollarken kulağına kumaş hışırtısı geldi. Gözünün ucuyla heybetli Tabitha’nın gürültü etmemeye çalışarak basamakları çıktığını gördü.</p>

  <p>Yüzünde gülücükler saçarak yanlarına gelen kadın, masaya içinde özel tasarlanmış bir şişede soda, hoş bir kasede buz küpleri ve iki bardağın bulunduğu siyah vernikli bir tepsiyi bıraktı. Gurney’e neşeyle göz kırpıp, özür diler gibi bir tonla, “Yine de fazladan bir bardak getirdim,” dedi. “Belki fikrinizi değiştirirsiniz.”</p>

  <p>“Teşekkürler.”</p>

  <p>Kadın bir iki saniye duraksadı. Sonra dönüp basamakları gösterişli hareketlerle inmeye koyuldu. Gurney kadının normal yürüyüşü böyle herhalde diye düşündü.</p>

  <p>Angela’nın Tabitha’nın arkasından endişe ve korkuyla baktığını fark etti. Herhangi bir şey söylemeden önce kadının tamamen gözden kaybolmasını bekledi. “Enteresan bir kadın.”</p>

  <p>“Belki de ona oyuncak bir bebek alabileceğimizi söylememeliydim.”</p>

  <p>“Neden böyle bir şey söyledin?”</p>

  <p>“Ona doğruyu söyleyemezdim herhalde. Buraya erkek arkadaşımın korkunç ölümüyle ilgili biriyle buluşmaya geleceğimi nasıl söyleyebilirdim?”</p>

  <p>“Kiminle buluşacağını söyledin?”</p>

  <p>“Sizinle.”</p>

  <p>“Doğru. Ama benim kim olduğumu söyledin?”</p>

  <p>“Ah. Sadece adınızı ve arkadaşım olduğunuzu. Dedektif olduğunuzla ya da asıl konuyla ilgili en ufak bir şey anlatmadım. Sizden arkadaşım olarak bahsetmemin umarım bir sakıncası olmamıştır?”</p>

  <p>“Elbette hayır. İyi bir fikirmiş.” Duraksadı. “Burada buluşmayı tercih etmenin özel bir nedeni var mıydı?”</p>

  <p>Genç kadın hevesle başını salladı. “Burayı seviyorum.” Gurney kendisini böylesi egzotik, hayal dünyası üzerine kurulmuş bir ortamda evindeymiş gibi hisseden birinin yerine koymaya çalışarak etrafına bakındı. “Burayı tüm bu bebeklerden dolayı mı seviyorsun?”</p>

  <p>“Evet, elbette. Ama daha çok da Stevie’nin bana hayatım boyunca en çok sevdiğim Barbie bebeği aldığı yerin burası olması sebebiyle.”</p>

  <p>“Bebeği özel bir gün için mi almıştı?”</p>

  <p>“Hayır. Sadece geldi ve aldı. Bu da aldığım hediyeyi daha da özel kılıyor. Ne demek istediğimi anlatabiliyor muyum?”</p>

  <p>“Seni mutlu etmek istediğini ortaya koyuyor.”</p>

  <p>Genç kadının gözleri doldu.</p>

  <p>Gurney devam etti. “Yani bu yüzden burası senin için özel. Anladım.”</p>

  <p>“Ve ağabeyimin evinde kalamazdım. Dedektif Hardwick beni orada bulabildiyse başkaları da bulabilir. Bu yüzden ağabeyimden biraz parayla onun ikinci el araçlarından birini alıp dün gece buraya geldim. Ağabeyim bulunmaktan çok korkuyorsam tüm ödemelerimi nakit yapmamı söyledi. Çünkü polis de diğerleri de sizi kredi kartınızdan takip edebiliyorlarmış. Bu gerçekten doğru mu yoksa televizyonda mı öyle söylüyorlar?”</p>

  <p>“Doğru.”</p>

  <p>“Tanrım, tıpkı biri sizi izliyor gibi. Ama ben ağabeyimin dediğini yapıp ödemelerimi nakit yaptım. Stevie’yle kaldığımız odada kalıyorum.”</p>

  <p>"Burada bir süre daha kalmayı planlıyor musun?”</p>

  <p>“Siz bunun kötü bir fikir olduğunu söylemezseniz evet.” Gurney’in aklına daha iyi bir fikir gelmiyordu. Ayrıca izleme aygıtı takılmış arabasını otelde bırakma önlemi aldığına şimdi biraz daha sevinmişti. Bu şartlar altında kalacağı en iyi yerin orası olduğuna dair genç kadına güven vermeye çalıştı.</p>

  <p>“Buradayken Stevie de yanımdaymış gibi hissediyorum.” Gözlerini ovuşturmasıyla bozulan göz makyajı şimdi çok daha hüzünlü görünmesine yol açmıştı.</p>

  <p>Gurney en başından beri sorma fırsatı kolladığı soruyu yöneltti. “Angela, merak ediyorum, Stevie’nin sadece bir hipnoterapisti görmek üzere onca yolu kat edip Kurt Gölü’ne gelmiş olması sana da tuhaf gelmiyor mu?”</p>

  <p>Genç kadın burnunu çekti. “Öyle.”</p>

  <p>“Floral Park yakınlarında hipnoz seansı yapan birileri mutlaka vardır.”</p>

  <p>“Sanırım.”</p>

  <p>“Ona Doktor Hammond’ın özelliği ne diye sordun mu?” Angela duraksadı. “Sanırım tavsiye edildiği için ona gitmiş olması gerek.”</p>

  <p>“Kim tarafından?”</p>

  <p>Angela’nın gözleri irileşti. Etrafına sanki yanlışlıkla girdiği bir odanın çıkışını arıyormuş gibi bakıyordu. “Bilmem.”</p>

  <p>Gurney sesini yumuşatarak, usulca üstelemeye başladı. “Bu senin için korkutucu bir durum, değil mi?”</p>

  <p>Genç kadın dudağını ısırarak başını salladı.</p>

  <p>“Eminim Stevie seni tehlikeden uzak tutmak istemiştir.” Angela başını sallayarak onaylamayı sürdürdü.</p>

  <p>“Onun başına gelenler yüzünden mi korkuyorsun?”</p>

  <p>Genç kadın gözlerini kapattı. “Lütfen bu konudan bahsetmeyin.”</p>

  <p>“Tamam. Anlıyorum.” Devam etmeden önce Angela’nın gözlerini açmasını bekledi. “Bence çok cesurca davranıyorsun.”</p>

  <p>“Hayır, hiç de değil.”</p>

  <p>“Evet, öyle. İşte buradasın. Benimle konuşuyorsun. Dürüst olmaya çalışıyorsun.”</p>

  <p>Bu son cümle kadının şaşırmasına neden oldu.</p>

  <p>“Bunları cesur olduğum için değil, korktuğum için yapıyorum.”</p>

  <p>“Doğrusunu yapmaya çalışıyorsun. Bana olup bitenleri anlamam için yardım ediyorsun.”</p>

  <p>Angela’nın Gurney’inkilerle buluşan gözleri umut ışığı arıyordu.</p>

  <p>Gurney nazikçe gülümsedi. “Doktor Hammond'u tavsiye eden kişi...”</p>

  <p>Angela atıldı. “Kim olduğunu bilmiyorum. Gerçekten. Hatta o telefon görüşmesinin neyle ilgili olduğundan bile tam olarak emin değilim.” Duraksadı. Gözleri masanın ortasındaki gümüş zile takılıp kalmıştı.</p>

  <p><i>Telefon görüşmesi mi? Hangi görüşme?</i> Gurney sandalyesinde arkasına yaslanıp bekledi. Kadının devam edebilmek için cesaretini toplamaya çalıştığını hissediyordu. Gösterdiği sabır belki de onu sonunda gerçeklere ulaşmakla ödüllendirecekti.</p>

  <p>Uzunca bir süre tereddüt ettikten sonra devam etti. “Tek bildiğim, birinin Stevie’yi aradığı. Kim olduğunu sorduğumdaysa birden tuhaflaşıp, hiç kimse, yanıtını vermişti. Ama bu çok saçma bir yanıttı çünkü telefonda çok uzun süre konuşmuştu. Ona biriyle konuştuğunu bana neden böyle söylediğini sordum. Bu sefer bütünüyle sessizleşti. Ama o gecenin ilerleyen saatlerinde sigarayı bırakmasına yardım edecek özel bir doktorun adını duyduğundan bahsetmeye başladı.”</p>

  <p>“Görünen köy kılavuz istemez. Sen de arayan kişinin ona doktordan bahsettiği kanaatine ulaştın?”</p>

  <p>“Evet. Doğru. Bu açıkça ortadaydı. Ona sordum. Sana bunu kim söyledi dedim.”</p>

  <p>“Ne karşılık verdi?”</p>

  <p>“Sadece başını iki yana salladı. Bir şekilde inkar ediyordu. Sonra kızdı. Ama öfkeli olmaktan çok, sorularımdan sıkılmış gibiydi. Doktordan ona kimin bahsettiğinin benim bilmem gereken bir şey olmadığını, zaten kimin söylediğinin bir öneminin bulunmadığını, ayrıca onu bu şekilde sıkıştırmaya hakkım olmadığını söyledi.”</p>

  <p>Gurney kadının gözlerinden olanların daha ne kadarını anlatmasının kendisi açısından sorun oluşturmayacağına karar vermeye çalıştığını okuyabiliyordu.</p>

  <p>“Peki, o böyle söyleyince sen ne dedin?”</p>

  <p>“Bana en azından arayanın kim olduğunu söyleyebilirsin, dedim.”</p>

  <p>“Ne karşılık verdi?”</p>

  <p>“Başta hiçbir şey söylemedi. Stevie bazen çok suskun olurdu. Ama olup biteni çok tuhaf bulduğum için sormayı sürdürdüm. Sonunda arayanın çok eskilerden bir tanıdığı olduğunu, adının bana en ufak bir şey ifade etmeyeceğini, bir zamanlar birlikte kamp yaptıkları bir çocuk olduğunu söyledi.”</p>

  <p>“Onunla ilgili başka bir şey söyledi mi? İyi düşün.”</p>

  <p>“Hayır, hiçbir şey.” Dudağını şimdi daha da sert ısırıyordu. Gurney kadının masanın üzerindeki gümüş zile kenetlenen bakışlarını görünce paniğe kapılmak üzere olduğunu hissetti.</p>

  <p>“Sakin ol, Angela. Rahatla. Sana kötü bir şey olmasına izin vermeyeceğim. Telefonda konuştuklarımızı hatırlıyor musun?” Angela şaşkınlıkla gözlerini kırpıştırdı.</p>

  <p>“Korkuyla ilgili ne dedim hatırlasana? Bazen kendimizi daha büyük tehlikelerden korumak için korktuğumuz şeyleri yapmak zorunda kalırız. Bu konu hakkında konuşmaktan korktuğunu görüyorum. Ama bana bildiğin her şeyi, Stevie’nin tüm anlattıklarını söylersen daha güvende olacaksın. Çünkü ne kadar çok şey bilirsem seni o kadar iyi koruyabilirim.”</p>

  <p>Genç kadın gözlerini yeniden kapattı. Konuşabilmek için güç sarf ediyor gibiydi. “Tamam. İşin aslı yaşadıklarımın çok ama çok tuhaf oluşuydu. O gece yaptığı telefon görüşmesinden hiç yapılmamış gibi bahsetmesi, sonrasında önemli bir konuşma olmadığını, bu konuda bir şey sormamam gerektiğini, çünkü konunun, üzerinde konuşulacak bir değeri olmadığını anlattı.” Duraksayıp derin bir nefes aldı.</p>

  <p>“Sonra, sanki tüm gece oturup bunu kafasında kurmuşçasına sabaha karşı beş gibi beni uyandırdı. Üç kere tam olarak uyandın mı diye sorup, kendisini can kulağıyla dinleyip dinlemediğime emin olmaya çalıştı. Sonra bana çok ciddi bir ifadeyle bu görüşmeyi unutmam gerektiğini söyledi. Bir daha o görüşmeden kimseye asla, asla, asla söz etmemem gerektiğini, eğer biri bu görüşmeden haberdar olursa sonumuzun ölüm olacağını söyledi.”</p>

  <p>Gözlerini açtığında gözyaşları yanaklarından süzülüyordu. “Ben bundan kimseye bahsetmedim. Yemin ederim. Hiç kimseye bir şey söylemedim. Tek bir kelime bile.”</p>

  

  
<p class="bosluk">&nbsp;</p>
</body>
</html>