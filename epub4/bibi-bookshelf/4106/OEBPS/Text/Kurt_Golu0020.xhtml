<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>20. Bölüm</h2>

  <p class="nonindent">Gurney, Rebecca’yla Cold Brook Inn’de buluşma planına engel olabilecek ihtimalleri sıraladı.</p>

  <p>Eğer elektrik kesintisi devam ederse gitmeyecekti.</p>

  <p>Eğer tesisin baz istasyonu onarılmazsa gitmeyecekti.</p>

  <p>Eğer kar fırtınası yeniden başlarsa gitmeyecekti.</p>

  <p>Ama bu ihtimallerin hiçbiri gerçekleşmedi. Elektrik sabah 6:22 de geldi. 6:24’te de baz istasyonu devreye girdi. Şafak öncesi gökyüzü pırıl pınldı. Hava kupkuruydu ve etraf mis gibi çam kokuyordu. Tesisin kaloriferleri de devreye girdi. Kısacası her şey birkaç saat öncesinin tam tersine dönüşmüştü.</p>

  <p>Saat 6:55’te Gurney tıraşını olmuş, giyinmiş, yola çıkmaya hazır hale gelmişti. Hâlâ karanlık olan yatak odasına girdi. Madeleine’in uyanık olduğunu hissetmişti.</p>

  <p>“Dikkatli ol,” dedi Madeleine.</p>

  <p>“Olacağım.”</p>

  <p>Dikkatli olmak Gurney açısından Rebecca’yla arasına duygusal açıdan güvende olacak mesafeyi koymak demekti. Neticede her zaman başka ihtimaller vardı. Acaba Madeleine de dikkatli ol derken aynı şeyi mi kastetti diye düşünmeden edemedi.</p>

  <p>“Ne zaman döneceksin?”</p>

  <p>“Saat sekiz gibi otelde olurum. Bir saat kadar kalsam on civarı dönerim herhalde.”</p>

  <p>“Acele etme. Özellikle de bu yollarda. Gece kar yağdı. Yollar kaygandır şimdi.”</p>

  <p>“Tek başına burada kalabileceğine emin misin?”</p>

  <p>“Sorun yok.”</p>

  <p>“Tamam, o zaman. Ben gittim.” Eğilip karısını öptü.</p>

  <p class="bosluk">&nbsp;</p>

  <p>Parlak ışıkların aydınlattığı kırmızı halılı koridor, geceleyin Barlow Tarr’ın gaz lambası ışığındaki korkutucu görünümünden çok farklıydı. Geniş basamaklardan resepsiyona doğru inerken burnuna taze kahve kokusuyla karışık çam ağaçlarının kokusu geldi.</p>

  <p>Austen Steckle resepsiyon bankosunun ardında, biriyle hararetli bir telefon konuşmasına dalmıştı. Üzerindeki kanvas pantolonu Walmart’ta bulunabilecek benzeri pantolonlardan en az beş kat daha pahalı olmalıydı. Oduncu ekose gömleği üzerinde Gurney’e kesinlikle özel olarak diktirilmiş izlenimi verecek kadar kusursuz duruyordu.</p>

  <p>Steckle, Gurney’le göz göze gelince, onun da duyabileceği kadar yüksek sesle görüşmeyi bitirdi. “Seni sonra ararım. Şu an çok önemli bir misafirim var burada.”</p>

  <p>Bankonun ardından yüzünde kocaman bir gülümsemeyle çıktı. “Hey, dedektif. Harika bir sabah değil mi? Kokular nasıl? Pelesenk ağacının kokusu bu. Adirondack’ın aroması.”</p>

  <p>“Çok hoş.”</p>

  <p>“Siz nasılsınız? Süitinizi beğendiniz mi?”</p>

  <p>“Güzel. Gerçi dün geceki elektrik kesintisi yüzünden biraz serindi.”</p>

  <p>“Ah, evet. Doğada olmak böyle bir şey işte.”</p>

  <p>“Dün Barlow Tarr da ziyaretimize geldi.”</p>

  <p>Steckle’ın gülüşü silindi. “Gecenin bir yarısı derdi neymiş?”</p>

  <p>“Bizi buradaki kötülükle ilgili uyardı.”</p>

  <p>“Hangi kötülükle.”</p>

  <p><i>“Hepsini öldüren kötülükle. ”</i></p>

  <p>Steckle’ın dudakları tiksintiyle öfke karışımı bir ifadeyle büzüldü. “Başka ne dedi?”</p>

  <p>“Aşağı yukarı aynı şeyler. Bu bilmediğiniz bir şey mi?”</p>

  <p>“Anlamadım?”</p>

  <p>“Tarr’la ilgili anlattıklarımı ilk defa mı duyuyorsunuz?” Steckle tıraşlı başını ovalayarak, “Ofisime gelseniz iyi olur,” dedi.</p>

  <p>Gurney onun peşi sıra, resepsiyon bankosunun arkasındaki, buradaki her oda gibi Adirondack tarzında döşenmiş ofise girdi. Steckle’ın masası kabukları soyulmamış dört ağaç kütüğü üzerine monte edilmiş parlak cilalı çam kerestesinden yapılmıştı. Sandalyesiyse otantik, ısıtılarak şekillenen keresteden, ayakları da yine aynı ağacın dallarından yapılmıştı. Gurney’e masasının karşısındaki aynı biçimli sandalyeyi işaret etti. Oturduklarında kollarını çam ağacı masaya dayayıp öne doğru eğilerek sözlerine başladı.</p>

  <p>“Umarım biraz özel konuşmaktan rahatsızlık duymazsınız. Burada genel geçer kurallara uymayan bazı şeylere alışmak zorundayız. Ne demek istediğimi anlıyor musunuz?”</p>

  <p>“Anladığımı sanmıyorum.”</p>

  <p>“Durumumuz biraz zor aslında. Bana Barlow’u sordunuz. Aramızda kalması şartıyla anlatıyorum. Barlow, baş belası zır delinin tekidir. Hayaller görür. İnsanların ödünü patlatır. Hep kurtlardan, kötülükten, ölümden filan bahsedip durur. Hayal ürünü zırvalıklar.” Duraksadı. “Belki de şu an neden böylesi zırvalıklara katlandığımızı soruyorsunuzdur. Neden ona tahammül etmek yerine kıçına tekmeyi yapıştırmıyoruz?”</p>

  <p>“Bir yerden Tarr ailesinin Dalton Gall tarafından inşa edilen tesiste bir asır öncesinden beri çalıştığını duydum.”</p>

  <p>“Evet, doğru. Ama bu, saçmalıklara katlanmanın gerekçesi değil. Asıl sorun Ethan’dı. Beni sakın yanlış anlamayın, Ethan harika bir insandı. Ama kararlılıkla yüce gönüllülük bir araya gelince sorun çıkabiliyor.”</p>

  <p>“Hayatta kaybetmiş insanları yeniden topluma faydalı bireyler haline getirme kararlılığından mı bahsediyorsunuz?”</p>

  <p>Steckle kendi geçmişine de dokundurma içeren bu açıklamadan rahatsız olduysa bile bunu gizlemeyi başarmıştı. “Dikensiz gül olmaz. Elbette bundan şikayet etmeye hakkım yok. Büyük bir ihtimalle Ethan’ın benim için yaptıklarından haberdarmızdır?”</p>

  <p>“Anlatsanıza.”</p>

  <p>“Ben bir hırsızdım. Kasa hırsızı. Bir süre sonra yakayı ele verdim. Sonrasında talihim yaver gitti ve Ethan’ın rehabilitasyon programına seçildim. Programın işe yaradığını söyleyebilirim. Beni bambaşka biri yaptı. Adımı bile değiştirdim. O berbat yaşamı sürdürdüğüm dönemde adım Alfonz Volk’tu. Bu aynı zamanda annemin bana hamileyken evlendiği adamın adıydı. Ama sonra onun benim gerçek babam olmadığını öğrendim. Annem trafik kazasında ölen başka bir adamdan hamile kalmıştı. Adamın adı da Austen Steckle’dı. Annem Alfonz Volk’a kendisiyle evlenmesini sağlamak için yalan söylemişti. Berbat bir şey. Oysa en başından beri Steckle soyadını taşımalıymışım. Genlerim böyleymiş. Neyse, adımı değiştirmem bana yepyeni bir hayatın da kapılarını açmış oldu. Ethan programını bitirdikten sonra buradaki defterleri tutmam için beni işe aldı. İnanılmaz değil mi? Öleceğim güne dek o adama minnettar kalacağım.”</p>

  <p>“Siz muhasebeci misiniz?”</p>

  <p>“Diplomam, unvanım, herhangi bir vasfım yok. Sadece sayılarla aram iyidir. Şu deli otistiklere çok benzerim yani. Delilik kısmı hariç.”</p>

  <p>“Tesisin muhasebecisinden çok daha fazla yetkiye sahip gibisiniz.”</p>

  <p>“Evet, öyle. Zaman geçti. Şartlar değişti. Ethan sayılarla aramın ne kadar iyi olduğunu görünce beni daha faydalı alanlarda da kullanılabileceğine karar verdi. Böylece Kurt GölüvTesisi’nin genel müdürlüğü ve Gall ailesinin finansal danışmanı görevlerine terfi ettim. Küçük bir hırsız için büyük bir başarı değil mi?”</p>

  <p>“Çok etkilendim.”</p>

  <p>“Kesinlikle. Durum böyleyken ben Ethan’ın insanlara olan güvenme kararlılığını nasıl eleştirebilirim? Evet, bu kararlılık bazen Barlow Tarr gibi haddini çoktan aşmış, kıçına tekme patlatılıp kovulması gerekenleri kapsadığı gibi tam karşınızdaki bu pahalı sandalyede oturan bir hırsız parçasının sadece geceliği bin dolarlık bir tesisin değil, tüm Gall servetinin yöneticisi konumuna yükselmesi imkanını da veriyor. Tam bir peri masalı gibi.”</p>

  <p>“Ethan’nın vefatının ardından sizi Tarr’ı kovmaktan ne alıkoyuyor?”</p>

  <p>“Ben de kendime bu soruyu soruyorum. Belki bunun sebebi batıl bir inanç olabilir.”</p>

  <p>“Batıl inanç?”</p>

  <p>“Biliyorsunuz Ethan beni seçtiği ve kalmama izin verdiği için buradayım. Tarr da öyle. Belki de eğer onu buradan kovarsam günün birinde de başka birinin beni kovmasından korkuyor olabilirim. İyilik yap iyilik bul türünden şeyler işte. Tabii ki mantıklı bir izahı yok. Ve ben de mümkün olduğunca mantık çerçevesinde davranan biriyim. Bu yüzden de bu sıkıntılı sürecin atlatılmasının ardından Bay Zır Deli’nin kapının önüne konacağı gün gelecek diye düşünüyorum.”</p>

  <p>“Bu arada yeri gelmişken, sizin Richard Hammond’ın mukavelesini iki yıl daha uzattığınızı duydum.”</p>

  <p>“Hak edene hak ettiği gibi davranmak gerekir, değil mi?”</p>

  <p>“Yani onun hakkındaki görüşleriniz olumlu?”</p>

  <p>“Suçluluğu kanıtlanana dek herkes masumdur, değil mi?”</p>

  <p>“Medyada çıkan tüm yorumlara karşın mı?”</p>

  <p>“Çok rahatsız edici ifadeler, doğru. Ama bazen bu tür şeylerle yaşamaya alışmak zorundayız, değil mi?”</p>

  <p>“Yani, tüm bu itibarını zedeleyici yorumlara rağmen siz, suçluluğu kanıtlanıncaya dek herkes masumdur ilkesi gereğince, hem de kişisel olarak onun dürüst olduğunu hissettiğinizden Hammond’ın arkasında durma kararı verdiniz?”</p>

  <p>Steckle omuz silkti. “Aynı zamanda Ethan’ın hatırasına saygı göstermek için tüm bu korkunç şeyler yaşanmadan önce, Ethan’la Hammond mukavelenin uzatılmasını kararlaştırmışlardı. Ben o kararın arkasında durmak istiyorum. Belki yine aynı batıl inancım devreye giriyor olabilir ama neyse ne ben böyle yapmaya karar verdim. Sonuçta eğer Ethan’a saygı göstermeyeceksem kime göstereceğim?”</p>

  <p>“Yani bir yanda masumiyet karinesi ve verilen bir söz var. Diğer yandaysa Hammond’ın tesisin diğer üç konuğunun yanı sıra bizzat Gall’in ölümlerinden sorumlu olma ihtimali de ortada. Ve böyle bir durumda, yani Hammond hüküm giyerse bu sizi de son derece savunmasız bir duruma sokacak.”</p>

  <p>Steckle bir kez daha gözlerini kısarak, “Hangi sebeple hüküm giyecekmiş?” diye sordu.</p>

  <p>“Dört ölümün gerçekleşmesini sağlama suçundan.”</p>

  <p>“İntihar kelimesini kullanmaktan kaçındınız. Bunun bir nedeni var mı?”</p>

  <p>Gurney gülümsedi. “Benim açımdan yok. Peki ya sizin?”</p>

  <p>Steckle yanıt vermedi. Arkasına yaslandı. Sanki düşünceleri baş ağrısına neden oluyormuşçasına başını ovuşturmaya başladı.</p>

  <p>Gurney sözlerini sürdürdü. “Kısacası, durumun çok olumsuz bir sonuca erişme olasılığı olmasına karşın, sizin de mantık çerçevesi içinde davranan biri olduğunuzdan hareketle, belki de Hammond’ı burada tutmaya karar vermenizin başka bir nedeni de olabilir diyorum?”</p>

  <p>Steckle gözlerini Gurney’inkilere dikip zorla gülümsedi. “Mantıklı bir neden mi istiyorsunuz? Pekala. Basit. Eğer Hammond’ı şu an gözden çıkartırsak... Evet, doğru, sanki çöpü dışarı çıkartmışız gibi görüneceğiz, medyaya meleklerin tarafında olduğumuz mesajını vereceğiz. Ama bunun sonuçlarını da düşünmek gerek. Bunlardan ilki de şu; son iki yıl içinde buraya gelip, bu adam tarafından tedavi edilen onca kişiye bu hareketimizle nasıl bir mesaj vermiş olacağız? Onu şimdi kapı dışarı ettiğimiz anda konuklarımıza, medyanın anlattığı o zırvalıkların hepsi doğru kusura bakmayın artık o canavarın merhametine kaldınız demiş olmayacak mıyız? İnanın bana bu tür bir mesaj size para ödeyen ve çoğu da bir hayli varlıklı olan konuklara asla verilemez. Ama Hammond’ı burada tutarak ona güvendiğimizi ve medyaya yansıyanların yalan olduğunu söylemiş oluyoruz. Bu sizin için yeterince mantıklı mı?”</p>

  <p>“Bu açıklama kararınızı anlamamda çok faydalı oldu.”</p>

  <p>Steckle rahatlamış gibi görünerek sandalyesinde arkasına yaslandı. “Sanırım genel geçer ahlaki yargılarla pek örtüşmüyor gibi konuştum ama başka ne söyleyebilirim ki? Neticede Gall’in servetini korumak benim vazifem. Ethan bunu yapmam için bana güvenmişti. Ve ben de o adama çok şey borçluyum.”</p>

  <p>Gurney’in Austen Steckle’a, Ethan ve Peyton hakkında, Gall Yeni Yaşam Vakfı hakkında, ölen üç konuk hakkında sormak istediği daha çok sorusu vardı.</p>

  <p>Bu sorulardan herhangi birini sormaya kalkması bile geç kalmasına, bilgisiyle Hammond’ı, hipnozu ve rüyaları daha net değerlendirmesine imkan tanıyacak olan Rebecca’yla buluşma fırsatını kaçırmasına neden olacaktı.</p>

  <p>Bunun çözümünü Austen’ı öğlene doğru Plattsburgh’dan döndükten sonra sohbete devam etmeye ikna etmekte buldu.</p>

  <p>Zaman ayırdığı ve açık sözlülüğü için teşekkür edip, hızlı adımlarla arabasına yöneldi.</p>

  <p>Hava harikaydı. Görüş de hiç umulmadık kadar iyiydi. Bir gece önce göl yüzeyine çöken yoğun sis tabakası tamamen kalkmış, gölün yüzeyinde Mezarlık Tepesi’nin silueti belirmişti.</p>

  <p>Gurney ahşap sütunlu kapıdan geçerken telefonu çaldı. Ekranda Jack Hardwick’in adını görünce de hemen yanıt verdi.</p>

  <p>“Hey, Sherlock, oralarda hayat nasıl?”</p>

  <p>“Çok enteresan şeyler var.”</p>

  <p>“Şu an hangi cehennemdesin?”</p>

  <p>“Holdenfield’la buluşmak üzere Plattsburgh’a gidiyorum. Olay onun da bir hayli ilgisini çekmiş gibi.”</p>

  <p>Hardwick alışıldık kaba kahkahasını attı. “O bebeğin ilgisini daha ziyade sen çekiyorsun, ahbap. Nerede buluşmak istiyor?”</p>

  <p>“Söyledim ya, Plattsburgh’ta.”</p>

  <p>“O şehrin adı. Ama benim sorduğum şey...”</p>

  <p>Gurney sözünü kesti. “Jack, birazdan tesisin baz istasyonunun kapsama alanı dışına çıkacağım. O yüzde zırvalamayı kesip konuya girer misin?”</p>

  <p>“Tamam. Floral Park’taki cesedin kız arkadaşı Angela Castro’ya ulaşma ihtimalim var. Kızın Staten Island’da oturan evli bir ağabeyi var. Onu aradım. Telefonu genç, gergin sesli bir kız açtı. Ona elektrik idaresinden aradığımı, evde kullanılan araçlarla ilgili bir araştırma yaptığımı söyledim. Bana hiçbir şey söyleyemeyeceğini, çünkü orasının kendi evi olmadığını daha sonra aramam gerektiğini söyledi. Oraya bir uğrasam iyi olacak gibi. İçimden bir ses onun Angela olduğunu söylüyor. Eğer haklı çıkarsam ona sormamı istediğin özel bir şeyler var mı?”</p>

  <p>“Steven Pardosa’nın ölümüyle ilgili ne gördüğü, ne duyduğu, ne düşündüğü, neden ortadan kaybolduğu, gibi sorulması gereken bariz sorular dışında, Pardosa’nın Kurt Gölü’ne yaptığı ziyaretin öncesiyle sonrası arasındaki farkları, ruh halini, yorumlarını ve kabuslarını öğrenmek isterim. Neden sigara alışkanlığıyla mücadele etmek için bu kadar uzağa gitmiş? Richard Hammond’ı nereden tanıyormuş?”</p>

  <p>“Bu kadar mı?”</p>

  <p>“Bir de ona Pardosa’nın eşcinsellikle ilgili ne düşündüğünü sor.”</p>

  <p>“Neden?”</p>

  <p>“Boşa bir olta atalım diye. Hammond yıllar önce o alanda bazı çalışmalar yürütmüş. Zamanında onun yaklaşımıyla alakalı birtakım çatlak sesler yükselmiş. Ve şu rahip, Bowman Cox, bu konuya kafayı iyice takmış durumda. Hammond’ın eşcinsellikle ilgisinin Christopher Wenzel’i intihara sürükleyen neden olduğu kanaatinde. Bu arada aklıma gelmişken, Wenzel’in kendisinin bu konu hakkında sert fikirleri olup olmadığını da öğrenmek isterim. Belki de bu yüzden Cox’a gitmiş, rahip de bu nedenle onunla kabusları hakkında konuşmak istemiş olabilir.”</p>

  <p>“Araştırırım.”</p>

  <p>“Başka söyleyeceğin var mı?”</p>

  <p>“Austen Steckle’ın geçmişiyle ilgili bilgilerim var. Alfonz Volk adını kullanan bir şartlı tahliye mahkumu kendisi.”</p>

  <p>“Biliyorum, kendi anlattı. Bir zamanlar kasa hırsızıyken, Ethan’ın programı sayesinde sihirli bir dönüşüm geçirerek Gall ailesinin finans danışmanı ve tesisin müdürü konumuna yükselmiş.”</p>

  <p>“Bu hikayedeki uyuşturucu satıcılığı bölümünden de bahsetti mi?”</p>

  <p>“Steckle ya da Volk uyuşturucu mu satıyormuş?”</p>

  <p>“Kokain ve benzeri pislikleri seçkin müşterilere satıyormuş. Ahlaki açıdan zayıf borsa simsarı olan bir müşterisi onun tarzını sevmiş. Beyaz toz işindeki başarısını borsada da gösterebileceğini düşünerek onu tutmuş. Kısa zamanda onun bu işe yatkın olduğu ortaya çıkmış. Borsadan kokainden kazandığından fazla para kazanmış. Ama bu miktar ona yetmemiş. Sonra kasa soygunculuğu işine girince bu aşağılık çalışan aşağılık patronunun parasını çalmış. Zaten gözleri öteden beri firmanın üzerinde olan federaller başka bir aşağılık herifi onun aleyhine konuşturmayı başarmışlar. Sonunda Volk yakayı ele vermiş, bir süre yatmış ama kısa zamanda şartlı tahliye hakkını kazanmış. Gall Yeni Yaşam Vakfı’na girmiş. Derken Alfonz Volk mucizevi biçimde Austen Steckle’a dönüşmüş. Gerisi bilindik hikaye. Senin onunla ilgili düşüncen ne?”</p>

  <p>“Emin değilim. Zor günler geçirmiş ama bunu saklamıyor zaten. Onunla daha fazla zaman geçirmeli, belki de neden şu uyuşturucu satıcılığı hikayesini bana anlatmadığını sormalıyım.” Gurney telefonunu kontrol etti. “Telefonum birazdan çekmeyecek. Bu yüzden hemen bir iki şey daha söylememe izin ver.”</p>

  <p>“Sen tezekleri yığ, patron. Benim işim temizlemek zaten.”</p>

  <p>“Merak ettiğim birkaç şey var. Hammond’a sigarayı bırakma terapisine gelen bu üç ölmüş adamda terapiler işe yaramış mı? O hafta ya da hemen sonrasında eve dönmelerinden bileklerini kesecekleri güne kadar sigara içmişler mi içmemişler mi?”</p>

  <p>“Yani benim Jersey’e, Queens’e ve Florida’ya gidip bu ölmüş adamların kül tablalarında kül olup olmadığına bakmış birilerini aramamı mı istiyorsun?”</p>

  <p>“Angela’ya ulaşmak için kullandığın sihirli yöntemi kullanabilirsin. Sana sonsuz güveniyorum.”</p>

  <p>“Bu güvenin gerçekten işimi çok kolaylaştıracak.”</p>

  <p>“Angela demişken, belki de sürpriz ziyarete gitmeyi bir kere daha düşünmelisin. Eğer gerçekten Angela’yı bulmuşsan onu korkutman hiç işimize gelmez. Eğer kaçarsa bir daha bulamazsın. Ve o, elimizde görgü tanığı nitelendirmesine en yakın kişi.”</p>

  <p>“Tamam, diğer seçenek ne o zaman?”</p>

  <p>“Biraz geri çekil. Ona kıpırdayacak alan yarat. Durumu kendisinin kontrol ettiğini düşünsün.”</p>

  <p>“Ne diyorsun yani?”</p>

  <p>“Ona hitaben ağabeyinin posta kutusuna bir mektup gönderebilirsin. Kim olduğumuzu açıklayıp, Steven’ın ölümünün intihar olduğu biçimindeki resmi açıklamaya inanmayan bir müşterin olduğundan bahsedip, gerçekte neler olduğunu öğrenmenin çok işe yarayacağını söyleyerek ve de kendisinin hiçbir şekilde başının belaya girmeyeceğini temin ederek, konuşmak ya da buluşmak istediğini ifade eden bir not yazabilirsin. Hangisini tercih ederse. Cep, ev numaralarımızı, e-posta adreslerimizi ve ev adreslerimizi de ekle. Bu son söylediğim çok önemli. Ev adresimizi bildirmemiz hem her durumda ulaşılabilir olduğumuzu gösterecek hem de bir biçimde savunmasız olduğumuzu ortaya koyacaktır. Böylece bizimle ne zaman ve nasıl temasa geçeceğinin de bize ne kadar şey anlatacağının da tamamen ona kalmış olduğunun altını çizmiş olacaksın.”</p>

  <p>Hardwick uzunca bir süre sessizliğini korudu. “Tüm bu telefon numaraları, iletişim seçenekleri biraz fazla gibi görünecek.”</p>

  <p>“Bu amaçlı bir fazlalık. Birine çok fazla sayıda açık kapı gösterirsen onda gerçek bir seçim yaptığı hissini uyandırırsın. Böylece tüm kapıların aslında aynı odaya açıldığını fark etmeyebilir.”</p>

  <p>“Ya da aynı bok çukuruna.”</p>

  <p>“O da farklı bir bakış açısı tabii.”</p>

  <p>Yine bir süre ikisi de konuşmadı. Derken Hardwick homurdanmaya benzer bir sesle onayladığını belirtti. “Pekala, senin dediğin gibi yapacağım. Ama unutma eğer işe yaramazsa bütün kabahat senin. Başka bir isteğin?”</p>

  <p>“Suç Araştırma Bürosu’ndan hangi üst düzey yetkilinin Fenton’ın bu medya stratejisini desteklediğini de öğrenmeyi çok isterim. Onun gibiler hayatları boyunca tutucu davranıp, başlarının belaya girmesine ihtimal verecek en ufak bir şeye bile kalkışmazlar, bu yüzden Fenton’ın kıçını korumadan böyle bir işe yelteneceğini sanmıyorum. Öyle ya da böyle bu stratejinin neden onaylandığını öğrenmek istiyorum ama şu aşamada işe onayı kimin verdiği sorusunun yanıtıyla başlamak da beni çok mutlu edecek. Norris Landon’la ilgili bilgi toplamaya çalış. Kasaba centilmenine benziyor. Keklik avına filan çıkıyor. Son birkaç yıldır zamanının çoğunu Kurt Gölü Tesisi’nde geçiriyormuş.”</p>

  <p>“Tıpkı Hammond gibi.”</p>

  <p>“Kesinlikle. Aralarında bir bağlantı varsa tespit edilmesi çok hoş olur.” Gurney duraksadı. “Bu arada son bir soru daha var. Araştırmaların sırasında aklında olsun. Büyük bir soru. Hammond’ın bu dört kişinin ölümünden herhangi bir çıkarı var mı?”</p>

  <p>Hardwick, Gurney’in bağlantının kesildiğini düşünmesine neden olacak kadar uzun süre sustu.</p>

  <p>“Jack?”</p>

  <p>“Sorunu düşünüyorum.”</p>

  <p>“Ve?”</p>

  <p>“Acaba diyorum, aşağılık biri, eğer gerçekten de oluşturduğu kabusu bir başkasının zihnine sokabiliyorsa, sırf bunu yapabileceğini göstermek için böyle bir şeye kalkışır mı?”</p>

  <p>“Sırf güç hissi uğruna?”</p>

  <p>“Evet. Tanrı’nınki kadar büyük bir güç hissi uğruna.”</p>
<p class="bosluk">&nbsp;</p>
</body>
</html>