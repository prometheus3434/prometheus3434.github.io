<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>9. Bölüm</h2>

  <p class="nonindent">Aşina olduğu Catskill-Middletown güzergahındaki yolculuk sorunsuz geçti. ‘Yarı Yol’ isimli restoranın geniş otoparkına da aynı derecede aşinaydı. Madeleine’le civarda ev aradıkları dönemde burada defalarca durup kahve içmişlerdi.</p>

  <p>İçerideki masalardan en fazla üçte biri doluydu. Gurney içeriye şöyle bir bakarken bir garson kız elinde menü, aşırı boyalı dudaklarında gülümsemeyle yanına geldi.</p>

  <p>Gurney köşede, dört sandalyeli bir masada, önemli bir şahıs tarzıyla oturan adamı görünce, “Sanırım buluşacağım kişi orada,” dedi.</p>

  <p>Kız omuz silkip, menüyü uzattı ve ardından işine döndü.</p>

  <p>Gurney masaya yaklaştığı an bir seksen boylarındaki adam da hemen ayağa kalkıp elini uzattı. Hevesli bir tavırla Gurney’in elini sıkarken bir yandan da diğer elindeki IPad ekranını gösterdi. “Ben de kendi araştırmamı yaptım, dedektif. Çok etkilendiğimi söylemek zorundayım.” Geniş gülümseyişi pahalı diş kaplamalarını gözler önüne sermişti.</p>

  <p>Tablet ekranına bakınca Gurney, eski bir fotoğrafını ve yanındaki Süper Polis yazısını gördü. Yıllar önce gerçekleştirdiği tutuklamaları değerlendirerek, onu NYPD tarihinin gelmiş geçmiş en başarılı dedektifi ilan eden <i>New Magazine,</i> aşırı abartılmış haber yazısına bu başlığı uygun bulmuştu. Gurney o zamanlar makaleyi mahcubiyetle karşılamıştı ama kimi zaman faydasını görmüşlüğü de vardı. Şimdi de o anlardan birini yaşıyor olabileceğini düşündü.</p>

  <p>Gurney rahibin altmış yaşlarında olduğunu ama kırkında görünmek için her şeyi yaptığını tahmin ediyordu.</p>

  <p>“Sizinle tanışmak büyük bir ayrıcalık, dedektif. Lütfen oturun.”</p>

  <p>Karşılıklı oturdular. Garson kız yüzünde yorgun bir gülümsemeyle yanlarına geldi. “Şimdi sipariş verecek misiniz yoksa sonra mı geleyim?”</p>

  <p>“Birazdan bu muhteşem adamla karşılıklı oturuyor olmanın neden olduğu heyecan geçtikten sonra siparişleri veririz. Tabii siz de uygun görürseniz, David? Size David dememde bir sakınca yok değil mi?”</p>

  <p>“Sorun yok.”</p>

  <p>Rahip Bowman Cox’un üzerinde koyu mavi bir eşofman, bileğindeyse paslanmaz çelikten Gurney’in bir yerlerde reklamını gördüğü 12.000 dolarlık Rolex saat vardı. Doğallıktan uzak, zerre kadar kırışıklık olmayan yüzüne sarımsı bir güneş yanığı ton hakimdi. Yine aynı şekilde doğallıktan uzak, bir tek kır saç bile bulunmayan saçlarıysa kahverengiydi. Vahşi şahinlerinkini andıran burnuyla, kavgacı ışıltılar saçan gözleri yüzündeki gülümsemenin sahte olduğunu ortaya koyuyordu.</p>

  <p>Garson kız gidince Gurney’e doğru eğildi. “Korkunç, şeytani bir kötülüğün neden olduğunu düşündüğüm bu olayla ilgili fikirlerimizi paylaşmamıza imkan verdiği için Tanrı’ya şükürler olsun. Sizin olayı anlama noktasında şimdiye dek ne kadar ilerlediğinizi sorabilir miyim?”</p>

  <p>“Bakın rahip, sizin de...”</p>

  <p>“Lütfen, David, resmiyeti bırakalım. Bana Bowman de.”</p>

  <p>“Tamam, Bowman. Bence sorun intihar vakalarının farklı bölgelerdeki emniyet birimlerinin görev sahalarına girmesi nedeniyle, birbirleriyle ilişkilerinin net olarak saptanamamasında yatıyor. New York Adirondack bölgesindeki Gilbert Fenton'ın soruşturduğu intihar sanırım diğerlerine kıyasla üzerinde en geniş araştırma yapılan vaka oldu.” Bir yandan da karşısındaki adamın tepkilerini ölçerek, onun yardımını en iyi şekilde alabilmek için hangi sözleri seçmesi gerektiğine karar vermeye çalışıyordu. “Ama bu olaylarda şeytani bir boyut olduğu, açıklanamayan güçlerin varlığıyla ilgili bir durumdan bahsettiğimiz düşüncesi çok ilgimi çekiyor.”</p>

  <p>“Kesinlikle!”</p>

  <p>“Kabuslar, örneğin.”</p>

  <p>“Kesinlikle!”</p>

  <p>“İşte Bowman, senin bakış açını öğrenmek istediğim nokta da bu. Bu kabusları ben de biliyorum ama olayın parçalı yapısından dolayı bir türlü içeriklerinin ne olduğuna dair bir bilgiye ulaşamadım. Ne yazık ki emniyet birimleri arasındaki bilgi akışı istenilenden çok uzak boyutta.”</p>

  <p>Cox’un gözleri irileşti. “Ama kabuslar her şeyin çözümü! Daha en başında bunu onlara söyledim. Onlara yanıtın kabuslarda olduğunu söyledim. Hepsinin gözleri var ama görmeyi reddediyorlar!”</p>

  <p>“Belki bana açıklarsın?”</p>

  <p>“Elbette.” Yeniden öne eğilip, gerçek izlenimi yaratmayan, operasyonla gerdirilmiş yüzü ve kusursuz dişleriyle hararetli bir tonla anlatmaya koyuldu.</p>

  <p>“David, sadece bir kere dinlediği bir müzik eserini bir tek notasını bile atlamadan çalabilenleri duymuşsundur herhalde? İşte, sözcüklerle ilgili aynı yetenek de bende var. Özellikle de konu Tanrı ve insanlıksa. Ne demek istediğimi anlayabiliyor musun?”</p>

  <p>“Pek sanmıyorum.”</p>

  <p>Cox yılan gözlerini Gurney’inkilere sabitleyerek, “İyilik ve Kötülük. Duyduğum anda hafızama kazınır. Her kelimesi. Bunu bana bahşedilmiş bir kabiliyet olarak görürüm. Kısacası Christopher Wenzel’in bana anlattığı kabusları anlatıyorsam, ne dendiyse onu anlatıyorum demektir. En ince detayına dek. Kelimesi kelimesine.”</p>

  <p>“Söylediklerinizi kaydedebilir miyim?”</p>

  <p>Gözlerinde beliren pardtı manası anlaşılamayacak kadar hızla silindi. “Emniyet görevlileri bunları basına ve halka anlatmamamı istediler. Ancak siz dedektif olduğunuza göre bu kategoriye girmiyorsunuz elbette.”</p>

  <p>Gurney telefonunu çıkartıp KAYIT fonksiyonunu devreye soktu. Ardından telefonu masaya yerleştirdi. Cox adeta işin kâr zarar durumunu hesaplıyormuşçasına birkaç saniye bekledi. Sonra ufacık bir baş sallamasıyla, tıpkı oyunda kalmayı sürdüreceğini açıklayan bir poker oyuncusu edasıyla gözlerini kapatıp konuşmaya başladı. Sesi, muhtemelen Christopher Wenzel’inkini taklit ettiğinden bariz biçimde keskinleşmişti.</p>

  <p>“Yataktayım. Uyumak üzereyim. Ama hoşuma gitmiyor. Rahatlayarak uykuya dalmak o kadar kolay değil. Bilincim kısmen yerinde. Ama hareket edemiyor, konuşamıyorum. Odada biri ya da bir şey var biliyorum. Derin, hayvani soluklar duyuyorum. Hırıltı gibi. Göremiyorum ama giderek yaklaşıyor. Üzerime tırmanıyor. Şimdi beni yatağa doğru bastırıyor. Bağırmak istiyorum ama yapamıyorum. Sonra o öfkeli kırmızı gözleri görüyorum. Sonra hayvanın dişlerini, keskin dişlerini.” Bu noktada Cox’un kendi bembeyaz dişleri göründü.</p>

  <p>“Dişlerden salyalar akıyor. Bu bir kurt. İnsan büyüklüğünde bir kurt. Öfkeyle yanan gözler şimdi benden yalnızca birkaç santim uzakta. Salyaları ağzıma damlıyor. Bağırmak istiyorum ama boğazımdan tek bir ses bile çıkmıyor. Kurdun gövdesi üzerime biniyor, giderek uzuyor, uzuyor ve bir hançer biçimine dönüşüyor. Hançerin etimi yakıp, parçalayarak içime girdiğini hissediyorum. Hem de defalarca. Kan içindeyim. Kurdun hırıltıları insan sesine dönüşüyor. Kurdun ellerinin insan elleri olduğunu görüyorum. Artık onun insan olduğuna eminim ama tek görebildiğim elleri. Bir elinde kurt başlı bir hançer var. Kıpkırmızı gözleri olan bir kurt başı. Diğer elindeyse renkli haplar var. Bana, ‘Kalk, iç şunları. Korkacak bir şey yok. Hatırlayacak bir şey de,’ diyor. Ter içinde titreyerek uyanıyorum. Tüm vücudum ağrıyor. Yatağın kenarına oturuyorum. Kalkamayacak kadar yorgunum. Eğilip, kusuyorum. İşte böyle. Hem de her gece. Bunun yeniden olacağı düşüncesi ölmek istememe neden oluyor.”</p>

  <p>Cox gözlerini açtı. Arkasına yaslanıp sanki birinin anlattığı bir hikayeyi nakletmiyor da ölmüş adamın ruhunun söylediklerini aktarıyormuşçasına tuhaf bir tavırla etrafına bakındı.</p>

  <p>“İşte, artık sen de ölümün eşiğindeki bir adamın bana anlattığı, korkunç kabusu biliyorsun, David.” Duraksadı. Açıkça Gurney’den henüz görmediği tepkiyi bekliyordu. “Sen de Christopher’ın deneyimini dehşet verici bulmadın mı?”</p>

  <p>“Çok tuhaf. Ama bu kabus dışında onun hakkında başka neler bildiğini bana söyler misin?”</p>

  <p>Cox şaşırdı. “Beni affet, David, ama bence Christopher’ın rüyası dikkate alınması gereken tek açıklama. Onu ölüme bu rüya sürükledi. Ve bu rüya Şeytan Hammond’ın oynadığı rolü de açıkça ortaya koyuyor. <i>Bak dedi Tanrı, Hakikatler sana emsallerle gösterilir. Şeytanın varlığı da gözlerinin önündeki tartışılmaz bir hakikattir. ”</i></p>

  <p>“Dr. Hammond’ı şeytan olarak sıfatlandırdığında...”</p>

  <p>“O ifadeyi laf olsun diye seçmedim. Ben Doktor Hammond’ı elindeki psikoloji diplomasına dek tanıyorum.”</p>

  <p>Gurney, Cox’un Hammond’a karşı bu saldırgan tavrı olağan kültürel bir çatışmadan mı kaynaklanıyor yoksa arkasında çok daha başka şeyler mi var diye düşünmekten kendini alamıyordu. Ama daha önce sormak istediği başka bir soru vardı. “Wenzel’le sana rüyasını anlattığı görüşmenin dışında herhangi bir temasın oldu mu?”</p>

  <p>Cox başını sabırsızca iki yana salladı. “Hayır, olmadı.”</p>

  <p>“Vaizlik görevini Coral Dunes’ta mı yürütüyorsun?”</p>

  <p>“Evet. Ama radyo yayınlarımız ve internet sayesinde sınırları aşıyoruz.”</p>

  <p>“Coral Dunes, Palm Beach’e arabayla bir saat kadar uzaklıkta değil mi?”</p>

  <p>“Lafı nereye getirmeye çalışıyorsun?”</p>

  <p>“Merak ettiğim sadece şu, neden...”</p>

  <p>“Neden Christopher işkence gören ruhunun yükünden kurtulmak için Coral Dunes’a kadar geldi? Bu sorunun yanıtının çok basit olduğunu, Tanrı’nın bunu istediğini, görmüyor musun?” Huşu dolu bir gülümseyiş alt sıradaki kusursuz beyaz dişlerini ortaya çıkardı.</p>

  <p>“Başka bir neden düşünebiliyor musun?”</p>

  <p>“Belki de bizim internetten yayınlanan vaazlarımızı dinleme fırsatı olmuştur. Kilisemizin görevi dünyamızı yok eden savaşta Tanrı’nın yanında olmaktır.”</p>

  <p>“Savaş derken?”</p>

  <p>Cox bu soruya bir hayli şaşırmış gibiydi. “İlahi olarak emredilenlere karşı yürütülen savaş. Erkeğin, kadının, evliliğin, ailenin varlığına karşı yürütülen savaş. Şeytanın eşcinsel ordularının kurnazca yürüttüğü savaş.”</p>

  <p>“Bana Christopher Wenzel’in Coral Dunes’a gelip sana rüyasını anlatmasının nedeninin senin eşcinsel evliliğe karşı duruşun olduğunu mu söylüyorsun?”</p>

  <p>Cox’un Gurney’e yönelttiği bakışların yansıttığı duygu öfke olabileceği gibi vahşi bir heyecan da olabilirdi. Ama bu gözlerde aynı zamanda başka bir şey daha vardı. Bu da saçmalığı açıkça ortada olan bir inanca duyulan sarsılmaz bağlılığı işaret eden bambaşka bir parıltıydı.</p>

  <p>Konuşurken sesi yükseldi. “Sana bana geldiğinde hipnotize edilmiş, ruhsal şiddete maruz kalmış ve Doktor Richard Hammond tarafından öldürülmek üzere bir halde olduğunu söylüyorum. Alçaklığın ve yozlaşmanın doktoru tarafından.”</p>

  <p>Herhangi bir şey yemek için en ufak bir istek duymadan yaklaşık on beş dakika kadar daha Bowman Cox’u dinleyen Gurney, restorandan kafasında gelirken olduğundan daha fazla soruyla ayrıldı. Richard Hammond’ın geçmişiyle ilgili sorular, Jane Hammond’ın dürüstlüğü ve içtenliğiyle ilgili sorular, Wenzel’in ayrıntılarıyla dinlediği rüyasının neden olduğu sorular ve Cox’un Hammond’a karşı yönelttiği kişisel öfke dolu büyük nefretin neden olduğu sorular.</p>

  <p>Gurney 17. Cadde’den evine doğru ilerlerken bir yandan da yapmayı planladığı telefon görüşmelerini aklından geçiriyordu. Hardwick’le, Jane’le ve çatışmalar, birliktelikler, etkileşimler üzerinde hatırı sayılır düzeyde çalışması olan adli psikolog Rebecca Holdenfıeld’la görüşmek niyetindeydi.</p>

  <p>Ama onları aramadan önce az evvel kaydettiği konuşmanın kaydını onlara e-posta olarak göndermeye karar verdi. Aynı zamanda kendi de ayrıntıları hafızasında hâlâ çok canlı olan rüyaya yoğunlaşmadan Cox’un sonunda cinayet suçlamasına vardırdığı konuşmayı bir kez daha dinlemek istiyordu. Böylece başka biriyle, özellikle de Rebecca’yla konuşmadan önce yaptığı görüşmeyi en ufak detayına kadar hatırladığına da emin olacaktı.</p>

  <p>Bir kenara çekip Hardwick’le Jane’e kısa, Rebbecca’ya ise biraz daha uzun bir açıklamayı da içeren e-postaya konuşma kaydını ekleyip gönderdi. Sonra ses dosyasını açıp, dinlemek istediği kısma geldi ve PLAY tuşuna bastı.</p>

  <p>Cox’un söylediklerini dinlerken yeniden, dağlara doğru kıvrılarak uzanan otoyola döndü.</p>

  <p>Cox: <i>“Sana, bana geldiğinde hipnotize edilmiş, ruhsal şiddete maruz kalmış ve Doktor Richard Hammond tarafından öldürülmek üzere bir halde olduğunu söylüyorum.</i></p>

  <p>Gurney: “ <i>Bunu sana Wenzel mi söyledi? Yani öldürüleceğini düşündüğünü? ”</i></p>

  <p><i>(kısa bir sessizlik)</i></p>

  <p>Gurney: <i>“Hammond’ın Wenzel’i öldürdüğüne mi inanıyorsun?</i></p>

  <p>Cox: “ <i>Tüm kalbim ve ruhumla.</i></p>

  <p>Gurney: <i>“Şimdi doğru anladığıma emin olmak istiyorum.</i></p>

  <p><i>Hammond'ın Wenzel’i sigara alışkanlığından kurtulmasına yardım edeceği kisvesi altında hipnoz terapisine aldığını söylüyorsun. Sonra ne oldu? Hammond, Palm Beach’e gelip malikanesinde bir daha hipnoza tabi ardından intihar süsü vererek kan kaybından ölmesine yol açacak biçimde bileklerini kesti. Bunu mu söylüyorsun?</i> "</p>

  <p>Cox: <i>"Sanki gözüne perde inmiş gibi, küçümseyici bir tavır içindesin.</i> ”</p>

  <p>Gurney: <i>"Sadece gerçekliği senin nasıl gördüğünü tam olarak anlamaya çalışıyorum. ”</i></p>

  <p>Cox: <i>"Ben işin içinde Şeytan’ın varlığını ve gücünü görüyorum. Bu da anladığım kadarıyla senin zihninin kapalı olduğu bir gerçeklik.</i> ”</p>

  <p>Gurney: <i>"Zihnimi açabilirim. Tabii bana Richard Hammond’ın, Christopher Wenzel’e gerçekte ne yapmış olduğuna inandığın açıkça söylersen. Hammond’ın Florida'ya bizzat gelip onu öldürdüğünü mü söylüyorsun? ”</i></p>

  <p>Cox: <i>"Hayır, efendim, söylediğim şey bu değil. Öylesi, alışıldık insan vahşetlerinden biri olurdu. Herhangi bir caninin işleyebileceği sıradan bir cinayet. Oysa ben çok daha kötüsünden bahsediyorum.</i> ”</p>

  <p>Gurney: “ <i>Kafam karıştı. ”</i></p>

  <p>Cox: <i>"Hammond'ın fiziksel bir eylem gerçekleştirmeye ihtiyacı yoktu.”</i></p>

  <p>Gurney: “ <i>Şimdi de Hammond’ın kimseyi öldürmediğini ileri sürüyorsun. Zerre kadar bir şey anlamadım.</i></p>

  <p>Cox: <i>"Burada konuştuğumuz konu, doğrudan Şeytanın gücüyle ilgili. ”</i></p>

  <p>Gurney: <i>"Bu tam olarak ne demek?</i></p>

  <p>Cox: <i>“Hammond’ın geçmişiyle ilgili neler biliyorsun?</i></p>

  <p>Gurney: <i>"Pek fazla bir şey bilmiyorum. Bana alanında ünlü olduğu, birçok kişiye sigarayı bırakmasında yardımcı olduğu anlatıldı.</i> ”</p>

  <p>Cox: <i>(Acımasız bir kahkaha attı.) sigarayı bıraktırmakla zerre kadar ilgisi yoktur. Sigara gerçek amacı gizlemeye yönelik bir perdeden ibaret. Geçmişini incele. Kitaplarını, yazdığı makaleleri. Hiçbiri onun gerçek amacını anlamana yaramayacak. Oysa amacı en baştan beri belli. O kurdun gözleri cehennem alevleri kadar açıkça bunu ortaya koyuyor. Hammond’ın açık amacı, zihinleri etkileyip, eşcinsel bireyler yaratmaktır. ”</i></p>

  <p>Gurney: <i>“Eşcinsel bireyler yaratmak mı? Bunu nasıl yapıyor?</i></p>

  <p>Cox: <i>“Nasıl mı? Bu ancak bir tek yolla yapılabilir. Şeytanın yardımıyla. ”</i></p>

  <p>Gurney: <i>“Şeytan ona yardım etmek için tam olarak ne yapıyor ki? ”</i></p>

  <p>Cox: <i>“Bu sorunun asıl yanıtını ancak Hammond’la Şeytan bilebilir. Ama benim kişisel fikrim bu adamın ruhunu başkaları üzerinde etki kurabilme, başkalarının zihinlerini, düşüncelerini bozup tahrip edebilme, onlara davranışlarını bütünüyle yozlaştıracak veya kendilerini korkunç lanetine katlanamadıklarından nihai sona götürecek rüyaları görmelerini sağlama karşılığında sattığı şeklinde. ”</i></p>

  <p>Gurney: <i>“Kısacası, Hammond, Wenzel’i ‘öldürdü’dediğinde söylemek istediğin... ”</i></p>

  <p>Cox: <i>“Hammond’ın onu düşünülebilecek en şeytani biçimde, zihnine insanın katlanamayacağı kabuslar sokmak suretiyle öldürdüğünü söylemek istiyorum. Onu ölüme bu kabuslar sürükledi. Bunu düşün, dedektif. Bir insanı kendini öldürmeye sürüklemekten daha canice, daha acımasızca bir şey olabilir mi?</i></p>

  <p>Gurney ses kaydını kapatırken otoyoldan çıkıp, kendisini Walnut Crossing’in dağ sıralarına doğru götürecek yola saptı.</p>

  <p>Cox’un sözlerini yeniden dinlemenin söylenenleri iyice hatırlamanın ötesinde bir faydası olmamıştı. Rahibin Wenzel’in intiharıyla ilgili akıl dışı görüşleri faydalı bir ışık kaynağından çok, bir anlığına parlayıp yok olan şimşek ışığından ibaretti.</p>

  <p>Cox gerçekten de göründüğü kadar kaçık olabilir miydi?</p>

  <p>Yoksa homofobik takıntıları her şeyin ötesine geçtiği için mi böyle konuşuyordu?</p>

  <p>Cox’la yaptığı konuşma sonrası Gurney’in aklına, rahibin Wenzel’Ie ilgili yorumlarından çok talihsiz adamın onca yolu kat edip Coral Dunes’a gitmiş olmasının başka bir nedeni olabilir mi sorusu takılmıştı.</p>
<p class="bosluk">&nbsp;</p>
</body>
</html>