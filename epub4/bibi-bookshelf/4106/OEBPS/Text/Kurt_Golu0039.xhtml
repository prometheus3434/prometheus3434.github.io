<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>39. Bölüm</h2>

  <p class="nonindent">Kimberly Fallon’la yaptığı video görüşme sona erdikten sonra Gurney telefonunu kontrol edince Jack Hardwick’le Jane Hammond’ın cevapsız çağrılarını gördü.</p>

  <p>Jane’in adını görünce, içinde arama nedenini tahmin etmenin yol açtığı büyük bir sıkıntı belirdi.</p>

  <p>“Dave? Madeleine? Her şey yolunda mı? Bize yemeğe gelecektiniz sanıyordum? Bizi arayın, tamam mı?”</p>

  <p>Geceyi gerginlikle, karmaşayla doldurmak için yeni bir fırsat daha. Arayıp, özür dileyerek bir bahane bulmalıydı. Tam Hardwick’in mesajını dinlemek üzereyken banyo tavanından gelen tuhaf bir ses dikkatini çekti.</p>

  <p>Belli belirsiz bir çıtırtı.</p>

  <p>Başını kaldırıp tavana baktığında tavanın küvetin üstüne denk gelen yerinden birkaç küçük sıva parçasının düştüğünü gördü. Sonra da aynı şeyin tekrar olmasını bekleyerek dikkatini oraya yöneltti.</p>

  <p>Bir süre bekleyip hiçbir şeyin olmadığını görünce daha yakından bakma maksadıyla, fayans duvardan destek alıp küvetin kenarına basarak tavanı incelemeye koyuldu.</p>

  <p>Buradan tavandaki dekoratif motifin tavandaki elektrik tesisatına kadar uzandığını ve tam birleşme noktasında bir. iki milimlik bir boşluk olduğunu gördü. Yerden bakınca bu boşluğun fark edilmesi neredeyse imkansızdı.</p>

  <p>İlk anda bu boşluğa bir dinleme cihazı veya kamera yerleştirilmiş olabileceğini düşündü. Ama böyle bir cihaz olsaydı tarayıcı mutlaka tespit ederdi. Öte yandan burası hayatında gördüğü ilk tam olarak yerleştirilmemiş tavan süslemesi değildi. Zaten yukarıdaki çıtırtıyı duymasa hiç dikkatini çekmeyecekti. Dökülen sıva parçacıkları da neredeyse görünmeyecek kadar küçüktü.</p>

  <p>Süitin yatak odası kısmına gidip ayakkabılarını giydi. Sonra ayak bileğine tabanca kılıfını takıp, Beretta’yı içine yerleştirdi. Madeleine’in soluklarını dinledi. Biraz daha düzenli nefes aldığını duyunca rahatladı. Ama yanağındaki seğirme devam ediyordu. Onun için yapabileceği başka bir şey var mı diye düşünürken yeniden telefonu çaldı.</p>

  <p>Yine Hardwick arıyordu.</p>

  <p>Telefonu açmak istiyordu ama banyo gözüne artık eskisi kadar güvenli bir yer olarak görünmüyordu. Süitin anahtarını alıp, koridora çıktı. Kapıyı arkasından kapattı.</p>

  <p>Alçak sesle konuşarak, “Ne oldu?” diye sordu.</p>

  <p>“Palm Beach Emniyeti’nden yanıtlar geldi. Cristopher Wenzel’in parlak gelecek planları var mıymış diye sormuştun. Bobby Becker’a göre Wenzel, Kurt Gölü’ne gelmeden kısa bir süre önce yeni bir Audi’nin ödemesini yapmış.”</p>

  <p>“Becker, Wenzel’in intiharından önce olanları nereden biliyor?”</p>

  <p>“Becker, Wenzel olayının sorumlu dedektifi değildi. Bu yüzden bunların hepsi ikinci ağızlardan edinilmiş bilgiler. Ama görevli dedektif de çok kısa sürede değiştirilmiş. Bu yüzden de orada intiharla ilgili bilgiler ağızdan ağza yayılmış.”</p>

  <p>“O dedektifin neden görevden alındığı belli miymiş?”</p>

  <p>“Ulusal güvenlik gerekçesi ileri sürülmüş. Hepsi bu kadar.”</p>

  <p>“Yani hep aynı sonuca ulaşıyoruz.”</p>

  <p>“İyimser çocukların öldürüldüğüne mi?”</p>

  <p>“Ve mahalli soruşturmalara müdahale edildiğine. Becker başka bir şey söyledi mi?”</p>

  <p>“Önemli bir konu daha. Pardosa’dan başka birinin Kurt Gölü’ndeki randevusuna gitmeden önce tuhaf bir telefon alıp almadığım öğrenmemi istemiştin. Becker’a göre, Wenzel’in telefon kayıtları incelendiğinde Kurt Gölü’ne gelmeden bir hafta önce kontörlü bir cep telefonundan arandığı bilgisine ulaşılmış. Ve bu kayıtlara göre Wenzel tesisin rezervasyon numarasını aramış.”</p>

  <p>“Bu iki aramanın birbirleriyle ilişkili olduğunu nasıl anlıyoruz?”</p>

  <p>“Bitirmeme izin ver. Wenzel bu kontörlü numaradan iki kez aranmış. İlki rezervasyonu yaptığı gün, İkincisiyse bileklerini kestiği gün. Her iki aramanın da Kurt Gölü baz istasyonu aracılığıyla gerçekleştiği tespit edilmiş durumda. Balzac’la Pardosa’nın da aynı şekilde tespiti imkansız telefon numaralarından aranmış olduklarına bahse girerim.”</p>

  <p>Gurney uzunca bir süre hiçbir şey söylemedi. “Tüm bu ortak özelliklerin manasını anlayabildiğime emin değilim. İlk anda tesisten birinin ya da tesisin baz istasyonunun çekim alanındaki birinin üç kurbanı Hammond’la görüşmeye ikna etmiş olabileceğini düşündürtüyor.”</p>

  <p>“Doğru. Ve öldükleri gün bir kez daha aranmışlar.”</p>

  <p>“Bu da Fenton’ın ileri sürdüğü - hipnoz sonrasını tetikleme aygıtı - ne demekse artık, işlevi gören bir çağrı olabilir.” Konuşurlarken Gurney süitin önünde koridoru adımlıyordu. Duvardaki sabitleyicinin gevşemesiyle ters dönen lambanın doğrudan yere vuran ışığında kırmızı halı adeta kurumuş kanla kaplıymış gibi görünüyordu. “Bu telefon görüşmeleri çok önemli olabilir, Jack, ama üzerinde bir süre düşünmek gerek. Bu arada ben de sana Scott Fallon’un annesiyle yaptığım görüşmeyi anlatayım.”</p>

  <p>“Seninle konuştu ha?”</p>

  <p>“Evet. Zihninin biraz karışık olduğu kesin ama yine de bana bazı bilgiler verdi. Bazı şeyleri de onayladı. Oğlunun eşcinsel olduğu, sürekli aşağılandığı ve korktuğu artık kesin. Ama asıl büyük haber bu değil. Oğlunun orada özellikle korktuğu biri varmış. Onun adı da Balzac’ınış.”</p>

  <p>“Ne diyorsun?”</p>

  <p>“Yani şu an en az iki kurbanın aynı dönemde Brightwater’da bulunmuş olduklarını biliyoruz. Steven Pardosa ve Leo Balzac’ın.”</p>

  <p>“Eğer ikisi oradaysa diğerlerinin de orada olduklarına bahse girerim. Bu da aradığımız bağlantı işte. Ve şu eşcinsellik karşıtı sözler. Bu da sürekli karşımıza çıkıp duruyor.”</p>

  <p>“Evet,” dedi Gurney. “Ve giderek iğrençleşiyor.”</p>

  <p>“Bizim dört kurbanın Scott Fallon’un ortadan kayboluşuyla ilgileri olduğunu mu düşünüyorsun?”</p>

  <p>“Bu üzerinde çalışılması gereken bir varsayım.”</p>

  <p>“Aynı noktadan baktığımıza emin olmak için şunun adını bir koyalım. Şimdi, çocuğun cesedi bulunamamış olsa da ikimiz de kaybolmasını ölmüş olduğu biçiminde algılıyoruz, değil mi?”</p>

  <p>Bu soru Gurney’in birden Madeleine’in banyoda yere yığıldığı dünyaya dönmesine neden oldu. O da bulunamayan bir başka cesedin hayalini görmüştü.</p>

  <p>Hardwick boğazını temizledi. “Orada mısın?”</p>

  <p>“Buradayım.”</p>

  <p>“Scott Fallon’un kaybolduğunu söylediğimizde öldürüldüğünden söz ediyoruz, değil mi?”</p>

  <p>“En mantıklı senaryo böyle.”</p>

  <p>“Sen iyi misin, ahbap? Çok dalgın gibisin.”</p>

  <p>Gurney, Madeleine’in yaşadıklarından bahsedip bahsetmemeye karar vermeye çalışırken zihninde birbiri ardına üşüşen fikirler çatı katından gelen bir sesle bölündü.</p>

  <p>Güçlükle duyulabilecek bir ses.</p>

  <p>“Kusura bakma, Jack, kısa kesmem gerek. İlk fırsatta seni arayacağım.”</p>

  <p>Konuşmayı bitirip, yukarı çıkan arka merdivenleri aramaya koyuldu. Koridorda ilerlerken dördü sağda dördü solda sekiz büyük kapının önünden geçti. Bunlar büyük bir ihtimalle diğer konuk odaları olmalıydı. Son odanın kapı altından ışık sızıyor, içeriden klasik müzik ezgileri geliyordu.</p>

  <p>Binada başka konuk olmadığına göre burasının Norris Landon’ın odası olması gerektiğini düşündü.</p>

  <p>Koridor son odadan sonra hafifçe sağa doğru kıvrılıyor ve orada bitiyordu. İnsanda kapalı alan korkusunu tetikleyecek görüntüyü, binalardaki depolarda sık rastlanılan türden demir bir kapı bozuyordu.</p>

  <p>Kapının kilitli olmayışına şaşıran Gurney, arkada, çatı katına uzanan merdivenlere ulaştı.</p>

  <p>Burnuna çöp, küf ve hafif hafif çürüyen bir şeylerin kokusu geliyordu. Düğmeyi bulup ışığı açtı. Basamakların en üstünde düşük voltajlı tek bir ampul yandı.</p>

  <p>Yukarı çıkınca başka bir kapının önüne ulaştı.</p>

  <p>Bu kapı yarı aralıktı.</p>

  <p>Kapıyı iterken yüksek sesle, “Orada kimse var mı?” diye seslendi.</p>

  <p>Bunun kendi hayal gücünün oyunu olduğundan emin olsa da sanki sessizlik daha da derinleşmiş gibi gelmişti.</p>

  <p>Bir kez daha, bu kez beynine iyice yerleşmiş, otoriter polis ses tonuyla, “Orada biri varsa derhal kendini tanıtsın,” dedi.</p>

  <p>Yanıt yoktu.</p>

  <p>Kapıyı ayağıyla biraz daha açtı.</p>

  <p>Küf kokusu daha da arttı. Küçük ampul Gurney’in önündeki çatı katını fazla aydınlatamıyordu. Elini içeri uzatıp duvardaki diğer elektrik düğmesini buldu. Koni biçimindeki yüksek tavana yerleştirilmiş ışık bir anda geniş bir depoyu gözler önüne serdi. Ortada, üzerleri beyaz çarşaflarla sarılı, büyük bir olasılıkla artık kullanılmayan eşyalar yığılmıştı. Paslı bir kova, rutubetten parıldayan tavan kirişinin hemen altına konulmuştu. İçerisi soğuk ve nemliydi.</p>

  <p>Gurney bulunduğu yerin alt kata göre konumunu hesaplamak için durdu. Aşağı katı gözünde canlandırıp tam olarak hangi noktaya doğru yürümesi gerektiğine karar verdi. Geometrik sezgileri iyi olduğundan kısa süre içinde alt kattaki süitin banyosunun üzerinde olduğunu düşündüğü bölüme ulaştı.</p>

  <p>Açıyı ve mesafeyi biraz daha kontrol ettikten sonra dikkatle büyük deponun diğer tarafındaki kapıya doğru yürümeye başladı.</p>

  <p>Bu kapı da önceki gibi birkaç santim aralıktı. Kapının neredeyse tamamı kalın bir toz tabakasıyla kaplı olsa da kapı kolu temiz görünüyordu.</p>

  <p>“Orada kimse var mı?”</p>

  <p>Derin sessizlik tüylerinin diken diken olmasına yol açtı. Bunu büyük bir olasılıkla kapıyı iterken çıkan tiz gıcırtı sesi de tetiklemişti.</p>

  <p>Kapı eşiğini aşıp, elini duvarda gezdirerek başka bir elektrik düğmesi aradı, bu kez bulamadı. Ama duyduğu bir şey aniden donakalmasına neden oldu. Belli belirsiz bir ses. Nefes alan birinin sesi.</p>

  <p>Hızla karanlık odaya dalıp, sırtını arkasındaki duvara verdi. Çömelip ayak bileğindeki kılıfından tabancasını alıp, emniyetini açtı.</p>

  <p>Zifiri karanlıkta ağır ağır ilerlerken soluk sesini bir kez daha işitti. Bu kez ses ilki kadar yakınından gelmemişti.</p>

  <p>Durup beklemeye koyuldu.</p>

  <p>Göz ucuyla fark ettiği hareket gerçekten görüp görmediğine emin olamayacağı kadar küçüktü. Sonra hafif bir esinti fark etti. Ardından da karşı taraftan bir yerden hızla kapanan kapının sesi duyuldu.</p>

  <p>Sessizce doğruldu. Beretta’nın namlusunu karşıya doğru tutup bir süre daha dinledi. Sonra dikkatli adımlarla kapanan kapının sesinin geldiğini tahmin ettiği yöne doğru yürümeye başladı.</p>

  <p>Üç, dört adımdan fazla atmamıştı ki yüzüne bir şey dokundu.</p>

  <p>İrkilip, hızla geriye sıçrarken diğer kolu da refleksle savunma pozisyonunu aldı.</p>

  <p>Saniyeler sonra mantığı içgüdülerine yeniden hakim olurken yüzüne dokunan şeyin büyük bir ihtimalle aradığı ışık kaynağı olması gerektiğini düşündü.</p>

  <p>Elini uzatınca sarkan kordonu buldu.</p>

  <p>Kordonu takip edip bulduğu düğmeye dokununca ahşap çatı katı, dikkatini karşısında gördüklerine yöneltmesini sağlayan soluk ışıkla aydınlandı. Loş çatı katının zemininde kendisini bekleyen manzarayı idrak edebilmek ancak şokun neden olduğu şaşkınlığın dağılmasından sonra mümkün olabilmişti.</p>
<p class="bosluk">&nbsp;</p>
</body>
</html>