<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>17. Bölüm</h2>

  <p class="nonindent">Şömine başında oturup kahvelerini yudumlarlarken Gurney çok daha temel bir soru sorma fırsatı yakaladı. “Richard, belki de hipnoz konusunu aslında tam olarak anlayamamış olabilirim. Bana basit bir şekilde tanım yapabilir misin?”</p>

  <p>Hammond kahvesini koltuğun kenarına koydu. “Kısa bir hikaye, tanımdan daha çok işe yarar. Ben Mili Valley’de lisedeyken, bir süre beyzbol oynadım. Çok iyi değildim. Takımda zorlukla yer alıyordum. Sonra bir gün beş kez vuruş noktasına geçtim ve tam beş kez vurmayı başardım. Oysa o ana dek bir kez bile vuramamıştım. İnanılmaz duygular içindeydim. Üstelik hiç çaba harcamamıştım. Sopayı o kadar sert savurmamıştım bile. Konsantre olmaya çalışmamış, vurma amacı gütmemiştim. Hiçbir amacım yoktu. Son derece rahattım. Sanki sopa topun yaklaştığını hissedip kendiliğinden doğru açıyı almış gibiydi. Hem de beş kez.”</p>

  <p>“Bunun hipnozla ilişkisi...?”</p>

  <p>“Bir hedefe ulaşmak için dış engellerden ziyade iç engelleri, gereksiz düşünceleri, duygusal itirazları aşmak gerekir. Benim uyguladığım hipnoterapi işte bu içsel yoldaki engelleri temizleme amacına yöneliktir.”</p>

  <p>“Nasıl?” Bu ani, keskin soru o ana dek neredeyse tek bir kelime bile etmemiş Madeleine’den gelmişti.</p>

  <p>“Engellerin ne olduğunu ortaya çıkartarak. Onlardan kurtularak. Bu sayede suçluluk duygulan, zihinsel karışıklıklar, yetersizlik hisleri gibi engeller aşılarak ilerleme sağlanır.”</p>

  <p>“Bu biraz aşırı dramatik bir yaklaşım olmadı mı?”</p>

  <p>“Hiç sanmıyorum. Çoğu kez içimizdeki çalılıklara takıldığımızdan ilerleyemez hale geliriz.”</p>

  <p>“Oysa ben hipnozun tamamen konsantrasyonla ilgili olduğunu sanıyordum.”</p>

  <p>“Hedefe yoğunlaşmak amaçtır. Ama konsantre olmaya çalışmak kesinlikle yanlış bir tutumdur. Bu tıpkı ayak bileklerinizden tutularak yukarı kaldınlmaya ya da mutluluğu kovalamaya çalışmanıza benzer. Neticede mutluluğa onu kovalayarak ulaşamazsınız.”</p>

  <p>Madeleine pek ikna olmamış gibi bakıyordu.</p>

  <p>Gurney konuyu sürdürdü. “Mesela sigarayı bırakmak isteyen insanların ne tür içsel engellerini ortadan kaldırıyorsunuz?” Hammond, Gurney’e dönmeden önce bir süre Madeleine’i süzdü. “İki büyük engel. Sigara sayesinde gerginliğin azaldığı düşüncesi ve riskin yanlış hesaplanması.”</p>

  <p>“İlk söylediğinizi anladım ama İkincisi nedir?”</p>

  <p>“Mantıklı bireysel tavır, kişinin zevk aldığı şeyleri bastıran aktivitelerden kaçınması biçimindedir. Bağımlı birey zevk aldıklarından daha önemli olan aktivitelerden kaçınmaya eğilimlidir. Mantıklı işleyen bir zihin bu konuda nihai dengeyi bulur. O anki ve gelecekteki etkileri gerçek olarak görüp değerlendirir. Ama bağımlılığın etkisinde olan bir zihin için önem sırası en hayati noktadır. O ancak o anki etkiyi gerçek olarak değerlendirirken gelecekteki etkileri sadece varsayım olarak kabul eder.”</p>

  <p>“Yani siz bu durumu netliğe kavuşturuyorsunuz öyle mi?” diye sordu Gurney.</p>

  <p>“Herhangi bir şeyi netliğe kavuşturuyor değilim. Sadece kişinin içtenlikle neyin doğru olduğunu görmesine yardım ediyorum. Gerçekte ne istediklerine yoğunlaşmalarına destek oluyorum.”</p>

  <p>“İnsanların gerçekte ne istediklerini anlamanızı sağlayan güvenilir bir seziye sahip olduğunuzu düşünüyorsunuz, öyle mi?”</p>

  <p>“Evet.”</p>

  <p>“Bu dört kurban da sigarayı bırakmak mı istiyordu?”</p>

  <p>Hammond ilk kez gözle görülür biçimde şaşırdı. “Bu istek Ethan’da çok güçlüydü. Wenzel’de de kısmen öyle sayılabilirdi. Balzac ve Pardosa’nın isteğiyse zayıfla neredeyse hiç arasında bir noktadaydı.”</p>

  <p>“O zaman neden bu tür bir durumda olan birini tedavi etmekle uğraştınız?”</p>

  <p>“Kişinin arzularının doğası ve derinliği benim açımdan ancak seans sırasında netleşir. Hepsi başta çok güçlü istekleri olduğunu ileri sürmüşlerdi.”</p>

  <p>Gurney aklı karışmış gibi bakıyordu.</p>

  <p>Hammond devam etti. “İnsanlar bazen başkalarının yönlendirmesiyle harekete geçerler. Gerçek arzuları başka birinin kendisinden şikayet etmesine son vermesini sağlamaktır. Ve bu insanlardan bazıları hipnozun, kendilerinin böyle bir arzuları olmamasına rağmen, alışkanlıklarını bırakmalarını sağlayacağını düşünerek gelirler. Pardosa içlerinde en kötü durumda olandı. Gergin, dikkatsiz, bütünüyle dağınık. Tamamen başka birinin isteğini yerine getirdiği açıktı. Ama bunu kabul etmedi.”</p>

  <p>“Peki diğer arzulan?”</p>

  <p>“Anlamadım?”</p>

  <p>“İnsanların arzularını sezme gücünüz size başka sonuçlara ulaşma imkanı sağladı mı?”</p>

  <p>“Genel hatlarıyla.”</p>

  <p>“Ethan hakkında?”</p>

  <p>Hammond sanki gizli bir konu üzerinde konuşup konuşmamaya karar veriyormuşçasına duraksadı. “Ethan dünyadaki herkesin daha iyi davranmasını isterdi. Herkese uygun bir rol bulup oraya yerleştirme arzusundaydı. Herkes için bir yer. Herkesin kendi yeri. En doğrusunu bildiğine emindi. Söylediklerinin üzerinde tartışılmasını istemezdi. Sadece itaat edilmesini isterdi.”</p>

  <p>“Sanırım istediği türden bir itaati her zaman bulamıyordu?”</p>

  <p>“Başarıları ve başarısızlıkları oldu.”</p>

  <p>“Peki Christopher Wenzel’le ilgili sezgileriniz? Hayattan beklentisi neydi?”</p>

  <p>“Christopher kazanmak istiyordu. Hem de her şekilde. Hayatı kazanılacak ya da kaybedilecek bir oyun olarak görüyordu. Ayrıca sadece kazanmak derdinde de değildi. Geri kalan herkesin de kaybetmesini istiyordu.”</p>

  <p>“Ya Leo Balzac?”</p>

  <p>“Eski Ahit’in Öfkeli Tanrısı. Bütün kötü adamların cezalandırılmasını isterdi. Nuh’un Gemisi’nin güvertesinde durup büyük bir zevkle günahkarların boğulmasını izleyecek türden biriydi.”</p>

  <p>“Peki Steven Pardosa?”</p>

  <p>“Ebeveynlerinin bodrumunda yaşıyordu. İtibara açtı. Her şeyden çok bir yetişkin olarak görülmeyi istiyordu. Ki bu asla büyümeyen insanların evrensel arzusudur.”</p>

  <p>“Peyton Gall’e gelince?”</p>

  <p>“Ah, Peyton. Her zaman, kendisine ve başkalarına neye mal olursa olsun, iyi hissetmek ister. Tıpkı çoğu uyuşturucu bağımlısı gibi mutlulukla ilgili çocuksu fikirleri vardır. Canının istediği her şeyi, istediği an yapmak ister. Kendi özgürlük kavramının tutsağıdır. Sahip olduğu Ethan’ın bu büyük mirası büyük bir ihtimalle ölümüne neden olacak.”</p>

  <p>“Nasıl?”</p>

  <p>“Sınırsız finansal güç şimdiye dek az da olsa kontrol altında tuttuğu davranışlarının dizginlerini bütünüyle bırakmasına neden olacaktır. Geleceğe ilişkin umursamaz tavrı tümüyle etkisini gösterecek. Freud terimleriyle açıklamak gerekirse, Peyton saf, yüzde yüz öfke dolu bir ilkel benliğin cisimlenmiş halidir.” Gurney’in o an tek düşünebildiği şey toprak yolda yanından geçen, içinden kahkahaların yükseldiği arabaydı. “Ağabeyiyle nasıl geçiniyordu?”</p>

  <p>“Geçinmek diye bir şey söz konusu değildi. Evin farklı kanatlarında yaşarlar, Ethan’ın arada onu elinden geldiği ölçüde baskılamaya çalıştığı zamanlar dışında birlikte bir şey yapmazlardı. Austen, Ethan’ın en büyük başarısıysa Peyton da tam tersine en büyük başarısızlığıydı.”</p>

  <p>“Peyton’ın Ethan’ı öldürebileceğini düşünür müsünüz?”</p>

  <p>“Ahlaki açıdan evet. Duygusal açıdan evet. Uygulamaya geçme açısından hayır. Peyton’ın karmaşık düşünce, titiz mantık yürütme, baskı altında dengeyi korumayı gerektiren hiçbir işin altından kalkabilmesine ihtimal vermiyorum.”</p>

  <p>“Sizce bu dört ölümü gerçekleştirmek için gereken özellikler bunlar mı?”</p>

  <p>“Sadece bunlar olmayabilir. Ama Peyton kesinlikle bu vasıflara sahip biri değildir.”</p>

  <p>Aklına başka bir soru daha takıldı. Nispeten biraz daha tehlikeli bir soru. “Yeniden insanların ne istediğine ilişkin sezginize dönersek... Peki ya ben? Ben gerçekte ne istiyorum?”</p>

  <p>Hammond içtenlikten uzak bir gülümseyişle, “Beni sınıyor musunuz?” diye sordu.</p>

  <p>“Sadece sezgilerinizin gücünü görmek istiyorum.”</p>

  <p>“Peki kabul. Dave Gurney gerçekte ne istiyor? İlginç bir soru.” Gurney’e geri dönmeden önce kendisini büyük bir ilgiyle izleyen Madeleine’e baktı.</p>

  <p>“Yaşamınızdaki en önemli önceliğiniz anlama isteği. Anlamak, noktaları birleştirmek istiyorsunuz. Kişiliğiniz de bu temel arzu etrafında şekillenmiş durumda. Bu sizin gereklilik olarak kabul ettiğiniz bir arzu. Biraz önce kurbanları temsil etmek istediğinizi söylediniz. Ethan Gall’in hakkını savunmaktan bahsettiniz. Bu doğru olabilir de olmayabilir de. Ama sizin buna tüm içtenliğinizle inandığınızı görebiliyorum. Bana karşı elinizden geldiğince açık sözlü ve dürüst davrandığınızı da. Ama diğer taraftan, zihninizde konuşmak istemediğiniz çok daha farklı düşünceler olduğunun da farkındayım.” Madeleine’e döndü. “Sizin de aklınız bir hayli karışık.”</p>

  <p>“Ne?” Madeleine farkında olmadan kollarını göğsünde kavuşturdu.</p>

  <p>“Zihninizde sizi rahatsız eden bir şeyler var. Bu huzursuzluğunuzun çok büyük bir kısmı da sorunu içinizde saklamayı tercih etmenizden kaynaklanıyor. Kocanız sizi rahatsız eden bir şeyler olduğunun farkında. Ona bundan bahsetmekten çekindiğinizi hissediyor. Bu da onun sırtına ayrı bir yük gibi biniyor. Siz de sırrınızın onu nasıl etkilediğinin farkındasınız ama bir türlü bir çıkış yolu bulamıyorsunuz, bu da durumunuzu daha da acı verici bir hale sokuyor.”</p>

  <p>“Tüm bunları nasıl... bilebiliyorsunuz? Yaban mersini turtasını yeme tarzıma bakarak mı?”</p>

  <p>Hammond hafifçe gülümsedi. “Aslında yememenize bakarak. Jane tatlıdan ilk bahsettiğinde gözlerinizde diğer düşünceleriniz tarafından çok kısa sürede bastırılan bir parıltı belirdi. Ama gerginliğiniz iştahınızı kaçırdı. Tatlınıza dokunmadınız bile.”</p>

  <p>“İnanılmaz. Bir tatlıyı yememeye karar vermenin bu derece çok şeyi ortaya koyacağına kim inanır ki?”</p>

  <p>Madeleine’in öfkesi Hammond’ın yüzünde ara vermeden varlığını sürdüren nazik gülümsemeyi zerre kadar etkilemedi. “Karı kocanın birbirleriyle bakışmaları çok şeyi ortaya koyar. Özellikle de biri bakıp diğeri gözlerini kaçırınca. Yüzlerden çok şey okunur.” Madeleine de ona gülümsedi. Ama onun gülümseyişi buz gibiydi. “Aynaya çok sık bakar mısınız?”</p>

  <p>“Ne demek istediğinizi eğer doğru anladıysam hemen söyleyeyim, işler o şekilde yürümüyor.”</p>

  <p>“Sizinki gibi yüz ifadelerinden bu derece çok bilgi toplayabilen birinin kendi ifadelerinden çok şey öğrenmesi gerekmez mi?”</p>

  <p>“Keşke bu söyledikleriniz doğru olsa. Ama benim için ne yazık ki öyle değil.”</p>

  <p>“Yani psikolojik tahlilleriniz ancak karşınızdakiler üzerinde uygulanabilir, öyle mi?”</p>

  <p>Üzüntüyle başını salladı. “Bazen bunu adeta şeytanla yaptığım bir anlaşmaymış gibi görüyorum.”</p>

  <p>Madeleine bir şey söylemedi. Büyük bir ihtimalle adamın verdiği tuhaf yanıtla şaşkınlığa kapılmış gibiydi.</p>

  <p>“Ne demek istediniz?” diye sordu Gurney.</p>

  <p>“Demek istediğim şu; değerli bir vasfa sahibim ama bunun bedeli de var.”</p>

  <p>“Değerli vasıf sezgileriniz mi?”</p>

  <p>“Başkaları üzerindeki sezgilerim. Bedeli de bu gücümü kendi üzerimde uygulayamamam. Dışarıya karşı son derece açıkken kendi içime karşı tam bir körlük içindeyim. Sizin arzularınızı apaçık görüyorum. Kendi arzularımsa benim açımdan tam bir muamma. Diğerlerinin davranışlarını ne kadar iyi anlarsam kendi davranışlarım üzerindeki anlama kapasitem o derece azalıyor. Bu yüzden de zihnimde yanıtlarım ancak tahmin edebileceğim çok soru var. Mesela şu an neden bir avukat tutmadığımı, polise hakaret gerekçesiyle dava açmadığımı, gazeteleri, blog yazarlarını iftira suçlamasıyla mahkemeye vermediğimi, neden Gilbert Fenton’ın iddialarını çürütmek için bir özel dedektif ordusu tutmadığımı, kendimi savunmak için neden saldırgan bir halkla ilişkiler faaliyeti yürütmediğimi merak ediyorsunuzdur. Neden silkinip dövüşmediğimi, savaşa katılmadığımı, o aşağılık herifleri kendi yalanlarında boğmak için herhangi bir çabaya kalkışmadığımı bilmek istiyorsunuzdur.”</p>

  <p>“Bunlar harika sorular. Peki, yanıtları var mı?”</p>

  <p>“Elbette yanıtları var. Ama ben bilmiyorum.”</p>

  <p>“Hiç fikriniz yok mu?”</p>

  <p>“Ah. Size fikirlerle dolu upuzun bir liste sunabilirim. Mesela yüzleşme korkusuyla? Ya da bundan daha da önemlisi, geçmişimdeki karanlık noktaların açığa çıkabileceği korkusuyla? Veya haklı olduğumu ispat etme uğraşımın beni bataklığa sürükleyebileceği korkusuyla? Ya da arabamın bagajında bir ceset olduğu biçimindeki ünlü takıntımın benzeri bir korkuyla? Belki de tuttuğum avukattan asla kurtulamayacağım, onun bir şekilde hayatımın kontrolünü ele geçireceği, sonrasında da ancak onun merhametine muhtaç kalacağım düşüncesiyle? Belki de annemin bilinçaltıma yerleştirdiği, bana yönelttiği herhangi bir suçlamayı asla inkar etmemem gerektiği biçimindeki düşüncem nedeniyle? Onun vereceği cezayı itiraz etmeden kabul etmem gerektiği, aksi takdirde onun kontrolsüz öfkesine maruz kalabileceğim gerçeğiyle?”</p>

  <p>Keskin, mizah duygusundan uzak bir ifadeyle, görünüşte kendi acımasız fikir yürütmelerini eleştiriyormuşçasına güldü. “Ne demek istediğimi anlıyor musunuz? Sayısız çılgınca ihtimal var. Diğer taraftan belki de Fenton’ın söylediği hiçbir şeyin bana zarar veremeyeceği biçiminde bir düşünceye de takılıp kalmış olabilirim. Belki gerçeğin er ya da geç ortaya çıkıp, masumiyetimi kanıtlayacağına olan aşırı iyimser düşüncelere sahibim. Veya aptalca gururum bana saldıran aptallarla mücadele ederek onların seviyesine inmemem gerektiğini söylüyor olabilir. Gilbert Fenton’ın tüm tezlerinin, tüm dünyasının, parmağımı bile oynatmadan çökmesini görme arzusunda olabilir miyim?”</p>

  <p>Duraksadı. Dilinin ucuyla dudaklarını yaladı. “Büyük bir olasılıkla bu ihtimallerin çoğu sizin de aklınıza gelmiştir. Ben bunları her gün düşünüyorum. Ama kararlarıma hangi düşüncenin hükmettiği konusunda en ufak bir ipucuna bile sahip değilim. Yalnızca şu an yaptığım biçimde devam etmek isteğinde olduğumu biliyorum.” Tüm bunları Madeleine’e bakarak söylemişti. Sonra Gurney’e döndü. “Eğer gayeniz beni savunmaksızın Ethan ve diğerleri adına adalet aramaksa bu sizin seçiminiz. Size engel olacak değilim. Ama bir kez daha yinelememe izin verin. Beni savunmuyorsunuz. Anlaştık mı?”</p>

  <p>“Anlaştık.”</p>

  <p>Bir süre kimse bir şey söylemedi. İşitilen tek ses pencerelerde rüzgarın neden olduğu tik tik tik sesleriydi.</p>

  <p>Sonra, dışarıda, ormanın bir yerinde başlayan uluma işitildi. Gurney’in drenajda sıkıştıklarında işittiğine benzer bir uluma.</p>

  <p>Uluma tıpkı gevşemiş bir kapının rüzgarda çıkaracağı türden, belli belirsiz bir gıcırtı gibiydi.</p>
<p class="bosluk">&nbsp;</p>
</body>
</html>