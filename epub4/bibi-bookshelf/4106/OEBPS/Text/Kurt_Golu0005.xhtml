<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>5. Bölüm</h2>

  <p class="nonindent">Gurney yan kapının açıldığını, sonra da Madeleine’le Jane’in holde montlarını astıklarını duydu.</p>

  <p>İki kadın mutfağa yöneldi. Madeleine saçında buz kristalleriyle gülümsüyordu. Jane’in elinde kalın, sarı bir zarf vardı. Zarfı masanın üzerine, Gurney’in önüne doğru koydu.</p>

  <p>“İçinde yeterince kapsamlı doküman var. Karşı çıktığımız şeyin ne olduğuna dair ayrıntılı bilgi edinebilirsiniz. İnternette bulduğum her şeyin kopyasını aldım. Dört intiharla ilgili mahalli haberleri, anma yazılarını, televizyon programlarının metinlerini, hipnoz uzmanlarıyla yapılan görüşmeleri topladım.”</p>

  <p>“Richard akademi camiasından herhangi bir destek gördü mü?”</p>

  <p>“İşte buna gülerim! Adına akademik camia denilen güruh aslında yalakalarla dolu, Richard’ın başarısını kıskanan bir topluluktan ibaret. Büyük bir ihtimalle de başının belaya girmesi hoşlarına gidiyordur.”</p>

  <p>Gurney kalın zarfa baktı. “Gil Fenton’ın basın toplantıları da burada mı?”</p>

  <p>“Hem de tüm yanlış yönlendirme amaçlı ifadelerine varıncaya dek.”</p>

  <p>“Bunları kardeşinizin isteği üzerine mi topladınız?”</p>

  <p>“Tam olarak değil. Çünkü Richard her şeyin kendiliğinden çözüme kavuşacağına emin.”</p>

  <p>“Ama siz değilsiniz?”</p>

  <p>“Hayır...evet...Yani evet, elbette sonunda bu işin üstesinden geleceğiz. Öyle olmak zorunda. Buna tüm kalbimle inanıyorum. Ama eskiler ne der bilirsiniz, ‘Tanrı dağı yerinden oynatacaktır ama sen de küreğinle gelmelisin.’ Ben de bunu yapıyorum.”</p>

  <p>Gurney gülümsedi. “Anlaşılan Richard, Jane küreği getirdiği müddetçe Tanrı dağı oynatacak düşüncesine sarılıyor.”</p>

  <p>Kadının gözlerinde öfke parıltısı belirdi. “Bu hiç de adilane bir yorum olmadı. Onu tanımıyorsunuz.”</p>

  <p>“Tamam, o zaman anlamama yardım edin. Neden avukat tutmayı kabul etmiyor? Neden onu korumak size düştü?”</p>

  <p>Jane, Gurney’in yüzüne buz gibi bir ifadeyle bakıp, yüzünü pencereye doğru çevirdi.</p>

  <p>“Richard hiç kimselere benzemez. İnsanların sevdikleri kişiler için böyle şeyler söylediklerini biliyorum ama Richard gerçek manada eşsizdir. Her zaman öyleydi. Onun kusursuz biri olduğunu söylüyor değilim. Elbette kusursuz değil. Ama özel bir yeteneği var.”</p>

  <p>Son cümleyi adeta tüm yaşamı, daha da ötesi her şey ona bağlıymış gibi düşündürten müthiş hürmetkar bir tonlamayla söylemişti.</p>

  <p>Gurney, kadının gözlerinin kenarlarındaki endişesini ortaya koyan kırışıklıklara, kasvetli yüz ifadesine baktı. Kadın ancak kardeşi temize çıktığında huzur bulabileceğini kendine inandırmıştı. Aksi bir durum tahammül edilemez olacaktı.</p>

  <p>Madeleine usulca söze karıştı. “Richard’ın özel yeteneği, psikoterapiyle mi ilgili?”</p>

  <p>“Evet. İnanılmazdır. Zaten ona acımasızca saldırmalarının nedeni de bu. Richard başka terapistlerin yapamayacaklarını yapabilir.”</p>

  <p>Madeleine, Gurney’e, bak burası önemli, dercesine bir bakış fırlattı.</p>

  <p>“Örnek verebilir misiniz?”</p>

  <p>“Richard’ın insanların davranışlarını bir gecede değiştirme gibi sıra dışı bir gücü vardır. Empati duygusu son derece kuvvetli. Bu da tüm hastalarıyla arasında derin bir bağ oluşturmasını sağlıyor. Çoğu kez tek bir sessiz seansla hastalarını, yıllardır kurtulmaya çalıştıkları alışkanlık veya bağımlılıklardan kurtarmışlığı var. Kulağa sihir gibi geliyor ama bütünüyle gerçek.”</p>

  <p>Gurney’e göre, eğer Jane’in anlattıkları doğruluk payı taşıyorsa bu, Richard’a yöneltilen imalı suçlamaların dozunu daha da arttırabilir gibi gelmişti. Eğer Richard Hammond insanları geçmişte yapmak istemedikleri ya da yapamadıkları şeyleri yapmaya ikna edebilme gücüne sahipse...</p>

  <p>Büyük bir olasılıkla bu düşüncesini sezen Jane sözlerini biraz değiştirme ihtiyacı duydu. “Richard bu yeteneğini bütünüyle hastalarının yararına kullanmıştır. Hiçbir zaman zarar verme amacı olmamıştır. Asla!”</p>

  <p>Hardwick’in yüzünde limon yalamış olduğunu düşündürten o buruşuk ifade yeniden belirdi.</p>

  <p>Gurney konuyu değiştirip, sözü yeniden yanıt alamadığı soruya getirdi. “Jane, hâlâ Richard’ın bu konuyla ilgilenme işini neden bütünüyle sana bıraktığını anlamış değilim. Bu sorunla zerre kadar ilgilenmiyor gibi bir izlenim edindim. Atladığım bir nokta mı var?”</p>

  <p>Kadının bu sözlere tepkisi acı dolu bir bakış oldu. Sonra başını yavaşça iki yana sallayarak pencereye döndü.</p>

  <p>“Bu konuda konuşmaktan nefret ediyorum,” dedi elindeki buruşuk mendili açarken. “Richard'ın eşsizliği nedeniyle sıradan insanların bunu anlaması çok zor.” Elindeki mendile birkaç kez sümkürüp burnunu temizledi. “Olağanüstü psişik enerji ve iç görüyle dolu olduğu dönemler vardır... Bu dönemlerde müthiş bitkin olur. Bu onun için tam manasıyla bir zafer dönemidir. Tüm büyük başarılarını böylesi zamanlarda gerçekleştirmiştir. Ama bu dönemlerde günlük yaşamla ilgili zaman bulamadığı ayrıntılarla uğraşması için birine ihtiyaç duyar. Sonra dönem sona erip dinlenme ihtiyacı baş gösterince de yapmaya enerjisi kalmadığı işler için yine birine ihtiyacı olur.”</p>

  <p>Tüm bunlar Gurney’e, Jane Hammond’ın, manik-depresif ve aşırı bencil kardeşiyle sağlıksız bir ilişkinin içine boğazına kadar batmış biri olduğunu düşündürttü.</p>

  <p>Bununla ilgili herhangi bir yorum yapma fırsatı bulamadan Madeleine, Gurney’in herhalde akıl hastalıkları kliniğinde hastalara karşı da bu şekilde bakıyordu diye düşünmesine neden olan, anlayış dolu bir gülümsemeyle söze karıştı. “Ve sen de ihtiyaç duyduğu bu anlarda gerekli şeyleri yerine getiren kişisin, öyle mi?</p>

  <p>“Kesinlikle,” dedi Jane sonunda biri tarafından anlaşılıyor olduğunu düşünmenin yarattığı mutlulukla. “Richard bir dâhidir. En önemlisi de bu. Doğal olarak da yapamayacağı... yaparak zaman kaybetmemesi gereken şeyler var.”</p>

  <p>Madeleine başıyla onayladı. “Ve şimdi başı belada ama aynı zamanda da düşük enerji dönemlerinden birini yaşıyor. Bu yüzden de sorunu çözmek için yapılması gereken her şey sizin sorumluluğunuzda kaldı.”</p>

  <p>“Evet! Elbette! Çünkü bu büyük bir adaletsizlik. Richard’a, aslında herkese bu türden suçlamalar yöneltilmesi büyük bir adaletsizlik!” Yalvaran bakışlarla önce Madeleine’e sonra da Hardwick’le Gurney’e baktı. “Görmüyor musunuz? Bir şeyler yapılmalı! Bu yüzden buradayım. Yardımınıza ihtiyacım var!”</p>

  <p>Gurney hiçbir şey söylemedi.</p>

  <p>Jane’in gözleri öfke doluydu. Hardwick’e şöyle bir bakıp yeniden Gurney’e döndü. “Jack bana sizden bahsetti. Sizin New York’ta herkesten fazla sayıda cinayet vakası çözdüğünüzü anlattı. Ayrıca işlemediği bir cinayet suçlamasına maruz kalan kadını nasıl kurtardığınızı da anlattı. Richard’a yardım edecek kişi sizsiniz!”</p>

  <p>“Hâlâ anlamadığım şeyler var. Kardeşinizin avukat tutmanızı kabul etmediğini söylediniz...”</p>

  <p>Sözleri neşeli cep telefonu müziğiyle kesildi.</p>

  <p>Jane kalkıp hole doğru yöneldi. “Benim. Cebimde kalmış.” Hole ulaşamadan ses kesildi.</p>

  <p>Döndüğünde telefon elindeydi. Çatık kaşlarla ekrana bakıyordu.</p>

  <p>“Çekmiyor mu?” diye sordu Madeleine.</p>

  <p>“Galiba.”</p>

  <p>“Bu bölgede biraz sıkıntı var. Çeken bir yer bulduğun zaman yerini değiştirmemelisin.”</p>

  <p>Jane başını salladı. Gergin bakışlarla çevresine bakınıp, telefonu pencere pervazına koydu. Telefonun şebekeyi bulmasını bekledikten sonra yeniden Gurney’e döndü. “Özür dilerim. Siz bir şey diyordunuz?”</p>

  <p>“Kafam karıştı diyordum. Richard avukat tutmanızı kabul etmiyor ama özel dedektif tutmanızda bir sakınca yok, öyle mi?”</p>

  <p>“Hayır, tam olarak değil. Kesinlikle kabul etmedi. Ama bir şeyler yapılması gerek. Beni bunu yapmaktan alıkoyamaz. Richard istemeden onu yasal olarak temsil edecek bir avukat tutamam. Ama benim için olayı araştıracak birini tutabilirim.”</p>

  <p>“Hâlâ tam olarak anlamış değilim. Bu sorunla uğraşamayacak derecede yorgun ya da içine kapanmış olduğu gibi bir açıklama bana yeterli gelmiyor. Kesinlikle bundan daha fazlası olduğuna dair içimde bir his var.”</p>

  <p>Jane, yuvarlak, ahşap kahvaltı masasına dönüp. Madeleine, Hardwick ve Gurney’e katıldı.</p>

  <p>“Bu hikayeyi anlatmalı mıyım emin değilim. Ama başka ne yapabileceğimi de bilmiyorum.” Başını eğip bir süre kucağında kavuşturduğu ellerine baktı.</p>

  <p>“Kariyerinin başında, çok da uzun olmayan bir süre önce, Richard çok ilgi çeken bir hasta öyküsü anlatmıştı. Bu, abartılı korkularıyla boğuşan bir adamın öyküsüydü. Bu korkular adamın tüm yaşamını kuşatmıştı. Sağlıklı düşünebildiği anlarda her ne kadar korkularının temelsiz olduğunu bilse de takıntılarından bir türlü kurtulamıyordu.” Duraksayıp dudağını ısırdı. Bir süre gergin bir tavırla etrafına bakındı.</p>

  <p>“Bu adam bir gün arabasında bir sorun olduğunu fark eder. Arabasını üç günlük bir iş seyahatine giderken JFK Havaalanının otoparkında bırakmıştır. Döndüğünde kilitte anahtarı döndüremediği için bir türlü bagaj kapağını açamaz. İlk anda birinin bagajı açmaya çalıştığını, bunu başaramadığını ama bu esnada da kilidi bozmuş olduğunu düşünür. Bavullarını arka koltuğa koyarak eve döner. Ama ertesi gece aklında bambaşka bir fikir belirir. Son derece saçma bir fikir. Ya biri bagaja bir ceset koyduysa? Bir katilin kurbanının cesedini havaalanı otoparkında bir arabadan alıp hiç tanımadığı birinin bagajına aktarmış olma fikrinin son derece saçma olduğunun farkındadır. Sonuçta bunun cesetten kurtulmak için yapılacak mantıklı bir işlem olmadığı ortadadır. Ama kafasından bir türlü atamadığı bu düşünce giderek takıntı halini alır. Üstelik düşündükçe ona daha mantıklıymış gibi gelmeye başlar. Sonuçta olay JFK Havaalanı’nda olmuştur. Geçmişte orada mafya bağlantılı cesetler bulunmamış mıydı? Çete cinayetlerini, terk edilmiş arabalarda bulunan cesetleri hatırlar.”</p>

  <p>“Ama pek aynı şey sayılmaz, değil mi?” diye sordu Hardwick.</p>

  <p>“Kesinlikle. Ama bekleyin. Dahası da var. Bagajı levye kullanmadan tek başına açamayacağı ortadadır. Ama çilingirden yardım istemekten de çekinir. Bagajda ne olduğunu başka birinin görecek olması onu çok korkutmaktadır. Bu tıpkı mevsimler gibi yılın belirli zamanlarında aklına takılır, bazen de unutur gider. İki yıl sonra, arabayı satmaya karar verir ama takıntı tüm benliğini sarmıştır. Ya galerici veya aracın yeni sahibi bagajı açtığında bir cesetle ya da ona eşdeğer korkunç bir şeyle karşılaşırsa?”</p>

  <p>Sustu. Derin bir nefes aldı. Başını eğip kucağındaki ellerine öylece baktı.</p>

  <p>Bir süre sonra Hardwick dayanamadı. “Eee, nasıl bitti bu hikaye?”</p>

  <p>“Bir gün bu adam otoparkta geri geri yanaşırken başka bir araca çarpar ve bagaj kapısı açılıverir. Tabii ki bagaj boştur. Hemen arabayı satar. Yeni bir araba alır. İşte bu kadar. Yani yeni bir takıntının esaretine girinceye kadar.”</p>

  <p>Hardwick sabırsız bir tavırla sandalyesinde kıpırdandı. “Bu hikayeyle varmak istediğiniz nokta?”</p>

  <p>“Varmak istediğim nokta şu; Richard’ın yayınlattırdığı bu metinde sözü edilen, zaman zaman korkularının esiri olan bu adam aslında bizzat Richard'ın kendisiydi.”</p>

  <p>İlk anda kimse bir tepki vermedi.</p>

  <p>Aslında bu bilgi, en azından Gurney açısından, herhangi bir şaşkınlığa neden olmamıştı. Hikaye daha başlarken böyle bir sona ulaşacağını tahmin etmişti.</p>

  <p>Hardwick kaşlarını çattı. “Yani bize kardeşinizin yarı psikoloji dâhisi yarı kaçık olduğunu mu söylüyorsunuz?”</p>

  <p>Jane ona baktı. “Onun psikolojik iniş ve çıkışları olduğunu söylüyorum. İşin en ironik kısmı da bu aslında. Kendisinden yardım isteyenlere büyük bir başarıyla yardım eden bu adam konu kendisi olunca çaresiz kalıyor. Ben de işte sırf bu yüzden bu dünyada olduğumu düşünüyorum. Kendisininkilerden başka herkesin sorunlarını çözebilen adamın sorunlarını çözmek için.” Gurney Hammond’ın intihar eden dört hastasını hangi yollarla tedavi etmiş olabileceğini düşünmekten kendini alamıyordu. Ama daha önce sormak istediği başka bir şey vardı.</p>

  <p>“Acaba şu anda da benzer şeyden korkuyor olabilir mi? Yani hastalarının ölümlerini çok sayıda insan araştırırsa bir şekilde suçlanmasını sağlayacak şeyler bulabilirler diye korkuyor olabilir mi?”</p>

  <p>“Sanırım aynen öyle. Ama bu korkularının temelsiz olduğunu anlamalısınız. Bu tıpkı bagajdaki ceset gibi anlamsız bir korku.”</p>

  <p>“Elimizdeki dört cesedi saymazsak,” dedi Hardwick. “Üstelik bunlar gerçek cesetler.”</p>

  <p>“Benim söylemek istediğim...”</p>

  <p>Pervaza bıraktığı telefon yeniden çalmaya başladı. Hızla kalkıp telefonu eline aldı, ekrana bakıp kulağına götürdü. “Buradayım,” dedi. “Ne?... Bekle sesin kesik kesik geliyor. Kim ne yapıyor? Söylediklerinin yarısını anlayamıyorum. Dur bir saniye.” Madeleine’e döndü. “Richard arıyor. Nerede daha iyi çeker?”</p>

  <p>“Gel,” dedi Madeleine kalkıp pencereden dışarıyı işaret ederek. “Şurası, yolun hemen yanında, elma ağacının çevresi.” Madeleine çıkması için kapıyı açınca, Jane hızlı adımlarla, karla kaplı zemine çıktı. Soğuğa hiç aldırmıyor gibiydi. Madeleine ürpererek kapıyı kapattı. Hole yöneldi. Bir dakika sonra da elinde Jane’in mantosuyla elma ağacının yanında belirdi.</p>

  <p>Hardwick acımasız bir sırıtmayla, “Şu bagaj kapısı hikayesini sevdim,” dedi. “Sen ne düşünüyorsun, Sherlock? Doktor paranoyak kuruntuları olan, manik-depresif bir aziz mi? Yoksa tüm duyduklarımız bütünüyle saçmalıklardan mı ibaret?”</p>
<p class="bosluk">&nbsp;</p>
</body>
</html>