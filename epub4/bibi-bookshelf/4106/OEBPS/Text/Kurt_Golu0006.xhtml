<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>6. Bölüm</h2>

  <p class="nonindent">Madeleine masadaki iki adamın yanına döndüğünde Jane elma ağacının altında, uzaktan bile belli olacak derecede stresli bir görüşme yapmayı sürdürüyordu.</p>

  <p>Hardwick kadının endişeli görünümüne bakıp, “Neler oluyor orada?” diye sordu.</p>

  <p>“Emin değilim. Jane’in söylediklerini yanlış anlamış olabilirim ama kardeşinin ona takip edildiğinden bahsettiğini sanıyorum.”</p>

  <p>Huzursuzluk Gurney’in yüzüne yansıdı. Madeleine ve Hardwick’in yanı sıra, adeta kendi kendine de konuşuyormuşçasına, “Ve tüm bunlara karşılık bulabildiği çözüm, avukat ya da özel güvenlik firması ile anlaşmak değil sadece her şeyi ablasının omuzlarına yıkmak, öyle mi?” dedi.</p>

  <p>Gökyüzü bulutlanıyordu. Esen rüzgarla Jane’in pantolonu dalgalansa da kadında üşüme belirtisi görülmüyordu.</p>

  <p>Gurney, Hardwick’e döndü. “Tam olarak ne istiyor?”</p>

  <p>“İşin aslı şu; senden Kurt Gölü’ne gelmeni ve neden o insanların tesisi ziyaret ettikten sonra intihar ettiklerini bulmanı istiyor. Doğal olarak niyeti senin bu dört intihar vakasının hiçbirinin kardeşinin yaptığı hipnoz terapileriyle ilgisi olmadığını bulmanı sağlamak.”</p>

  <p>Gurney’in Vermont kaçamağını tehlikeye atacak Adirondack yolculuğu ihtimaline derhal karşı çıkacağını sandığı Madeleine hiçbir şey söylemedi. Dümdüz bakıyordu ama dışardaki Jane Hammond’a değil, kendi düşüncelerine dalmıştı ve gözlerinde sıkıntılı bir ifade vardı. Hemen anlamlandırabileceği bir bakış değildi bu. İnsanı sorgulamaktan alıkoyan, güç algılanan bir bakıştı.</p>

  <p>“Sorun şu ki Jack, öbür gün Maddie’yle kuzey Vermont’a gidiyoruz. Tali Pines Oteli’ne. Bunu da kesinlikle ertelemek ya da iptal etmek istemiyoruz.”</p>

  <p>“Evliliğinizin sağlığı ve mutluluğu için önem teşkil eden bir şeyi ertelemenizi önermeyi aklımın köşesinden bile geçirmem.” Hardwick hâlâ kendi dünyasına dalmış gibi görünen Madeleine’e göz kırptı. Onun bu alaycı sözleri Gurney’i çileden çıkartıyor, bir taraftan da babasının birkaç kadeh içtikten sonra yaptığı konuşmaları aklına getiriyordu. “Başka bir çözüm olduğuna eminim, ahbap. Sen olumlu düşünürsen çözüm yolu önünde belirir.”</p>

  <p>Gurney onun bu ukalaca sözlerine bir yanıt vermeye hazırlanıyordu ki yan kapıdan içeri giren Jane üzerindeki mantoyu bile çıkarmadan rüzgarda dağılmış saçlarıyla mutfağa daldı. Kadının bariz gerginliği Madeleine’in dikkatini çekmişti.</p>

  <p>“Jane? Kardeşin iyi mi?”</p>

  <p>“Dinlendiğini, bilgisayarına girildiğini söylüyor. Bence polis onu çıldırtıp, aklını kaçırtmaya çalışıyor.”</p>

  <p>Kardeşinin sorunlarına bu derece yoğun bir ilgi göstermesi Gurney'in tam bir klasik karşılıklı bağımlılık vakası diye düşünmesine yol açtı. Bu tür ilişkilerin ironik yanı, sorunu çözmesi gereken tarafın aslında buna pek yanaşmaması, zayıf olan tarafın bağımlılığının sürmesini tercih etmesiydi. Jane Hammond’ın bu modele uyup uymadığını merak etti. “Onun bu gözlemlerinin gerçekçi olduğuna emin misiniz?”</p>

  <p><i>“Gerçekçi?”</i></p>

  <p>“Bize kardeşinizin abartılmış korkuları olduğundan bahsetmiştiniz.”</p>

  <p>“Tamamen farklı. Bazen hayal ettiği şeyler olur. Ama bunlar gerçek. O bir deli değil, Tanrı aşkına! Olmayan şeyleri görmüyor!”</p>

  <p>“Elbette görmüyor,” diye müdahale etti Madeleine. “David yalnızca Richard'ın gördüğü şeylerin anlamını merak etti.”</p>

  <p>Jane, Gurney’e bakarak, “Anlamı mı?” diye sordu.</p>

  <p>“Arkanızdaki araba sizi takip ediyor olabilir. Diğer yandan sadece kendi yolunda giden bir araba olması da mümkün. Kardeşinizin gördüğü şeylerin gerçek olduğuna kuşkum yok. Merakım tamamen yaptığı yorumlarla ilgili.”</p>

  <p>“Bu sorunuza yanıt veremeyeceğim. Neler olduğunu tam olarak bilemiyorum. Ama ana resmi görüyorsunuz değil mi? Bu yüzden size ihtiyacım var. Size ve Jack’e. Bu dört kişinin neden intihar ettiğine ilişkin en ufak bir fikrim yok. Gerçeğin ne olduğuna dair de. Yalnızca polisin söylediği gibi olmadığını biliyorum. Ama gerçeği ortaya çıkarmak sizin ustalık alanınız.”</p>

  <p>Gurney, bu talebe nasıl tepki verdiğini görmek için Madeleine’e kaçamak bir bakış attı ama onun yüz ifadesinden hiçbir şey anlaşılmıyordu.</p>

  <p>Jane sözlerini sürdürdü, “Eğer benimle Kurt Gölü’ne gelir, Richard’la tanışır, ona doğru soruları sorarsanız, bahse girerim gerçeği derhal anlarsınız. İyi dedektifler böyle yapar, değil mi? Ve Jack’e göre de bu işte en iyi sizsiniz. Bunu kabul ediyor musunuz?”</p>

  <p>Sandalyesinde arkasına yaslanıp kadının umutla parlayan gözlerinin içine baktı. Sonra da soruya soruyla karşılık verdi. “Tesisi kim idare ediyor?”</p>

  <p>“Austen Steckle olması lazım. Genel Müdür. Özellikle Ethan’ın ölümünden sonra her şey onun sorumluluğunda. Aslında önceden de öyleydi. Ethan ona sonuna dek güvenirdi.” Duraksadı. “Austen’ın sert bir kişiliği vardır ama Richard’a karşı çok adilane davrandığını da söylemeliyim. Medya akbabalarına karşı onu korumak için kendini adeta siper etti. Fenton’ın çılgınca suçlamalarla dolu basın toplantısının ardından gazeteciler bölgeye akın etti. Austen daha ilk haftadan özel güvenliği gazetecilerin üzerine salıp, muhabirleri saldırganlık ve özel mülkiyete tecavüz suçlamalarıyla gözaltına aldırttı. Yaptıkları kulaktan kulağa yayılınca da gazetecilerin ayağı kesilmiş oldu.”</p>

  <p>“Ethan’ın bir kardeşi olduğundan bahsetmiştin sanırım? O da aynı işte mi?”</p>

  <p>“Peyton? O da tesiste yaşıyor ama hepsi bu. Kimseye faydası yok.”</p>

  <p>“Neden?”</p>

  <p>“Kim bilir? En iyi ailelerde bile bir tane çürük elma çıkar.” Gurney başını manası belirsiz bir biçimde hafifçe salladı. “Peyton’ın yirmili yaşlarının sonunda olduğunu söylemiştiniz.”</p>

  <p>“Sanırım yirmi sekiz, yirmi dokuz. Austen’la aşağı yukarı aynı yaştalar. Ama konu iş için çabalama, gayret gösterme, zeka olduğunda aralarında dünyalar kadar fark vardır.”</p>

  <p>“Başka kardeşleri var mı?”</p>

  <p>“Yaşayan yok. Ethan beş kardeşin en büyüğü. Peyton’sa en küçükleri. Ortanca üç kardeşleriyle babaları fırtınaya yakalanan özel bir uçağın düşmesi sonucu öldüler. Anneleri de bu olayın yol açtığı yıkımın ardından iki sene kadar sonra intihar etti. Bu esnada Ethan yirmi bir yaşındaydı. Peyton’sa on beşlerinde filan. Yaşadıkları trajediler sonucunda kardeşlerin farklılıkları daha da arttı. Ethan’ın kardeşinin yasal vasisi olması da pek işe yaramadı.”</p>

  <p>“Çürük elma derken ne demek...”</p>

  <p>“Peyton’ın bitip tükenmek bilmeyen sorunları vardı. Çocukken hırsızlık yapar, yalan söyler, arkadaşlarıyla kavga ederdi. Sonra biraz büyüyünce kaçık kız arkadaşları olmaya başladı. Biraz kaba ama açık olmak gerekirse, hayatı fahişelerle, iğrenç davranışlarla, uyuşturucuyla kısacası aklınıza gelebilecek her türlü pislikle doldu.”</p>

  <p>“Kurt Gölü’nde mi yaşıyor?”</p>

  <p>“Ne yazık ki.”</p>

  <p>Gurney tepkisini ölçmek için Hardwick’e baktı ama o elindeki cep telefonunun ekranına gömülmüştü.</p>

  <p>Jane yalvaran bakışlarını Gurney’e çevirdi. “En azından gelip Richard’la bir konuşsanız? Belki gelmişken etrafı da gözden geçirirsiniz?”</p>

  <p>“Kimseden yardım istemediğine göre beni de geri çevirmeyecek midir?”</p>

  <p>“Eğer önceden bildirirsek büyük bir ihtimalle öyle yapar. Ama sizin oraya kadar geldiğinizi görünce kendini görüşmeye mecbur hissedecektir.”</p>

  <p>“Bundan çok eminmişsiniz gibi konuşuyorsunuz.”</p>

  <p>“Onun böyle bir kişiliği var. Mili Valley’de çalıştığı dönemde muayenehanesine randevusuz gelenleri, ne kadar meşgul olursa olsun geri çevirmezdi. Kendisini bekleyen biri varsa mutlaka görüşürdü. Yanlış bir düşünceye kapılmamanız için şunu da eklememe izin verin, bunu araya başka bir hasta daha sıkıştırıp, biraz daha fazla para kazanmak için yapmazdı. Richard her zaman paraya değil insana değer vermiştir.”</p>

  <p>Gurney paraya değer vermeyen birinin çalışma bölgesi olarak Kaliforniya, Mili Valley’i yani Amerika’nın en zengin bölgesini seçmiş olmasını biraz tuhaf bulmuştu.</p>

  <p>Büyük olasılıkla bu kuşkuyu sezen Jane sözlerini sürdürdü. “Büyük firmalar Richard’a cömert tekliflerle hem de çok cömert tekliflerle geldiler. Ama o her seferinde bu teklifleri geri çevirdi.”</p>

  <p>“Neden?”</p>

  <p>“Çünkü Richard kendini hayatı boyunca şeffaflığa, açıklığa adamıştır. Kendileri adına çalışmasını isteyen kurumlarla ilgili tüm bilgileri ısrarla talep etmiştir. Çünkü psikoloji alanında faaliyet gösteren firmaların bazıları gerçekte iddia ettikleri kadar bağımsız değillerdir. Hiçbir servet Richard’ı amaçları ve geçmişi tam manasıyla ortada olmayan, söyledikleri yüzde yüz kanıtlanmayan bir kurumla çalışmaya ikna edemezdi. İşte Richard böyle bir adamdır.” Gurney’e doğru eğildi. “Yardım edeceksiniz... Değil mi?”</p>

  <p>“Zamanlamayla ilgili bir sorunumuz var. Kısa bir seyahate çıkmak üzereydik.”</p>

  <p>Jane yıkılmış görünüyordu. “Ne zaman?”</p>

  <p>“Yarından sonraki gün. Bu nedenle yapabileceğim bir şey yok...”</p>

  <p>“Kaç günlüğüne?”</p>

  <p>“Kaç günlüğüne mi burada olmayacağız? Dört veya beş gün. Belki sonrasında biraz daha...”</p>

  <p>“Ama her şey çok hızlı gelişiyor. Başka bir çare...”</p>

  <p>“Evet, aslında var!” diye atıldı Hardwick zafer kazanmışçasına, telefonu ekranda açık haritayı herkesin görebileceği şekilde çevirerek. “Mor çizgiler sizin evden kuzeydoğu Vermont’taki Tali Pines Oteli'ne giden güzergahı gösteriyor. Orasıyla Adirondack Dağları arasında yaklaşık üç yüz yirmi kilometrelik bir mesafe var. Bu mesafeyi dağların etrafından geçerek kat eden iki yol var. Bir de dağların içinden geçerek gitmeye imkan tanıyan iki farklı yol daha bulunuyor. Ve bu yollardan biri Gall Doğa Koruma Alanı’nın otuz iki kilometre yakınından geçiyor. Kısacası yapacağınız tek şey tatilinize planladığınızdan bir gün önce çıkıp, geceyi Kurt Gölü Tesisi’nin ultra lüks konuk evinde geçirmeyi kabul etmek olacak.” Jane adeta büyüklerinden bir şey dilenen küçük bir çocuk edasıyla ellerini kavuşturup bir Madeleine’e bir Gurney’e bakıyordu. “Bunu yapabilirsiniz. Vermont’a giderken bir günlüğüne oraya uğrayabilirsiniz, değil mi?”</p>

  <p>Gurney, Madeleine’in ne düşündüğünü öğrenmeden nasıl yanıt vereceğini bilmiyordu.</p>

  <p>Gurney’in kararsızlığı Jane’in dikkatini Madeleine’e çevirmeye itti. “Harika bir odanız olacak. Tek sent ödemeyeceksiniz.” Madeleine’in gözleri hâlâ Hardwick’in telefon ekranındaki haritadaydı.</p>

  <p>Bir süre sonra, Gurney’i de şaşırtarak, başını sallayıp onayladı. “Olabilir.”</p>
<p class="bosluk">&nbsp;</p>
</body>
</html>