<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>21. Bölüm</h2>

  <p class="nonindent">Gurney dağların arasından Plattsburgh’a doğru uzanan eyalet yoluna çıktığında güneş yükselmiş, gökyüzü de griden mavi tonlara bürünmüştü.</p>

  <p>Olayla ilgili çözmeleri gereken bulmacaları kafasında düzene koymaya çalışıyordu. Dalgınlıktan kırk dakika sonra ulaştığı Cold Brook Inn tabelasını az daha kaçırıyordu.</p>

  <p>Otelin ön bürosunda yüzünde otelcilere has gülümsemeyle kendisini karşılayan tıknaz kadın, yemek salonunun nerede olduğu sorusunu elini havada zarifçe döndürüp resepsiyon bölümünün yan tarafındaki geniş koridoru işaret ederek yanıtladı.</p>

  <p>“Bugün siyah üzümlü, kalın kremalı kekimiz var,” dedi sanki son derece gizli bir bilgiyi paylaşıyormuş gibi fısıldayarak.</p>

  <p>Rebecca, Champlain Gölü’ne bakan pencerenin yanındaki masadaydı. Önünde bir fincan kahve ve klavye tuşlarına hızla bastığı bir dizüstü bilgisayar vardı. Koyu kestane rengi saçları, iyi genleriyle zevkinin birleşiminin sağladığı, abartısız güzelliğini iyice gözler önüne seriyordu. Bu iyi genleri ona aynı zamanda müthiş keskin ve analitik düşünce yeteneği de vermişti. Ve bunlar Gurney’in tehlikeli derecede çekici bulduğu vasıflardı.</p>

  <p>Hayat dolu ama abartısız bir gülümsemeyle dizüstü bilgisayarının kapağını kapattı. Etkileyici, heykelleri andıran biçimli dudakları ilk anda muhteşem bir rujla bu hale getirilmiş gibi görünüyordu ama Gurney daha önceki ilgi dolu gözlemlerinde kadının asla makyaj yapmadığını tespit etmişti.</p>

  <p>“Tam zamanında geldin.” Ses tonu kadın sesleri sınıflamasına ince sesler grubuna girecek nitelikteydi.</p>

  <p>Gurney bilgisayarı işaret ederek, “Engel olmuyorum ya?” diye sordu.</p>

  <p>“Önemli değil. Sadece suçun hayatta kalma amacı güttüğünü ileri süren sert bir makaleyle ilgili notlar alıyordum. Araştırma kapsamı eksik, ulaştığı sonuçlar ikna etmekten uzak, yaptığı yorum da son derece sağlıksız bir makale.” Gözleri adeta alanıyla ilgili bu sert yorumu yaparken kendine olan güveninin göstergesi gibi parıldıyordu. “Yani senin ilgilendiğin vaka daha cazip. Anlattığın kadarıyla esaslı bir olaya benziyor. Otur ve biraz daha anlat.”</p>

  <p>Gurney oturdu. Kadının enerjisi kendisini üç fincan kahve içmiş gibi hissetmesine yol açmıştı. “Anlatacak fazla bir şey yok. İki kaçıkla konuştum. Biriyle yola çıkmadan önce biriyle de tesiste. İkisi de olaya doğaüstü penceresinden bakmamı istediler. Tabii bir de tesisin ilk sahibiyle ilgili hiç de hoş olmayan bir efsane var.”</p>

  <p>“Dalton Gall’in kurt rüyası ve adamın tahmin edilen sonu?”</p>

  <p>“Sana bunu anlatmış mıydım?”</p>

  <p>“Tarihi olayları anlatan bir blogda okudum. Arama motoruna Gall yazınca Dağların Garip Öyküleri başlığı açılıyor. Milletin hoşuna giden aptalca öykülerden biri işte. Hatta zeki insanlar bile böyle şeylerden hoşlanabiliyor.”</p>

  <p>“Kurt rüyaları demişken...”</p>

  <p>“Cox’un aktardığı, Wenzel’in kurt rüyası hakkında ne düşünüyorum?” Neşeyle gülümsedi. “Freudçu bir psikanalist için tam bir şekerci dükkanı gibi. Ama ben Freudçu değilim. Rüyalar gerçeğe ulaşma yolunda hiçbir işe yaramazlar. Rüya dediğimiz şey beynin gün içinde yaşadıklarının sonucu olarak ürettiği çöplerden ibarettir.”</p>

  <p>“O zaman neden...”</p>

  <p>“Neden rüyalar bize tıpkı kötü filmlerdeki gibi öyküler anlatıyormuş gibi gelir? Çünkü her bilgiyi kategorize eden beynimiz belirli bir bağlam arayışındadır. Her zaman noktaları birleştirmeyi ister. Hatta birbirleriyle alakası olmayan noktaları bile. Rüyada beynin yaptığı tıpkı sağ elle toplanan bu rastlantısal çöp bilgilerin sol elle düzenlenmeye çalışılmasına benzer. İşte bu yüzden rüyaların yorumlanması bütünüyle saçmalıktır. Bu tıpkı yemek tabağından bir avuç gulaş alıp duvara fırlattıktan sonra oluşan lekenin Macaristan haritası olduğunu iddia etmeye benzer.”</p>

  <p>Genç bir garson kız masalarına geldi. “Kahvaltı alır mısınız?”</p>

  <p>“Yulaf ezmesi, kahve, tam buğday ekmeğine tost,” dedi Rebecca.</p>

  <p>“Aynısından,” dedi Gurney.</p>

  <p>Garson kız elindeki sipariş cihazına söylenenleri not edip hızla uzaklaştı.</p>

  <p>Rebecca sözlerine devam etti. “Rüyalar yağmur damlaları gibi tesadüfidir. Şimdi, nasıl oluyor da dört kişi aynı rüyayı görüyor diye soracaksın? Cevap şu. Hiçbir fikrim yok. Tüm bildiklerim bana bunun imkansız olduğunu söylüyor.”</p>

  <p>Kahvaltıları gelince sessizce yemeğe koyuldular. Bir ara göz göze geldiler. Bakışmaları eğer biraz daha sürse kaçınılmaz derecede bambaşka manalar taşıyan bir hale dönüşecekti. Gurney havayı sorduğu soruyla değiştirdi.</p>

  <p>“Telefonda bana Hammond’ın sınırları zorlamayı seven biri olduğundan, hipnoterapi sayesinde yeni sinirsel uyarılar yaratıp, insanların davranışlarında radikal değişiklikler yapmaya çalıştığından bahsetmiştin.”</p>

  <p>“Dürüst olmak gerekirse bu konuda fazla bir şey bilmiyorum. Ama kısa süre önce yayınladığı makalelerin özetlerini okudum. Bu makalelerde hipnoterapinin kabul edilen sınırlarının ötesine geçerek, davranış değişiklikleri alanında araştırmalar yaptığından bahsediyordu. Ama son başarılarına açıkça değinmemesine de şaşırdım.”</p>

  <p>“İlginç. Bak, senin çok yoğun olduğunu biliyorum ama...”</p>

  <p>Rebecca beklenmedik biçimde dişlerini göstererek gülümsedi. “Eğer bir şeyin yapılmasını istiyorsan onu meşgul birinden iste.”</p>

  <p>“Daha çok bir iyilik. Hammond’ın yayımlanmış makalelerine bakabilir misin? Gözüne çarpacak herhangi bir nokta var mı bilmek istiyorum.”</p>

  <p>“Ne arayacağım?”</p>

  <p>“Polisin bu dört ölümle ilgili teorisiyle bağlantılı olabilecek herhangi bir şey. Her şey... Tanrım, Rebecca ne soracağımı bile bilmiyorum. Bu alanda neyin yeni ve korkutucu olduğu hususunda hiçbir bilgim yok.”</p>

  <p>“Çaresiz erkekleri severim.” Yüzüne gülümseme iyice yayıldı. Sonra birden ciddileşti. “Bugünlerde anıları manipüle etmek üzerine, özellikle de duygusal etki bırakan anılan manipüle etme üzerine kötü sonuçlar doğurma ihtimali olan birtakım çalışmalar yürütülüyor.”</p>

  <p>“Yani?”</p>

  <p>“Yani bir insanın geçmişte yaşamış olduğu bir olayla ilgili hissettiklerinin değiştirilmesiyle depolanmış hafızadaki nöro-kimyasal öğelerin başka şekle sokulması sağlanabilir.”</p>

  <p>“Tanrım! Bu gerçekten...”</p>

  <p>“Bilimkurgu romanlarındaki gibi, değil mi? Aynı fikirdeyim. Ama yapılıyor. Elbette bunu tahmin edebileceğin en hoş terapi sözcüklerini kullanarak lanse ediyorlar. İşte travma sonrası stres bozukluğu hastalığı gibi rahatsızlıkların tedavisi için en ideal yöntem olarak filan. Bunu yaşanan o olayı hislerden kopartarak yapıyorlar.”</p>

  <p>Gurney uzunca bir süre sustu.</p>

  <p>Rebecca ona bakıyordu. “Ne düşünüyorsun?”</p>

  <p>“Eğer geçmişte yaşananlarla ilgili duygular değiştiriebiliyorsa aynı teknik kişinin gelecekte yaşayacağı olası bir durumla ilgili hissettiklerinin değiştirilmesinde de kullanılabilir mi?”</p>

  <p>“Hiçbir fikrim yok. Neden?”</p>

  <p>“Normalde intihar fikrine dehşetle karşı çıkacak birinin, bu fikri çok daha kolayca benimseyecek hale sokulması sağlanabilir mi diye çok merak ediyorum.”</p>
<p class="bosluk">&nbsp;</p>
</body>
</html>