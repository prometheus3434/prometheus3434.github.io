<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>60. Bölüm</h2>

  <p class="nonindent">Hardwick’in gidişinden kısa bir süre sonra Hammond'lar da eşyalarını toplayıp paketlemek üzere dağ evine gideceklerini söylediler. Her ne kadar henüz hiçbir şey kesinleşmemiş, ne zaman gideceklerine karar vermemiş olsalar da kısa süre içinde Mili Valley’e döneceklerini düşünüyorlardı.</p>

  <p>Peyton’ın Ethan’ın mirasındaki hissesi; tesisi, gölü ve Adirondack bölgesindeki arazilerin birkaç bin dönümünü içeriyordu. Onun bu mal varlığım nasıl değerlendireceği henüz belli olmasa da Richard en azından kendisine burada yer olmadığını biliyordu. Zaten kendi de yenilenen şartlar altında burada kalmayı arzu ediyor değildi.</p>

  <p>Hammondlar göl yoluna doğru uzaklaştıkları sırada doğudaki tepelerin üzerinde yükselen güneş ışıklarında buz parçaları parıldıyordu. Madeleine tesisin kasvetli havasından kurtulup güneşin tadını çıkarmakta çok istekliydi.</p>

  <p>Gurney odadan montlarını, atkılarını, eldivenlerini ve şapkalarını getirdi. Hemen giyinip dışarı, soğuk ama temiz havaya çıktılar.</p>

  <p>Kimseyle karşılaşmak istemediği açıkça anlaşılan Fenton tesisin girişinden uzaklaşıp, Hammond'lar’ın gittiği yönün aksi istikametine doğru yavaş yavaş yürüyordu.</p>

  <p>“Aslında onun adına üzülmem gerek,” dedi Madeleine. “Ama Richard’a yaptıklarını düşününce...” Başını iki yana salladı. “Ne kadar korkunçtu!”</p>

  <p>“Bunların hepsi öyle olması istendiği için oldu.”</p>

  <p>“Fenton açısından mı?”</p>

  <p>“Herkes açısından. Ethan rehabilitasyon programının başarılı olduğunu, toplum zararlısı Alfonz Volk’un dört dörtlük Austen Steckle haline dönüştüğünü, Landon yıllardan beri peşinden koştuğu gizli zihin kontrol tekniğinin anahtarına sadece Hammond'u konuşmaya zorlayarak ulaşabilecek durumda olduğunu, Fenton da iyi bir asker olarak doğru tarafta savaştığını düşünmek istiyordu.”</p>

  <p>“Peki ya Steckle?”</p>

  <p>“Steckle her şeyi kontrol edebileceğini, önüne çıkan her engeli yok etmenin kusursuz mutluluğa ulaştırabileceği fikrindeydi.”</p>

  <p>“Peki ya ben?”</p>

  <p>“Sen mi?”</p>

  <p>“Benim gerçekleşmesini hayal ettiğim şeyler yoktu. Sadece gençliğimde başımdan geçen korkunç bir olayla kolaylıkla yüzleşebileceğimi sanıyordum. Çünkü bu konuyu bir terapiste danışmıştım. Tek istediğim sorunla yüzleşip, hayatımdan çıkartıp atmaktı. Sanırım terapistim de kendi terapi yeteneklerinin mucizeler yaratacağına inanmak istiyordu. Tanrım, bize asıl zararı başkalarının söyledikleri değil, kendimize söylediğimiz yalanlar veriyor. Özellikle de çaresizce inanmayı arzuladığımız yalanlar.”</p>

  <p>“Birçok konuda bu kadar yanılıyor olmamız çok üzücü.”</p>

  <p>Madeleine ona bakıp gülümsedi. “Göl kenarında biraz dolaşalım mı?”</p>

  <p>“Olur.”</p>

  <p>Yola doğru yürürlerken kar küreme makinesinin yığdığı karların arasında en fazla bir milim büyüklüğünde bir koyuluk Gurney’in dikkatini çekti.</p>

  <p>Bu bir kan lekesiydi.</p>

  <p>Birkaç adım ileride benzer bir damla daha vardı.</p>

  <p>Yolun sonuna kadar yürüdüler. Ama başka bir kan izine rastlamadılar.</p>

  <p>Sonra Madeleine dağ yoluna, Fenton’ın yürüyerek uzaklaştığı istikamete doğru yöneldi. Ağır ağır yürürlerken uzanıp Gurney’in koluna girdi. “Neden Landon, Barlow Tarr’ı da öldürmekle uğraştı ki?”</p>

  <p>Gurney kan olduğuna emin olduğu izleri düşünüyordu. Bu yüzden de soruyu algılaması biraz gecikti.</p>

  <p>“Belki Tarr’ın bir şeyler bilebileceğinden korkuyordu. Ya da sadece Tarr’ın işine karışmasına, tavan arasındaki cihazları sökmeye cüret edişine çok öfkelenmişti. Tarr’ın sorun çıkarmaya bayıldığını söyleyerek serzenişte bulunduğunu hatırlıyorum. Tüm bunlar Landon gibi kontrol manyağı biri için yeterli birer sebep olabilir.”</p>

  <p>“Neden kendi giysilerini ve çizmelerini çıkartıp cesede giydirmekle uğraştı peki?”</p>

  <p>“Şaşırtmak için. O an için iyi bir fikir gibi gelmiş olabilir. Kafamızı karıştırıp dengemizi bozmaya çalıştı. Aslında bunu uzun süre düşünmeye zaman bulabildiğini de sanmıyorum. Neticede korkunç bir baskı altındaydı. Hayatı, kariyeri, her şey tehlikedeydi. Sonuçta özür dileyip yoluna devam edebileceği bir sektörde çalışmıyordu. Kendi hatalarını bir şekilde örtbas edebilme çabasına girişmişti. Sanırım daha en başından bu çıkış planını kafasında oluşturmuştu.”</p>

  <p>“Ne kadar korkunç bir hayat!”</p>

  <p>“Evet.”</p>

  <p>Konuşmadan bir süre yürüdüler. Fenton’ın etrafta görünmediğini fark edince Gurney bir an için, az önce değindiği çıkış planı fikrinin de etkisiyle, çok daha rahatsız edici bir düşünceye kapıldı. Fenton da büyük yanılgısının ağırlığı altında ezilerek kendini vuracak derecede büyük bir umutsuzluğa kapılmış olabilirdi.</p>

  <p>Bu korkusunu Madeleine'le paylaştı.</p>

  <p>Madeleine başını iki yana salladı. “Sanmam. Bende sürekli hata yapan, başka insanların hayatını zindan eden ama her seferinde yaptıklarını bir şekilde mantığa bürüyüp, başkalarını suçlayan bir adam izlenimi uyandırdı. İyi biri değil o.”</p>

  <p>Gurney’in bu sözlere katılmaması olanaksızdı.</p>

  <p>“Üşümeye başladım,” dedi. “İçeri dönsek mi?”</p>

  <p>“Tabii ki.”</p>

  <p>“Eve dönmeye can atıyorum.”</p>

  <p>Gurney duraksadı. “Sence buraya gelmemizin geçmişinle hesaplaşmanda faydası oldu mu?”</p>

  <p>“Sanırım. En azından artık sihirli bir unutma yöntemi aramayacağım. Ayrıca artık Colin’in başına gelenleri kedere gömülmeden düşünebiliyorum. Peki ya sen?”</p>

  <p>"Ben mi?”</p>

  <p>“Cinayet vakasının bu şekilde sonlanmasına ne diyorsun?”</p>

  <p>Karda gördüğü kan damlalarını düşününce acaba gerçekten her şey bitti mi diye aklından geçirdi.</p>

  <p>Madeleine merakla yüzüne bakıyordu.</p>

  <p>Tüm olanlardan sonra onu yeniden korkutmamak için uygun bir cevap aramaya koyulduğu sırada, dağ yolundan gelen bir aracın sesiyle dikkati dağıldı.</p>

  <p>Araç yaklaşınca Esti Moreno’nun kamyonetiyle gelen Jack Hardwick olduğu anlaşıldı.</p>

  <p>Yanlarına gelip dururken başparmağını yukarı kaldırdı. “Gilbert pisliğini gördüm aşağıda. Kariyeri bitmiş biri olarak göl kıyısında aptal aptal dolaşıyor. Benim onunla ilgili yorumumu duymak ister misiniz? Canı cehenneme.” Neşeyle sırıttı. “Birkaç telefon görüşmesi yaptım. Fenton’la buraya gelen polis memuru da öyle. Ekip yolda. Norris’ten haber var mı?”</p>

  <p>“Şu ana kadar yok,” dedi Gurney.</p>

  <p>“Gördüğün an vur o aşağılığı,” dedi Hardwick keyifle. “İçeride görüşürüz.” Camı yukarı kaldırıp tesise kadar kalan birkaç yüz metreyi ağır ağır kat etmeye koyuldu. Sonra araçtan inip arka tampona yaslanarak bir sigara yaktı.</p>

  <p>Gurney’le Madelein'e dönüp yeniden Gurney’in karda kan lekesini gördüğü yere ulaştıklarında, karısına polis arabaları etrafta dolaşmadan son bir inceleme daha yapmak istediğini söyledi. Bu bütünüyle gerçekdışı bir bahane de değildi. Mutlaka bir şeyi eksik söylediğinin farkındayım anlamına gelen o alışıldık bakışıyla Gurney’i süzen Madeleine de Hardwick’in yanına doğru yöneldi.</p>

  <p>Gurney bu sırada on metre yarıçaplı bir alan belirleyip kan lekesinin çevresinde ağır ağır dolaşmaya başladı.</p>

  <p>Yolun kenarına kadar geldiği anda kar küreyicinin yığdığı karların arasında belli belirsiz seçilen bir parıltı fark etti. Parıltıya neyin sebep olduğunu anlamak için gidip botunun ucuyla karları kazıyınca da bunun küçük kalibreli silahlara takılan bir susturucunun ucu olduğunu gördü. Bu silahı Landon’ın elinde görmüştü.</p>

  <p>Birden durumu anlayınca kusmanın eşiğine geldi.</p>

  <p>O sabah güneş doğarken pencereden gördüklerini hatırladı. Dev kar küreyicinin yaklaştığını duymuşlardı. Sonra bele kadar gelen kar yığınlarının kolayca yolun diğer tarafına atılmasını izlemişlerdi. Buz parçalarının ve karın hızla dönen pervanelerden geçerek yukarıdan göle doğru savruluşunu gözünün önünde canlandırdı.</p>

  <p>Dişlerini sıkıp, ağzına kadar gelen midesini bastırmaya çalışarak göle yönelip donmuş zeminde yürümeye koyuldu. Önce kardan başka hiçbir şey göremedi. Buzun üzerine savrulup, örten kar kütlesi her yanı kaplamıştı. Sonra biraz daha ileriye, neredeyse gölün ortalarına kadar yürüdü. Ve sonra görmemeyi umduğu şeyi orada gördü. Kar yığının arasında küçücük bir parça kumaş. Sonra bir parça daha. Biraz daha ilerleyince küçük bir et parçası gördü. Hemen yanında da kemiğe ait olduğunu tahmin ettiği bir başka kalıntı vardı.</p>

  <p>Mümkün olduğunca soğukkanlı olmaya çalışarak kamyonetin yanında bekleyen Hardwick’le Madeleine’in yanına döndü.</p>

  <p>Madeleine yüzüne önce soran bakışlarla bakıp ardından endişeyle, “İçeri girelim mi?” diye sordu.</p>

  <p>Gurney başıyla onayladı.</p>

  <p>Kapıya doğru ilerlemeye başladıkları sırada Hardwick bir yandan soğuktan üşüyen kulaklarını ovalarken, yaklaşan polis araçlarının sesi eşliğinde Yalnız Kovboy şarkısının sözlerini mırıldanmaya başladı.</p>

  <p>Kısa bir süre için Gurney’le Madeleine Şömine Odası’na yöneldi. Gurney bardan bir şişe soda alıp içti.</p>

  <p>Uzun süren sessizlikten sonra Madeleine, “Ne olduğunu söyleyecek misin?" diye sordu.</p>

  <p>Yutkunup midesinin iyice yatışmasını bekledi. Ve de zihnini toplamayı. Gördüğü şeyi yumuşatarak nasıl anlatabileceğini bilmiyordu. “Norris Landon’dan kalanları gördüm.”</p>

  <p>Madeleine’in gözleri dehşetle açıldı.</p>

  <p>“Anlaşılan ben onu vurduktan sonra fazla uzağa gidememiş. Yolda yere yığılmış olmalı. Üzerine de kar yağmış.”</p>

  <p>“Üzerine kar mı yağmış? Sonra bu sabah... Jack... Aman Tanrım!”</p>

  <p>Cinayet masası dedektifi olarak onca gördüğü şeye, hatta daha dün gece şahit olduğu vahşete rağmen Landon’ın binlerce küçük parçaya ayrılarak parçalandığı korkunç kaderinden bir hayli etkilenmişti. Belki de adamın bu şekilde yok oluşunun başka, derin manaları vardı.</p>

  <p>Belki de yaptıklarının bedelini böyle ödemişti. Dişe diş, göze göz.</p>

  <p>Yorgunluktan tükenmek üzereydi.</p>

  <p>Madeleine elini tuttu. “Gel, kanepeye otur.”</p>

  <p>Kendini karısına bıraktı. Madeleine de onu oturttuktan sonra yanına ilişti. Gurney’in kolunu alıp omzuna doladı.</p>

  <p>Gurney artık zaman kavramını yitirmişti.</p>

  <p>Bir süre sonra Madeleine, “En azından artık kesinlikle bitti,” dedi.</p>

  <p>“Evet.”</p>

  <p>“Onlara ne anlatacaksın?”</p>

  <p>“Sadece emin olduğum şeyleri. Norris Landon’ı vurduğumu ve onun karanlık koridorda gözden kaybolduğunu.” Duraksadı. “Sonrası onların işi.”</p>

  <p>Kış daha yeni başlıyor diye düşündü.</p>

  <p>Kar yağacak. Durmadan.</p>

  <p>Rüzgar Mezarlık Tepesi’nin ve Şeytan Dişi’nin üzerinden olanca hızıyla esecek.</p>

  <p>Ve sonunda Kurt Gölü bu korkunç gerçeği sonsuza dek kendinde saklayacak.</p>

  <p>Başını Madeleine’in omzuna dayadı.</p>

  <p>Karısının vücut sıcaklığıyla mest oldu.</p>

  <p>Tam içi geçecekti ki tuhaf bir biçimde acaba şahin nereye gitti diye düşündü.</p>

  <p>Ve bir sonraki turunu nerede atacaktı.</p>
<p class="bosluk">&nbsp;</p>
</body>
</html>