<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>11. Bölüm</h2>

  <p class="nonindent">Gece yarısından sonra hava aniden bozdu. Sert rüzgarla bulutlar dağılırken, akçaağaçların hışırtıları ay ışığının aydınlattığı pencerelerine kadar ulaşıyordu.</p>

  <p>Rüzgarın sesiyle uyanan Gurney kalkıp banyoya gitti. Bir bardak su içip, bir süre daha pencereden dışarı baktı. Kış mevsiminin renklerini silikleştirdiği arazideki otlar ay ışığı altında sanki karla kaplı bir örtüye bürünmüş gibi görünüyordu.</p>

  <p>Yatağa dönüp gözlerini kapatarak zihnini boşaltmaya çalıştı. Bu şekilde huzurlu, rahat bir uykuya dalmayı umuyordu. Ama bunun yerine rahatsız edici düşünceler, gün boyu yaşadıkları, sorular, yarım kalmış hipotezler yakasını bırakmadı. Tüm bunlar adeta beynine saplanmış kalmıştı.</p>

  <p>Daldığı düşüncelerden rüzgarın sesinden ayırt edebildiği başka bir sesle sıyrıldı. Sonra ses kesildi. Gurney, dinlemeye koyuldu. Ses yeniden duyuldu. Şimdi biraz daha uzaktaydı. Tiz sesle uluyan çakallar. Gurney o küçük kurtları gözünün önünde canlandırabiliyordu. Yükseklerde, kayalıklarda sıkıştırdıkları avlarına doğru ay ışığında yavaş yavaş sokulan çakallar.</p>

  <p>Gurney sabah uyandığında yorgun hissediyordu. Kendini yataktan çıkmaya zorlayıp, duşa girdi. Teninde hissettiği sıcak su her zamanki büyülü işlevini yerine getirmiş, zihnini temizleyip onu hayata döndürmüştü.</p>

  <p>Yatak odasına dönüp Madeleine’in geçen sabah gösterdiği iki spor çantayı yatağın ayakucundaki pufun üzerinde buldu. Madeleine kendi çantasını doldurup fermuarını çekmişti. Kendisininkiyse fermuarı açık halde götürmek istediği şeyleri yerleştirmesini bekliyordu.</p>

  <p>Yolculuk hazırlığı yapmayı sevmezdi. Bunun nedeni, büyük bir ihtimalle, yolculukları sevmiyor oluşuydu. Özellikle de mutlaka hoşlanması gereken yolculukları. Yine de ihtiyaç duyabileceği şeyleri toplayıp yerleştirmeyi başardı. İki çantayı da alıp Madeleine’in kayak pantolonları, ceketleri, kar ayakkabıları ve kayak takımlarını üst üste yığdığı mutfak kapısının yanına koydu. Bir an bu hazırlıklara bakarken, bu planlı gezinin kendisi açısından ilgi çekici tek tarafının Kurt Gölü’nde geçirecekleri kısa zaman diliminin yarattığı suçluluk duygusu olduğunu fark ettiğinde içini bir rahatsızlık hissi kapladı.</p>

  <p>Her şeyi dışarı taşıdı. Çantaları bagaja yerleştirdiği sırada Madeleine’i gördü. Karısı üzerinde kalın montuyla göletin kıyısında yürüyordu.</p>

  <p>Mutfağa yöneldi. Kahve suyu kaynadığında Madeleine de eve döndü. Kapının açıldığım duyunca, “Kahve hazır. İster misin?” diye seslendi.</p>

  <p>Madeleine’in verdiği cevabı duyamadı. Sorusunu tekrarladığı sırada karısı mutfağa girdi.</p>

  <p>Başını iki yana salladı.</p>

  <p>“İyi misin?”</p>

  <p>“Elbette. Her şeyi yerleştirdin mi?”</p>

  <p>“Gördüklerimi. Çantaları, kayak takımlarını...”</p>

  <p>“GPS’i?”</p>

  <p>“Elbette. Neden?”</p>

  <p>“Karışık yollardan gideceğiz. Kaybolmak istemiyorum.”</p>

  <p>“Yanlışlıkla sapılacak fazla yol yok.”</p>

  <p>Madeleine, Gurney’in geçen gece de fark ettiği dalgınlıkla başını hafifçe salladı. Odadan çıkarken de belirgin bir soğuk tavırla, “Sen duştayken telefona mesaj geldi. Ev telefonuna.”</p>

  <p>Kontrol etmek üzere çalışma odasına yönelirken bu tonlamaya mesajın Rebecca’dan gelmiş olmasının neden olduğunu tahmin ediyordu.</p>

  <p>Haklıydı. “<i>Merhaba Dave. Ay rüyayı gören dön kişi? Ne anlama gelir? Benzerliklerle dolu? Ya da tamı tanıma aynı rüyalar? Öncelikle korkutucu bir şey. Ama aynı zamanda da zırvalık. Bu konuyu daha detaylı incelemek isterim. Bak, her cuma SUNY Plattsburgh'tâki psikoloji bölümünde toplanıyoruz. Yani yarın orada olacağım. Google, Kurt Gölü’nün oradan sadece kırk beş kilometre uzakta olduğunu söylüyor. Bu sana uyar Kaldığım yerde buluşabiliriz? Cold Brook’de. Kurt Gölü’nden gelirken kampüsten hemen önce oteli görürsün. Ara beni.</i></p>

  <p>Gurney masasında oturup ne zaman buluşabileceğini, oraya nasıl gidebileceğini düşünürken, elbette bir yandan da bunu yapmasının kendisini Madeleine’in gözünde hangi konuma sokacağını da aklından geçirdi. Rebecca’yı tekrar aramadan önce bu konuyu etraflıca düşünmeye karar verdi.</p>

  <p>Walnut Crossing’den Adirondack’ın kuzey yamacına doğru yaptıkları beş saatlik yolculukta New York’un dış kesimindeki boş topraklar zaman zaman müthiş güzellikler sunarken, bazen de kasvetli bir görünüme bürünüyordu. Küçük kasabaların çoğu ya terk edilmişti ya da terk edilmek üzereydi. Ekonomik bozulma geçtikleri yol üzerindeki yerleşim yerlerinde adeta ağaç gövdesini saran hastalık etkisi yaratmıştı. Sanki zehirli bir karışım tüm bölgeyi etkisi altına almıştı. Tüm vadi bu tükenmişliği net biçimde yansıtıyordu.</p>

  <p>Kuzeye doğru biraz daha ilerlediklerinde, o ana dek kapkara uzanan tarlaların üzerinde kar birikintileri belirmeye başladı. Bulutlar artarken ısı da belirgin biçimde düştü.</p>

  <p>En fazla yaşam belirtisi gördükleri bir kasabaya ulaştıklarında Gurney Kahve Cenneti-Hazır Yemek-Cafe'nin karşısındaki benzin istasyonuna girdi. Depoyu doldurduktan sonra bulduğu ilk park alanına yöneldi.</p>

  <p>Madeleine’e kahve isteyip istemediğini sordu. Ya da belki yiyecek bir şey?</p>

  <p>“Sadece arabadan inmek istiyorum. Temiz hava alayım. Bacaklarım da açılsın biraz.”</p>

  <p>Gurney tek başına karşıya geçip küçük binaya doğru yöneldi. Burada adına bakarak hayal ettiği şeyle karşısında gördüğü manzara taban tabana zıttı.</p>

  <p>'Hazır yemek’ sözüyle, Gurney’in Bronx’taki çocukluğunu hatırlatan tek bir soluk ışıklı ampulün altına yerleştirilmiş, sucuk, jambon, turuncuya benzer bir renkte Amerikan peyniri ile yandaki tezgahta yer alan aşırı mayonezli patates ve makama salatasını kastediyorlardı. ‘Cafe’, lekeli örtülerle kaplı her birinde dörder sandalye olan iki masadan ibaretti.</p>

  <p>Masalardan birinde yaşlılıktan derileri pörsümüş haldeki iki kadın sanki bir sohbetin ortasında biri PAUSE tuşuna basmış da öylece kalakalmışlar gibi sessizce oturuyordu.</p>

  <p>‘Kahve Cenneti’ de çalışıp çalışmadığı belirsiz küçük bir espresso makinesinden ibaretti. Zeminin altından arada buhar borusunun tıslama sesi geliyor, tavanda floresan lamba vızıldıyordu.</p>

  <p>Yaşlı kadınlardan biri Gurney’e doğru döndü. “Ne alacağına karar verdin mi?”</p>

  <p>“Normal kahve.”</p>

  <p>“Kahvemiz var. Normal mi değil mi bilemem. Krema istiyor musun?”</p>

  <p>“Sade olsun.”</p>

  <p>“Bir dakika.” Kadın yavaş hareketlerle arka tarafa yöneldi ve gözden kayboldu.</p>

  <p>Birkaç dakika sonra gelip plastik bardakta dumanı tüten kahveyi tezgaha koydu.</p>

  <p>“Kahve bir dolar. Sekiz sent de sekiz sent bile etmeyen vali için. Salak kurtları parka geri getirmek için yasa çıkardı. Kurtlar! Böyle bir aptallık duydun mu? Park aileler için, çocuklar için. Salak! Üstünü kapatayım mı?”</p>

  <p>Gurney kapatmasını istemediğini söyleyip tezgaha bir dolar elli sent bırakarak kadına teşekkür edip dışarı çıktı.</p>

  <p>Madeleine’in ana caddede yaklaşık iki blok kadar uzaktan kendisine doğru yürüdüğünü gördü. Dökülmesin diye kahvesinden birkaç yudum alıp ona doğru yöneldi. Birlikte arabalarına doğru ilerlerken hemen karşıdaki iki katlı ofis binasından genç bir çift çıktı. Kadın kucağında battaniyeye sarılı bir bebek taşıyordu. Adam binanın önüne park edilmiş arabanın sürücü kapısına doğru yöneldi. Sonra durdu. Bulunduğu yerden kadına baktı. Sonra kararsız adımlarla kadına doğru yürümeye koyuldu.</p>

  <p>Gurney kadının perişan haldeki yüzünü görecek kadar yakındı. Kadının gözyaşları yanaklarından süzülüyordu. Adam kadının tam karşısında durup, umutsuz bir yüzle onu süzdü. Sonra kadınla bebeğe sarıldı.</p>

  <p>Gurney’le Madeleine o esnada arka taraftaki binanın kapısındaki tabelayı fark ettiler. Tabelada üç doktorun adının altında, Çocuk Hastalıkları Kliniği, yazılıydı.</p>

  <p>“Ah, Tanrım...” Bu sözcükler Madeleine’in dudaklarından adeta inleme gibi döküldü.</p>

  <p>Empati yoksunu, başkalarının acısından aman aman etkilenmeyen Gurney bu kez hiç beklemediği bir anda gözlemlediği bu durum karşısında, sanki duyguları saklandıkları yerden çıkmışlar gibi müthiş bir hüzne kapıldı. Gözleri yaşarırken yüreğinin kelimenin tam manasıyla sızladığını hissetti.</p>

  <p>Madeleine’in elini tuttu. Birlikte, sessizce arabalarına yöneldiler.</p>
<p class="bosluk">&nbsp;</p>
</body>
</html>