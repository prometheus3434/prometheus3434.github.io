<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>18. Bölüm</h2>

  <p class="nonindent">Süitlerine dönmek üzere arabalarına geçerlerken uzaktaki, hüzün dolu uluma sesi Mezarlık Tepesi’nden, Hammond’ın dağ evinin arkasında uzanan ormana, hatta daha da ötesi gölün karanlık sularına dek her yandan geliyormuş gibiydi.</p>

  <p>Sonra rüzgarın sesiyle karışıp işitilmez oldu.</p>

  <p>Dağ evinden ayrıldıkları sırada Gurney yeniden Madeleine’in Hammond’ın gözlemleri karşısında sergilediği düşmanca tavrı düşünmeye koyuldu. Bir yandan da Madeleine’in Hammond’la yaptığı konuşmaya katılmaktan dolayı pişmanlık duyduğunu hissediyordu. Diğer taraftan onun tavrının bariz şekilde işe yarar yanıtlara neden olduğunu da kabul etmek durumundaydı. Ama tam tersi de olabilirdi. Sözleriyle adamın konuşacağı varsa bile susmasına neden olmuş olabilirdi.</p>

  <p>“Orada çok gergindin.”</p>

  <p>“Öyle miydim?”</p>

  <p>“Hammond’a yalancı demene ramak kaldı.”</p>

  <p>“Ramak mı kaldı? Tüh. Daha açık konuşmalıymışım.”</p>

  <p>“Onun gerçeği söylemediğine eminsin yani?”</p>

  <p>“Senin de emin olduğun gibi.”</p>

  <p>“Bu da ne demek şimdi?”</p>

  <p>“Konu başkaları olunca X ışını gücünde sezgileri oluyor ama kendi hareketleri karşısında bütünüyle körlük içinde. Ne kadar mantıklı! Verdiği kararların sorgulanmamasını sağlamak için harika bir yöntem. Soru: Richard neden böyle böyle yaptın? Cevap: Aaa. Öyle mi yapmışım. Bilmem ki. Ben bir dâhiyim ama kendi yaptıklarıma dair en ufak bir fikrim yok. Seni aptal yerine koyduğunun farkında değil misin?”</p>

  <p>“Nasıl?”</p>

  <p>“Neden avukat tutmadığına dair belki diye başlayan sebeplerini sıralayarak seni, hangi sebebin doğru olduğu hususunda en ufak bir fikri olmadığına inandırdı.”</p>

  <p>“Beni hiçbir şeye inandırdığı filan yok. Sana söyledim. Tüm fikirlere açığım ben.”</p>

  <p>“Bu tüm fikirlere açıklığınla onun en büyük olasılıktan hiç bahsetmediğini fark ettin mi?”</p>

  <p>“Hangisiymiş o?”</p>

  <p>“Olaya burnunu sokacak zeki bir avukat onun ortaya çıkmasını istemediği şeyleri gün ışığına çıkartabilir. Belki de o ölümler buzdağının sadece görünen kısımlarıdır.”</p>

  <p>“Tanrım, Maddie, her şey mümkün elbette. Ama hâlâ beni nasıl aptal yerine koymuş olduğunu anlayamıyorum.”</p>

  <p>“Neden onun tarafını tutuyorsun?”</p>

  <p>“Ne yapıyorum ki?”</p>

  <p>“Ne dersem, onu savunuyorsun. Söylediği her şeye inanıyorsun.”</p>

  <p>“Hiçbir şeye inanmıyorum. Ben bir cinayet dedektifiyim, salağın teki değilim.”</p>

  <p>“O zaman neden onun zekasını gerçek sezgiyle karıştırıyorsun?”</p>

  <p>Gurney artık söyleyecek söz bulamıyordu. Madeleine’in Hammond’a karşı sergilediği bu düşmanca tavrın aslında olayı değerlendirerek ulaştığı bir sonuçtan çok, kendi iç dünyasındaki savunmasızlığın dışavurumu olduğunu hissetmişti.</p>

  <p>Ama ya haklıysa? Ya kendisinin görmediği bir şeyi görüyorsa? Ya kendi tarafsızlığı o kadar da net bir tarafsızlık değilse?</p>

  <p>Yolun geri kalan kısmını hiç konuşmadan geçtiler. Madeleine doğrudan banyoya yönelip küvetin suyunu açtı.</p>

  <p>Gurney peşi sıra banyoya girdi. “Biraz önce duş almadın mı? Üç saat filan önce?”</p>

  <p>“Alabileceğim duş sayısında bir sınırlama mı var?”</p>

  <p>“Maddie, söylesene neler oluyor? Buraya gelme kararı verdiğimiz andan beri patlamaya hazır bir bomba gibisin. Seni neyin bu kadar rahatsız ettiğini artık konuşmanın zamanı gelmedi mi?”</p>

  <p>“Kusura bakma... Şu an sadece... Biraz huzursuzum.” Banyo kapısını kapattı.</p>

  <p>Tüm bunlar daha önce görmediği ve son derece rahatsız edici tavırlardı. Madeleine kapalı kapılar ardına saklanıyordu. İçeri yönelip kanepeye oturdu. Ancak birkaç saniye sonra ateşin geçtiğini fark etti. Küller arasında kalmış küçük birkaç kömür parçası için için yanıyordu. İlk anda aklından odayı biraz daha ısıtabilmek için ateşi canlandırma fikri geçti. Sonra gidip yatmanın daha iyi olacağına karar verdi. Çok stresli bir gün geçirmişti. Ertesi gün de farklı olmayacak gibi görünüyordu.</p>

  <p>Ertesi günü düşünmek aklına Holdenfield’ın telesekretere yönlendirdiği çağrısını getirdi. Telefonuna uzanıp mesaj kutusunu açtı.</p>

  <p>“<i>Merhaba David, ben Rebecca. Programıma bir şeyler daha eklediler. Yani yarın neredeyse bütün günüm dolu olacak. Ama bir önerim var. Kahvaltı. Beni aramana gerek yok. Zaten her durumda saat sekizde Cold Brooklnn’in kahvaltı salonunda olacağım. Eğer gelebileceksen erken gel. Bu durumda gün içinde yapacaklarımı planlamak için beş numaralı odadaki çalışma ofisimde beni bulabilirsin. Olur mu? Hammond vakasıyla ilgili yeni şeyler öğrenmeyi çok isterim. Dikkatli kullan. Umarım görüşürüz.</i></p>

  <p>Mantıklı bakış açısıyla, onunla buluşma zamanlaması her ne kadar alışılmadık olsa da, gerçekleştirilebilir gibiydi. Kadının bir önceki mesajında Kurt Gölü’yle Plattsburgh arasının sadece kırk beş kilometre mesafede olduğundan bahsettiğini hatırlıyordu.</p>

  <p>Kötü havaya rağmen bir saatten kısa süre içinde oraya ulaşabilir, bir saat kadar Rebecca’yla konuşma fırsatı bulabilirdi. Bu dönüş dahil en fazla üç saatini alırdı. Eğer yedide buradan çıkabilirse en geç onda dönmüş olacaktı. Gözlerini kapatıp, Rebecca’ya hipnozla, Hammond’ın tartışmalı ünüyle ve Wenzel’in rüyasıyla ilgili sormak istediklerini aklından geçirmeye koyuldu.</p>

  <p>Ama o kadar yorgundu ki birkaç dakika içinde uyuyakaldı.</p>

  <p>Oturduğu yerde her uyuyakaldığında olduğu gibi bu kez de her ne kadar yorgunluğunun, düşüncelerinin etkisiyle baygın düşmüş gibi uyuşa da rahatsız pozisyonu yüzünden gözlerini açtı. Telefonunun saatine baktığında yine de neredeyse bir saat kadar uyumuş olduğunu fark etti. Tam gidip Madeleine hâlâ banyoda mı diye bakacaktı ki karısının pencere kenarında oturduğunu gördü. Üzerinde otelin pelüş bornozu vardı.</p>

  <p>“Işıkları kapat,” dedi yüzüne bakmadan.</p>

  <p>Gurney ışığı kapatıp Madeleine’in yanına gitti.</p>

  <p>Fırtınanın dinmesiyle beraber yoğun bulutlar da dağılmıştı. Şimdi parçalı bulutların arasından dolunay kendini gösteriyordu. Madeleine’in neden kendisini yanına çağırdığını anlamak için karısının baktığı yöne doğru döndü. Ve gördü.</p>

  <p>Bulutlar ağır ağır ayın önünden çekilirken etraf da tıpkı karanlık bir tiyatro sahnesinin ışığa kavuşması gibi ağır ağır aydınlanıyordu. Şeytan Dişi’nin etkileyici görünüşü, ay ışığı altında sarsıcı bir etkiye neden oluyordu. Sonra bir bulut yaklaşıp ayı gölgeledi. Şeytan Dişi de gecenin karanlığına kanştı.</p>

  <p>Gurney karısına baktı ama Madeleine hâlâ dışarıyı, zifiri karanlığı seyretmeyi sürdürüyordu.</p>

  <p>“Ben eskiden buraya gelirdim,” dedi. Bunu o kadar sessizce söylemişti ki Gurney doğru duyup duymadığına emin olamadı.</p>

  <p>“Buraya geldin mi? Ne zaman?”</p>

  <p>“Noel tatillerinde. Bahsettiğime eminim.”</p>

  <p>Ah şu zayıf hafızası. İlk evlendiklerinde böyle bir şeyler anlatmıştı. Lise yıllarında birkaç Noel tatilini yaşlı akrabalarıyla New York dışında bir yerlerde geçirdiklerinden bahsetmişti. “Uzak akrabalarınla gelmiştin değil mi?”</p>

  <p>“George Amca ve eşi Maureen’le,” dedi belli belirsizce. Bir yandan da Şeytan Dişi yönüne bakmayı sürdürüyordu. Bulut ayın önünden çekilince ayın gümüşi ışığı yeniden yalçın kayalıkları aydınlatmaya başladı.</p>

  <p>“Çok da fazla bir şey anlatmadın.”</p>

  <p>Madeleine bir şey söylemedi.</p>

  <p>“Maddie?”</p>

  <p>“Bir kış gecesi kötü bir olay yaşadık. Buralı bir genç. Boğuldu.”</p>

  <p>“Bu gölde mi?”</p>

  <p>“Hayır, diğerinde.”</p>

  <p>“Sonra?”</p>

  <p>Madeleine başını iki yana salladı.</p>

  <p>Gurney belki devam eder diye sesini çıkarmadan bekledi.</p>

  <p>Ama sonunda karısı yalnızca, “Uyumam gerek,” demekle yetindi.</p>

  <p class="bosluk">&nbsp;</p>

  <p class="nonindent">“David!”</p>

  <p>Madeleine’in korku dolu fısıltısı Gurney’in hemen uyanmasına neden oldu.</p>

  <p>“İçeride bir şey var.”</p>

  <p>“Nerede?” Fısıldayarak bu soruyu sorarken bir yandan da içinden Beretta’sını almak için çantasıyla aradaki açıyı ve mesafeyi hesaplamaya çalışıyordu.</p>

  <p>“Camın önünden bir şey geçti. İçeri yarasa girmiş olabilir mi?”</p>

  <p>“Uçan bir şey mi gördün?”</p>

  <p>“Sanırım.”</p>

  <p>Biraz rahatlayarak komodinin üzerindeki gece lambasına uzandı. Düğmesine bastı. Ama hiçbir şey olmadı. Bir daha bastı. Yine aynı sonuç.</p>

  <p>“Senin tarafındaki lambaya uzanabiliyor musun?” diye sordu.</p>

  <p>Madeleine’in düğmeye basma sesini işitti.</p>

  <p>Elini komodinin üzerinde gezdirip cep telefonuna ulaştı. Ekrana baktı. Sinyal yoktu. Bu da tesisin baz istasyonunun devre dışı olduğu ve elektriklerin kesik olduğu manasına geliyordu.</p>

  <p>Yatak odasında yatağın bulunduğu kısım hiçbir şey görülemeyecek kadar karanlıktı ama salonun penceresinden süzülen ay ışığı içeriyi nispeten aydınlatıyor, bu da hole kadar olan bölümü görebilmeye olanak sağlıyordu. Gurney karanlıkta herhangi bir hareket tespit edebilmek için bir süre bekledi. Hiçbir şey görmedi. Hiçbir şey duymadı. Aradan birkaç dakika geçmiş ama elektrik hâlâ gelmemişti.</p>

  <p>Sessizliği tavandan gelen hafif bir çıtırtı bozdu.</p>

  <p>Madeleine koluna yapıştı.</p>

  <p>Çok daha uzun sürmüş gibi gelen bir dakikalık süre boyunca dinlediler.</p>

  <p>Salon penceresi önünden geçen bir gölge Madeleine’i çığlık atmaya zorladı.</p>

  <p>“Sadece bir yarasa,” dedi Gurney karısının kolundaki parmaklarını daha da sıktığını fark ederek. “Gidip balkon kapısını açayım da dışarı çıksın.”</p>

  <p>Az önceki rahatlatıcı cümlesi tavandan birinin gevşek döşemede dikkatle yürüdüğünü düşündürten bir tıkırtı daha gelmesiyle etkisini yitirdi.</p>

  <p>“Yukarıda biri var,” diye fısıldadı Madeleine.</p>

  <p>Kaldıkları binayı gözünün önüne getirdi. Burası iki katlı bir yapıydı. Resepsiyon bölümü ve şu an içinde bulundukları kat. Çatı katında konuk odası olması pek mümkün değildi. Bunu düşünürken tam üstlerinden bir tıkırtı daha geldi. Sanki bir yerden diğer tarafa bir şeyler çekiliyor gibiydi.</p>

  <p>Başka bir ses işitilmedi. Uzunca bir süre dinlediler. Ama tek duydukları balkon kapısını sallayan rüzgarın sesiydi.</p>

  <p>Gurney, neden burada, Kurt Gölü Tesisi’nde hafifçe işitilen bir ayak sesi, tabii gerçekten öyleyse, bu derece rahatsız edici olabiliyor diye düşündü. Her sesi tehdit unsuru gibi görmelerine elektriğin kesik oluşu mu neden olmuştu? Bu sesin gün ışığında veya gece lambaları açıkken aynı etkiyi yaratmayacağı açıktı.</p>

  <p>Madeleine yeniden fısıldadı. “Sence yukarıda ne var?”</p>

  <p>“Belki hiçbir şey. Belki sadece düşen sıcaklık yüzünden döşemeler gıcırdamıştır.”</p>

  <p>Madeleine’in endişesi yeniden yarasaya yöneldi. “Kapıyı açarsan gerçekten dışarı çıkar mı?”</p>

  <p>“Sanırım.”</p>

  <p>Kolundaki parmakları biraz gevşetti. Gurney yataktan çıkıp balkon kapısına doğru yürüdü. Kapıyı açtı. Dışarının soğuğu içerideki sıcaklığı bir anda en az on derece azaltmış gibi geldi. Eğer yarasa bir an evvel dışarı çıkmazsa tüm süit kısa zamanda buz gibi olacaktı.</p>

  <p>Şömineyi yakmak ona iyi bir fikir gibi geldi. Sonuçta içerisi biraz ısınacak, ayrıca etraf da biraz olsun aydınlanacaktı.</p>

  <p>Kapıyı açık bırakıp şömineye doğru dikkatle yürümeye koyuldu. Üzerinde yalnızca şortla tişörtü vardı. Soğuktan titreyerek üzerine pantolonuyla gömleğini astığı sandalyeyi bulup, üzerini giyindi. Tam şömineye doğru dönerken dışarıdaki koridordan gelen bir sesle duraksadı. Hiç kıpırdamadan bekleyip, dinledi. Birkaç dakika sonra sesi yeniden duydu.</p>

  <p>Çantasından Beretta’yı aldı. Bir yandan da ortada gerçek bir tehlike olmamasına karşın içinde bulunduğu ortam yüzünden böyle davrandığını düşünmeden edemiyordu.</p>

  <p>“Ne var?” diye fısıldadı Madeleine yattığı yerden.</p>

  <p>“Koridorda biri var sanırım.”</p>

  <p>Süitin kapısından hafif bir çarpma sesi geldi.</p>

  <p>Beretta’nın emniyetini açıp kapıya doğru yürümeye başladı. Pencere yakınlarında ay ışığı içeriyi kısmen aydınlatıyordu ama odanın bu kısmı zifiri karanlıktı.</p>

  <p>Bir çarpma sesi daha duyuldu. İlkinden daha güçlü bir çarpma sesi. Sanki biri kapıya diziyle ya da sert bir cisimle vuruyormuş gibiydi.</p>

  <p>Kapının yanına kadar gidip, tabancanın horozunu çekti. Dinledi. Sanki birinin soluklarını duyuyor gibiydi. Belki de sadece kapının altından esen rüzgarın sesini duyuyordu.</p>

  <p>Kapı kolunu tuttu. Mümkün olduğunca yavaş çevirdi, duruşunu ayarladı. Tabancasını doğrulttu... Sonra hızla kapıyı açtı.</p>
<p class="bosluk">&nbsp;</p>
</body>
</html>