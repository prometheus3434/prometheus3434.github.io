<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>47. Bölüm</h2>

  <p class="nonindent">Gurney aniden içine doğan fikrini açıklama fırsatı bulamadan Hardwick kapsama alanı dışına çıktı. Bu da Gurney’e düşündüklerini sözcüklere dökmeden önce etraflıca düşünme fırsatı verdi.</p>

  <p>Yirmi dakika sonra Hardwick yeniden aradı. “Bu kadar zeki olduğumu düşünmene çok sevindim. Ama sana nasıl bir anahtar sunduğumu bana da söyle istersen?”</p>

  <p>“Sorduğun son soru. Eğer kabuslar Hammond’ın değilse kimin işi, diye sordun.”</p>

  <p>“Eee?”</p>

  <p>“En başından beri çıkmaz sokağa girmemize neden olan şeyin çözümü burada yatıyor işte. Kurbanlara bu kabuslar verildi. Yani metin olarak.” Tepkiyi duymak için bekledi.</p>

  <p>“Devam et.”</p>

  <p>“Tamam. Ethan’ın durumu farklı olduğu için onu şimdilik yeniden göz ardı edelim. Diğer üçüne, kabusların tarif edildiğine inanıyorum. Şikayet ettikleri kabusları gerçekte hiçbiri görmedi. Sadece kendilerine anlatılan detayları ezberlediler ve sonra sanki görmüşler gibi anlattılar.”</p>

  <p>“İyi de böyle bir şeyi neden yapsınlar ki?”</p>

  <p>“Çünkü bunun için onlara ödeme yapıldı. Kurt Gölü’ne gelmeleri karşılığında maddi olanaklar sağlandığına ilişkin kanıt bulmuştuk. Nedeniniyse bilmiyorduk. Şimdi onun açıklamasını da bulmuş olabiliriz. Onlara tesise gelip, Hammond’dan terapi seansı almaları ve sonrasında da tuhaf kabuslardan şikayet etmeleri için ödeme yapıldığına neredeyse eminim. Hatta sadece şikayet etmeyecekler, kabusların rahatsız edici ayrıntılarını güvenilir tanıklarla da paylaşacaklardı. Wenzel tanınmış bir Protestan rahibe, Balzac bir terapiste, Pardosa da masörüne kabusları bu yüzden anlattı.”</p>

  <p>“Müthiş bir kurgu gibi. Ama amaç ne?”</p>

  <p>“Çok sayıda amaç olabilir. Belki Hammond’ a sahte suçlamalar yöneltmenin altyapısı hazırlandı. Görevini kötüye kullanma davası? Sahte cinsel taciz suçlaması? Belki de her şey onun terapi faaliyetlerine son vermek için tezgahlandı? Eğer Bowman Cox’un yorumları önemli kişiler arasında destek bulduysa Hammond çok düşman edinmiş olmalı. Bu da böylesi bir girişimin inandırıcılığını kuvvetlendirir. Hatta şu an için acaba Rahip Cox olayda söylediğinden daha fazla bir rol oynamış olabilir mi diye de düşünüyorum.”</p>

  <p>“Tanrım, Davey. Kafam allak bullak oldu. Söylediklerini düşünmeme izin ver. Yani kimse kabus görmediyse, o zaman...”</p>

  <p>“Dur... Bir saniye bekle.”</p>

  <p>Madeleine üzerinde kayak pantolonu, montu, atkı ve beresiyle resepsiyona doğru gidiyordu.</p>

  <p>“Jack, seni birkaç dakikaya ararım.”</p>

  <p>Madeleine’e tam kapıdan çıkmak üzereyken yetişti.</p>

  <p>“Ne oldu?”</p>

  <p>“Hava alacağım. Kar dindi.”</p>

  <p>“Balkona çıksaydın ya.”</p>

  <p>Madeleine başını iki yana salladı. “Dışarı çıkmak istedim. Eminim birazdan yine kar yağacak. Fırsatı değerlendirmek istiyorum.”</p>

  <p>“Ben de geleyim mi?”</p>

  <p>“Hayır. Sen işine bak. Önemli olduğunun farkındayım. Bana böyle bakmayı da kes.”</p>

  <p>“Nasıl?”</p>

  <p>“Sanki ağır hastaymışım gibi. Kendimi topluyorum. Daha iyi olacağım.”</p>

  <p>Gurney başıyla onayladı. “Ben buradayım... Bir şeye ihtiyacın olursa.”</p>

  <p>“Güzel.” Ağır kapıyı itip, dışarıya, soğuğa doğru adımını attı.</p>

  <p>Gurney istemese de şöminenin yanındaki deri koltuğa döndü. Yeniden telefonu kulağına götürdü. “Kestiğim için kusura bakma. Şimdi bu yeni teorimle ilgili ne düşündüğünü söylesene?”</p>

  <p>“Kısmen çok beğendim. Özellikle birinin başka birinin kabus görmesini sağlayıp, o kabusun kendisini öldürmesine neden olduğuna ilişkin görüşün çürütülmesi çok hoşuma gitti.”</p>

  <p>“Hangi kısmı sevmedin?”</p>

  <p>“Büyük olasılıkla Brightwater’daki çocuğu öldüren, eşcinsellerden nefret eden şu üç herifin dahil olduğu bir plandan bahsettin. Ve Hammond’la görüşmek üzere Kurt Gölü’ne geldiklerini, sonrasında onun, zihinlerini allak bulak ettiğini, korkunç, çıldırtıcı kabuslar görmelerine neden olduğunu ileri sürdüklerini söyledin. Ve gizli amaçlarının da Hammond’ın itibarını zedelemek ya da onu mahkemeye vermek ya da aleyhine açılacak bir suç davasının temellerini oluşturmak olduğundan bahsettin. Belki de ona şantaj yapıp ancak kendilerine ödeme yapılması şartıyla bu kabusları anlatmaktan vazgeçeceklerini söylemiş de olabilirler. Doğru anlamışım değil mi?”</p>

  <p>“Düşündüğümden de ötesini, Jack. Bence tam on ikiden vurdun. Şantaj. Bence konu bu olmalı. Her şey şimdi birbirine uymaya başladı. Eşcinsel doktordan, tanınmış bir bağışçıdan ve yardakçılarından para sızdırma fikri çok hoşlarına gitmiş olmalı. Hatta bunu Tanrı adına yapılan bir iş olarak görmüş olabilirler. Çok faydalı bir şey yaptıklarını düşündüklerine bahse girerim.”</p>

  <p>Hardwick bir süre sustu. “Ama anlayamadığım bir şey var. Bu acımasız, eşcinsellerden nefret eden heriflerin hepsi öldü. Her türlü kötülüğü yapmak istedikleri kurbanları ise sapasağlam. Buna ne diyorsun?”</p>

  <p>“İlginç bir soru. Tıpkı başka ilginç bir...” Gurney sustu.</p>

  <p>Austen Steckle başında kalın bir kürk şapka ve paltosuyla, içi ağzına kadar odun dolu el arabasını çekerek içeri girdi. Resepsiyonun önünden geçip doğrudan Şömine Odası’na yöneldi. El arabasını Gurney’in koltuğunun yanındaki odun rafının kenarına kadar getirdi.</p>

  <p>Burnunu çekip, kalın eldiveninin tersiyle burnunu sildi. “Dostum, karınla konuşsan iyi olur.”</p>

  <p>“Anlamadım?”</p>

  <p>“Karınla. Buza dikkat etmesini söyledim ama...”</p>

  <p>Gurney gerisini dinleyerek vakit kaybetmedi. Üzerine hiçbir şey almadan hızla dışarı fırlayıp, göl yoluna doğru yöneldi. Kar yağmasa da göl tarafından esen sert rüzgar karları kaldırıyor bu da görüş mesafesini bir hayli azaltıyordu.</p>

  <p>“Maddie!” diye seslendi. Yanıt bekledi.</p>

  <p>Rüzgarın sesinden başka bir şey duyulmuyordu.</p>

  <p>Bir daha seslendi.</p>

  <p>Yine yanıt yoktu.</p>

  <p>Giderek paniğe kapılmak üzereydi. Bir kez daha avazı çıktığı kadar bağırmaya hazırlanıyordu ki uçuşan karların arasından Madeleine’i gördü. Gölün karla kaplı buz tutmuş zemininde, kıyıdan yaklaşık yüz metre kadar ileride arkası Gurney’e dönük halde öylece duruyordu.</p>

  <p>Bir kez daha seslendi. Orada ne yaptığını sordu.</p>

  <p>Madeleine yanıt vermediği gibi kıpırdamadı da.</p>

  <p>Gurney göle doğru bir adım attı.</p>

  <p>Gölün üzerinde birkaç adım ilerlediği sırada gökyüzünde bir hareket gözüne takıldı.</p>

  <p>Bu; yerden yaklaşık altmış, yetmiş metre yukarıdan uçan, büyük bir ihtimalle birkaç kez, gölün, Şeytan Dişi’nin sarp yamaçlarının. Mezarlık Tepesi’nin doruklarının üzerinde gördüğü şahindi.</p>

  <p>Gurney bakarken şahin biraz daha alçaldı.</p>

  <p>Sonra biraz daha.</p>

  <p>Başını indirince Madeleine’in de aynı şekilde şahini izlediğini gördü.</p>

  <p>Gurney artık kuşun giderek alçalan daireler çizdiğinden emindi. Her yeni turunda daire küçülüyordu. Gurney, yırtıcı kuşların bu şekilde davrandığını Walnut Crossing’de görmüştü. Bu uçuşların az sonra saldıracakları avlarını daha net biçimde görme amacı taşıdığını biliyordu. Ama buzla kaplı göl hiç de avlanmaya uygun bir yer değildi. Hatta Gurney gölün üzerinde Madeleine dışında hiçbir şey görmüyordu.</p>

  <p>Şahin dönerek alçalmayı sürdürüyordu.</p>

  <p>Şimdi gölün en fazla on metre kadar üzerindeydi.</p>

  <p>Gurney artık çok hızlı hareket ediyordu.</p>

  <p>Şahin av sahasına ikinci bir canlının girdiğini fark etmişçesine bir anlığına alçalmayı kesip yana doğru uçtu.</p>

  <p>Gurney’in varlığından ürken hayvan, tam da tahmin ettiği gibi, dönüşlerine son verip olanca hızıyla Madeleine’e doğru uçmaya başladı.</p>

  <p>Tüm gücüyle koşmaya çabalayan Gurney ayağı kayıp yere yuvarlandı. Dizleri üzerinde doğrulmaya çalışırken tabancasını çıkarttı ve aynı anda da, “YERE YAT!” diye bağırdı.</p>

  <p>Madeleine ona doğru dönerken hızla yaklaşan şahin de keskin pençelerini iyice uzattı. Ve Gurney tetiğe bastı.</p>

  <p>Tabanca sesi Madeleine’in irkilerek başını eğmesine neden oldu ve bu sayede de ciddi şekilde yaralanmasına neden olacak keskin pençe darbesinden kurtuldu.</p>

  <p>Ancak yırtıcı kuş kısa bir daire çizip yaklaşık on metre kadar yükseldikten sonra ikinci dalışa geçti.</p>

  <p>Bu kez Madeleine koşmaya başladı. Kayıyor, düşecek gibi oluyor, kendini toplayıp gölün ortasına doğru kaçıyordu. Madeleine bir kez daha saldıran şahinin pençelerinden kıl payı kurtulurken Gurney ayağa kalkmayı başarıp onun peşi sıra koşmaya başladı. Bir yandan da bağırarak buzda daha fazla ileri gitmemesini söylüyordu.</p>

  <p>Şahin yeni bir daire çizip Madeleine’e doğru dönerken Gurney bacaklarını iki yana açıp, tabancayı iki eliyle kavrayarak daha uygun bir atış pozisyonu aldı. Kuş tam üzerindeyken de tetiğe dokundu. Kopan kuyruk tüyünün havada döne döne buza düştüğünü gördü.</p>

  <p>Yırtıcı kuşsa Madeleine’in başının sadece birkaç santim üzerinden geçmişti. Ama bu kez yeni bir daire çizmek yerine yavaş yavaş yükselip gölün karşı yakasındaki ağaçlara doğru yönelip gözden kayboldu.</p>

  <p>Madeleine artık koşmuyordu. Gurney’in yaklaşık on beş metre kadar uzağındaydı. Nefes nefese gibiydi. Ya da ağlıyordu. Belki de her ikisi de doğruydu.</p>

  <p>Gurney, “İyi misin?” diye seslendi.</p>

  <p>Madeleine ona doğru dönüp başıyla onayladı.</p>

  <p>“Bu tarafa doğru gel. Buzun üzerinde durmamamız gerek.”</p>

  <p>Madeleine dönüp ona doğru yavaşça yürümeye başladı. Aralarında yaklaşık üç, dört metre kalmıştı ki Gurney soluğunun kesilmesine neden olan bir ses duydu.</p>
<p class="bosluk">&nbsp;</p>
 <p class="bosluk">&nbsp;</p>
</body>
</html>