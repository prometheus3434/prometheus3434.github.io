<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>1. Bölüm</h2>

  <p class="nonindent">Oklu kirpinin hareketleri anlamsızdı.</p>

  <p>Hayvanın bu mantıksız hareketlerinde rahatsız edici bir şeyler vardı. En azından Dave Gurney için.</p>

  <p>Aralık ayı başlarıydı. Sabah erken saatte çalışma odasının penceresinin yanında oturmuş, arazinin çıplak ağaçlarla dolu kuzeyine doğru bakıyordu. Gözleri dalları yere kadar uzanan bir ağaca takıldığı sırada, bu tuhaf derecede şişman kirpinin ağır hareketlerle ve gördüğü kadarıyla anlamsız bir şekilde bir ileri bir geri gidip geldiğini fark etmişti.</p>

  <p>“Hangi kar ayakkabılarını alacaksın?” Madeleine bir elinde geleneksel, tabanı ahşap, üzeri ham deri kayışlı, diğerindeyse modern metal-plastik karışımı birer çift ayakkabıyla çalışma odasının kapısında belirdi. Kısa siyah saçları özellikle alçak tavanlı çatı katını ya da arka taraftaki küçük odayı her karıştırdığında olduğu gibi darmadağınıktı.</p>

  <p>“Sonra karar veririm.”</p>

  <p>Birkaç günü kar yürüyüşü ve kayaklı koşu yapmak için Vermont Green Dağları’nda geçirmeye karar vermişlerdi. Kendi bölgelerindeki Catskill Dağları’na henüz kar yağmamıştı. Madeleine içinse kışın sevilecek kısmı kardı.</p>

  <p>Başıyla çalışma odası penceresini işaret etti. “Hâlâ küçük ziyaretçimize mi bakıyorsun?”</p>

  <p>Bu soruya çeşitli yanıtlar düşündü. Ama hayvanın hareketlerini şehirden tanıdığı, ayaklarını sürterek yürüyen, yarı deli bir çete elemanının hareketlerine benzettiğine ilişkin herhangi bir yorumda bulunma fikrinden, aklına geldiği anda vazgeçti. NYPD’den* emekli oluşunun üzerinden üç yıl geçtikten sonra Madeleine’le bu konu üzerinde konuşmasalar da nihayet aralarında bir anlaşma sağlanmıştı. Yirmi yıldan uzun bir süre cinayet dedektifi olarak çalışmış ve artık emekli olmuştu. Ama aradan geçen süre içerisinde doğa aşığı Madeleine’in umduğu gibi bisikletle dolaşmak, kanoyla gezmek gibi faaliyetlere de düşkün olmayacağı açıkça görülmüştü. Sonunda ortak bir noktada buluşmayı başarmışlardı. Gurney artık kırsaldaki yeni hayatındaki deneyimlerinin zaman zaman aklına New York taşrasındaki cinayet soruşturmalarını getirdiğinden bahsetmiyordu. Madeleine de onu gerçekte olmadığı birine dönüştürmeye çabalamaktan vazgeçmişti. Tabii tüm bu çabalar bazen gergin sessizliklere neden oluyordu.</p>

 <p class="footnote">* New York Polis Teşkilatı (Çev.N.)</p>

  <p>Gurney yeniden pencereden dışarı bakıp, “Ne yapıyor anlamaya çalışıyorum,” dedi.</p>

  <p>Madeleine eğilerek elindeki kar ayakkabılarını duvara yasladı. Sonra Gurney’in yanına yöneldi. Bir süre pencereden dışarı bakıp, dikenli hayvanın çalılıklardaki hareketlerini seyretti. "Büyük bir ihtimalle kirpilerin normalde yaptıklarını yapıyor. Dün de aynı şeyi yapıyordu. Sorun ne ki?”</p>

  <p>“Yaptığı şeyin manası yok.”</p>

  <p>“Belki onun açısından vardır.”</p>

  <p>“Çıldırmadıysa yok. Ya da çıldırmış gibi yapmıyorsa ki bu çok küçük bir olasılık. Bak. Çok yavaş bir şekilde çalılıkların ucuna kadar geliyor. Sonra, tedirgin hareketlerle arkasına dönüp, başladığı yere geri geliyor. Çok fazla enerji harcıyor. Ama ne için?”</p>

  <p>“Her şeyin bir açıklaması olması şart mı?”</p>

  <p>“Her şeyin eninde sonunda bir açıklaması vardır. Burada da işin içinde kuduzdan başka bir açıklama olup olmadığını öğrenmek istiyorum.”</p>

  <p>“Kuduz? Bu da nereden çıktı şimdi?”</p>

  <p>“Kuduz davranışları bozar.”</p>

  <p>“Kirpiler kuduz oluyor muymuş, biliyor musun?”</p>

  <p>“Evet. Araştırdım. Birkaç tane takip kamerası koyup, çalılıklarda değilken neler yaptığını takip edeceğim.”</p>

  <p>Madeleine suratını asarken Gurney bu hareketi kafası karıştığı için mi yoksa söylediklerinden kuşku duyduğu için mi yaptığını anlayamamıştı.</p>

  <p>“Takip kamerası. Açık alan güvenlik kameraları,” diye açıkladı. “Harekete duyarlı.”</p>

  <p>“Güvenlik kamerası mı? Tanrım, David, tuhaflık dediğin şey küçücük bir kirpinin hareketleri sonuçta. Sense sanki bir suç girişiminde bulunuyormuş gibi davranıyorsun.” Duraksadı. “Bu arada kameraları nereden bulacaksın?”</p>

  <p>“Jack Hardwick’ten. Onda bir dolu kamera var.”</p>

  <p>Ona bu kameraların Peter Pan cinayeti olayında Hardwick’le yaptıkları, sonradan iptal edilen plandan kaldığını hatırlatmamıştı ama Madeleine’in kararan bakışlarından bunu yapmasına gerek olmadığı açıkça görülüyordu. Kötü anılara dalmaktan kurtulmaya çalışarak başını sallayıp devam etti. “Hayvanın açık arazide nasıl davrandığını görürsem neler olduğunu daha iyi anlayabilirim.”</p>

  <p>“Biraz abarttığını düşünmüyor musun?”</p>

  <p>“Eğer lanet hayvan kuduzsa hayır.”</p>

  <p>Madeleine ona bir türlü manasını anlayamadığı bakışlarından biriyle baktı. “Öbür gün Vermont’a gidiyoruz.”</p>

  <p>“Eee?”</p>

  <p>“Yani bu kameraları ne zaman yerleştirmeyi planlıyorsun?”</p>

  <p>“En kısa zamanda. Hardwick’ten alır almaz. Hatta yeri gelmişken hemen arayayım.”</p>

  <p>Anlam veremediği bakışlar yerini açıkça endişeli olduğu görülen bir yüz ifadesine bıraktı. “Ne zaman toplanacaksın?”</p>

  <p>“Tanrım, sadece üç günlüğüne gidiyoruz.”</p>

  <p>“Dön.”</p>

  <p>“Ne fark eder?”</p>

  <p>Gurney cep telefonunu bulmak için çalışma odasından çıkarken Madeleine arkasından seslendi. “Kirpinin hareketlerinin tamamen zararsız olabileceği veya çalılıkların içinde ileri geri dolaşmasının seni ilgilendirmeyecek bir nedeni olabilme ihtimali hiç aklına geldi mi?”</p>

 
<p class="bosluk">&nbsp;</p>
</body>
</html>