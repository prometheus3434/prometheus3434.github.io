<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>28. Bölüm</h2>

  <p class="nonindent">Otele dönüş yolunda Gurney, Angela Castro’yla yaptığı görüşmeyi düşünmeye koyuldu. Ama görüşme sırasında dikkatini dağıtan diğer ayrıntılara değil de önemli olan noktalara yoğunlaşmak için çaba harcaması gerekiyordu.</p>

  <p>Tabitha’yı hangi kategoriye dahil etmesi gerektiğine de bir türlü karar verememişti. Görünüşüyle büyük etki uyandıran ve gergin, cılız Angela’yla tam bir tezat oluşturan bu kadında merak uyandıran bir şeyler vardı.</p>

  <p>Kafasına yapıştırılmış gibi duran saçları, anoreksi rahatsızlığı çeken biri gibi görünmesine neden olan cılızlığıyla Angela da son derece tuhaf bir kişilik olarak karşısına çıkmıştı. Angela’nın çok korktuğu, çocuksu romantik duygulara sahip olduğu ve bunların sonucu olarak da kendisini hayali bir dünyada kaybetmek için umutsuzca çabaladığı ortadaydı. Ama tüm bunların aksine ağabeyinden ödünç para ve araba almak gibi mantıklı bir hareket de yapmıştı.</p>

  <p>Ve bir de Steven Pardosa’nın artık görmeye alıştığı kurt, bıçak gibi öğelerle bezeli kabusu vardı. Tüm bunların üzerinde de Pardosa’nın Richard Hammond’ı, doktora karşı hissettiklerini net olarak ortaya koyacak biçimde, korkutucu ve iğrenç biri olarak aşağılayışı vardı.</p>

  <p>Gurney tüm görüşmeden elde ettiği en önemli bulgunun Angela’nın anlattığı o gizemli telefon görüşmesi olduğu kanaatindeydi. Görüşmenin Pardosa üzerinde uyandırdığı etki, Hammond’la olası bağlantısı ve özellikle gizli tutulması gerektiği biçimindeki abartılı uyarıları bir hayli merak uyandırıcıydı. Gurney ucunda ölüm olacağına dair söylenenlerin bizzat arayan kişinin yönelttiği tehditten mi kaynaklandığını, yoksa Pardosa’nın gecenin karanlığında saatlerce düşünerek ulaştığı bir sonuç mu olduğunu bilmeyi çok isterdi. Angela’nın anlattıklarından ikinci ihtimalin daha doğru olabileceği sonucuna ulaşılıyordu.</p>

  <p>Ve bir şey daha. Tam olarak tespit edemediği bir şey daha. İçinde Angela’nın söylediklerinden bazılarının gerçekleri pek yansıtmadığına dair bir his vardı. Tüm konuşmayı defalarca aklından geçirip durdu. Ama bir türlü bu eksik parçayı bulamadı.</p>

  <p>Otele geri döndüğünde Madeleine’le Hardwick’i lobideki minderli kanepenin birer ucunda oturur halde buldu. Madeleine’in gözleri kapalıydı ama oturuş biçimi uyumaktan çok düşünmeye çalıştığı izlenimi uyandırıyordu. Hardwick alçak sesle bir telefon görüşmesi yapıyordu.</p>

  <p>Gurney karşılarındaki küçük cam sehpanın yanındaki koltuğa geçti.</p>

  <p>Madeleine gözlerini açtı. “Kız geldi mi?”</p>

  <p>“Söz verdiği gibi.”</p>

  <p>“Nasıl biri?”</p>

  <p>“Ufak, tefek ve de çok tuhaf. Bebekler konusunda takıntılı. Kendisi de onlara benziyor. Ben yokken herhangi bir sorun çıktı mı?”</p>

  <p>Başıyla, sanki görüşmesinin duyulmaması için çaba harcıyormuş gibi görünen Hardwick’i işaret etti. “O anlatsın.”</p>

  <p>Hardwick görüşmesini bitirdi. Sonra telefonunun ekranında birtakım ayarlamalar yaptı, bir fotoğraf seçti ve sonunda telefonu Gurney’e uzattı.</p>

  <p>“Şuna bir bak.”</p>

  <p>Ekranda bir mekanik aksamın fotoğrafı vardı. Gurney bunun arabasının altının görünüşü olduğunu tahmin etti.</p>

  <p>“Benim arabam mı?”</p>

  <p>Hardwick başıyla onayladı. “Görüntüyü büyüt.”</p>

  <p>Gurney söyleneni yapıp, fotoğrafın ortasının ekranı kaplamasını sağladı.</p>

  <p>“Bir daha,” dedi Hardwick.</p>

  <p>Gurney yeniden büyüttü. Şimdi ekranda yalnızca ön aks demiriyle köşede gölge oluşmasını sağlayan bir el vardı. Elin başparmağı bir noktayı işaret ediyordu.</p>

  <p>“Biraz daha büyüt.”</p>

  <p>Son büyütmeyle ekranda yalnızca başparmak ve işaret ettiği nesne kaldı. Başparmağın büyüklüğüyle kıyaslandığında gösterilen nesnenin en fazla beş sent boyutunda olduğu ortaya çıkıyordu.</p>

  <p>Gurney soran gözlerle Hardwick’e bakarken, ekranda gördüğü ve ne olduğunu az çok tahmin ettiği nesnenin varlığına inanmakta güçlük çekiyordu.</p>

  <p>“İnan,” dedi Hardwick.</p>

  <p>“Tanrım!” Gurney fotoğrafı bir kez daha inceledi. “Bu hayatımda gördüğüm en küçük takip cihazından bile en az beş kat daha ufak.”</p>

  <p>“Aynı fikirdeyim.”</p>

  <p>“Yerinde mi bıraktın?”</p>

  <p>“Evet. Ne yapacağımıza karar verinceye dek bildiğimizi ilan etmenin gereği yok.”</p>

  <p>“Arka tampona yakın olan cihaz da aynısından mı?”</p>

  <p>“Hiç alakası yok. Zaten işin giderek ilginçleşmeye başladığı nokta da o ya. Diğeri bildiğimiz, sıradan bir cihaz. Fotoğrafını çekme gereği bile duymadım. Suç Araştırma Bürosu’nun her zaman kullandığı o eski usul cihazlardan biri. Beş yüz papele herkes internetten sipariş edebilir. Eee, nasıl bir belaya düştük, Sherlock? Bir fikrin var mı?”</p>

  <p>“Küçük cihazın fotoğrafını bir de Wigg’e göndermek isterdim.”</p>

  <p>“Gönderdim bile.”</p>

  <p>“Güzel. O bu tür şeyleri avucunun içi gibi bilir. Ayrıca şimdiki konumu daha da çok şey bilmesini sağlamıştır kesin.”</p>

  <p>“Doğru. Herhangi bir tahminin var mı?”</p>

  <p>“Kesinlikle. Ama tahminden ibaret. Birbirinden bütünüyle farklı iki cihazın varlığı akla iki farklı kurumu getiriyor.” Madeleine ona bakarak, “Kurum mu?” diye sordu.</p>

  <p>“Şu an için başka nasıl bir kelime kullanacağımı bilemedim. İki farklı teşkilatla ya da aynı teşkilatın içindeki iki ayrı birimle ya da izinli ve izinsiz çalışan iki farklı dedektifle karşı karşıya olabiliriz. Şu an için açık olan tek şey cihazların aralarında teknolojik açıdan uçurum olduğu.”</p>

  <p>“Bu arada,” dedi Hardwick. “Pardosa’nın kız arkadaşıyla yaptığın görüşmeyle ilgili bizi bilgilendirsene.”</p>

  <p>Gurney sonraki on beş dakikayı yaptığı görüşmenin detaylarını anlatmaya ayırdı.</p>

  <p>Hardwick özellikle Pardosa’nın yapmış olduğu telefon görüşmesine yoğunlaşmıştı. “Sanki her şeyi başlatan bu görüşme olmuş gibi. Ya da en azından Pardosa açısından öyle.”</p>

  <p>Gurney başıyla onayladı. “Şu ‘kamptan tanıdığı arkadaşı’ konusuna eğilmeliyiz. Anne babası küçükken hangi kampa ne zaman katıldığını bize söyleyebilir. Hatta kamptaki arkadaşlarının isimlerini hatırlamaları bile mümkün. Bunu araştırabilir miyiz sence?” Hardwick öksürüp mendiline tükürdü. “Hem çok zor hem de büyük ihtimalle bir boka yaramayacak bir iş. Ama başka yapacak bir şey yok ki?” Sözü, çalan telefonla kesildi.</p>

  <p>Ekrana bakınca şaşırdı. “Tanrım, bu kadar çabuk! Wigg arıyor.” Açıp hemen bu kadar hızlı davrandığı için teşekkür etti, sonra da dinlemeye koyuldu. “Dur bir saniye, Robin. Gurney de yanımda. Daha uygun bir yere geçeyim de sesini dışarı vereyim.” Gurney’de Madeleine’e döndü. “Dışarı çıkıp sizin arabaya geçelim mi?”</p>

  <p>Madeleine şüphe dolu bakışlarla, “Bizim, izlenen aracımıza mı?” dedi.</p>

  <p>Hardwick tarayıcının sadece takip cihazını algıladığına, araçta herhangi bir dinleme cihazı olmadığına dair ona güvence verdi. Birlikte kalkıp park ettikleri yerde, otelin giriş kapısının önünden uzanan tentenin altındaki arabalarının koltuklarına geçtiler. Hardwick telefonunun hoparlörünü açtı. “Tamam, Robin. Biraz önce söylediklerini tekrar etmek ister misin?”</p>

  <p>“Bana fotoğrafını gönderdiğiniz cihazın coğrafi konum tespit edip bunu bildirdiğine emin misiniz diye sormuştum.”</p>

  <p>Gurney, Robin Wigg bir yıldan uzun süredir görmemiş olsa da kadının kendine has kalın sesini duyduğu anda görünüşü gözünün önüne geldi. Wigg, kızıl saçları, iri, atletik vücut hatları ve hareketleriyle hem kadını hem de erkeği andıran, yaşı otuzla kırk arasında gibi görünen zeki, az ve öz konuşan, işinin ehli biriydi.</p>

  <p>Sorusunu Hardwick yanıtladı. “Bana verdiğin tarayıcıya göre bundan kuşku yok.”</p>

  <p>“Dave, cihaz hâlâ aracında mı?”</p>

  <p>“Evet. Henüz çıkartmak istemedik.”</p>

  <p>“Biraz daha bilgi edinmek istiyorsun sanırım.”</p>

  <p>“Doğru. Mesela ne kadar gelişmiş bir cihaz filan.”</p>

  <p>“Ve onu yerleştirenler hakkında fikir yürütmene olanak tanıyor mu?”</p>

  <p>“Doğru. Ayrıca sen daha önce böyle bir şey gördün mü, onu da merak ediyorum.”</p>

  <p>Bu soru bekleyişle dolu bir sessizliğe neden oldu. Biraz hassas bir noktaya temas ettiğini hisseden Gurney, hemen ekleme ihtiyacı hissetti. “Anlatmanda sakınca olmayan her türlü şey çok işimize yarayacak.”</p>

  <p>“Bir cihazı bu kadar küçültebilecek teknik bilgiyi ve ekonomik gücü göz ardı etmeden bana ne kadar detaylı bir bilgiye ihtiyacın olduğunu söyle.”</p>

  <p>“Neyle ve kiminle mücadele ettiğimizi anlamamızı sağlayacak kadar.”</p>

  <p>“Tamam. Şu an elinizdeki cihaz emniyet teşkilatlarının çoğunun sanat eseri olarak tanımlayabilecekleri türdeki icatlardan en az iki nesil ileride. Takip teknolojisiyle uğraşanların yüzde doksan dokuzu böyle bir cihazın varlığından bile haberdar değildir.” Duraksadı. “Yavaş yavaş kafanızda bir resim oluşmaya başladı mı?”</p>

  <p>“Tanrım!” dedi Gurney. “Aracıma ne koymuşlar bunlar?”</p>

  <p>“Olayı dramatik hale getirmeye çalışmıyorum ama kendinizi çok ciddi kaynakları olan birinin radarına sokmuşsunuz gibi geliyor.”</p>

  <p>“Böyle bir şeyin fiyatı nedir?” diye sordu Hardwick.</p>

  <p>“Çok pahalı,” dedi Wigg. “Ama asıl sorun parada değil. Böyle bir şeye erişebilmekte.”</p>

  <p>“Çok üst düzey casusluk gibi bir şeyden mi bahsediyoruz burada?”</p>

  <p>Yeni, az önceki kadar beklenti dolu bir sessizlik daha oldu.</p>

  <p>Gurney, Wigg’in onlara söyleyebileceği her şeyi söylediğini hissediyordu. Daha fazlası için üstelemenin verimli olmayacağının farkındaydı. “Sağ ol, Robin. Çok yardımcı oldun. Sana teşekkür borçluyuz.”</p>

  <p>“Son bir şey daha söylememe izin ver. Çok dikkatli ol. Böyle bir teknolojik cihazı aracına yerleştirebilen biri senin alışık olduğun ligin çok üstünde bir yerlerde oynuyor demektir.”</p>

  <p>Wigg’in görüşmeyi bitirirken yaptığı yorum, Suç Araştırma Bürosu’nun neden kafayı Richard Hammond’a taktığını öğrenmek gerektiğine dair Gurney’in zihninde beliren soruyu bir kez daha gündeme getirdi. Bu sorunun yanıtını bulma hususunda da Hardwick’e güveniyordu.</p>

  <p>“Jack sadece meraktan soruyorum. Fenton’ın olayı ele alış tarzını yukarıdan kimlerin desteklediği konusunda herhangi bir gelişme var mı?”</p>

  <p>Hardwick arka koltuktan öne doğru eğilerek, “Zamanlaması müthiş bir soru," dedi. “Sen lobiye girdiğinde yaptığım telefon görüşmesinin konusu Fenton’ın emir komuta zincirindeki durumuydu.”</p>

  <p>“Bir şey bulabildin mi?”</p>

  <p>“Gilbert Fenton’ın görev alanının biraz örtbas edilmeye çalışıldığını tespit ettim. Hammond’ın intihar vakalarıyla ilgili bağlantısı ortaya çıktığından beri özel bir görevde olarak görünüyor.”</p>

  <p>“Bu özel görev onun normal biriminin dışında yaptığı bir görev mi yoksa bütünüyle Suç Araştırma Bürosu’ndan farklı bir kurum için mi çalışıyor?”</p>

  <p>“Hiç kimse neler olup bittiğini tam olarak bilmiyor. Hatta her zaman her şeyi bilenler bile.”</p>

  <p>“Ama...?”</p>

  <p>“Onun ülke güvenliği ile ilgili çeşitli güvenlik birimlerini bir araya getiren bir kurumda görev yaptığına dair birtakım söylentiler var.”</p>

  <p>Madeleine oturduğu yerden dönüp Hardwick’e baktı. “Ulusal güvenlik mi? Bu da ne demek?”</p>

  <p>“11 Eylül’den sonra ulusal güvenlik acımasız emniyet birimleri ne anlama gelmesini istiyorsa o anlamı taşıyan bir ifade haline büründü.”</p>

  <p>“Ama bu olayda...?”</p>

  <p>“Bu olayda ne anlama geldiği hususunda kimse bir bok bilmiyor.”</p>

  <p>Madeleine yüzünü ekşiterek, “Ulusal güvenlikle ilgili birilerinin Richard Hammond’ın bir tür terörist olduğunu düşündüğünü mü söylüyorsun? Ya da casus? Bu çok saçma!”</p>

  <p>Hardwick buz gibi bir kahkaha attı. “Onların düşündükleri veya yaptıkları, sen onlar açısından neyin önemli olduğunu anlayıncaya dek, saçma gelebilir. Ama sonra her şey mantığa bürünür.”</p>

  <p>Madeleine gözlerini ona dikerek, “Tamamen ciddisin değil mi?” diye sordu.</p>

  <p>“Ben bu kendilerini bir halt sanan, güç manyağı, kendilerinden başka bir halt düşünmeyen tiplerle çok karşılaştım. Sözde Vatanseverlik Yasası, Ulusal Güvenlik ve benzeri zımbırtılarla aslında Usame Bin Laden’in bu ülkeye vermeyi hayal bile edemeyeceği zararların ötesine geçtiler. Sonuç? Amerika kendi kendini becerdi. Ve artık her türden pislik bizim kişisel bilgilerimize erişecek hale geldi.”</p>

  <p>Gurney, Hardwick’in öfkesinin dinmesini bekledi. “Fenton’ın görev alanı dışında bir şey bulabildin mi?”</p>

  <p>Hardwick bir kez daha boğazını temizleyip, elindeki pis mendile balgam çıkardı. “İşe yarayabilecek birkaç dedikodu topladım. Mesela, Fenton eyalet polis teşkilatına katılmadan önce üç dönem orduda çalışmış. Son döneminde de ordu istihbaratında görev yapıyormuş.”</p>

  <p>Madeleine duyduklarına hiç inanmamış gibiydi. “Şimdi her şey giderek casus hikayesine mi dönüyor?”</p>

  <p>Hardwick omuz silkti. “Hipnoz seansları ve işin davranış kontrolü kısmıyla olay daha çok Mançuryalı Aday’a benzedi.”</p>

  <p>“O bir film,” dedi Gurney. “Gerçekte olan bir şey değil.” Hardwick koltuğunda biraz daha öne geldi. “Anlatılanların gerçek olmadığına inanmanın gerekçesi yok. Gizli serviste çalışan aşağılık heriflerin bu türden bir zihin kontrolünün nasıl yapıldığını öğrenmeye çalıştıklarına bahse girerim.”</p>

  <p>Gurney konuşmanın somut gerçekler üzerine yoğunlaşmasını arzu ediyordu. “Fenton’ın askeri istihbaratta çalışmış olmasından dolayı şimdiki görevine getirilmiş olması mümkün. Ama bunu henüz bilmiyoruz. Başka keşfin var mı?”</p>

  <p>“Şimdilik bu kadar.”</p>

  <p>“Eşcinsellik konusuyla alakalı?”</p>

  <p>“Ne gibi?”</p>

  <p>“Bilmiyorum. Ama Hammond’ın Eşcinsellere Acil Durum Terapisi ve Bowman Cox’un bunu şeytani bir çalışma olarak tanımlaması göz ardı edilemeyecek kadar önemli duruyor. Wenzel ve Balzac’ın geçmişinde eşcinsellikle ya da homofobik tavırlarla ilgili herhangi bir bulgu var mı öğrenmek istiyorum.”</p>

  <p>“Palm Beach’te Bobby Becker var. O bize Wenzel’le ilgili bilgi verebilir. Ama Teaneck emniyetinde tanıdığım yok. O yüzden Balzac’la ilgili bilgi toplamak biraz daha farklı bir çalışma gerektirecek. Bir arkadaşımın orada tanıdığı vardı. Ama bu dolambaçlı yol biraz zaman alacaktır. Başka sorun var mı?”</p>

  <p>"Daha önce sorduklarım. Norris Landon’ın geçmişinde herhangi ilgi çekici bir nokta var mı? Ya da kötü bir yaşam sürmesi, uyuşturucu satıcısı ve hırsız olması dışında Austen Steckle’ın bilmemizi gerektiren başka hikayeleri de var mı? Pardosa aldığı tuhaf bir çağrıyla soluğu Kurt Gölü’nde aldığına göre acaba diyorum, Wenzel’le Balzac da benzer bir çağrı almışlar mıdır?” Hardwick iç çekti. “Bu sorulara eğer rozetimiz olsa çok kolay cevap bulurduk. Yasaların ağırlığı önemli bir avantajmış.”</p>

  <p>Gurney sabırsızlığını gizlemek için hafifçe gülümsedi. “Ama seninle bir sonraki görevinin Pardosa’nın anne babasını ziyaret etmek olduğu hususunda anlaşmıştık sanırım.”</p>

  <p>“Doğru. Küçük Stevie’nin yaz kampından yazdığı mektuplardaki detayları, artı orada tanıştığı arkadaşlarının isimlerini hatırladıkları umuduyla.”</p>

  <p>“Eğer seni iyi tanımasam, Jack, bu küçücük ayak işinden kaçındığını düşünürdüm.”</p>

  <p>“Canın cehenneme, Sherlock.”</p>
<p class="bosluk">&nbsp;</p>
</body>
</html>