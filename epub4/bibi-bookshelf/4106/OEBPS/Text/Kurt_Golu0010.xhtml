<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>10. Bölüm</h2>

  <p class="nonindent">Gurney, Pepacton Barajı’nın batı yakasına ulaşıp, mıcırlı yola saptı. Bu nokta cep telefonunun her zaman çektiği yerlerden biriydi.</p>

  <p>Gilbert Fenton, Bowman Cox ve Jane Hammond’ın ortaya koyduğu tutarsız açıklamalara bir nebze mantıklı bir yaklaşım getiren görüşmeler yapmayı umuyordu.</p>

  <p>İlk olarak Jane’i aradı.</p>

  <p>“Bir sonım var. Richard hiç cinsel yönelimler alanında çalışma yaptı mı?”</p>

  <p>Kadın duraksadı. “Kısa bir süre. Mesleğinin başlarında. Neden sordunuz?”</p>

  <p>“Az önce intihar eden genç adamlardan birini tanıyan bir rahiple görüştüm. Bana kardeşinizin terapilerinin kişilerin cinsel yönelimlerini değiştirme üzerine tasarlandığından bahsetti.”</p>

  <p>“Bu çok gülünç! Yaptıklarının hiçbir şeyi değiştirmekle alakası yoktu.” Sanki daha fazlasını söylemekten çekiniyormuşçasına duraksadı.</p>

  <p>Gurney bekledi.</p>

  <p>Jane iç çekip devam etti. “Mesleğinin ilk dönemlerinde Richard’ın eşcinsel olduklarını ailelerine söylemekten korkan, bu yüzden de ciddi derece içsel çatışma yaşayan birkaç hastası olmuştu. Onlara gerçeklerle yüzleşmelerinde ve kimliklerine sahip çıkmaları konusunda yardımcı oldu. Hepsi bu.”</p>

  <p>“Hepsi bu mu?”</p>

  <p>“Evet. Aaa... Doğru, birtakım tartışmalar yaşandı. Bir grup tutucu din adamının önderliğinde Richard’ı hedefleyen bir nefret e-posta zinciri kurulmuştu. Ama bunlar neredeyse on sene önceydi. Neden şimdi tekrar gündeme geldi ki?”</p>

  <p>“Bazılarının hafızaları çok sağlamdır.”</p>

  <p>“Bazıları sadece bağnazlıklarından nefretlerini yönlendirecekleri birilerini arıyorlar. Hepsi bu.”</p>

  <p>Gurney bu sözlere karşı çıkamazdı. Diğer yandansa Rahip Cox’un olaya ilişkin şeytani güçler yakıştırmasını alışıldık bağnazlık yorumlarından biri olarak görmeye henüz hazır değildi.</p>

  <p>İkinci görüşmeyi Hardwick’le yapmak istedi ama ona ulaşamadı. Telesekretere e-postasını kontrol etmesini ve ses kaydını dinlemesini istediğini belirten, ayrıca Floral Park’taki intihar vakasında, Steven Pardosa’nın kayıp sevgilisiyle ilgili gelişme olup olmadığını öğrenmesini öneren bir mesaj bıraktı.</p>

  <p>Üçüncü aradığıysa Rebecca Holdenfield’dı. Rebecca telefonu üçüncü çalışta açtı.</p>

  <p>“Selam, David. Çok uzun zaman oldu. Senin için ne yapabilirim?” Sesi telefonda bile hoş bir cinsellik tınısı yansıtıyordu. Gurney onun sesinin her zaman hem ayartıcı hem de ihtiyatlı olmayı çağrıştırdığını düşünürdü.</p>

  <p>“Bana Richard Hammond’dan bahset.”</p>

  <p>“Aniden fırtınanın göbeğine düşen Richard Hammond mı?”</p>

  <p>“Doğru.”</p>

  <p>“Son derece zeki biri. Huysuz. Yaratıcı. Sınırları zorlamayı seviyor. Özellikle bilmek istediğin bir şey var mı?”</p>

  <p>“Kopartılan bu fırtınanın ne kadarını biliyorsun?”</p>

  <p>“İşe giderken haberleri dinleyen herkes kadar. Yani bir ayda dört hastasının intihar ettiğini.”</p>

  <p>“Polisin bu intiharlara hipnoz terapilerinin neden olduğuna dair teorisini duydun mu?”</p>

  <p>“Evet, duydum.”</p>

  <p>“Sence bu mümkün mü?”</p>

  <p>Hafifçe güldü. “Hammond sıra dışı biri ama hipnozun sınırları vardır.”</p>

  <p>“Ne gibi?”</p>

  <p>“Hipnoz bireyleri özlerinde olmayan şeyleri yapmaya yönlendiremez.”</p>

  <p>“Yani hipnozla insanları intihara sürüklemek açıkça imkansızdır diyorsun?”</p>

  <p>Kadın yanıt vermeden bir anlığına duraksadı. “Bir hipnoz terapisti beceriksizliğinden ya da kötü niyetinden intihara meyilli birini harekete geçmeye sevk edebilir. Ama yaşamak isteyen birinin içinde karşı konulamaz ölüm arzusu oluşmasını sağlayamaz. Bunun yapılabilirliğine dair elimizde en ufak bir çalışma bile yok.”</p>

  <p>Şimdi konuşmayı sürdürmeden önce duraksayıp düşünme sırası Gurney’deydi. “Hammond’ın alanında eşsiz olduğunu söylüyorlar. Biraz önce sınırları zorluyor demiştin. Ne demek o?”</p>

  <p>“Hiç yapılmayanı yapma peşinde. Onun Amerikan Psikiyatri Kurumu’nun bir toplantısında sunduğu makaleyi okudum. Metnin tamamı nöropsikiyatriyle güdüleyici hipnoz terapisi alanındaki ayrımı kaldırmakla ilgiliydi. Yoğun hipnoz terapisinin yepyeni sinirsel uyarılar yaratabileceğini, bunun da bireyde daha önceden görülmeyen yeni davranışların oluşmasına sebep olabileceğini ileri sürüyordu.”</p>

  <p>Gurney hiçbir şey söylemedi. Kadının az önce hipnozun sınırlarıyla ilgili söyledikleriyle son anlattıkları arasındaki çelişkiyi açıklamasını bekliyordu.</p>

  <p>“Ama beni yanlış anlama,” diye ekledi kadın. “En yoğun terapiyle bile, yaşamak isteğinde olan bir bireyin ölmeyi istemesinin sağlanabilirliğine dair hiçbir delil yok. Bu arada bir de terapileri uygulayan kişinin neyi yapıp neyi yapamayacağı hususu var.”</p>

  <p>Gurney yine devam etmesini bekledi.</p>

  <p>“Karakter. Karakter ve kişilik. Hammond’ın gördüğüm ve hakkında dinlediklerim kadarıyla ahlaki ve duygusal açılardan bu türden bir intiharı tasarlayacak biri olmadığını söyleyebilirim. Üstün zekalı, nevrozlu, belki de biraz baskı altında kalmış bir dâhi. Ama bir canavar mı? Hayır.”</p>

  <p>“Bunu söyleyince hatırladım. E-postamı aldın mı?”</p>

  <p>“Eğer son bir saat içinde gönderdiysen hayır. Çok yoğundum. Neden?”</p>

  <p>“Biraz önce Hammond’ın bir canavar olduğunu düşünen Floridalı bir rahiple görüştüm. Sana onunla yaptığımız görüşmenin kaydını gönderdim.”</p>

  <p>“Çok meraklandım. Ama şu an dinleyemem. Bekleyen bir hastam var. Ama dinler dinlemez seni ararım. Tamam mı?” Kadının ses tonundan Gurney bir şey daha eklemek istediğini sezinlemişti. Bu yüzden bir kez daha bekledi.</p>

  <p>“Bak,” diye ekledi kadın. “Sadece kuramsal olarak konuşuyorum. Eğer biri bunun nasıl yapılabileceğini bulduysa...”</p>

  <p>“Yani insanları intihara sürükleme yöntemini bulduysa mı?”</p>

  <p>“Evet. Eğer biri bunu bulduysa...” Devamını getirmedi. Böyle bir şeyi düşünmek bile sözcüklerin boğazında düğümlenmesine neden olmuştu.</p>

  <p>Gurney baraja bakarak düşünmeye koyuldu. Rebecca Holdenfıeld’ın yarım kalan cümlesini aklından geçirdikçe kadının ses tonuna korku sindiğine daha çok inanıyordu.</p>

  <p>Araç panelindeki saate baktı. 15:23. Aralık ayında, yılın en kısa gününde, dağlarla çevrili vadiye alacakaranlık çökmeye başlamıştı bile.</p>

  <p>Gurney düşüncelerinden uzaklaşıp çevreye bakmaya başladı. Gördüklerine alışıktı ama yine de rahatsız edici buluyordu. Alışık olmasının nedeni zaman zaman hem de her seferinde önceden planlamadan buradan geçmiş olmalarıydı. Madeleine'le batı Catskills bölgesine taşınmalarının ardından, eski köylerin lanetlendiğine ve barajı oluşturan sel sularının altında kaldıklarına dair hikayeler duyduktan sonra burayla ilgili bir rüya görmüştü. O zamandan beri belki de on defa buradan geçmişlerdi.</p>

  <p>Köylülerin evleri ve arazileri kamulaştırılıp, istimlak edilmişti. Çünkü New York’un suya ihtiyacı vardı. Evler, ahırlar, kiliseler, okullar yıkılmış, ahşap yapılar yakılıp, tuğla binalar yerle bir edilmiş, köy mezarlıklarındaki ölüler de başka yerlere nakledilmişti. Sanki burası hiçbir zaman insanların yuvası olmamıştı. Sanki burada yüz seneden uzun yaşayan toplum hiç var olmamıştı. Büyük baraj tüm haşmetiyle vadiyi kaplarken, uzun zaman önce yıkılıp yerle bir edilen insan yerleşiminin kalıntıları da suyun dibinde alüvyonlara karışıyordu.</p>

  <p>Ancak rüyasında bu bilgilerin tetiklediği başka şeyler de görmüştü. Bulanık, mavi-yeşil tonlarında, ölüm sessizliği içindeki barajın dibinde duruyordu. Etraf kapısı, pencereleri parçalanmış terk edilmiş evlerle doluydu. Ancak tüm bu köy evlerinin yanında, onlardan farklı olarak çocukluğunu geçirdiği Bronx’taki apartman da oradaydı. Karşısındaki kasvetli, tuğla cephesine pencere niyetine açılmış dörtgen oyuklarıyla, ürkütücü, terk edilmiş binaya bakıyordu. Yılan balığına benzer yaratıklar pencerelerden girip çıkıyordu. İçerisinin zifiri karanlığında zehirli deniz yılanları avlarının yaklaşmasını bekliyorlardı. Sonra alüvyonlu zeminde beliren bir kıpırtı onu yavaş yavaş karşısında gördüğü bu tüyler ürpertici, iğrenç yaratıklarla dolu binaya doğru itmeye başlıyordu.</p>

  <p>Hatırladığı rüyası dudaklarının gerginlikle kasılmasına neden olacak kadar canlıydı. Başını iki yana sallayıp, derin bir nefes aldı. Arabayı çalıştırıp, kasaba yoluna saptı ve eve doğru ilerlemeye koyuldu. Bir yandan da rüyayı bir daha aklına getirmemeye çalışıyordu.</p>

  <p>Dağ sıralarının arasında kaldığından barajla Walnut Crossing arasındaki on beş kilometrelik bölgede telefonu çekmiyordu. Ama arazisine uzanan dar yola saptığı an Walnut Crossing’deki baz istasyonunun kapsamına girdi ve telefonu çalmaya başladı.</p>

  <p>Arayan Jane Hammond’dı.</p>

  <p>“Duydunuz mu?” Sesi öfke doluydu.</p>

  <p>“Neyi duydum mu?”</p>

  <p>“Fenton’ın son basın toplantısını.”</p>

  <p>“Ne oldu?”</p>

  <p>“Her şeyi iyice berbat etti.”</p>

  <p>“Ne yaptı?”</p>

  <p>“Richard’ı ‘kasıtlı cinayet’ dediği dört vakanın birinci derece şüphelisi olarak tanımladı.”</p>

  <p>“Kasıtlı cinayet mi? Bu terimi mi kullandı?”</p>

  <p>“Evet. Ve bir gazeteci, bu, Richard’ın gözaltına alınıp birinci dereceden cinayetle suçlanacağı manasına mı geliyor diye sorunca, hayır yanıtını verdi.”</p>

  <p>“Ne dedi?”</p>

  <p>“Bunun düşünüldüğünü, henüz soruşturmanın devam ettiğini söyledi.”</p>

  <p>“Bu sonuca ulaşmalarına neden olan yeni kanıtlarının ne olduğunu söyledi mi?</p>

  <p>“Aynı aptalca şeyler. Özellikle de Richard’ın soruşturmaya yardımcı olmayı reddetmesi. Elbette reddedecek. Yargısız infaz çetesiyle işbirliği mi yapılır?”</p>

  <p>“Onun işbirliğine yanaşmaması pek yeni bir kanıt sayılmaz. Başka bir şey söyledi mi?”</p>

  <p>“Rüyalarla ilgili aynı saçma sapan şeyler. Sözde kurban olarak nitelediği bu kişilerin Richard’la görüştükten sonra kabuslar gördüğünü zaten iddia ediyordu. Ama şimdi <i>kurbanın birbirine tıpatıp benzeyen kabuslar gördüğünü</i> ileri sürüyor. Bu tamamen saçmalık.”</p>

  <p>Gurney arabayı yolun kenarına çekti. Bir insanın aynı rüyayı her gece tekrar tekrar görmesi tuhaftı. Ama dört kişinin <i>aynı</i> rüyayı görmesi tuhaftan da öteydi.</p>

  <p>“Onu doğru duyduğunuza eminsiniz değil mi?”</p>

  <p>“Elbette. Bu kabuslarla ilgili ayrıntılı bilgi sahibi olduklarını söyledi. Wenzel rahibe anlatmış. Balzac terapiste. Pardosa masörüne. Ethan da birine yazdığı el yazısı mektupta anlatmış. Fenton bu dört kabusun da aynı olduğunu ileri sürüyor.”</p>

  <p>“Buradan nereye varmaya çalışıyor?”</p>

  <p>"Tüm bu rüyaların Richard tarafından hipnoz terapisine tabi tutulduktan sonra görülmelerinin Richard’ın sadece kabuslardan değil, intiharlardan da sorumlu olduğunu ortaya koyduğunu söyledi. Ayrıca sanki Richard bir seri katilmiş gibi, şimdilik bildiğimiz dört intihar, diye de ekledi.”</p>

  <p>“Ama Fenton kardeşinize resmi olarak bir suçlama yöneltmedi, öyle mi?”</p>

  <p>“Resmi bir suçlama mı? Hayır. Ona acımasızca kara çaldı mı? Evet. İtibarını zedeledi mi? Evet. Kariyerini ayaklar altına aldı mı? Evet. Hayatını alt üst etti mi? Evet.”</p>

  <p>Öfkeyle bir süre daha devam etti. Gurney normalde böylesi yoğun duygu patlamalarından rahatsız olsa da, bu kez kadının her yeni gelişmeyle daha da tuhaflaşan bu olaya karşı gösterdiği tepkiyi anlayışla karşıladı.</p>

  <p>Dört kişi aynı rüyayı görüyor?</p>

  <p>Bu nasıl mümkün olabilir?</p>

  <p>Yokuşu çıkmayı sürdürdü. Ahırı, göleti geçip, otlak boyunca ilerledi. Arabayı yan kapının önüne park ederken gözü kırmızı kuyruklu bir şahine takıldı. Kuş, evle ahırı ayıran tarlanın üzerinde dönüp duruyordu. Aşağıdaki tavuk kümesini, çizdiği dairelerin tam ortasına almış gibiydi. Arabadan inerken bir yandan da yırtıcı hayvanın hiç acele etmeden, yavaş hareketlerle son bir dönüş daha yapıp ardından tarlayı çevreleyen sık akçaağaç fundalığının üzerinden süzülerek gözden kayboluşunu izledi.</p>

  <p>Eve girip Madeleine’e seslendi ama yanıt alamadı. Saat tam dörttü. Söz verdiği saatte evde olduğunu görmekten mutlu olsa da Madeleine’in bu nadir dakikliğine tanıklık edemiyor olması hayal kırıklığına uğramasına neden oldu.</p>

  <p>Nerede olabilirdi?</p>

  <p>O öğleden sonra akıl hastalıkları kliniğinde görevi yoktu.</p>

  <p>Ayrıca arabası da her zamanki yerinde olduğuna göre uzağa gitmiş olamazdı. Hava soğuktu. Bir saat içinde karanlık çökecekti. Bu nedenle Madeleine sivri taşlarla dolu eski taşocağı yolu tarafında olamazdı. Onu soğuk değil ama azalan gün ışığı engellerdi.</p>

  <p>Karısının cep telefonunu arayıp, telefon, kolunun yanındaki pervazda çalınca irkildi. Telefon, açılmamış mektupların üzerinde kağıt ağırlığı işlevi görüyordu.</p>

  <p>Pek beklemese de masasına not bırakıp bırakmadığını görmek üzere çalışma odasına yöneldi.</p>

  <p>Herhangi bir not yoktu.</p>

  <p>Ama sabit telefonun mesaj ışığı yanıp sönüyordu. PLAY tuşuna bastı.</p>

  <p><i>"Selam, David. Ben Rebecca Holdenfield. Cox’la yaptığın konuşmanın ses kaydını dinledim. Sözlerini tanımlamak için tuhaf kelimesi hafif kalır. Sormak istediğim şeyler var. Buluşabilir miyiz? Belki Walnut Crossing'le Albany'deki büromun arasında</i></p>

  <p><i>bir yerde buluşabiliriz? Bana haber ver. "</i></p>

  <p>Hemen aradı. Telesekreter devredeydi. Gurney de not bıraktı.</p>

  <p>“Selam, Rebecca. Ben Dave Gurney. Buluşmamız biraz zor. Yarın erkenden, eğer başarabilirsem Hammond’la görüşmek üzere Adirondack’a, Kurt Gölü’ne gidiyorum. Ertesi gün de oradan kar yürüyüşü filan yapmak üzere kuzey Vermont'a geçeceğim. En erken beş, altı güne dönerim. Ama senin rüyalarla ilgili düşüncelerini öğrenmek istiyorum. Bu arada Suç Araştırma Bürosu dedektifi basın toplantısında bu rüya konusuna sıkı sıkı sarıldı. İnternetten izleyebilirsen izle, fırsatın olunca da beni ara. Çok teşekkürler.”</p>

  <p>Görüşmeyi sonlandırdığı anda telefon elinde çaldı. Arayan Hardwick’ti ve Gurney telefonu kulağına götürdüğünde konuşmaya çoktan başlamıştı.</p>

  <p>“Neler oluyor böyle?”</p>

  <p>“Harika bir soru, Jack.”</p>

  <p>“Cox’la Fenton dünyanın En Deli Adamı unvanı için mi yarışıyor?”</p>

  <p>“Cox’un Wenzel’in rüyasıyla ilgili yorumlarını dinledin mi?” "Dinledim. Bu, Fenton’ın şimdi de diğer intihar vakalarında yer aldığını iddia ettiği rüya.”</p>

  <p>“Hazmetmesi zor bir iddia.”</p>

  <p>“O büyüklükte bir at pisliği nasıl hazmedilsin ki?”</p>

  <p>“Jack bu bizi son derece rahatsız edici bir noktaya getiriyor. Ya Fenton’ın çok büyük bir kumpasın parçası olarak, Suç Araştırma Bürosu amirlerinin de desteğiyle yalan söylediğini ya da dört kişinin kendilerini intihara sürükleyen aynı rüyayı gördüklerini kabul etmek durumundayız.”</p>

  <p>“Sen de bunun mantıksız olduğunu düşünüyorsun, değil mi?”</p>

  <p>“Bu olaydaki hiçbir şey bana mantıklı gelmiyor ki?”</p>

  <p>“Ne yapacağız peki?”</p>

  <p>“İlişki ihtimallerini araştıracağız. Bu dört kurbanın yollarının kesişmiş olabileceği noktaları bulmaya çalışacağız. Ayrıca daha önce Richard Hammond’la herhangi bir ilişkileri olmuş mu ona bakacağız. Ya da Jane Hammond’la. Veya Jane’in tıpkı dört kurbandan üçü gibi yirmili yaşlarının ortasında olduğunu söylediği Peyton Gall’in yaşının konuyla ilgisi olup olmadığını tespit etmeye uğraşacağız.”</p>

  <p>“Çok iş var. Hemen başlıyorum.”</p>

  <p>Konuşmadan sonra Gurney birkaç dakika çalışma odasının penceresinden dışarıyı seyretti. Kararan hava aklına Madeleine’i getirdi. İyice karanlık çökmeden gidip nerede olduğuna bakmayı düşündü. Ama nereden başlayacaktı? Normalde Madeleine böyle yapmazdı.</p>

  <p>“Göletin oradaydım.”</p>

  <p>Karısının sesiyle zıpladı. Madeleine eve sessizce gelmiş, çalışma odasının kapısından sesleniyordu. Bir zamanlar, karısının söylemediği, sadece aklından geçirdiği sorulara yanıt verebiliyor oluşu onu rahatsız ederdi. Ama aradan geçen zaman içinde buna iyiden iyiye alışmıştı.</p>

  <p>“Gölet mi? Hava soğuk değil mi?”</p>

  <p>“Çok değil. Dışarıda, açık havada olmak güzeldi. Şahini gördün mü?”</p>

  <p>“Sence bir şey yapmamız gerekir mi?”</p>

  <p>“Güzelliğine hayran olmaktan başka mı?”</p>

  <p>Gurney omuz silkti. Bir süre kimse konuşmadı.</p>

  <p>Sessizliği Madeleine bozdu. “Onunla buluşacak mısın?” Rebecca’yı kastettiğini hemen anlamıştı. Telefon görüşmesini duymuş olmalıydı. Haddinden fazla rahat bir tonla soruları soru sinirlenmesine neden oldu. “Buna imkan yok gibi. En azından Vermont’tan dönene kadar. Hatta sonra bile...”</p>

  <p>“O bir çaresini bulur.”</p>

  <p>“Bu da ne demek?”</p>

  <p>“Seninle ilgilendiğini fark etmiş olmalısın.”</p>

  <p>“Rebecca kariyerine odaklanır. Bu yüzden de ileride işine yarayabilecek her türlü teması kurmaya çalışır.”</p>

  <p>Bu kısmi gerçek yeni bir sessizliğe yol açtı. Sessizliği bu kez Gurney sonlandırdı.</p>

  <p>“Bir sorun mu var?”</p>

  <p>“Sorun?”</p>

  <p>“Jack’le Jane’in geldiği andan beri sanki başka bir dünyada gibisin.”</p>

  <p>“Özür dilerim. Sanırım biraz dalgınım.” Madeleine dönüp mutfağa yöneldi.</p>

  <p class="bosluk">&nbsp;</p>

  <p class="nonindent">Haşlanmış patates, mikrodalga fırında pişirilmiş bezelye ve mezgitten oluşan akşam yemeği sırasında çok az konuştular. Masayı toplarlarken Gurney, “Sara’ya yarın sabah erkenden çıkacağımızı söyledin mi?” diye sordu.</p>

  <p>“Hayır.”</p>

  <p>“Söyleyecek misin?”</p>

  <p>“Evet.”</p>

  <p>“Dışarıda gezinmeleri için tavuk kümesinin kapısını açık bırakacaksak akşam birinin gelip kapatması gerekecek.”</p>

  <p>“Doğru. Onu arayacağım.”</p>

  <p>Tabakları, çatal bıçağı, balık tavasını, patates tenceresini yıkayıp temizledikten sonra hepsini kurumaları için kurutucuya yerleştirdiği uzun süre boyunca derin bir sessizlik hüküm sürdü. Lavabo başındaki bu adeta törensel aktiviteyi Madeleine yıllar önce bu benim işim diye tanımlamıştı.</p>

  <p>Gurney'in bu törensel aktivitedeki rolüyse oturup izlemekten ibaretti.</p>

  <p>İşini bitirip ellerini kurulayınca her zamanki gibi kitabını alıp odanın diğer köşesindeki, şöminenin yanındaki koltuğuna geçmek yerine mutfakta kalıp, düşüncelere daldı.</p>

  <p>“Maddie, söylesene sorun ne?” Gurney endişeden çok sinirlenmesinin neden olduğu bu soru ağzından çıktığı anda hata yaptığını fark etti.</p>

  <p>“Sana söyledim ya. Kafam çok dolu. Saat kaçta çıkacağız?”</p>

  <p>“Sabah? Sekiz? Sekiz buçuk? Olur mu?”</p>

  <p>“Sanırım. Toplandın mı?”</p>

  <p>“Çok fazla bir şey almıyorum.”</p>

  <p>Gurney’e birkaç uzun saniye daha baktıktan sonra lavabonun üstündeki ışığı söndürüp yatak odalarına uzanan koridora yöneldi.</p>

  <p>Gurney cam kapılardan dışarı baktı ama hiçbir şey göremedi. Alacakaranlık yerini geceye, aysız ve yıldızsız geceye bırakmıştı.</p>
<p class="bosluk">&nbsp;</p>
</body>
</html>