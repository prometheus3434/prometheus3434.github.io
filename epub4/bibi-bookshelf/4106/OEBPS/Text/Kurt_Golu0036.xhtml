<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>36. Bölüm</h2>

  <p class="nonindent">Gurney küvete doğru yönelip içine baktığında su ve buhardan başka hiçbir şey göremedi. Önce gaz lambası ışığında sonra da ışıkları açarak iyice baktı. Her şey gayet normal görünüyordu.</p>

  <p>Hâlâ aynı şekilde oturan Madeleine’in yanına döndü.</p>

  <p>Mümkün olduğunca sakin olmaya çalışarak, “Küvette hiçbir şey yok, Maddie. Sadece su,” dedi.</p>

  <p>“Suyun altında!” diye bağırdı. “Bak!”</p>

  <p>“Baktım. Hiçbir şey yok.”</p>

  <p>Madeleine’in gözleri korkuyla fal taşı gibi açılmıştı.</p>

  <p>“Yardım edersem ayağa kalkabilir misin?”</p>

  <p>Madeleine anlıyor gibi görünmüyordu.</p>

  <p>“Seni kaldırıp taşısam olur mu? Hadi, banyodan çıkalım.”</p>

  <p>“Suyun altına bak!”</p>

  <p>Gurney küvete gidip Madeleine’in istediğini yaparak sanki çok daha büyük bir dikkatle inceliyormuş gibi yaptı. Sonra elini suya dirseğine kadar daldırdı. Tam bu esnada Madeleine korkuyla irkildi.</p>

  <p>“Bak, Maddie? Sudan başka bir şey yok.”</p>

  <p>Dönüp yanına diz çöktü. Kollarını bacaklarının altından geçirdi. Bu pozisyonda onu kaldırmak bir hayli zor olmuştu. Az daha birlikte yere devrileceklerdi. Sonunda kaldırıp yatağa götürmeyi başardı.</p>

  <p>Yatağın her iki tarafındaki lambayı yakıp bir kez daha kırık, çıkık ya da gözle görülebilecek herhangi bir yaralanma olup olmadığını dikkatle kontrol etmeye koyuldu. Sadece kalçasında düşmekten kaynaklanan bir kızarıklık fark etti.</p>

  <p>Yatağa sokulup Madeleine’in yüzünü elleri arasına aldı. “Maddie, tam olarak ne olduğunu söyler misin?”</p>

  <p>“Colin. Suyun altındaydı. Şişmişti.” Başını yatak odasıyla banyoyu ayıran duvara doğru hafifçe çevirdi. “Onu gördüm!”</p>

  <p>Çenesindeki küçük bir kas titriyordu.</p>

  <p>“Tamam, Maddie. Orada hiçbir şey yok. Bir tür optik bir yanılsama. Su, buhar, loş ışık...”</p>

  <p>“Cesedi küvetteydi. Buharla, loş ışıkla alakası yok! Şişmiş yüzü, kaşının altındaki yara izi! Futbol oynarken düşüp yaralandığında oluşan iz! Beni duyuyor musun?”</p>

  <p>Tir tir titremeye başladı.</p>

  <p>“Duyuyorum, Maddie. Kesinlikle duyuyorum.”</p>

  <p>Kalkıp yatağın ucundaki pikeyle battaniyeyi Madeleine’in üzerine çekti.</p>

  <p>Onu ikna etmeye çalışmanın manasızlığını görebiliyordu. Anıların, belki de suçluluk duygusunun tetiklediği göz yanılgısının dehşetiyle hâlâ titreyen Madeleine’in tüm ikna çabalarını geri çevireceği açıktı.</p>

  <p>Madeleine gözlerini kapatıncaya dek yanında bekledi. Bir yandan da bu yaşanılanın mantıklı bir biçimde konuşulabileceği daha uygun bir zaman olacağını düşünüyordu. Ama şimdilik...</p>

  <p>Düşünceleri banyodan gelen bir sesle bölündü. Zorlukla duyulabilen çıtırtı gibi bir ses.</p>

  <p>Sırtındaki tüyler diken diken oldu.</p>

  <p>Kotunu, süveterini giyip montunun cebinden aldığı Beretta’nın emniyetini açtı. Madeleine’e bir kez daha endişeli gözlerle bakıp çıplak ayakla banyoya yöneldi.</p>

  <p>Kapının eşiğinde durdu. Ses bir kez daha geldi. Ama bu kez dışarıdaki koridordan geliyor gibiydi. Süitin kapısına doğru yaklaşan bir ses. İri adımlarla kapıya doğru yürüdü. Kilit açıktı. Geldiğinde sürgüsünü çekmeyi unutmuştu.</p>

  <p>Nefes bile almamaya çalışarak bekledi. Elektriğin kesildiği, Barlow Tarr’la burun buruna geldiği o geceki yerindeydi.</p>

  <p>Kapı kolunu sıkıca kavradı. Bir saniyelik bir tereddütten sonra kapıyı olanca hızla açtı.</p>

  <p>Koridorda bir kez daha Barlow Tarr’ı görmek hiç de şaşırtıcı gelmedi. Ama adamın yoğun bakışlarındaki bir şey Gurney’in tüylerinin ürpermesine neden oldu.</p>

  <p>“Ne istiyorsun?”</p>

  <p>Tarr hırıltılı fısıldayışıyla, “Dikkatli ol,” dedi.</p>

  <p>“Beni uyarıp duruyorsun ama tehlikenin ne olduğunu anlamıyorum. Anlatır mısın?”</p>

  <p>“Kurt gibi atılan şahine dikkat et. Hepsini öldüren buradaki kötülüğe dikkat et.”</p>

  <p>“Ethan Gall’i de bu kötülük mü öldürdü?”</p>

  <p>“Evet. Ve kurtlar yedi onu. Tıpkı daha önce o yaşlı adamı yedikleri gibi.”</p>

  <p>“Ethan nasıl öldü?”</p>

  <p>“Şahin bilir. Güneşe, aya doğru yükselen...”</p>

  <p>“Kes şunu artık! Aptalca sayıklamalarına bir son ver!” diye adeta kükredi koridorun karanlık ucundan gelen öfke dolu ses.</p>

  <p>Tarr sanki yüzüne bir yumruk yemiş gibi sarsıldı. Kapıdan uzaklaştı. Ürken bir hayvan gibi koridora doğru bakıp, hızla merdivenlere doğru yöneldi.</p>

  <p>Öfkeli sesin sahibi ışığa doğru yaklaştı. Bu, Tarr’ın gittiği yöne doğru bakarak hızlı adımlarla gelen Norris Landon’dı. Kapının önünde durup Gurney’e döndü. “İyi misiniz?”</p>

  <p>Gurney başıyla onaylayarak, “Evet, teşekkürler,” dedi.</p>

  <p>“Aptal herifin burada olmaması gerek. Belki de bu şekilde davranarak hata ediyorum. Sonuçta fırtına yaklaşıyor ve neler yapabileceğini de ancak Tanrı bilir.”</p>

  <p>“Fırtına onu kışkırtıyor mu?”</p>

  <p>“Ah, evet. Bu psikiyatri koğuşlarında bilinen bir durumdur. Doğanın şiddeti dağınık zihinlerde etkileşime neden olur. Zihinlerindeki her şey alt üst oluyor sanırım. Yıldırım ve korku. Yoğun duygular. Ama buraya koşa koşa onun zırvalamaları yüzünden gelmedim. Çığlık duydum gibi geldi.” Gurney’e meraklı gözlerle bakıyordu.</p>

  <p>“Eşim biraz korktu. Ama şimdi geçti.”</p>

  <p>Landon duraksadı. Sonra Gurney’in bacağının arkasına doğru kısmen gizlemeye çalıştığı tabancayı kastederek, “Silahlısınız,” dedi.</p>

  <p>“Evet.”</p>

  <p>“Eşinizi korkutan şeye karşı tepki olarak mı?”</p>

  <p>“Sadece önlem. İşimin getirdiği alışkanlık.”</p>

  <p>“Ah. Peki ya eşiniz? İyi mi?”</p>

  <p>“Gayet iyi.”</p>

  <p>“Güzel. Saçma gibi gelecek ama...”</p>

  <p>“Ama ne?”</p>

  <p>“Sadece merak ettiğim bir şey var da. Acaba eşiniz herhangi bir şey görmüş olabilir mi?”</p>

  <p>“Nasıl yani?”</p>

  <p>“Yani aslında olmayan bir şey görmüş olabilir mi?”</p>

  <p>“Neden böyle bir şey soruyorsunuz?”</p>

  <p>Landon doğru kelimeyi bulmaya çalışıyormuş gibi görünüyordu. “Burasının biraz tuhaf bir tarihçesi vardır. Kötü görüntüler diyebileceğimiz birtakım olaylarla ilgili bir tarihçe.”</p>

  <p>“Görüntü?”</p>

  <p>“Hayal? Hayali varlıklar? Ziyaretçiler? Tüm bunların size saçma sapan geldiğinin farkındayım ama çok sayıda kişinin bu türden... vakalarla karşılaştığını duydum. Çok hassas, normalde bu tür şeyleri kolay kolay kimseye anlatmayacak insanların yaşadıkları olaylar.”</p>

  <p>“Bunlar ne zaman olmuş?”</p>

  <p>“Yıllar içinde çeşitli zamanlarda.”</p>

  <p>“Peki, bu kişiler aynı şeyleri mi görüyormuş?”</p>

  <p>“Hayır. Duyduğum kadarıyla her bir...”</p>

  <p>Gurney atıldı. “Kimden duydunuz?”</p>

  <p>“Ethan’dan. Tabii bu duyulmasını istediği bir şey değildi. Bana bu kadınların - bu arada bu deneyimleri yaşayanların hepsi kadınmış - ölmüş bir yakınlarıyla ilgili görüntüler gördüklerinden bahsetti. Daha net bir ifadeyle boğulmuş olan bir yakınlarıyla ilgili görüntüler görüyorlarmış.”</p>

  <p>Gurney normal bir merakın ötesinde ilgi göstermedi. “Bu hayaller burada, tesiste mi yaşanmış?”</p>

  <p>“Evet. Ama sadece burada değil civarda da. Bir keresinde bir kadın gölde suyun altında bir yüz görmüş. Bir başkası dağ evlerinden birinin önünde buzlar arasında ölmüş ağabeyini gördüğünü ileri sürdü. En kötüsüyse otuz sene önce tekne kazasında ölen ilk kocasını banyoda gören yaşlı bir kadınla ilgiliydi. Ethan bu kadının kendini bir daha toplayamadığını söyledi.”</p>

  <p>“Su.”</p>

  <p>“Efendim?”</p>

  <p>“Hepsi suyla ilgili. Boğulmuş insanlar. Boğulmuş insanlar yeniden suyla ilgili görüntülerde beliriyor.”</p>

  <p>Landon düşünceyle başını salladı. “Doğru. Su her zaman var.” Duraksadı. “Hayalet hikayeleriyle zamanınızı aldığım için özür dilerim. Eminim tüm bunların mantıklı bir açıklaması vardır. Çığlık duyunca bunlar aklıma geldi. Bu yüzden de gelip size bir bakmam gerektiğini düşündüm.”</p>

  <p>“Çok teşekkür ederim. Bu arada aklıma bir şey takıldı. Siz neden buradasınız?”</p>

  <p>Landon şaşırmış gibiydi.</p>

  <p>“Yani burada, tesiste. Tüm bu olanlardan sonra. Ethan’ın ve diğer konukların ölümünden, tesis kapatıldıktan sonra bile. Ürpertici tarihçeye ve civarın genel tekinsiz atmosferine rağmen? Buradan çekip gitmek için tüm nedenler üst üste binmiş gibi.” Landon gülümsedi. “Her şey birbiriyle ilişkili değil midir? Birinin ayrılma sebebi bir başkasının kalma sebebi olur. Diğer konukların burada olmamasını dezavantaj değil tam tersine olumlu bir durum olarak görüyorum.”</p>

  <p>“Peki, açıklanamayan dört ölümü?”</p>

  <p>“İşin aslı gizem beni çekiyor. Bu yüzden de bahsettiğiniz ölümler beni adeta büyüledi. Tabii böyle konuşunca akla başka bir ilginç soru daha geliyor. Burada ben tek başımayım. Düşünmem gereken sadece kendi hayatım. Ama sizin durumunuz biraz daha karışık. Başka birinin hayatı da işin içinde. İleri sürdüğünüz tüm nedenler sizin için de geçerli. Hatta sizin için iki katı daha geçerli. Yani asıl soru şu: Siz niye buradasınız?”</p>

  <p>“Buraya işimi yapmak üzere çağırıldım. İş bitinceye kadar da kalacağım.”</p>

  <p>Landon şüpheyle bir kaşını kaldırdı. “Yanımda eşim olsaydı ben böyle hissetmezdim.”</p>

  <p>Gurney nazikçe gülümsedi. “Söylediklerinizi gayet mantıklı buluyorum. Yeri gelmişken bu dört ölümle ilgili herhangi bir fikriniz varsa benimle paylaşmanızı çok isterdim.” Elini kapıya koyarak kapatmak üzere geri çekildi.</p>

  <p>“Ne türden fikirler?”</p>

  <p>“Kimin sorumlu olabileceğine dair.”</p>

  <p>Landon omuz silkti. “Sanırım Richard’ın bu işin sorumlusu olduğu biçimindeki olasılığın hep göz önünde tutulması gerekiyor. Sonuçta bu adam hipnozla ikna süreçlerinin sınırlarını zorlamak konusunda ünlü biri değil mi?”</p>

  <p>Landon’ın parlak, zeka dolu bakışlarına tuhaf bir sahtelik sinmiş gibiydi. Ve bezgin ses tonu bir hayli kışkırtıcıydı. Görünüşte Jane Hammond’la aralarındaki sıcak ilişkiye tezat oluşturan bu yorumları da işin tuzu biberiydi.</p>

  <p>Ama Gurney bu konuyu üsteleme arzusunu bastırdı. Endişelenmesi gereken daha öncelikli bir durum vardı.</p>
<p class="bosluk">&nbsp;</p>
</body>
</html>