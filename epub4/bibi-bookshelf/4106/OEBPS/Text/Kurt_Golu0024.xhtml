<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>24. Bölüm</h2>

  <p class="nonindent">Kara Büyü uygulamalarının altında yatan psikolojik etmenlerin araştırılması üzerine bir doktora tezi yazmış olmak en fazla geçmişteki akademik ilgi alanıyla alakalı manidar yorumlara yol açardı. Bu tür şeyler mahkeme jürisinin ilgisini çekse de avukatların dediği gibi konuyla çok ilgili olarak kabul edilmezdi.</p>

  <p>Ama işin vasiyetname tarafı farklıydı. Vasiyetname suç işleme nedeni, kullanılan yöntem ve gerçekleştirme fırsatı üçlemesinin birincisinin gerçekleşmiş olduğunu ortaya koyuyordu. Vasiyetname çok önemli bir ayrıntıydı. Hatta Gurney’in bunun altını iyice deşmesi gerektiğini düşünmesine neden olacak kadar önemli. Hammond'ın yirmi dokuz milyon doların sahibi olacağını apaçık biçimde ortaya koyması ve Jane’le Richard’ın kendisine bundan bahsetmeyi uygun bulmayışları, konuyu diğer her şeyin önüne geçirmişti.</p>

  <p>Telefonuna uzanıp, Jack Hardwick’i arayarak ona mesaj bıraktı. “Bana bu olayın en can alıcı noktasında beliren yirmi dokuz milyon dolar hadisesinden haberin olmadığını söyle. Eğer bu önemsiz konu hakkında bilgi sahibi olmana rağmen bana söylememeyi seçtiysen aramız çok kötü bozulacak. Beni en kısa zamanda ara.”</p>

  <p>Ardından Jane Hammond’ı aramayı düşündü. Sonra hiç bildirmeden dağ evlerine giderek onları hazırlıksız yakalamanın daha fazla bilgi almasına olanak tanıyacağına karar verdi. Çantasından defterini alıp bir sayfayı kopardı. Madeleine’e hızla bir mesaj yazmaya koyuldu:</p>

  <p><i>‘Saat neredeyse 11. Plattsburgh döneli epey oldu. Gilbert Fenton geldi. Bir sorunu çözmek üzere Hammondlar’ın evine gidiyorum. Telefon yanımda. Lütfen gelir gelmez beni ara.’</i></p>

  <p>Kağıdı sehpanın üzerine Madeleine’in telefonunun yanına bıraktı. Kar montunu giyip kapıya yöneldiği sırada anahtarın sesini duydu. Kapı hızla açıldı. Madeleine başında kulaklarına kadar çektiği yün kayak beresi, çenesine kadar çektiği montuyla içeri daldı. Üşümüş ve gerilmiş gibi görünüyordu. Kapıyı ardından hızla kapatıp, Gurney’e zoraki bir, “Merhaba,” dedi.</p>

  <p>“Neredeydin?” Kendi sesinin sertliği Gurney’i şaşırtmıştı.</p>

  <p>“Bir süreliğine dışarı çıktım.”</p>

  <p>“Neden not bırakmadın?”</p>

  <p>“Nereye gideceğimi bilmiyordum. Bu kadar uzun kalacağımı da tahmin etmemiştim. Sis ve buz...” Tepeden tırnağa titredi. “Sıcak bir duş almam gerek.”</p>

  <p>“Neredeydin?”</p>

  <p>İlk anda sanki çok zor bir sorunun yanıtını düşünüyormuş gibiydi. Sonra cevap verdi. “Artık olmayan bir yerde.”</p>

  <p>Gurney şaşkın bir ifadeyle bakakaldı.</p>

  <p>“George'la Maureen’in yaşadıkları eve gittim. Eğer orayı gayet iyi hatırlamıyor olsaydım hayatta bulamazdım. Devrilen bir ağaç tüm evi paramparça etmiş. Bunun çok uzun zaman önce meydana gelmiş olması gerek. Otlar, çam iğneleri her yanı sarmış.”</p>

  <p>“Eee... Sen ne yaptın?”</p>

  <p>“Hiçbir şey. Her şey çok değişmiş. Toprak yol... Eski çitler... Oradaki her şey bana çok küçük ve berbat göründü.”</p>

  <p>“Evi nasıl buldun?”</p>

  <p>“GPS'le.”</p>

  <p>“Bunca yıldan sonra adresi hatırladın mı?”</p>

  <p>“Sadece yolun adını. O zamanlar bile dört ya da beş ev vardı.” Duraksadı. Çok üzgün görünüyordu. “Şimdiyse neredeyse hiçbir şey kalmamış.”</p>

  <p>“Kimseyi gördün mü?”</p>

  <p>“Hayır.” Bir kez daha titredi. Kollarını tutarak, “Üşüyorum,” dedi. “Sıcak bir duşa ihtiyacım var.”</p>

  <p>Karısının yüzündeki bu yıkık ifade Gurney’in kendisini berbat hissetmesine neden oldu. Bunun içinde yaşadıklarının yüzüne yansımasından kaynaklandığını bilse de böyle bir ruh halini tanıdığı Madeleine’e hiç yakıştıramıyordu. Ya da tanıdığını düşündüğü Madeleine’e.</p>

  <p>İçeri girdiğinden beri ilk kez Gurney’in üzerinde montu olduğunu fark etmiş gibiydi. “Nereye gidiyorsun?”</p>

  <p>“Bazı şeyleri netleştirmek için Hammondlar’a gidiyorum.”</p>

  <p>“Arabayla mı?”</p>

  <p>“Evet.”</p>

  <p>“Dikkatli ol. Buz...”</p>

  <p>“Biliyorum.”</p>

  <p>“Banyoya giriyorum,” dedi yüzündeki yıkık, dalgın ifadeyle. Dönüp banyoya doğru yürüdü. Gurney kapıya kadar arkasından geldi.</p>

  <p>“Maddie, tesisin ciplerinden birini aldın, dağ başındaki bir toprak yolda bilmem kaç kilometre gittin. Eski, virane bir eve bakıp, hiç kimseyi görmeden hem de bu siste, soğuktan tir tir titreyerek geri döndün. Nedir bu? Bu sabah gerçekten ne yaptın?”</p>

  <p>“Beni sorguya mı çekiyorsun?”</p>

  <p>Evet, tam olarak bunu yapıyorum diye düşündü. Bu özellikle stres altında tetiklenen kötü bir alışkanlığıydı.</p>

  <p>Madeleine kapıyı kapatıyordu. Gurney onu yeni bir soruyla durdurdu. “Tüm bunların boğulan o çocukla bir ilgisi var mı?”</p>

  <p>“Tüm bunların?”</p>

  <p>“Bunların işte. Bu tuhaflıkların. Çevre gezisine çıkmak, dağ başında dolaşmaya kalkmak.”</p>

  <p>“David, gerçekten şu an banyo yapmak istiyorum.”</p>

  <p>“Büyük sırrın ne? Bana söylemediğin ne? Bunun boğulan çocukla bir ilgisi var mı diye sordum. Bu arada sahi nasıl boğuldu o çocuk?”</p>

  <p>“Buzun içine düştü.”</p>

  <p>“Tanır miydin?”</p>

  <p>“Evet. Burada benim yaşımda kış zamanı bile çok fazla çocuk yoktu.”</p>

  <p>“Onlardan hâlâ orada oturan birileri var mı?”</p>

  <p>“Otuz sene sonra mı? Hiçbir fikrim yok. Zaten görsem de tanıyacağımı sanmıyorum.”</p>

  <p>Madeleine’i dinlerken başmı salladığını fark etti. Bu da bir başka kökleşmiş mesleki alışkanlığıydı. Bunu sorgu esnasında söylenenlerin anlayışla karşılandığını göstermek, hatta empati duygusu uyandırdığı hissi yaratmak için bilinçli olarak yaparlardı. Yaptığının dürüst bir şey olmadığını fark edip mahcubiyetle hemen başını sallamayı kesti. Dedektif olarak sergilediği tavırlarla bir eş olarak sergilemesi gereken tavırları ayırabilmek için sürekli dikkat etmesi gerekiyordu. Madeleine kapıyı kapatmaya yeltenirken bir soru daha yöneltti.</p>

  <p>“Buzun içine nasıl düştü?”</p>

  <p>Madeleine’in kapıyı kapatmasına ramak kalmıştı. “Motosikletiyle donmuş gölün üzerinde gitmeye çalıştı. Buz kırıldı.”</p>

  <p>“Kaç yaşındaydı?”</p>

  <p>“Herkese on altısında olduğunu söylerdi. Ama sonradan daha on beşine yeni bastığını öğrendik.”</p>

  <p>“Olay sırasında yanında kim vardı?”</p>

  <p>“Sadece bir kız.”</p>

  <p>“Onu ne kadar iyi tanırdın?”</p>

  <p>“Çok iyi değil.” Hüzünlü bir gülümseme yüzünde belirdiği hızla kayboldu.</p>

  <p>Madeleine’in anlattıkları dağ evine doğru gitmek üzere yola çıkarken kendini hem huzursuz hissetmesine hem de dikkatinin dağılmasına neden olmuştu. Yolun yarısında aniden sisler arasından fırlayan iri, gri bir hayvan tam karşısında beliriverdi. Olanca gücüyle frenlere asılırken hayvan da ortaya çıktığı gibi aynı hızla çam ormanına dalıp gözden kayboldu.</p>

  <p>Dağ evine ulaştığında kapıyı Jane açtı. Gurney’i oldukça gergin bir gülümsemeyle karşılayıp, “David? Sorun mu var?” diye sordu.</p>

  <p>“Girebilir miyim?”</p>

  <p>“Elbette.” Geri çekilip Gurney’in girmesine izin verdi.</p>

  <p>“Richard evde mi?”</p>

  <p>“Kestiriyor. Benim yapabileceğim bir şey var mı?”</p>

  <p>“İkinizle birlikte konuşsam çok daha iyi olacak.”</p>

  <p>“Eğer önemli olduğunu düşünüyorsan...” Bir an duraksadı sonra Richard’ın yanına gitti.</p>

  <p>Bir dakika sonra döndü. Gurney’e şöminenin yanındaki koltuğu gösterip, kendisi de son derece gergin bir biçimde onun karşısındaki koltuğun koluna ilişti. Saçının perçemini alıp kulağının arkasına sıkıştırdı. “Richard birazdan gelecek. Önemli bir şey mi oldu?”</p>

  <p>“Birkaç sorum var da.”</p>

  <p>“Ne gibi?”</p>

  <p>Gurney yanıt verme fırsatı bulamadan Richard içeri girip koltuğa oturdu. Yüzünde nazik bir terapist gülümsemesi vardı.</p>

  <p>Gurney hemen konuya girmeye karar verdi. “Bu sabah Fenton beni görmeye geldi. Bana çok şaşırmama neden olan bir şey söyledi.”</p>

  <p>Jane kaşlarını çatarak, “O adamın söylediklerine inanmamalısınız.”</p>

  <p>Gurney Hammond’a dönerek, “Fenton bana çok büyük bir mirasın vârisi olduğunuzu söyledi,” dedi.</p>

  <p>Adam en ufak bir tepki vermedi.</p>

  <p>“Bu doğru mu?” diye sordu Gurney.</p>

  <p>Büyük olasılıkla bir sonraki soruyu tahmin eden Jane hemen atıldı. “Bunu size söylemedim çünkü sizde yanlış bir izlenim uyandırmak istemiyordum.”</p>

  <p>“Nasıl?”</p>

  <p>“Siz suçlularla karşılaşmaya alışkın bir insansınız. Para için korkunç şeyler yapan insanlarla. Ethan’ın vasiyetine gerçek amacının dışında bir anlam vermenizden korktum.”</p>

  <p>“Gerçek amacı?”</p>

  <p>“Çünkü Fenton’ın söylediği delice şeyler ışığında, Richard’ın her ne kadar imkansız da olsa, Ethan’ı böyle bir vasiyetname yazmak için hipnoza tabi tuttuğunu düşünmenizden korktum. Oysa bu bütünüyle Ethan’ın fikriydi. Peyton’a hayatını düzenlemesi için bir ihtar gibi.”</p>

  <p>“Dürüst olmak gerekirse ihtardan çok tehdit,” dedi Hammond alçak sesle. “Onu davranışlarını düzeltmeye mecbur bırakma çabası. Mesaj açıktı: ‘Ya kendine gel ya da avucunu yalarsın.’ Ethan kardeşini yola getirmek için her yolu denemeye kararlıydı.”</p>

  <p>“Gerçekte paranın Richard’a verilmesi hiçbir zaman düşünülmedi,” diye ekledi Jane. “Zaten vasiyetname onaylanıp, miras ortaya çıkınca Richard bunu reddetmeye niyetlendi.”</p>

  <p>Gurney, Hammond’a döndü. “Yirmi dokuz milyon, reddetmesi zor bir para.”</p>

  <p>Kırpmadığı mavi-yeşil karışımı gözlerini Gurney’inkilere dikerek, “Hayatım boyunca paranın ne ifade ettiğini ve ne etmediğini bilecek derecede mal varlığım oldu,” dedi. “Paranız yoksa paranız olduğunda gerçekte olabileceğinden çok daha fazla şeyin değişeceği vehmine kapılırsınız. Ancak paraya sahip olduğunuzda sınırlarınızın ne olduğunu görürsünüz. Babamın çok parası vardı ama mutsuz biri olarak yaşamaktan hiçbir zaman kurtulamadı.” Gurney deri koltukta arkasına yaslanarak gözlerini şömine alevlerine dikti. “Bende yanlış bir izlenim uyandırmamak için söylemediğiniz başka bir şey var mı?”</p>

  <p>“Hayır,” dedi Jane hemen. “Başka hiçbir şey yok.”</p>

  <p>“Peki, kurbanlarla yapılan telefon görüşmeleri?”</p>

  <p>“Öldükleri gün yaptıkları varsayılan telefon görüşmelerini mi kastediyorsunuz?”</p>

  <p>“Evet.”</p>

  <p>Dudakları öfkeyle kasıldı. “Hepsi Fenton’dı.”</p>

  <p>“Anlamadım.”</p>

  <p>“Richard’ın komodininde kontörlü bir telefon bulduğunu ileri sürdü. Ama Richard o komodini daha önce hiç kullanmadığı gibi, o telefonu da daha önce hiç görmemişti.”</p>

  <p>“Yani bunu Fenton’ın uydurduğunu mu söylüyorsunuz?”</p>

  <p>“Öyle olmalı, değil mi?”</p>

  <p>“Böyle bir olasılık var.”</p>

  <p>“Size Richard’ın yalan makinesi testinden başarıyla geçtiğini söylediğini hiç sanmıyorum, öyle değil mi?”</p>

  <p>“Hayır, bundan bahsetmedi.”</p>

  <p>“Elbette bahsetmez! Ne yaptığını görmüyor musunuz? Sadece Richard’ı kötü gösterecek şeylere değinip, onun masumiyetini kanıtlayacak şeyleri göz ardı ediyor!”</p>

  <p>Hammond adeta tüm bunları daha önce yaşamış ve artık tamamen bıkıp tükenmiş gibi görünüyordu. “Bana sormak istediğiniz başka bir şey var mı?”</p>

  <p>“Ayrıca sizin kara büyü üzerine yazmış olduğunuz doktora tezinizi de konu etti.”</p>

  <p>“Aman Tanrım! Onunla ilgili ne dedi?”</p>

  <p>“Bunun sizin zihinleri kontrol ederek öldürme konusuna ilginiz olduğunu gösterdiğini ileri sürdü.”</p>

  <p>Jane öfkeyle kollarım yukan kaldırdı.</p>

  <p>Gurney, Hammond’a bakarak, “Tezinizin kara büyü laneti konusuyla ilgili olduğu doğru mu?” dedi.</p>

  <p>“Tezim büyücü doktorların kurbanlarında meydana getirdikleri kendilerine zarar verme süreciyle ilgili tarafsız bir analizdi. İsterseniz size tezimin bir kopyasını verebilirim ama bir işinize yarayacağını sanmıyorum.”</p>

  <p>“Yine de aklımızda olsun. Belki ileride faydası olur.”</p>

  <p>“Tamam. Şimdilik başka bir şey var mı?”</p>

  <p>“Sadece son bir soru. Ethan Gall eşcinsel miydi?”</p>

  <p>Hammond duraksadı. “Bunun konuyla ne alakası var?” "Olayın bir yerlerinde cinsellikle ilgili bir şeyler saklı gibi görünüyor. Ama şu anda nasıl bir alaka kurabileceğimi açıkçası bilmiyorum.”</p>

  <p>“Pekala, buna kesin bir yanıt veremem. Ama aşka vakit ayıramayacak kadar meşguldü. Eneıjisini bütünüyle yoldan çıkmış kişileri rehabilite etmeye adamıştı.”</p>

  <p>Adamın ses tonu akla açıkça başka bir soru getiriyordu. Ama Gurney bu soruyu sormaya fırsat bulamadan, Hammond adeta zihnini okumuşçasına atıldı.</p>

  <p>“Ben Ethan’a ilgi duyduğumu kabul ediyorum. Ama o benimle ilgilenmedi. Yani o şekilde.”</p>

  <p>Sessizliği Jane bozdu. “Mesleki açıdan Ethan, Richard’a hayrandı. Hem de çok büyük ölçüde.”</p>

  <p>“Mesleki açıdan.” Hammond bunu tekrar ederek ifadenin sınırlarının bir kez daha altını çizmiş oldu.</p>
<p class="bosluk">&nbsp;</p>
</body>
</html>