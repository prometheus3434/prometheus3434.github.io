<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>14. Bölüm</h2>

  <p class="nonindent">Eğimli yolda, aşağıya, göle doğru yaklaşıyorlardı. Bu civardaki ağaçların çoğu yapraklarını dökmeyen çamlar olduğundan arka tarafta kalan dağlar artık gözden kaybolmuştu.</p>

  <p>Son virajı dönüp, göl seviyesine erişmelerinin ardından tüm haşmetleriyle yükselen Mezarlık Tepesi ve Şeytan Dişi’nin önünde göle tam karşıdan bakan taş ve ahşap karışımı yapıya doğru ilerlemeye başladılar. Büyüleyici manzara Gurney’i bir kez daha etkisi altına almıştı.</p>

  <p>Önlerinde, tesisin girişinde ahşap sütunlu muazzam bir giriş kapısı vardı. Landon, Land Rover’ı sütunların yanına park edip, Gurney’e de yanına çekmesini işaret etti.</p>

  <p>Madeleine’le araçlarından indikleri anda Landon da telefonunu cebine sokuyordu.</p>

  <p>“Austen’a geldiğinizi bildirdim.” Karşıdaki geniş kirişli cam kapıları gösterdi. Daha cümlesini tamamlamamıştı ki bu kapılardan biri içeriden açıldı.</p>

  <p>Dışarı kısa boylu, sert görünümlü, saçları kazınmış, küçük gözlü, sert bakışlı biri çıktı. Gurney’e doğru çevresine sanki içindeki gücü çıplak kafa derisinden terle dışarı sızıyormuş gibi görünen adam bariz bir sertlikle yürüyordu.</p>

  <p>“Dedektif Gurney, Bayan Gurney, Kurt Gölü Tesisi’ne hoş geldiniz. Ben Austen Steckle.”</p>

  <p>Gurney’in elini profesyonel bir koşucu kadar sert sıktı. Gurney adamın küçük parmaklarındaki tırnakların neredeyse etine kadar yenmiş olduğunu fark etmişti. Kalın sesi, şehirli tonlamaları tıpkı Landon’un üst sınıf mırıltılarına benziyordu.</p>

  <p>“Valizlerinizi alayım mı?”</p>

  <p>“Teşekkürler ama fazla bir şeyimiz yok.” Gurney dönüp bagajdaki iki çantayı indirdi. “Araba park ettiğimiz yerde kalabilir mi?”</p>

  <p>“Elbette, sıkıntı yok. Misafirlerimizin kullanımına sunduğumuz iki yeni Jeep’imiz var. Arazi için müthiş araçlardır. Eğer arzu ederseniz hemen birini size tahsis edebilirim.”</p>

  <p>“Bak, Dave,” söze karıştı Landon. “Emin ellerdesiniz gibi duruyor.” Saatine baktı. “İki kırk iki. Bir şeyler içmek üzere Şömine Odası’nda saat üçte buluşmaya ne dersiniz?”</p>

  <p>“Tamam. Görüşürüz o zaman.”</p>

  <p>Landon arkasındaki bu kadar şişman birine göre gayet hızlı hareket eden Steckle’la beraber içeriye yöneldi. Gurney’le Madeleine de arkalarından girdi.</p>

  <p>Büyük, ikili ahşap kapıdan geçilerek girilen katedrallerdekileri andıran yüksek tavanlı giriş salonunu, geyik boynuzu şeklindeki muazzam avizeler aydınlatıyordu. Duvarlara geyik boynuzları, antika silahlar, kılıçlar, hançerler, pöstekiler ve Kızılderili tüyleriyle bezenmiş kalkanlar asılmıştı.</p>

  <p>Nispeten karanlık bir köşede, dişleriyle pençeleri gayet net biçimde seçilebilen doldurulmuş biri ayı vardı.</p>

  <p>Gurney resepsiyon masasına yaklaşınca Steckle, eski moda, uzunca bir anahtarı uzattı. “Bu sizin, dedektif. Başkanlık Süiti. Tamamen ücretsiz.”</p>

  <p>Steckle, Gurney’in soran bakışlarını fark edince sözlerini sürdürdü, “Jane bana neden buraya geldiğinizi, yaptığınız iyiliği, olayla neden ilgilendiğinizi filan anlattı. Biz de en azından sizi mümkün olan en konforlu biçimde ağırlayalım istedik. Başkanlık Süiti, tesisin kurucusu Dalton Gall'in kendi özel süitiydi. Dalton Gall, sahip olduğu çok sayıda madeniyle çok başarılı bir adamdı.</p>

  <p>Paraya para demezdi. Tesis açıldıktan birkaç sene kadar sonra Başkan Warren G. Harding geldi. Elbette ona tesisin sahibinin süitini açtılar. Başkan burayı bir ay kalacak kadar çok sevdi. Sonrasında da onun konakladığı bölüm Başkanlık Süiti olarak anılır oldu. Umarım siz de beğenirsiniz. Çıkalım mı?”</p>

  <p>“Olur.” Gurney iki çantayı alıp, Steckle’ın arkasında giriş salonunu geçip geniş ahşap merdivenlerden çıkarak oldukça şık kırmızı halıların serili olduğu koridora ulaştılar. Burası ilk anda Gurney’e Çığlık filmindeki otel koridorunu hatırlatmıştı.</p>

  <p>Steckle geniş bir ahşap kapının önünde durup büyük metal anahtarı demode anahtar deliğine yerleştirdi. Ardından siyah kapı kolunu çevirip kapıyı açtı. İçeri önce kendi girdi. Onun girişinin birkaç saniye sonrasında yanan ışıklar deri kanepeleri ve koltukları, Kızılderili kilimleri, otantik zemini ve masa lambalarıyla taşraya has erkeksi tarzda döşenmiş odayı gözler önüne serdi.</p>

  <p>Madeleine önce Gurney girsin diye geri çekildi.</p>

  <p>“Burada lobideki gibi ölü hayvan yok değil mi?”</p>

  <p>“Hayır, öyle bir şey yok.”</p>

  <p>Tedirgin adımlarla içeri yöneldi. “İyi, öyle şeylerden nefret ederim de.”</p>

  <p>Steckle perdeleri açınca, göl manzarasını gözler önüne seren pencereler açığa çıktı. Büyük bir cam kapı balkona açılıyordu. Gurney’in sol tarafındaki duvarın ortasında yer alan geniş eşikten yan odaya geçiliyordu. Burası dört direkli büyük bir yatağın yer aldığı oldukça geniş yatak odasıydı. Yatak odasındaki bir başka kapı, Gurney’in evindeki çalışma odasından büyük, ayrı tuvaleti, ayrı bir duş teknesi, devasa büyüklükte ayaklı küveti ve üzeri banyo havlularıyla dolu bir masanın yer aldığı banyoya açılıyordu.</p>

  <p>Gurney’in sağındaki duvarı, Amerika’nın hukuksuz içki yasağı dönemine doğru kaydığı sürecin başlangıcında ülkeyi yönetmiş Warren Harding’in portresi kaplıyordu. Portre ağzına kadar dolu bir barın üzerinde yer alıyordu. Duvarın diğer ucunda, ön tarafında üzerine odunların dizildiği parmaklıklı demir bir bölmenin yer aldığı taş şömine göze çarpıyordu.</p>

  <p>Steckle pencereleri işaret ederek, “Issızlığa hoş geldiniz,” dedi.</p>

  <p class="bosluk">&nbsp;</p>

  <p class="nonindent">Adını devasa taş şömineden alan, Şömine Odası, deri mobilyaları, Kızılderili sanatı ve silahları, içi viski, bourbon, cin, porto şarabı, şeri, vermut, kristal kadehler ve bir nesil öncesinden kalmış gümüş buz kovalarıyla doldurulmuş barıyla, tıpkı Gurneyler’in süiti gibi otantik-lüks karışımı tarzda döşenmişti.</p>

  <p>Gurney’le Madeleine içeri girdiği an Norris Landon oturduğu deri koltuktan eliyle işaret ederek onları yanına çağırdı. “Sert bir şeyler alıp şöminenin yanına buyurun.”</p>

  <p>Gurney bardan soda almayı tercih etti. Madeleine’in kadehine cin ve portakal suyu koyduğunu görünce de şaşırdı.</p>

  <p>İçeceklerini alıp odanın diğer ucundaki, üzerini değiştirip, giydiği sarı kaşmir süveteri, kahverengi fitilli kadife pantolonu, süet mokasenleriyle adeta evinde gibi görünen Landon’ın karşısındaki deri kanepeye oturdular. İfadesiz bir gülümsemeyle içi buzlu viski ile dolu gibi görünen kadehini kaldırdı. “Ziyaretinizin amacına ulaşması dileğiyle.”</p>

  <p>“Teşekkürler,” dedi Gurney.</p>

  <p>Madeleine hafifçe gülümseyip başıyla selamladı.</p>

  <p>Landon içkisini yudumladı. “Ateşin karşısında oturmak her zaman güzeldir değil mi?”</p>

  <p>“Çok hoş,” dedi Gurney. “Başka konuklar da var mı?”</p>

  <p>“Şu an için burası bizim. Çalışanların sayısı da azaltıldığından bu bizim için hem iyi hem de kötü. Hammondlar elbette hâlâ buradalar. Tabii biraz daha uzakta, Richard’ın dağ evinde. Yaşanan korkunç olayın ardından Austen tüm kış rezervasyonlarını iptal etti. Son derece anlaşılabilir bir karar elbette. Özellikle de olay ve de medyanın ilgisi düşünülünce. Tatmin edici bir sonuca erişinceye dek tesisi kapatmak çok akıllıca. En azından Austen’ın kararını ben böyle yorumluyorum. Aslında Austen ve Peyton’ın kararını desem daha doğru olacak.”</p>

  <p>Gurney başıyla onaylayıp, sodasını yudumladı. “Tüm rezervasyonlar iptal edildiği halde burada oluşunuz, sizin sıradan bir konuk olmadığınızı ortaya koyuyor.”</p>

  <p>Landon mahcup bir kahkaha patlattı. “Sıradan olmadığıma dair bir iddiada hiç bulunmadım. Ama buraya çok sık gelirim. Tüm yaşananlar sırasında da buradaydım. Sanırım Austen da burada kalmamda bir sakınca görmedi.”</p>

  <p>“Ne zamandan beri buraya geliyorsunuz?” diye sordu Madeleine.</p>

  <p>“Çok eski değil. Burayı birkaç sene önce keşfettim. Ama bir kez bu bölgenin tadını alınca, işte yaylada kuş avı, ilkbahar ve sonbaharda hindi avı, geyik mevsimi, ayı mevsimi, tavşan, sincap mevsimi, balık mevsimi derken hep burada olmaya başladım. Açık söylemek gerekirse buraya aşık oldum. Şimdi yaşananların bu güzelliğe zarar vermemesini tüm kalbimle diliyorum.” Bir kez daha kadehini kaldırdı. “En kısa zamanda işlerin yoluna girmesine. Herkesin iyiliği için.”</p>

  <p>Süren sessizliği Gurney bozdu. “Bahsettiğiniz bu avlar için bir cephane dolusu silah gerekir.”</p>

  <p>“İşin doğrusu spor amaçlı bol miktarda silahımız var.”</p>

  <p>“Çalışan sayısının azaltıldığından bahsetmiştiniz. Şu an Austen’dan başka kimse var mı?”</p>

  <p>“Plattsburgh’tan buraya gelip giden bir şef var. Bir mutfak yardımcısı. Sağı solu toplayan bir hizmetçi. Diğer çalışanları gerek olduğunda Austen arayıp çağırıyor.” Neredeyse özür diliyormuşçasına omzunu silkti. “Ve tabii ki bir de Barlow Tarr var.”</p>

  <p>“Geceliği bin dolarlık bir otel için pek de uygun bir çalışan değil.”</p>

  <p>“Hayır, kesinlikle değil. Ethan’ın dünya görüşü böyleydi işte. Herkesin ıslah edilebileceğini düşünürdü. Bence boşa çaba. Zaten Ethan’ın onca iyimserliğine karşın Barlow konusunda pes etmesine ramak kalmıştı. Gerçi Ethan için birisine yardım etmesinin imkansız olduğunu kabullenmek çok zordu. Ama sorun Barlow’un tavırlarının dağ havasına benzemesiydi. Bir an başka tarafa yönelsen geri döndüğünde karşında nasıl birini bulacağın tamamen şansa kalırdı. Ethan ona konuklardan uzak durması karşılığında burada kalabileceğini, ormandaki kulübesinde yaşayabileceğini söylemişti. Ama sizin yanınıza gelmiş. Böylece anlaşmayı ihlal etmiş oluyor.”</p>

  <p>“Ethan’ın sorunlu insanları işe almak gibi bir eğilimi mi vardı?”</p>

  <p>“Galiba öyle. Bu onun hem en büyük meziyeti hem de en büyük kusuruydu.”</p>

  <p>Gurney konuyu değiştirecek bir şeyler söylemeden önce bu son cümleyi biraz düşündü. “Gall Yeni Yaşam Vakfı hakkında neler biliyorsunuz?”</p>

  <p>Landon bir süre kadehindeki içkisine baktı. “Tam da Ethan gibi birinden beklenebilecek bir girişimdi. Ethan çok karmaşık bir adamdı. Kararlı, dik kafalı, kontrollü. Güçlü iradeli. Yaptığı şeyin en doğrusu olduğuna dair sarsılmaz bir inancı vardı. İş dünyasında çok acımasızdı. Burayı tek başına yeniden diriltip, şu anki haline soktu. Ve tüm bunları daha yirmili yaşlarını sürerken yaptı.”</p>

  <p>“Sanki bunda bir sorun görüyorsunuz gibi konuştunuz.”</p>

  <p>“Ah, sormayın. İş dünyasındaki o acımasız adamın yüreğinde bir misyoner saklıydı adeta. Gerçek bir dindar. Herkesin daha iyi bir hale getirilebileceğine tüm kalbiyle inanırdı. İşte bu yüzden de kurduğu Gall Yeni Yaşam Vakfı’nı azılı mahkumların yeniden eğitilip, topluma faydalı bireyler haline getirilmesine adamıştı.”</p>

  <p>“Vakfın çok sayıda başarı hikayesi yarattığını duymuştum.”</p>

  <p>“Kesinlikle. Büyük çok büyük başarılar. Zaten bunun en güzel örneği de Austen.”</p>

  <p>“Austen Steckle şartlı tahliye edilen bir mahkum mu?”</p>

  <p>Landon birden yüzünü pişmanlık ifadesi sergileyerek buruşturdu. “Her ne kadar kendisi bunu saklamıyor olsa da bu konuda daha fazla konuşmamayı tercih ediyorum. Sonuçta üzerime vazife değil. Anlatmak isterse kendisi anlatmalı. Ben değil.”</p>

  <p>Kısa bir sessizlik oldu. “Kurt Gölü’yle ilgili sormak istediğiniz başka şeyler varsa kısıtlı bilgimi sizinle paylaşmaktan mutluluk duyarım.”</p>

  <p>Madeleine söze karıştı. Sesinden biraz gergin olduğu anlaşılıyordu. “Buraya gelmeden önce yolda, karşılaştığımız şu Tarr denilen adam bize dipsiz bir gölden bahsetti. Ne demek istediğine dair bir fikriniz var mı?”</p>

  <p>“Ah, evet. Dipsiz göl. Şeytan İkizleri’nden biri.”</p>

  <p>“Neyden biri?”</p>

  <p>“Şeytan İkizleri’nden. Civardaki coğrafi bir özellik kısa zamanda yerel bir efsane halini almış. Vadinin birer ucunda bulunan, birbirlerine birkaç kilometre uzaktaki iki gölün, yeraltı kanalları ve mağaraları aracılığıyla birbirine bağlı oldukları ortaya çıktı. Kurt Gölü bu göllerden biridir.”</p>

  <p>“Dipsiz derken bunu mu demek istedi?”</p>

  <p>“Hem evet hem de hayır. Söylediği daha çok göllerin bağlantısının keşfedilmesine yol açan bir olayla ilgili. Bin dokuz yüz ellilerde iki kız diğer gölde kanoyla açılırlar. Kano devrilir. Kızlardan biri kıyıya ulaşmayı başarırken diğeri boğulur. Göl didik didik aranır, dalgıçlar günlerce, haftalarca dalış yaparlar ama cesedi bulamazlar. O günlerde bu büyük bir efsane haline dönüşür. Sayısız hikaye adeta havada uçuşur. Komplo teorileri, doğaüstü açıklamalar filan. Tam bir zırvalık. Basının saçmalıkları eskiden beri hiç değişmedi.”</p>

  <p>Madeleine sabırsızca atıldı. “Ama sonra ne oldu?”</p>

  <p>“Ah. Şey. Beş yıl kadar sonra iskorpit avlamaya çıkan bir balıkçının oltasına uzun zaman önce kaybolan o cesedin kalıntısı takıldı. Artık çoğu iskelete dönüşen ama giysilerinin bir kısmı hâlâ üzerinde olan bir ceset. İşin ilginç yanı balıkçı burada, Kurt Gölü’nde balık tutmaktaydı. Kızın boğulduğu diğer gölde değil.”</p>

  <p>Gurney şüpheci bir tavırla, “Bunun dışında yeraltı bağlantısı olduğunu ortaya koyacak başka delil var mı?” diye sordu.</p>

  <p>“Evet. Aynı anda yapılan ölçümlerde her iki gölün de her zaman aynı anda yükselip alçaldığı ortaya çıktı. Hatta sadece birini etkileyen güçlü fırtınalarda da bu durum değişmedi. Her ne kadar haritaları çıkartılıp, yerleri tespit edilemediyse de bu bağlantının olduğuna dair kuşku yok.” İçkisinden bir yudum daha alıp gülümsedi. “Böyle durumlar her zaman, saçma sapan özellikle de kötü güçlerin işe karıştığına ilişkin açıklamalar bulmaya hazır cahillerin hayal güçlerini devreye sokmuştur.”</p>

  <p>Her ne kadar Gurney bu söylenenlere karşı çıkamasa da Landon’ın tavrını itici bulmuştu. Konuyu değiştirmeye karar verdi. “Anladığım kadarıyla canınız her istediğinde buraya gelip gidiyorsunuz. Sanırım ya emeklisiniz ya da çok esnek bir mesleğiniz var.”</p>

  <p>“Emekli sayılırım. Orada burada danışmanlık işleri yürütüyorum. Belli bir yere bağlanıp kalmayı sevmem. Tabiat aşığıyım. Çoğu insanın hayalini yaşıyorum. Zaman geçiyor, biliyorsunuz. Sadece bir kez yaşıyoruz. Ne derler bilirsiniz; ölüm döşeğindeki hiç kimse ofisinde biraz daha zaman geçirebilmeyi dilemez. Peki ya sen, Dave? Jane bana senin de kısmen emekli olduğundan bahsetti.”</p>

  <p>Gurney’e hâlâ durumunu ifade etmek zor geliyordu. Madeleine sık sık ‘emekli’ ifadesinin emniyet teşkilatındaki görevinden ayrılmasının ardından dört önemli cinayet vakasına balıklama dalmış birine pek uygun bir tanım olmadığını söylerdi.</p>

  <p>“Genellikle olayla ilgili görüşlerimi sorarlar,” dedi Gurney. “Ve bu da genellikle olaya daha fazla müdahil olmamla sonuçlanır.”</p>

  <p>Landon büyük olasılıkla bu sözlerdeki kasıtlı belirsizliği sezerek gülümsedi. “Bense insanların mesleklerinden, özellikle de yüksek risk içeren mesleklerinden zamanı gelince uzaklaşmaları gerekir diye düşünüyorum. Bırakalım başkaları da kendi işlerini yapabilsinler. Sebepsiz yere yaşamı riske atmak büyük bir trajedidir.”</p>

  <p>“Belki de uzaklaşmamanın başka nedenleri vardır.”</p>

  <p>“Ah. Elbette. O zaman durum biraz daha karmaşıklaşır.” Kadehine bir kez daha baktı. “Ego, gurur, kendimize olan inancımız, başarının yaşamımıza verdiği anlam...” Cümlesini yarım bırakarak sustu.</p>

  <p>Kısa bir sessizlikten sonra Gurney sakin bir tavırla sordu. “Ne tür bir danışmanlık hizmeti veriyorsunuz?”</p>

  <p>“Müşterilerime uluslararası ticaretle ilgili tavsiyelerde bulunuyorum. Yasalarla, iş yapacakları ülkelerin kültürüyle, güvenlikle ilgili. Buradan da yürütebiliyorum işimi.” Madeleine’e döndü. “Peki ya siz? Sizin kesinlikle doğa hayranı bir kadın olduğunuza bahse girerim?”</p>

  <p>Bambaşka düşünceler içindeki Madeleine soruyla şaşırdı. “Doğru, açık alanda olmayı severim. Eğer kendimi dışarı atamazsam bazen sıkıntıdan...”</p>

  <p>Cümlesini bitiremeden Jane Hammond bir yandan mutlu ama diğer açıdan da bir hayli gergin görünerek resepsiyon holünden içeri girdi. Kısa, kötü boyanmış saçları darmadağınıktı. “Dave! Madeleine! Gelebilmişsiniz! Bu korkunç havada bir hayli endişelenmiştim ama sonunda buradasınız! Sizi gördüğüme çok sevindim!” Sesi biraz kısıktı.</p>

  <p>“Norris bizi kurtarmaya geldi,” dedi Madeleine.</p>

  <p>“Kurtarmaya mı? Aman Tanrım! Ne oldu?”</p>

  <p>Madeleine, Gurney’e baktı.</p>

  <p>Gurney omuz silkti. “Yolda keskin bir viraj vardı, kötü bir manevra yapınca kendimizi kaygan bir drenajın içinde...”</p>

  <p>“Ah, hayır! Ben de böyle bir şeyin olabileceğinden korkuyordum. Zaten Norris’ten yolu kontrol etmesini bu yüzden rica ettim. İyi ki öyle yapmışım.”</p>

  <p>“Her şey yolunda.”</p>

  <p>“Bir de korkutucu bir temas yaşadık,” diye ekledi Madeleine. Jane’in gözleri açıldı. “Ne oldu?”</p>

  <p>“Ormandan garip bir adam çıktı.”</p>

  <p>“Tarr,” dedi Landon.</p>

  <p>“Ah. Barlow. Doğru korkutucu olabilir. Kötü bir şey söyledi mi? Tehdit mi etti?”</p>

  <p>“Kurt Gölü’ndeki kötülükten bahsetti.”</p>

  <p>“Tanrım!” Jane yüzünde kederli birinin karikatürünü andıran ifadeyle Landon’a baktı.</p>

  <p>“Ah. Maalesef. Tarr ailesinin geçmişi hiç de hoş değil. Bölgenin akıl hastanesini boylamak neredeyse bir Tarr geleneği.” Madeleine’in gözleri fal taşı gibi açıldı. “Bölgenin akıl hastanesi derken tam olarak nereyi...”</p>

  <p>Landon, Madeleine’in sözünü tamamlamasını beklemeden yanıt verdi. “Suçlu Akıl Hastalarının yatırıldığı Eyalet Hastanesi. Buraya çok uzak değil. Tabii tesisin reklamlarında söz edilecek türden bir yer değil. Çünkü böyle bir şeyi duydukları anda insanların kafalarında türlü türlü sorular belirir. Hiç Adirondack dalgıç kuşunun sesini duydunuz mu? Onun keder dolu sesi normalde bile insanın tüylerini ürpertir. Bir de duyduğunuz sesin ormanda dolaşan bir deliye ait olduğuna ilişkin hayaller kurmaya başladığınızı düşünün. Uykuya biraz zor dalarsınız herhalde.”</p>

  <p>Jane bir süre ona bakıp ardından kanepenin diğer ucunda oturan Gurney'e Madeleine’e döndü. “Richard’a sizi akşam yemeğine davet ettiğimi söyledim. Çok memnun olmadı ama birdenbire başka bir yere gitmek zorunda olduğunu filan da söylemedi. Böylece ilk engeli aşmış olduk. Ben yemeğin...”</p>

  <p>Kısacık bir melodi Jane’in cümlesini yanda kesmesine neden oldu.</p>

  <p>Landon koltuğunda doğrulup cebinden telefonunu çıkardı. Ekrana baktı. “Özür dilerim,” diyerek ayağa kalkıp odadan çıktı. Jane az önce kaldığı yerden devam etmeye koyuldu. “Ben yemeğin yakınlaşmak, rahatça konuşabilmek için çok uygun olacağını düşündüm. Böylece Richard’ı tanıyarak onun herkesin iddia ettiği gibi çılgın olup olmadığını ya da çılgınlığının hangi boyutta olduğunu kendi gözlerinizle görebileceksiniz...” Başını iki yana sallarken gözleri yaşla doldu.</p>

  <p>Bu türden duygu gösterilerini şüpheyle karşılamaya eğilimli Gurney hüzünlü konuşmayı izlerken bir yandan da açık bir nokta yakalamaya çalışıyordu. Ama sonunda eğer Jane Hammond’ın kardeşiyle ilgili hislerinde samimi değilse bile rol yapmakta çok başarılı olduğuna karar verdi.</p>

  <p>“Yani bu işi nasıl halledeceğimize ilişkin kararınızı değiştirdiniz, öyle mi? Çünkü hiçbir şey söylemeden pat diye karşısına çıkacağım, o da onca yolu sadece onunla görüşmek için geldiğimi öğrenecek ve benimle konuşmaya kendini mecbur hissedecek diye kararlaştırmıştık sanıyordum.”</p>

  <p>“Evet, ama sonra akşam yemeğinin daha uygun olacağına karar verdim. Daha doğal olacak. Özellikle de Madeleine’in de katılımıyla Richard’ın gerçekte nasıl biri olduğunu anlama fırsatı bulabileceksiniz.”</p>

  <p>“Buna karşı çıkmadı mı?”</p>

  <p>Jane burnunu kağıt mendille hafifçe sildi. “Şey... Ona küçük bir yalan söyledim.”</p>

  <p>“Ne kadar küçük?”</p>

  <p>Kanepede biraz daha yanlarına sokulup, önemli bir sır veriyormuşçasına öne eğildi. “Ona sizden yardım istediğimi ama sizin çok önemli başka bir işinizin olduğunu, bu yüzden de bu olaya müdahil olmaya isteksiz olduğunuzu söyledim. Richard da sizi istemediğine göre - kimseyi istemediğine göre - sizin de işin içinde olmadığınızı bilerek daha rahat davranacaktır.”</p>

  <p>“İyi de o zaman ben neden buradayım?”</p>

  <p>“Ona eşinizle birlikte Vermont'a kayak tatiline gideceğinizi, yolunuzun Kurt Gölü’nün birkaç kilometre uzağından geçeceğini, benim de sizi akşam yemeğine davet ettiğimi söyledim.”</p>

  <p>“Kısacası kardeşiniz olayla ilgilenmediğim müddetçe burada olmamdan rahatsız olmayacak öyle mi?”</p>

  <p>“Olaya müdahil olmadığınız müddetçe. Tabii belli ölçülerde ilgilenmek de son derece normal sayılır değil mi?”</p>

  <p>“Çok önemli diğer işimin ne olduğunu sordu mu size?”</p>

  <p>“Bilmediğimi söyledim. Size sorarsa bir şeyler uydurursunuz artık.”</p>

  <p>Bu kadın yalnızca koruyup, hataları düzelten biri değil diye düşündü Gurney. Karşısında dalavere çevirmeye meraklı, kendisini özverili bir yardımcı olarak görüp, başkalarının yaşamlarını düzenlemeye çabalayan biri duruyordu.</p>

  <p>Gurney’in olaya ilişkin doğal merakı kendisinin müdahil olma süreciyle ilgili bu tuhaf manevraları gördükçe katlanıyordu. İstemese de bu yeni planı kabullendi. Bir yandan da kendi kendine daha sonra fikri değişirse başka bir çıkış kapısı bulabileceğini söylüyordu.</p>

  <p>“Akşam yemeği? Ne zaman ve saat kaçta?”</p>

  <p>“Richard’ın dağ evinde. Beş buçukta. Uygun mu? Kışları yemeği erken yeriz.”</p>

  <p>Gurney, Madeleine’e baktı.</p>

  <p>O da başını salladı. “Olur.”</p>

  <p>Jane’in gözleri parladı. “Şefe haber vereyim. Bugünlerde imkanları biraz sınırlı ama onun yine de hoş bir şeyler hazırlayabileceğine eminim.” Hapşırınca elindeki iyice buruşmuş mendille burnunu bir kez daha sildi. “Richard’ın dağ evine ulaşmak çok kolaydır. Göl yolunu takip edin. Bir kilometre kadar sonra yolun gölden ayrılıp, ormana doğru saptığı noktaya ulaşmış olursunuz. Tam orada üç tane ev var. Zaten ilk ikisi boş. Richard’ın ki üçüncü ev. Eğer kayıkhaneyi veya Gall Malikanesi’ni görürseniz fazla gitmişsiniz demektir. Geri dönersiniz.”</p>

  <p>“Gall Malikanesi?”</p>

  <p>“Gall ailesinin oturduğu yer. Şu an orada sadece Peyton yaşıyor. Peyton ve konukları.”</p>

  <p>“Konukları?”</p>

  <p>“Leydi arkadaşları. Aslında hiçbiri leydi değil. Gerçek arkadaş da sayılmazlar. Neyse ne. Beni ilgilendirmez.” Burnunu çekti. “Çok büyük, kasvetli taş bir bina. Ormanın ortasında, Şeytan Dişi’nin eteklerinde. Çevresi itici çitlerle çevrili bir ev. Ama sizin oraya kadar gideceğinizi sanmıyorum. Dağ evini kaçırmazsınız. Dış ışıkların da yanıyor olacağına eminim.”</p>

  <p>“Güzel,” dedi Gurney giderek kendini daha da huzursuz hissederek. Zihninde henüz kendisini hiçbirini sormaya hazır hissetmediği çok sayıda soru dönüp duruyordu.</p>
<p class="bosluk">&nbsp;</p>
</body>
</html>