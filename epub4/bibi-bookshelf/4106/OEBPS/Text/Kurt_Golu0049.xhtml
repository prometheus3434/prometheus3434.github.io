<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>49. Bölüm</h2>

  <p class="nonindent">Gayet iyi yanan ateşe rağmen bacadan esen rüzgar Şömine Odası’nda kasvetli bir ortama neden oluyordu. Bu yüzden dinlendiğini bilmelerine rağmen süit daha çekici gelmişti. Resepsiyondan geçerlerken Madeleine büyük cam panelli kapının önünde durdu.</p>

  <p>Bu sırada Gurney’in aklına şahine ateş ettiğinde hayvanın kuyruğundan düşen tüy geldi. “Bir dakika bekle. Bir şey almam gerek.”</p>

  <p>Kapıyı açıp buz gibi havada, hatırladığı kadarıyla tüyün düştüğünü gördüğü yere doğru koşmaya başladı. Tüy, üzerine biraz kar yağmış olsa da tahmin ettiği yerdeydi. Alıp, hızla ana binaya geri döndü. İçeri girer girmez elindeki kızıl-kahverengi karışımı ucu parçalanmış tüyü şöyle bir inceledi. Sonra cebine atıp, Madeleine'le birlikte yukarı yöneldi.</p>

  <p>İçeri girmeden önce, Hardwick’le konuşmasının yarım kaldığını, rahatça görüşebilmek için de ses kamuflajına ihtiyaç duyduğunu açıklayarak, karısından, tabletten YouTube’a girip oradan hareketli bir parça açmasını istedi.</p>

  <p>Madeleine hareketli kısımlarının silah seslerini bile bastıracak derece yüksek sesle çalındığı bir parça seçti. Gurney tableti kanepenin üzerine koyup, pencereden süzülen yetersiz ışığa destek olması için lambayı yakıp Hardwick’in numarasını tuşladı.</p>

  <p>Hardwick telefonu ilk çalışta açtı.</p>

  <p>“Yollar nasıl?”</p>

  <p>“Yağlanmış domuz boku gibi. Birkaç dakikaya beni arayacağını söylememiş iniydin?”</p>

  <p>Gurney dostunun alışılageldik çıkışmasını duymazdan geldi. Zaten bu da onun alışılageldik tepkisiydi. “En son tüm bu kötü adamlar cehennemin dibini boylarken hedefledikleri kurbanın hayatta kalmayı nasıl başardığından bahsediyorduk. Senin bu hususta bir fikrin var mı?”</p>

  <p>“Var. Bilgiden çok hissetmeyle ilgili ama mantıklı bir açıklama bence.”</p>

  <p>“Tamam. Neymiş?”</p>

  <p>“Dört kurbanı da Jane Hammond’ın hakladığını düşünüyorum. Ya da en azından üçünü.”</p>

  <p>Gurney hiçbir şey söylemeden bekledi.</p>

  <p>“Beni duyuyor musun?”</p>

  <p>“Anlatacaklarının mantıklı kısmına gelmeni bekliyorum.”</p>

  <p>“Diyelim ki şantaj yapma gayesiyle Richard aleyhine iğrenç yalanlarla dolu bir komplo düzenlendi. Ve yine diyelim ki Jane de bunu öğrendi. Ya da şantajcılar onunla doğrudan temas kurup, açmayı planladıkları görevi kötüye kullanma davasını anlattı. İşin mahkemeye yansımadan çözümlenmesinin herkesin yararına olduğunu ima ettiler.”</p>

  <p>“Sonra ne oldu?”</p>

  <p>“Ve sonra küçük tatlı Jane koruyucu anneye dönüşür ve iyi bir şantajcının ancak ölmüş bir şantajcı olması gerektiğine karar verir. Ve mükemmel kardeşini bu korkunç insanların elinden kurtarmak için yapılanları suç olarak görmez. Hem de ne kadar kanlı olurlarsa olsun.”</p>

  <p>“Gerçekten bu cinayetleri Jane’in işleyebileceğini mi düşünüyorsun?”</p>

  <p>“Yavrusunu korumaya niyetli bir annenin sınırları var mıdır?”</p>

  <p>Gurney bu senaryoyu zihninde ölçüp biçiyordu. “Kuramsal olarak suç işleme nedeni var gibi görünüyor. Ama kullanılan yöntem ve gerçekleştirme fırsatı açısından baktığımızda iddia tökezliyor gibi. Ethan’ı da bu komplonun bir parçası olarak görüp öldürdü mü diyorsun?”</p>

  <p>“Henüz bunu söyleyemem. Ethan’ın rolü hâlâ gizemli.”</p>

  <p>“Neden cinayetleri kurbanların gördükleri bir rüya sonucu öldüklerini düşündürtecek biçimde kurgulasın? Eğer niyeti Richard’ı korumaksa böyle yaparak onu daha çok ateşe atmış olmuyor mu?”</p>

  <p>“Belki de olaya inandırıcı bir intihar süsü vermek istemişti. Belki bu adamların hançerin rüyasını görmelerinin, bileklerini hançerle keserek ölmüş olmalarına mantıklı bir açıklama olarak görüleceğini düşünmüştü.”</p>

  <p>“Ağzından çıkanı kulağın duyuyor mu, Jack? Jane Hammond’ın ülkeyi boydan boya dolaşıp, New Jersey’den, Long Island’a, oradan da Florida’ya kadar gidip bu adamları önce uyuşturup sonra da bir hançerle bileklerini kesmiş olması sana gerçekten mantıklı mı geliyor? Ayrıca eğer bu söylediklerini yapmış olsa, olayı açığa çıkartmamız için önce seni sonra da beni tutmayı neden bu derece çok istesin ki?”</p>

  <p>“Son sorunun yanıtı kolay. Resmi soruşturmanın izleyeceği yolu öngörmemişti. Suç Araştırma Bürosu dedektiflerinden birinin acayip bir Transla Güdülenmiş İntihar senaryosuna takıntı derecesinde bağlanacağını kim bilebilirdi ki? Fenton, bu gülünç kavramı ortaya atıp her şeyin Richard’ın aleyhine dönmesini sağlayınca başka ne yapabilirdi? Bence bizi kardeşini batırdığı bok çukurundan kurtarmamız için tuttu. Sonunda bedel ödeyebileceği riskini de göze aldı. Bu yaptıkları, neticesinde kardeşinin cezalandırıldığını görmekten daha iyiydi. Çünkü böylesi bir durum onun aklını kaçırmasına neden olabilirdi.”</p>

  <p>“Olayın bu şekilde sonuçlanmasını çok istiyorsun farkındayım, Jack, ama...” Cümlesi müzik sesine rağmen duyduğu duş sesiyle yarıda kaldı.</p>

  <p><i>Yine mi? Tanrım! Önce sürekli banyo yapıyordu. Şimdi de duştan çıkmıyor.</i></p>

  <p>“Orada mısın, ahbap?”</p>

  <p>“Ne? Elbette. Sadece söylediklerini düşünüyordum.”</p>

  <p>“Her şeyin açığa çıkmadığının farkındayım. Hâlâ bulmacanın eksik parçaları var. Bu fikir aklıma yirmi dakika önce geldi. Üzerinde biraz daha düşünmek gerek. Ama bizim sevimli, tatlı Jane’imizin sütten çıkmış ak kaşık olduğunu hiç sanmıyorum. Yani sırf kendini kardeşine adamış gibi görünüyor olması fırsat bulduğunda birkaç bilek kesemeyeceği anlamına gelmez ki?”</p>

  <p>Gurney, Jane’in katil olarak kabul edildiği varsayımını inandırıcı bulmakta güçlük çekiyordu. Ama o an için herhangi bir yorum yapmak istemedi. Çünkü hazır Hardwick’i yakalamışken ona daha somut konularla ilgili birkaç şey sormak niyetindeydi. Ama buna fırsat bulamadan Hardwick zamanlaması açısından doğru olduğu kadar, son derece rahatsız edici başka bir konuyu açtı.</p>

  <p>“Madeleine niye bu halde?”</p>

  <p>Gurney, Hardwick’e sorunun ne kadarını anlatması gerektiğini bilemiyordu. Hatta birazını bile anlatmak istediğinden emin değildi. Kanepede hafifçe dönünce, açık banyo kapısından Madeleine’in hâlâ duşta olduğunu gördü.</p>

  <p>“Kötü mü görünüyor?”</p>

  <p>“Kötü görünüyor, konuşuyor, davranıyor. Daha önce bu tür şeyleri çok görmüş bir cinayet masası dedektifi eşi olarak bu derece etkilenmiş olması garip. Bu yüzden yüzündeki şu far ışığına yakalanmış geyik misali şaşkınlığın nedenini merak ettim.”</p>

  <p>Gurney duraksadı. Bu konuda düşünmekten nefret ediyordu. Çıkış noktası bulabilmek ya da konuyu değiştirme fırsatı yakalayabilmek amacıyla etrafına bakındı. Sonra gözü hayatı boyunca hiçbir şeyi çözmeye uğraşmamış Harding’in portresine takıldı.</p>

  <p>İç çekti. “Uzun hikaye.”</p>

  <p>Hardwick geğirdi. “Her şeyin hikayesi uzundur. Ama her uzun hikayenin bir de kısa versiyonu vardır, değil mi?”</p>

  <p>“Bu benim hikayem olmadığı için anlatmak istemiyorum.”</p>

  <p>“Yani Madeleine sadece berbat bir durumda değil, üzerinde konuşulamayacak kadar berbat durumda mı diyorsun?”</p>

  <p>“Aşağı yukarı.”</p>

  <p>“Onu bu hale şu an burada yapmaya çalıştığımız şey mi getirdi?”</p>

  <p>Gurney duraksadı. Sonra fazla ayrıntıya girmeden konuyu anlatmaya karar verdi. “Eskiden Noel tatillerini akrabalarıyla burada Adirondack’ta geçirirmiş. En son geldiği yıl kötü bir şey olmuş. O günleri hatırlayınca kendini kötü hissetti.”</p>

  <p>“Belki de eve dönseniz iyi olacak.”</p>

  <p>“Kalıp geçmişiyle hesaplaşmak arzusunda. Ayrıca Hammond’ı kurtarmamızı istiyor.”</p>

  <p>“Neden?”</p>

  <p>“Sanırım uzun süre önce kurtaramadığı birinin diyeti olarak görüyor.”</p>

  <p>“Çok saçma.”</p>

  <p>Gurney duraksadı. Sonra kapalı tutmaya niyetlendiği kapıyı açmaya karar verdi.</p>

  <p>“Bir şeyler görüyor.”</p>

  <p>“Nasıl şeyler?”</p>

  <p>“Bir ceset. Ya da hayalet. Emin değil.”</p>

  <p>“Nerede görmüş?”</p>

  <p>“Banyo küvetinde.”</p>

  <p>“Dalga mı geçiyorsun?”</p>

  <p>Bir anlık bir sessizlik daha oldu.</p>

  <p>“Tanıdık birinin cesedi mi?”</p>

  <p>“Geçmişinden birinin. Adirondack geçmişinden.”</p>

  <p>“O kötü olayla bağlantılı biri mi?”</p>

  <p>“Evet.”</p>

  <p>“Ve şimdi Hammond’ı kurtarmanın geçmişte olanların diyeti olacağını düşünüyor, öyle mi?”</p>

  <p>“Sanırım.”</p>

  <p>“Vay canına! Bu hiç benim tanıdığım Madeleine’in tarzı değil.”</p>

  <p>“Doğru. Kesinlikle değil. Ne olduğunu anlayamadığım bir fikre saplanmış gibi.”</p>

  <p>“Sen ne yapmak istiyorsun?”</p>

  <p>“Neler olup bittiğini anlamak istiyorum. Gerçekleri açığa çıkarmak. Sonra da Madeleine’i alıp buradan defolup gitmek.” Banyoya doğru bakınca Madeleine’in duşun buharlanmış cam kapısının ardında durduğunu gördü. Ilık suyun rahatlatıcı etkisinin ona iyi geleceğini düşündü.</p>

  <p>“Pekala. Şu küçük siyah zımbırtıyı Wigg’e götürmem haricinde aklında bir plan var mı?”</p>

  <p>“Bir sorum var.”</p>

  <p>“Bir dolu sorumuz var zaten.”</p>

  <p>“Belki de bunlar doğru sorular değildir. Beş günümüzü kendi kendimize nasıl oldu da bu dört kişi aynı rüyayı gördü diye sorup durarak harcadık. Soru yanlıştı. Oysa doğru soru şöyle olmalıydı: Neden üç kişi aynı rüyayı gördüklerini söylerken biri rüyanın ayrıntılarını yazmıştı? Çünkü onların kendi iddiaları ve Gilbert Fenton’ın onların söylediklerine dayanarak ileri sürdükleri dışında, aslında ortada bu şahısların söz edilen rüyaları gerçekten görmüş olduklarına dair en ufak bir delil yok. Rüyaları anlatan şahısların ölmüş olmaları da, onların acımasız bireyler değil de kurbanlar olduklarını düşündürttü. Asla her iki tanıma da birden uyabilecekleri aklımıza gelmedi. Bu hatayı bir daha yapmak istemiyorum.”</p>

  <p>“Ne demek istediğini anladım. S.çtık diyorsun. Peki soru ne?”</p>

  <p>“Sorum şu: Başarıyı mı başarısızlığı mı araştırıyoruz?” Gurney telefonun diğer ucundan gelen koma sesini duydu. Ardından Hardwick’in sert sesi işitildi. “Yürüsene, dangalak!”</p>

  <p>Bir saniye sonra yeniden telefona döndü. “Başarı ve başarısızlık mı? Bu da ne demek?”</p>

  <p>“Basit. Senin Katil Jane varsayımın başarısızlıkla ilgili bir varsayım. Richard’ın seanslarıyla kabuslarla ilgili iddiaların şantaj komplosunun planlı öğeleri olduğunu ama ölümlerin planda olmadığını ileri sürüyor. Senin varsayımına göre Jane’in kötü adamları öldürmesi sonucu Richard hiç hesapta olmayan bir biçimde cinayetle suçlanıyor. Ana hatları itibariyle sen başarısız bir komplo girişiminden bahsediyorsun. Şantaj kurbanları olmaları planlanan şahıslar cinayet kurbanı olup çıktılar. Böylece herkes kaybetti.”</p>

  <p>“Ne olmuş yani?”</p>

  <p>“Sadece fikir jimnastiği yapma adına konuşuyoruz. Diyelim ki karşımızda başarısız bir girişim değil, tam tersine tıkır tıkır işlemiş bir plan olsun. Sahneye konmuş intiharların daha en başından planda olduğunu varsay.”</p>

  <p>“Kimin planında?”</p>

  <p>“Wenzel’i, Balzac’ı ve Pardosa’yı Richard’la görüşmek üzere buraya çağıran kişinin planı.”</p>

  <p>“Her birini zengin yapacak şantaj planını anlatıp, ikna etmek için?”</p>

  <p>“Evet.”</p>

  <p>“Aslında öldürülmelerini planlarken?”</p>

  <p>“Evet.”</p>

  <p>“Peki, üst düzey casusluk hikayesini andıran gelişmelere ne diyorsun? Mesela gelişmiş izleme cihazlarına filan? Wigg’in geri çekilmemizi salık vermesine neden olan ileri teknoloji ürünü zımbırtılara? Bunlar ne peki?”</p>

  <p>“Buna yanıt verebilmek için dört ölümü aydınlatmamız gerek.”</p>

  <p>“Benim bu ölümlerle ilgili yeni bir fikrim var. Hâlâ şantaj ana fikrine bağlı bir düşünce aslında. Şantajcılar belki de Jane’e hiç ulaşmadılar. Doğrudan Richard’a gittiler.”</p>

  <p>“Ve?”</p>

  <p>“Ve o hepsini öldürdü.”</p>

  <p>“Ethan’ı da?”</p>

  <p>“Ethan’ı da.”</p>

  <p>“Niye?”</p>

  <p>“Para için. Ethan yirmi dokuz milyon dolan yeniden Peyton’ın kullanımına bırakmadan. Yani Fenton sanırım bu noktada haklı olabilir.”</p>

  <p>Gurney bunu düşündü. “Jane’in katil olduğu varsayımına nazaran daha tutarlı gibi.”</p>

  <p>“Ama?”</p>

  <p>“Ama ikimizin de Richard’ın masum olduğuna ilişkin sezgilerimizle çelişiyor. Ayrıca ortada çok sayıda yanıtsız soru da bırakıyor. Bu şantaj komplosunu kim tertip etti? Ethan’ın el yazısıyla yazdığı kabus tarifi nasıl diğerleriyle örtüşüyor? Bu metni kime ve ne için yazdı?”</p>

  <p>“Gördüğüm kadarıyla senin teorin de bu sorulara yanıt veremiyor.”</p>

  <p>“Bence konuyu biraz daha düşünürsek verecek.”</p>

  <p>“Devam et o zaman. Konuya tamamen yoğunlaştım.”</p>

  <p>“Öncelikle eğer her şeyin başlangıçta planlandığı ama sonrasında işlerin rayından çıktığını kabul edersek, Ethan’la diğer üçünün en başından beri hedef olduklarını da kabul etmiş oluyoruz. Aynı katilin ama büyük bir olasılıkla başka amaçların hedefi olarak.”</p>

  <p>“Bu sonuca nasıl ulaştın?”</p>

  <p>“Wenzel, Balzac ve Pardosa, her şeyi planlayan kişinin kurbanı oluncaya dek kabus hikayeleri anlatarak katilin suç ortaklığını yürüttüler. Diğer taraftan biri Ethan’ı sırf bu üçlüyle gerçekte olduğundan çok daha fazla ilişkideymiş gibi görünmesini sağlamak amacıyla, kendi el yazısıyla bu kabus hikayesini yazmaya teşvik etti. Sonra da diğerleriyle aynı nedenden dolayı öldü.”</p>

  <p>“Deminden beri metnin ona yazdırıldığına dair fikrini düşünüyorum. Ama ortada bir sorun var. Madeleine’e senden yazmanı istediği e-postayı verdin. Yani ablasına istediği zaman gönderebilir, değil mi? Zaten normal olan da bu. Peki, Ethan neden yazdığı metni kendine sakladı?”</p>

  <p>“Bu benim de aklıma takıldı. Sonunda iki yanıt birden buldum.”</p>

  <p>“Hiç şaşırmadım.”</p>

  <p>Gurney son yorumu duymazdan geldi. “Birinci olasılık metnin Ethan’a telefonda yazdırılmış olması. İkincisiyse Ethan’ın yazıyı kendisine yazdıran şahsa geri vermiş olması. Sonrasında da bu şahıs onu öldürdükten sonra metni ofisine koymuş olabilir.”</p>

  <p>“Hmm.”</p>

  <p>“Bu iddiada bir açık nokta mı tespit ettin?”</p>

  <p>“Hayır. Birbirleriyle bir araya gelmesi imkansız bulguları derleyip gayet inandırıcı bir çözümlemeye ulaştın. Gayet mantıklı.”</p>

  <p>“Ama doğru olduğuna dair kuşkuların var?”</p>

  <p>“Bir sürü şeyde mantık bulabilirsin. Ama mantıki öğeler taşıyor oldukları doğru oldukları anlamına gelmez. Olayın arkasındaki aşağılığı tespit etmek için bu mantıklı bilgilerden nasıl yararlanmayı düşünüyorsun?”</p>

  <p>“Teorik olarak iki yöntem var. Birincisi, uzun, güvenli, sistemli çalışma yöntemi. Diğeriyse kısa, riskli olan yöntem.”</p>

  <p>“Tahmin ettiğim kadarıyla biz İkincisini tercih edeceğiz. Yanılıyor muyum?”</p>

  <p>“Maalesef haklısın. Kaynaklara ulaşma şansımız yok. Ethan’ın öldürüldüğü gün burada olan konuklar ve çalışanlarla tek tek görüşmemiz de olası değil. Kalkıp West Palm, Teaneck ve Floral Park’a gidip Wenzel, Balzac ve Pardosa’yı tanıyan herkesin fikrini almaya da imkanımız yok. Brightwater Kampı’na katılan herkesi de bulamayız. Elimizdeki verileri didik didik edip defalarca gözden geçirmek de...”</p>

  <p>“Tamam, tamam anladım...”</p>

  <p>“Ve en büyük engelimiz de zamanımızın dar oluşu. Fenton’la ve onun iplerini ellerinde tutanların beni buradan uzaklaştırmak için ciddi şekilde harekete geçmelerine ramak kaldı. Ayrıca Madeleine de artık daha fazla burada kalmamalı. Doğrusunu istersen burada olmak ona hiç iyi gelmiyor.”</p>

  <p>Kanepede dönüp yeniden banyoya baktı. Kansı hâlâ duştaydı. Bir kez daha bunun iyi bir şey olduğunu düşünmeye çalıştı. En azından rahatlatıcıydı.</p>

  <p>“Tamam, Davey, anladım. Uzun, güvenli yöntem seçeneklerimiz arasında değil. Peki, neymiş şu kısa ve riskli yöntem onu söyle?”</p>

  <p>“Nelerin ortaya çıkacağını görmek için eşekarısı kovanına çomak sokacağız.”</p>

  <p>“Aklında ne tür bir çomak var?”</p>

  <p>Gurney soruyu zorlukla duyabilmiş, karşı taraftan ses kesik kesik gelmişti.</p>

  <p>Sonra da Hardwick telefonun çekmediği bölgeye girdi.</p>
<p class="bosluk">&nbsp;</p>
</body>
</html>