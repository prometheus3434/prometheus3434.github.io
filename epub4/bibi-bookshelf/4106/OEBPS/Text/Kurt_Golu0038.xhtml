<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>38. Bölüm</h2>

  <p class="nonindent">Blumberg ve Hardwick’le yaptığı bu telefon görüşmeleri sırasında Gurney banyoda sürekli volta atmıştı. Kapıyı kapatıp sesini yükseltmediği takdirde dışarıdaki dinleme cihazlarının kapsama alanına girmeyeceği kanaatindeydi. Kimberly Fallon’la da burada görüşmenin doğru olacağına karar verdi.</p>

  <p>Ama önce gidip Madeleine’i bir kontrol etmek istedi.</p>

  <p>Yatağın yanındaki lambanın ışığında Madeleine’in uyuduğunu görebiliyordu. Ama pek de huzur dolu bir uyku değildi bu. Dudaklarında ve gözlerindeki küçük kaslar arada seğiriyordu. Bazen soluk alıp verirken dudaklarından acı dolu küçük inlemeler duyuluyordu.</p>

  <p>Kimberly Fallon’u aramak üzere banyoya döndü.</p>

  <p>Telefonun açan kadının sesinin yaşam dolu oluşu onu biraz şaşırttı.</p>

  <p><i>“Tashi del ek."</i></p>

  <p>“Adım Dave Gurney. Kimberly Fallon'la görüşmek istemiştim.”</p>

  <p>“Buyurun benim.”</p>

  <p>“Özür dilerim. Ama telefonu açtığınızda ne dediğinizi anlayamadım.”</p>

  <p>“ <i>Tashidelek.</i> Huzur ve iyi şanslar dilerim. Tibet usulü bir selamlaşma.”</p>

  <p>“Anladım. Peki, ben de aynısını sizin için dilerim.”</p>

  <p>“Teşekkürler.”</p>

  <p>Kadının sesine Gurney’in esrar bağımlılarında çok sık rastladığından alışık olduğu tuhaf, dağınık bir ifade hakimdi.</p>

  <p>“Bayan Fallon, ben dedektifim. Sizi oğlunuz Scott’la ilgili görüşmek için rahatsız ediyorum.”</p>

  <p>Sessizlik.</p>

  <p>“Oğlunuzun kaybolduğu yaz Brightwater Kampı’nda olanlarla ilgili görüşmek istiyorum. Acaba birkaç soruma yanıt verebilir misiniz?”</p>

  <p>Yine sessizlik.</p>

  <p>“Bayan Fallon?”</p>

  <p>“Sizi görmem gerek.”</p>

  <p>“Anlayamadım?”</p>

  <p>“Sizi görmeden Scott hakkında konuşmam.”</p>

  <p>“Evinize gelmem gerektiğini mi söylüyorsunuz?”</p>

  <p>“Sadece gözlerinizi görmek istiyorum.”</p>

  <p>“Gözlerimi?”</p>

  <p>“Gözler ruhun pencereleridir. Skype kullanıyor musunuz?”</p>

  <p class="bosluk">&nbsp;</p>

  <p class="nonindent">Spor çantasından dizüstü bilgisayarını alıp, banyodaki küçük bir taburenin üzerine yerleştirdiği havluların üzerine koyarak, Skype programını açıp, kameranın karşısına geçmek Gurney’in birkaç dakikasını aldı.</p>

  <p>Kimberly Fallon, Gurney’den Skype adresini vermesini istemişti. Video görüşmeyi kendisi başlatmak arzusundaydı.</p>

  <p>Bu yüzden Gurney’in her şeyi hazırlayınca beklemekten başka çaresi kalmadı.</p>

  <p>Tam görüşmenin gerçekleşmeyeceğini düşündüğü sırada beklediği çağrı geldi.</p>

  <p>Bilgisayar ekranında otuzlu yaşlarının sonlarında ya da kırklı yaşların başlangıcında gibi görünen, zayıf, dalgın bakışlı, iri mavi gözlü bir kadın belirdi. Saç rengi açık sarıyla gümüş grisi arasındaydı. Üzerinde beyaz, kabarık kollu, sivri yakalı bluz, boynundaysa bir zamanların hippileri gibi görünmesine neden olan geniş, renkli cam boncuklardan yapılmış bir kolye vardı. Arkasındaki duvarın neredeyse tamamını kaplayan büyük bir tabloda empresyonist bir ressamın koyu mavi gökyüzüne yerleştirdiği beyaz ve sarı yıldız kümeleri göze çarpıyordu.</p>

  <p>Başını hafifçe yana eğişiyle de sanki Gurney’in yüzünü ayrıntılarıyla inceliyormuş gibi görünüyordu.</p>

  <p>“Gözleriniz olağanüstü,” dedi.</p>

  <p>Gurney nasıl yanıt vereceğine dair en ufak bir fikri olmadığından en iyisinin hiçbir şey söylememek olduğuna karar verdi.</p>

  <p>“Ruhunda büyük acılar gizli.”</p>

  <p>Kadının kısmen kendi iç dünyasına gömülmüş gibi görünmesine neden olan bakışlarına, dünyayı gizli birtakım bilgilere sahip olarak değerlendiren birinin ifadesi sinmişti. Buna büyük bir ihtimalle halüsinasyonlar neden oluyordu.</p>

  <p>“Neden Scott’la ilgili konuşmak istiyorsunuz?”</p>

  <p>Bu kesinlikle karşılaşmayı beklediği, bu yüzden de yanıt düşünmesi gereken bir soruydu. Ama bunun için zamanı olmamıştı. “O yaz olanların... sonradan başka şeyleri de etkilemiş olabileceğini... düşünüyorum. Bazı şüpheli ölümler var. Bunlar on üç sene önce, Scott’la aynı dönemde Brightwater’da bulunmuşlar. Belki şu an gerçekleşen olayların o zamanlarla bir bağlantısı olabilir diye düşündüm. Acı hatıraları tekrar yaşattığımın farkındayım. Bunun için sizden çok özür dilerim.”</p>

  <p>Kadın çok az bir tepki gösterince kendisini duyamadığım düşündü.</p>

  <p>“Bayan Fallon?”</p>

  <p>“Özür dilemenizi gerektirecek bir şey yok.”</p>

  <p>Bu tuhaf yanıta rağmen Gurney ara vermeden devam etti. “Moe Blumberg bana Scott'ın ortadan kayboluşunun ardından sizin onu aramak için defalarca Brightwater’a gittiğinizi söyledi. Bu doğru mu?”</p>

  <p>Kadın belli belirsiz başını salladı. “Çok aptalmışım.”</p>

  <p>“Onunla ilgili herhangi bir iz bulabildiniz mi?”</p>

  <p>“Elbette hayır.”</p>

  <p>“Neden böyle söylüyorsunuz?”</p>

  <p>“Yanlış yerde arıyormuşum onu. Oysa oğlum çoktan sınırı geçmiş bile.”</p>

  <p>“Yani oğlunuzun artık... hayatta olmadığı sonucuna ulaştığınızı mı söylüyorsunuz?”</p>

  <p>“Hayır, öyle değil. Hayat hiçbir zaman sona ermez. Scott huzurun ve mutluluğun sonsuz olduğu tarafa geçti.”</p>

  <p>Kadının ses tonundaki bir şey Gurney’in bir sonraki sorusunu doğurmuştu. “Brightwater’dan daha mutlu bir yere mi?”</p>

  <p>Kimberly’nin yüzündeki gülüş silindi. “Brightwater işkence yerinden başka bir şey değildi. Scott orada geçirdiği her saniyeden nefret etmişti.”</p>

  <p>“O zaman neden onu oraya gönderdiniz?”</p>

  <p>“Babasının fikriydi. Spor yapıp, sertlikle, kabalıkla mücadele etmeyi öğrenerek gerçek bir erkek olacağını düşünüyordu. Scott herhangi bir spor dalında başarılı değildi. Sürekli itilip kakılmak, dayak yiyip, alaylara, kötü sözlere muhatap olmak insanı nasıl gerçek bir erkek yapabilir ki? Onu öldürebilirdim.”</p>

  <p>“Scott’ın babasını mı?”</p>

  <p>“Onu öldürmek istedim. Ama çekip gitti. Neden gitti biliyor musunuz? Çünkü ben Scott’ı aramak için sürekli Brightwater’a gidiyordum. Buna tahammül edemedi. Çünkü tüm yaşanılanların kendi suçu olduğunu biliyordu.”</p>

  <p>“Kampta onu rahatsız eden çocuklar arasında, Scott’ın özellikle korktuğu biri var mıydı?”</p>

  <p>Kadın hafifçe başını salladı. “Şu hayvan isimli olanlar.”</p>

  <p>“Örümcek, Aslan, Kurt ve Sansar?”</p>

  <p>“Doğru.”</p>

  <p>“Gerçek adlarını biliyor muydu?”</p>

  <p>Kimberly başını iki yana salladı. “Emin değildi. Yüzlerini siyah başlıkla kapatırlarmış.”</p>

  <p>“Herhangi bir tahmini var mıydı?”</p>

  <p>“Bana evi aradığında tek bir isim vermişti. Çirkin bir isim. Ama şimdi hatırlayamıyorum. O karanlıktan mümkün olduğunca uzak durmaya çalıştım. Rahibim karanlığı ardımda bırakıp ışığa doğru yürümem gerektiğini söylüyor.”</p>

  <p>“Anlıyorum. Ama lütfen hatırlamaya çalışın. Çok önemli.” İsteksiz bir iç çekişle yüzünü yukarıda bir yerden gelen ışığa doğru yöneltti. Işıkta açık sarı saçları adeta beyaza bürünmüş gibiydi. “Sanırım adı P ile başlıyordu... ya da galiba B ile.”</p>

  <p>Sanki yanıtı avuçlarıyla kavramayı umuyormuşçasına ellerini yukarı, ışığa doğru kaldırdı. Gurney sabrını kaybedip, ona ölen dört kişinin adını söylemek üzereyken kadın, aniden nefret dolu bir ifadeyle hatırladığı ismi söyledi.</p>

  <p>“Balzac.”</p>
<p class="bosluk">&nbsp;</p>
</body>
</html>