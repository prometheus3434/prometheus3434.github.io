<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>57. Bölüm</h2>

  <p class="nonindent">Gurney, Madeleine’i yan odaya dönmeye ikna etmeye çalışsa da başarılı olamadı.</p>

  <p>Titreyerek, dudaklarını sıkarak burada, yanında kalıp, katilin içerde olmadığına emin olmak için oturma kısmını, yatak odası bölmesini, banyoyu ve balkonu kontrol edişini izledi. Hatta çok zor geldiği açıkça belli olsa da, Gurney’in parçalanmış cesedi ana hatlarıyla incelemesini de izledi.</p>

  <p>Görüntü yıllarca cinayet masası dedektifi olarak çalışmış, sayısız cinayet vakasıyla karşılaşmış biri için bile korkunçtu.</p>

  <p>Cep telefonunu çıkartıp, cesedin özellikle de darbelerin neden olduğu tüyler ürpertici izlerin farklı açılardan fotoğraflarını çekti. Şebeke ve internet erişimi olmasa da telefonunun bataryası henüz bitmediğinden diğer fonksiyonları kullanabiliyordu.</p>

  <p>Cesedin etrafının, kırık balkon kapısının camının ve herhangi bir ayak izi varsa zarar vermemeye çalışarak, dışarı çıkmadan balkonun fotoğraflarını da çekti.</p>

  <p>Steckle’da hayat belirtisi aramaya çalışmak manasızdı. Cesedin soğumaya ve katılaşmaya başlamış olması yaklaşık ölüm saatini ortaya koyuyordu. Cinayetin Gurney’in süitten kısa süreliğine ayrıldığı zaman zarfında gerçekleştiği açıkça ortadaydı.</p>

  <p>El fenerinin yardımıyla cesedin başının kalıntılarına daha yakından baktı. Nihai karan elbette adli tıp hekimi verecekti ama şu an bıçak kadar keskin, güçlü bir cisimle açılan yaralara bakmakta olduğu kesindi.</p>

  <p>Barlow Tarr’ın baltası gibi bir cisimle.</p>

  <p>Austen Steckle’ın yanında süite getirdiği baltayla.</p>

  <p>Ve o balta artık ortada yoktu.</p>

  <p>Olay mahallinin korunması esası uyarınca cesedi hiç dokunmadan öylece bıraktılar. İçerideki hiçbir şeye de dokunmamaya gayret ettiler. Zaten burada gereğinden fazla kalmamaları gerektiğinin de farkındaydılar. Hemen gerekli şeyleri almaya koyuldular.</p>

  <p>Gurney dolaplardan birinden kullanılmamış bir battaniye alıp yatağın üzerine serdi. Çantalarını, giysilerini, banyo gereçlerini, dizüstü bilgisayarını ve tableti battaniyenin üzerine koydu. Almaları gereken her şeyi aldıklarına karar verdikten sonra battaniyeyi köşelerinden katlayarak çuval haline getirip Steckle’ı götürmeyi planladıkları odaya kendileri gitmek üzere süiti terk ettiler. Gurney yaptığı şeyin olay mahallinin korunması esaslarına tam manasıyla uymadığını ama içinde bulundukları koşullar altında ellerinden gelenin en iyisini yaptıklarını düşünüyordu.</p>

  <p>Gördüklerinin neden olduğu şok ve dehşet yavaş yavaş azalmaya başlarken Gurney bu kez de kendini büyük bir baskı altında hissetmeye başlamıştı. Derhal yapılması gerekenler vardı ama bu şartlar altında en ufak bir şey bile yapmak imkansız gibi duruyordu.</p>

  <p>Elinde baltayla gezen adamın durdurulması gerekiyordu. Emniyet güçlerinin olup bitenlerden haberdar edilmesi, Hammondlar’ın uyarılması şarttı. Ama telefonlar çekmezken, gecenin karanlığında, tüm yollar kara gömülmüşken, araçların hepsi çalışamaz hale getirilmişken bunlardan hiçbirinin yapılması mümkün görünmüyordu.</p>

  <p>Richard’la Jane’i uyarmasının şart olduğunun farkındaydı ama bunu nasıl yapacaktı? Baltalı katil elini kolunu sallayarak dolaşırken Madeleine’i burada tek başına bırakıp bir yere gidemezdi. Elbette ısının sıfırın altında olduğu, kar fırtınasının devam ettiği bir havada ondan kendisiyle birlikte yola koyulmasını isteyecek hali de yoktu.</p>

  <p>Her ne kadar kabullenmek zor gelse de yapamayacaklarını düşünerek hayıflanmak yerine yapabileceklerine odaklanması gerektiğinin farkındaydı.</p>

  <p>En azından şömine iyice tutuşmuş, oda ısınmaya başlamıştı. Lambaların gazını kontrol edince birkaç gün idare edecek durumda olduklarını gördü. Banyoya gidip hidrofor, basıncın düşmesiyle devre dışı kalmadan kovalara yedi, sekiz litre su doldurmayı başardı.</p>

  <p>Isı kaybını önlemek için kalın perdeleri çekip, balkon ve dış koridor kapılarını kilitledi. Açılmalarını engellemek için de kapı kollarının altına sandalye arkalıklarını dayadı.</p>

  <p>Ateşin iyice harlanması için odunları üst üste dizerken Madeleine yatağın kenarında durmuş, Gurney'in süitlerinden getirdiği içi eşyalarıyla dolu battaniyeye bakıyordu. Sonra uzanıp, Gurney’in donmuş gölden aldığı ve o esnada şahinin kuyruk tüyü olduğunu düşündüğü nesneyi aldı.</p>

  <p>“Sen ateş edince düşen şey buydu değil mi?”</p>

  <p>Çömeldiği yerden arkasına dönüp, “Evet,” dedi. “Kuyruk tüyü sanırım.”</p>

  <p>“Kuyruktan kopmuş olabilir ama dokununca farklı geliyor.”</p>

  <p>“Anlamadım?”</p>

  <p>“Değişik işte. Sen de bak.”</p>

  <p>Gerçekten de tüy plastik gibi sertti. Ama Gurney kuş tüyleri konusunda bilgisizdi. Diğer taraftan Madeleine bu konuda çok şey biliyordu. Walnut Crossing’de her gün buna benzer bir şey bulur, sonra da internette bulduğuyla ilgili araştırma yapardı. Çok sayıda hindi, orman horozu, karga, mavi alakarga, kardinal kuşu hatta birkaç şahin ve baykuş tüyü toplamıştı.</p>

  <p>“Nasıl olması gerek?”</p>

  <p>“Böyle değil. Ayrıca bir şey daha var. Gölde başıma gelenlerle ilgili. Eğer yuvası tehdit altında değilse bir şahinin bu şekilde saldırıya geçeceğini hiç sanmıyorum.”</p>

  <p>Gurney birden Barlow Tarr’ın söylediklerini hatırladı. ‘Şahin adam’ın şahini serbest bıraktığını, şahini ‘güneşe, aya doğru,’ bıraktığını söylemişti. O sırada şahinlerin gece uçamadıklarını bildiğinden ve aya doğru ifadesinin mantıksızlığından zırvaladığını düşünmüştü.</p>

  <p>Ama şimdi Madeleine kendisine saldıranın şahin olmayabileceğini ileri sürüyordu.</p>

  <p>Çok zor da olsa minyatür bir drone kuşa benzetilip, kuş gibi uçacak şekilde dizayn edilebilirdi. Gizlice yürütülen çalışmalar neticesinde eğer böyle bir araç yapılabildiyse, özellikle de kimse bu tür bir cihazın varlığından haberdar değilse, söz konusu drone kullanıcısına çok büyük avantajlar sağlayabilirdi.</p>

  <p>Madeleine kaşlarını çattı. “Grayson Gölü’nde üzerimizde dönüp duran bir şahin vardı.”</p>

  <p>“Biliyorum. Bir tane de göl boyunca uzanan küçük yolda. Ve burada. Her gün. Gölün üzerinde.”</p>

  <p>“Bizi mi izliyordu?”</p>

  <p>“Büyük olasılıkla.”</p>

  <p>“Yani havadan izleniyoruz. Odamız dinleniyor. Araçlarımızda takip cihazları var.”</p>

  <p>“Öyle görünüyor.”</p>

  <p>“O görüntüyü... Colin’in görüntüsünü yansıtan kişi yapıyor bunu, öyle mi?”</p>

  <p>“Sanırım.”</p>

  <p>“Tanrım. David, bunları bize kim yapıyor?”</p>

  <p>“Burada olmamızdan fazlasıyla rahatsız olan biri. Muazzam kaynakları olan biri. Gilbert Fenton’ın emrine amade olduğu biri.”</p>

  <p>“Richard’ın dört ölümle ilgili yargılanıp cezalandırılmasını isteyen biri?”</p>

  <p>Gurney de öyle düşünüyordu ki birden Hammond’ın dağ evindeki yemekte söylediği tuhaf bir şeyi hatırladı. Fenton’ın, yaptıklarını itiraf etmesini her şeyden çok istediğini ve kendisine bunu yaptığı takdirde her şeyin yoluna gireceğini söylediğinden bahsetmişti.</p>

  <p>Hammond bunu anlattığı sırada Gurney’e, Fenton’ın yarım akıllı birinin bile yalan olduğunu kolaylıkla anlayabileceği vaatlerle Hammond kadar zeki birini kandırmaya kalkması tuhaf gelmişti. Ama işin asıl tuhaf tarafıysa Hammond’ın bu konuda Fenton’ın dürüstlüğünden şüphe etmemesi, hatta suçunu kabul etmenin tüm sorunlarının çözülmesini sağlayacağına inanmasıydı.</p>

  <p><i>Asıl amacın mahkum etmek değil, sadece itiraf ettirmek oluşu ne anlama geliyordu?</i></p>

  <p>“David!”</p>

  <p>“Özür dilerim, ne dedin?”</p>

  <p>“Bu ürkütücü gözetleme işinin arkasında kim var sence diye sormuştum?”</p>

  <p>“İtiraf etmenin onlar açısından neden bu kadar önemli olduğunu bulabilirsem bu soruya yanıt verebilirim.”</p>

  <p>Madeleine anlayamamıştı.</p>

  <p>Ona Hammond’ın yemekte söylediklerini hatırlattı. Anlatırken aklına gelen, Fenton’ın, Gurney’in çabalarının Hammond’ı boş umuda sevk ettiğine, böyle yaparak çekilen acıları artırdığına, oysa tek kurtuluşun Hammond’ın suçunu itiraf etmesi olduğuna dair öfke dolu sözlerini de ekledi.</p>

  <p>“Yani bu yüzden senin buradan gitmeni istiyorlar. İtiraf etmesinin önündeki engel sensin.”</p>

  <p>“Bana öyle geliyor. Her şeyi anlayabilmek için bu itiraf konusunun neden bu derece önemli olduğunu bulmam şart.”</p>

  <p>Madeleine başıyla onaylayıp, bir süreliğine sustu. Gurney yanına, kanepeye oturmaya hazırlandığı sırada da içini huzursuzlukla derin derin çekti.</p>

  <p>“Hammondlar’ı merak ediyorsun, değil mi?”</p>

  <p>“Tabii ki. Onları uyarmamız gerek.”</p>

  <p>“Bunun tek yolu oraya yürümek. Ama seni burada tek başına bırakamam. Özellikle de Steckle’ın başına gelenlerden sonra.”</p>

  <p>“O zaman ben de seninle geleyim”.</p>

  <p>“Bu fırtınada?”</p>

  <p>“Kayak kıyafetlerimiz yanımızda. Maskelerimiz de. Kar ayakkabılarımız da.”</p>

  <p>“Dışarısı karanlık.”</p>

  <p>“El fenerlerimiz var.”</p>

  <p>Madeleine’in ses tonundaki kararlılık daha fazla karşı çıkmanın zaman kaybından başka işe yaramayacağım açıkça ortaya koyuyordu. Zaten on dakika sonra, tüm itirazlarına karşın resepsiyona inmişler, kar ayakkabılarını bağlıyorlardı. Kotlarının üzerine kayak pantolonlarını, süveterlerinin üzerineyse kapüşonlu montlarını giydiler. Yüzlerine kar maskelerini geçirip göl yoluna doğru yola koyuldular.</p>

  <p>El fenerlerinin titreşen ışıklarında Gurney rüzgarın şeklini bozduğu ayak izlerini görebiliyordu. Karla kaplı yolu geçip, göle ulaştıklarında zorlukla seçilebilen ayak izlerinin yönü değişip, içinde jeneratörlerin bulunduğu binaya yöneldi. Gurney bunu görünce Landon’ın Tarr’ın peşine düşmeden önce jeneratörleri kontrol edeceğine dair söylediklerini hatırladı.</p>

  <p>Madeleine’i az da olsa şanslarını deneyip, Landon’ın hâlâ binada, jeneratörleri onarmaya çalışıyor olabileceği ihtimalini değerlendirerek binaya uğramaya ikna etti.</p>

  <p>Binanın çevresindeki kar birikintilerinin etrafında dolandılar. El fenerlerinin ışığında binayla arka taraftaki ormanın arasındaki iki büyük dörtgen nesne göze çarpıyordu. Biraz daha yaklaşıp havalandırma deliklerini, kalın kabloları ve yakıt tanklarını görünce jeneratörleri bulduklarını anladı. Ayrıca jeneratörlerin kara gömülmemesi için yapılmış tentenin de, devrilerek bir önceki kesintiye neden olan ağaç nedeniyle hasar gördüğünü fark etti.</p>

  <p>Madeleine hemen yakınlarındaki ormandan gelen üzerindeki karın ağırlığına dayanamayarak kırılan dalın sesiyle irkildi.</p>

  <p>Landon’t göremeyip, jeneratörleri daha fazla incelemenin bir fayda sağlamayacağına karar veren Gurney el fenerini son kez etrafta dolaştırdı.</p>

  <p>“O ne?” diye sordu Madeleine.</p>

  <p>Gurney karısının gösterdiği yöne baktı.</p>

  <p>İlk anda herhangi bir şey göremedi.</p>

  <p>Sonra, iki jeneratörün arasında, yerde siyah bir nesne görür gibi oldu.</p>

  <p>Gözlerini kısarak baktı. Eldivenli bir ele benziyordu.</p>

  <p>“Burada kal.” Daha iyi görebilmek için dikkatli adımlarla jeneratörün arkasına doğru yürümeye başladı.</p>

  <p>Bakış açısı değiştikçe durum da giderek netleşmeye başladı.</p>

  <p>Bu gerçekten de kar üzerinde eldivenli bir eldi. El yüzüstü yatan bedene bağlı kolun parçasıydı Yerdeki cesedin bir kısmını kar kaplamış olsa da açıkta kalan kısımlar kimliğini ortaya koyuyordu. Özellikle de dize kadar gelen Wellington çizmeler. Şık Barbour kar montu. Ekose atkı.</p>

  <p>Yaklaşırken ışığı atkıdan biraz daha yukarı kısma yöneltti.</p>

  <p>Sonra birden irkildi.</p>

  <p>Cesedin başı en az beş, altı kanlı parçaya bölünmüştü.</p>

  <p>“O neymiş?” diye seslendi Madeleine, Gurney’e doğru yürümeye başlarken.</p>

  <p>“Orada kal.” Bu, Gurney’in refleksle, talimat yağdıran polis sesiydi. Sonra hemen daha insani bir tonlamayla ekledi. “Bunu görmesen iyi olur.”</p>

  <p>“Neyi?”</p>

  <p>“Süitte gördüğümüzün tekrarı.”</p>

  <p>“Ah Tanrım! Kim..?”</p>

  <p>“Anlaşılan Tarr Landon’ı Landon Tarr’ı bulmadan önce bulmayı başarmış.”</p>

  <p>Kendini parçalanmış başı daha ayrıntılı incelemeye zorladı. Göründüğü kadarıyla darbeler Steckle’dakinin aynıydı ve büyük olasılıkla aynı silahla gerçekleştirilmişti. Kar üzerinde hale şeklinde yayılarak, kırmızı buz görünümü kazanan kan tüyler ürpertici bir görünüme neden oluyordu.</p>

  <p>El fenerini cesedin üzerinde gezdirirken yerde, bir kısmı karla kaplanmış tüfeğin namlusunu gördü. Eğilip karları temizledi. Bu el yapımı, sertleştirilmiş ceviz kerestesinden yapılmış Wetherby marka tüfekti. Kullanılmış mı diye anlamak için almaya çalıştı ama silah donup, zemine yapışmıştı.</p>

  <p>Bu havada leş yiyen hayvanların etrafta gezinmesi pek olası görünmese de cesedin kalıntılarının adli tabibin işini kolaylaştırmak için içeri taşınması gerekirdi. Ama içinde bulundukları koşullar bunu da imkansız hale getiriyordu.</p>

  <p>Madeleine’e döndü. “İçeri girmemiz gerek.”</p>

  <p>“Hâlâ Richard’la Jane’i uyarmadık.”</p>

  <p>Gurney başını iki yana salladı. “Bunu gördükten sonra olmaz. Onların böyle bir tehlikeyle karşılaşma ihtimallerini azaltma umuduyla aynı şeyin senin başına da gelme riskini artırmayı göze alamam. Hiçbir şey yapmadan önce güvenli bir yere sığınmalıyız.”</p>

  <p>“Güvenli bir yer...” Madeleine bu sözleri sanki tekrar ettiğinde içi daha fazla rahatlayacakmışçasına yineledi. Sonra başını sallayarak onayladı. Bir yandan da donmuş zeminde, yağan karın altında zorlukla görünen tüfeğe bakıyordu. “Sence odasında başka silah var mıdır?”</p>

  <p>“Mümkün. Hem kendimizi savunmak hem de Tarr veya başka birinin eline geçmesine engel olmak için gidip almamız gerek.”</p>

  <p>“Başka biri derken?”</p>

  <p>“Tarr, Landon’la Steckle’ı öldürmüş gibi duruyor ama emin olamayız. Peyton veya Peyton adına çalışan biri olabilir. Bu iki cinayeti hâlâ net olarak anlamlandırabilmiş değilim.”</p>
<p class="bosluk">&nbsp;</p>
</body>
</html>