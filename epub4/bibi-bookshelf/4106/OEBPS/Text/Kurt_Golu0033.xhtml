<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>33. Bölüm</h2>

  <p class="nonindent">Rüyasında bir zil sesi duyuyordu. Ses hızla parlak bir nesneye dönüştü. Richard Hammond’ın parıldayan mavi-yeşil gözleri. Parıltı. Zil sesi.</p>

  <p>“David, telefonun çalıyor.” Madeleine üzerinde beyaz bornozuyla yatağın kenarında duruyordu. Saçları ıslaktı. Elindeki telefonu Gurney’e doğru uzatıyordu.</p>

  <p>Gurney telefonu alırken gözlerini kırpıştırıp, daha net görmeye çalışarak ekrana bakınca çağrının gizli numaradan geldiğini gördü. Telefonun saati 6:46’yı gösteriyordu. Doğrulup, yatağın kenarına oturdu.</p>

  <p>“Buyurun, ben Gurney.”</p>

  <p>“Uyandırdığım için özür dilerim, David. Ben Robin Wigg.”</p>

  <p>“Önemli değil. Zaten çoktan kalkmam gerekiyordu.”</p>

  <p>“Sana o mesajı gönderdiğimden beri arasam mı aramasam mı diye düşünüp durdum.”</p>

  <p>“Yazdıklarından çok hassas bir durum olduğunu anladım.”</p>

  <p>“Çok daha fazlası. Bu arada seni dışarıdan, kimsenin haberi olmadan arıyorum. Hemen konuya gireyim. Öncelikle, içini açıp fotoğrafını bana gönderdiğin telefonla ilgili olarak, şunu söyleyebilirim: Mikrofonun olması gereken yere monte edilen verici son derece gizli bir cihaz. Gizli derken federallerin yürüttükleri gizli operasyonları filan kastetmiyorum. Bu cihaz ulusal güvenligin ancak çok üst mertebelerinde kullanılabilir. Söylediklerimi anlıyor musun?”</p>

  <p>“Bu da tehlikeli insanların radarına girdiğimi gösteriyor, değil mi?”</p>

  <p>“Yine çok daha fazlası diyeceğim. Net ve kısa konuşayım. FBI, CIA, NSA ve askeri istihbarat operasyonlarında, genellikle bildiklerimizle gerçekte olanların arasında korkunç uçurumlar bulunur. Şu an seni ilgi alanlarına almış olan bu insanlar ziyaret ettiğin web sitelerinin kayıtlarından, görüştüğün tüm telefon numaralarına, kredi kartınla yaptığın tüm alışverişlere, kütüphaneden aldığın kitaplara dek her türlü bilgiye son derece kolaylıkla erişebilirler. Telefonunun GPS’ini kapatmadığın takdirde gittiğin her yeri, uğradığın her adresi, her yakınını, muayene olduğun doktorları, görüştüğün avukatları, terapistleri bilirler. Ve bu daha henüz işin başı. Eğer senin ulusal güvenlikle ilgili bir operasyona sekte vurabileceğini düşünürlerse telefon görüşmelerini kaydetmeye, evine dinleme cihazları yerleştirmeye karar verirler. Banka kayıtlarını, vergi ödemelerini, lise ve üniversite notlarını, tıbbi geçmişini didik didik ederler. Ve sonra isterlerse seni gerçekte belki de var olmayan bir terör örgütüyle bağlantılı göstererek, hiçbir yasal dayanağı olmayan süresiz bir sorgu sürecine dahil edebilirler. ‘Ülke güvenliğini koruma’ kavramı acımasız insanların elinde artık açık bir çeke dönüşmüş durumda. Sormak istediğin bir şey var mı?”</p>

  <p>“En az yüz tane. Ama yanıtları duymak istediğime emin değilim.”</p>

  <p>“İyi şanslar, David. Ve çok ama çok dikkatli ol.”</p>

  <p>Robin Wigg’e kendi güvenliğini de riske atarak bu aramayı yaptığı için teşekkür etti ama Wigg çoktan telefonu kapatmıştı.</p>

  <p>Onun çizmiş olduğu karanlık devlet ilişkileri düşünüldüğünde, paranoyakça senaryolar yaratmak hiç de zor değildi. Diğer taraftan devletin özel yaşamlara yoğun müdahaleleri düşünüldüğünde akla gelen bu senaryolara hemen paranoyakça düşünceler yaftasını yapıştırmak ne kadar mantıklıydı? Bilgi toplayıp, bunları kendi çıkarlarına göre kullanmak söz konusu olduğunda, ahlaki kaygıların sözü bile edilmezdi. Böylesine güçlü araçları hırslı, her zaman kendilerini haklı gören bürokratların emrine vermek tıpkı kitle imha silahlarını serserilere dağıtmaya benziyordu.</p>

  <p>Devam eden bu toplumsal yıkım sürecinin kendisinin kontrol alanı dışında olduğu çok açıktı. Ama vaktini ve gayretini nereye yönlendirebileceğini kontrol edebilirdi. Dikkatini tek bir noktaya yönlendirmekle, yoğunluğunu hem araştırdığı olaya hem de Madeleine’in sorununa eşit biçimde paylaştırma noktasında arada kaldığını hissediyordu. Bazen araştırmaya, kendisini birinin kocası olduğunu unutacak kadar fazla kaptırıyordu.</p>

  <p>“Gitmek için hazırlanman gerekmiyor mu?” Madeleine kendisinin daha önce dinleme cihazlarını devreden çıkarmak için önerdiği tekniği uygulayarak, elinde müziği son ses açtığı iPad’iyle yatak odası kapısından seslendi.</p>

  <p>“Yetişirim,” dedi yataktan kalkarken. “Saat sekizde yola çıksam, on birde Otterville’deyim. Bu arada sen Hammond’ın evine nasıl gitmeyi planlıyorsun?”</p>

  <p>“Ya buradaki ciplerden birini alır ya da kar yağmıyorsa yürürüm. Burasıyla uzaklığı iki kilometre bile değil.”</p>

  <p>“Saat dokuzda orada olman gerekmiyor mu?”</p>

  <p>“Richard biraz daha erken gelip, kahvaltıyı birlikte yapmamızı önerdi. Aslında birlikte gitmemizi istedi ama sen gelmek istemezsin sanırım.”</p>

  <p>Verebileceği en iyi yanıt, dudaklarını sımsıkı kapalı tutarak başını sallamaktı. Duş alıp, tıraş olacağını söyleyerek banyoya girdi ve kapıyı kapattı.</p>

  <p>Kızmasının saçma olduğunu biliyordu. Ama çok öfkeli olduğunu inkar edecek durumda da değildi.</p>

  <p class="bosluk">&nbsp;</p>

  <p class="nonindent">Otterville’e gitmek için hazırlanırken Madeleine’e dağ evinde tespit ettiği üç tarayıcının tam yerlerini söyleyip, cihazların etki alanının mümkün olduğunca dışında kalabilmek için Hammond'la odanın neresinde kalmaya çalışması gerektiğini izah etti.</p>

  <p>“Sırtını vericilere dön ve mümkün olduğunca alçak sesle konuş. Hatta yanına iPad'ini alıp müzik dinlemeye devam edebilirsin: Hammond’a da müziğin seni rahatlattığını söylersin.”</p>

  <p>Madeleine gözleri yaşla dolarken kollarını açıp Gurney’e, umutsuzca, sanki hiç bırakmayacakmışçasına sımsıkı sarıldı.</p>

  <p>“Bu ne için?” diye sordu Gurney.</p>

  <p>“Buraya gelmek korkunç bir hataydı. Belki de hayatım boyunca yaptığım en büyük hata.”</p>

  <p>“İstediğin zaman gidebiliriz.”</p>

  <p>“Hayır, sorun benim içimde. Kaçmanın hiçbir faydası olmayacak. Sen işini aksatma. Belki Kurt Gölü gizeminin çözümü Bay Blumberg’dedir.”</p>

  <p class="bosluk">&nbsp;</p>

  <p class="nonindent">Arabada yalnız olmak olaya yoğunlaşmayı kolaylaştırıyordu. Yolculuğunun ilk kısmını Angela Castro’nun Tabitha Oyuncak Bebek mağazasında yaptıkları görüşmede verdiği yanıtlarla ilgili, aklını kurcalayan noktalara ayırmaya karar verdi. Bu tür bir duyguya kapıldığında, bazı noktaların birbirini tutmadığı kanaatine vardığında, genellikle bunu araştırmanın faydası olurdu. Telefonunu alıp, yaptığı görüşmenin kaydına ulaştı ve ardından PLAY sekmesini tıkladı.</p>

  <p>Başlayan kayıtla oyuncakçı adeta gözlerinin önünde canlandı. Tabitha’nın sesini duyduğunda da bir kez daha kadının garip, saygıyla karışık korkutucu tavrı ve bunu fark eden Angela’nın onun bu tavrının arkasında yeni bir Barbie bebek daha alacakları umudu olduğunu söylemesi dikkatini çekti.</p>

  <p>Ama aradığı tutarsızlığı yine tespit edemedi.</p>

  <p>Bunun üzerine kaydı bir kez daha başlattı.</p>

  <p>Ve ikinci dinlemede aradığını buldu. Tek bir tuhaf kelime.</p>

  <p>Bu ‘sonra’ kelimesiydi.</p>

  <p>Tuhaf olan bu kelime değil, Angela’nın bunu söylerken yarattığı tuhaf histi.</p>

  <p>Gurney ona Pardosa’nın Hammond’la ilgili ne dediğini sormuş, genç kadın da Pardosa’nın doktora iğrenç dediğini söylemişti.</p>

  <p>Sonra Gurney ona Pardosa’nın kendisine kabuslardan bahsedip bahsetmediğini sormuştu.</p>

  <p>Angela da, “Evet ama daha sonra,” yanıtını vermişti.</p>

  <p>Gurney’e tuhaf gelen şey, genç kadının ‘sonra’ sözcüğünü sanki aradan çok uzun zaman geçmiş gibi söylemiş olmasıydı. Oysa Angela, Pardosa’nın Hammond’la görüştüğü günün ertesi gecesinde, daha kabusu ilk gördüğünde kendisine söylediğini anlatmıştı.</p>

  <p>Büyük ihtimalle Pardosa ona, Hammond’ın ‘iğrenç’ olduğunu hipnoz seansının olduğu gün öğleden sonra söylemişti. Sonra da o gece ya da sabah ilk iş olarak Angela’ya kabusundan bahsetmişti. Kısacası iki olay arasında on iki saatle on sekiz saat arası bir süre vardı ki bu da kesinlikle uzun bir süre sayılmazdı.</p>

  <p>Gurney sadece bir tek sözcüğün kullanımı sırasında hissettiği tonlamaya dayanarak yaptığı bu akıl yürütmenin fazlasıyla zorlama olduğunun farkındaydı. Yine de devam etmeden önce Angela’nın ‘sonra’ derken tam olarak ne demek istediğini anlamak mecburiyetindeydi. Ve bildiği kadarıyla bunun tek bir yolu vardı. Yolun kenarına çekip, telefon rehberinden Angela’nın numarasını bulup arama tuşuna dokundu.</p>

  <p>Genç kadın endişeli, cılız sesiyle yanıt verdi. “Alo?”</p>

  <p>Arkadan televizyondan kahkahalar, alkış sesleri geliyordu.</p>

  <p>“Ben Dave Gurney. Angela. İyi misin?”</p>

  <p>“Sanırım. Bir sorun mu oldu?”</p>

  <p>“Hayır, sıkıntı yok. Sadece senin söylediğin bir şey kafama takıldı. Belki yardım edebilirsin. Rahat konuşabiliyor musun?”</p>

  <p>“Anlayamadım?”</p>

  <p>“Yani yalnız mısın? Rahat konuşabilir misin?”</p>

  <p>“Ah, evet, elbette. Kim olacak ki? Odamdayım.”</p>

  <p>“Oyuncak Bebek Oteli?”</p>

  <p>“Evet.”</p>

  <p>“Tamam. Şimdi ne öğrenmek istediğimi açıklayayım.” Yaptıkları konuşmayı düşündüğünde, Pardosa’nın Hammond’ı iğrenç bulduğunu söylemesiyle kabusunu anlatması arasında geçen süreyi anlatmak için kullandığı ‘sonra’ sözcüğünün dikkatini çektiğinden bahsetti. Ardından, “Stevie’nin sana söylediği bu iki şey arasında ne kadar zaman geçtiğini öğrenmek istiyorum,” dedi.</p>

  <p>“Anlamadım.”</p>

  <p>“Stevie bir ara sana hipnozcunun iğrenç olduğunu söyledi. Sonra, sana gördüğü kabusu anlattı. Kabusu ona iğrenç demesinden ne kadar süre sonra anlattı?”</p>

  <p>“Tanrım, nereden bileyim? Yani günleri filan sayıyor değilim ki.”</p>

  <p>“Günlerden bahsediyoruz öyle mi? Saatlerden değil?”</p>

  <p>“Ah, hayır. Saatler değil. Kesinlikle günler.”</p>

  <p>“Tamam. Şimdi hatırladığım kadarıyla Stevie sana kabusu görür görmez anlatmıştı. Yani Hammond’la yaptığı seansın akşamında?”</p>

  <p>“Kesinlikle. Bundan eminim. Çünkü anlattığında buradaydık.”</p>

  <p>“Oyuncak Bebek Oteli’nde?”</p>

  <p>“Doğru.”</p>

  <p>“Bu durumda sana Hammond’ın iğrenç olduğunu birkaç gün önce söylemiş olması gerek. Yani Kurt Gölü yolculuğuna çıkmadan önce. Siz hâlâ Floral Park’tayken. Doğru mu?”</p>

  <p>Karşı taraftan televizyon sesi dışında ses gelmedi.</p>

  <p>“Angela?”</p>

  <p>“Evet, buradayım.”</p>

  <p>“Sorumu duydun mu?”</p>

  <p>“Duydum.”</p>

  <p>Yine bir sessizlik.</p>

  <p>“Angela, bu önemli. Stevie hipnozcuyla karşılaşmadan onun iğrenç biri olduğunu nereden biliyordu?”</p>

  <p>“Sanırım biri söylemiş olmalı.”</p>

  <p>“Onu arayan kişi mi?”</p>

  <p>“Bu konuda bir şey söyleyemem.”</p>

  <p>“Çünkü Stevie eğer bunu birilerine anlatırsan ölebileceğinizi söylediği için mi?”</p>

  <p>“Neden sürekli bunu sorup duruyorsunuz?” İtirazı daha çok umutsuzca bir sızlanma gibiydi.</p>

  <p>“Çünkü bana güvenmez ve bildiklerini anlatmazsan hepimizin mezarlığı boylama ihtimali var.”</p>

  <p>Yeniden bir sessizlik.</p>

  <p>“Angela, Stevie biri için iğrenç ifadesini kullandığında tam olarak ne demek isterdi?”</p>

  <p>“Bunu nereden bileyim?” Sesinden paniğe kapılmak üzere olduğu anlaşılıyordu.</p>

  <p>“Ama biliyorsun, değil mi Angela? Bunu ses tonundan anlayabiliyorum.”</p>

  <p>Onun konuşmanın bu noktasındaki sessizliği Gurney’in haklılığını ortaya koyuyordu. Bu yüzden devam etti: “Onun bu sözcükle neyi kastettiğini biliyorsun ama bu seni üzüyor, değil mi?” Bu kez sadece burnunu çekti. Sonra bir kez daha. Ardından yutkundu. Gurney bekledi. Direnç kırılıyordu.</p>

  <p>“Stevie’nin bazı şeyler hakkında önyargıları vardı. Bazı insanlar hakkında. O iyi bir insandı, bunu anlamalısınız. Ama bazen... sanki eşcinsellerle sorunu varmış gibi davranırdı. Bazen yaptıklarının iğrenç olduğunu söylerdi.”</p>

  <p>“Ve bu yüzden onlara da iğrenç insanlar mı derdi?”</p>

  <p>“Bazen öyle söylerdi.”</p>

  <p>“Teşekkürler, Angela. Bunu bana anlatmanın zor olduğunun farkındayım. Ama hata yapmamak adına emin olmaya çalışıyorum. O yüzden bir soru daha sormama izin ver. Stevie’yi telefonla arayan kişi - senin ona derhal Kurt Gölü’ne gidip Hammond’ı görmesini tavsiye ettiğini tahmin ettiğin kişi - Hammond’ın eşcinsel olduğunu söyleyen kişi miydi?”</p>

  <p>Uzun bir sessizlik oldu.</p>

  <p>“Bu çok önemli, Angela. Stevie’ye Hammond’ın eşcinsel olduğunu o mu söyledi?”</p>

  <p>“Evet. O söyledi.”</p>

  <p>“Stevie’ye eşcinsel olduğunu bildiği bir terapistle görüşmeyi neden istediğini sordun mu?”</p>

  <p>“Evet, sordum.”</p>

  <p>“Ne dedi?”</p>

  <p>“Bana soru sormayı kesmemi, bu konuda konuşmanın tehlikeli olduğunu söyledi.”</p>

  <p>“Neden tehlikeli olduğunu açıkladı mı?”</p>

  <p>“Telefonla arandığı gece söylediği şeyi tekrarladı. Yani ikimizin de öldürülebileceğini.”</p>
<p class="bosluk">&nbsp;</p>
</body>
</html>