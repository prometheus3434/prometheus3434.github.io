<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>32. Bölüm</h2>

  <p class="nonindent">Dönüş yolunda Gurney hemen karısının Hammond’la yapmayı planladığı görüşmenin konusunu açmak yerine, neden bunun kendisini bu derece rahatsız ettiğini biraz düşünmek istedi.</p>

  <p>Belki de bunun nedeni karısının değişmekte olduğunu sezmesiydi. Ya da daha da rahatsız edici olanı, karısının değişmediği, sadece kafasında oluşturduğu Madeleine imajının bir yanılgıdan ibaret olduğu hissi ve şimdi asıl Madeleine’i görüyor olma ihtimaliydi. Şimdiye dek onu güç timsali ve yargılama gücü kusursuz biri olarak görmüştü. Şimdiyse karşısında korkmuş, kararsız, katil olma ihtimali olan bir terapiste yüreğini açma isteğinde olan biri vardı.</p>

  <p>Outback’i tesisin girişine park ederlerken daldığı derin düşünceleri çalan telefonu yarıda kesti.</p>

  <p>Jack Hardwick, Gurney daha telefonu açar açmaz konuşmaya başladı.</p>

  <p>“Sana sürülecek çok sıcak bir iz buldum. Yarın sabah bir adamla buluşman gerek. Hemen yolun aşağısında, Otterville’de.”</p>

  <p>Gurney söylenenleri kafasında toparlayabilmek için birkaç saniye düşünmek zorunda kaldı. “Yolun aşağısında dediğin Otterville buraya en az üç saat uzakta. Kim bu adam? Ayrıca neden bu kadar önemli?”</p>

  <p>“Adamın adı Moe Blumberg. Artık olmayan Brightwater Kampı’nın eski sahibi ve müdürü. Kamp yerinde bungalov evler açmış. Adı da Brightwater Kulübeleri. Steven Pardosa’nın katıldığı kamp burası. Moe yarın öğleden sonra kışı geçirmek üzere İsrail’e gidecek. Kısacası yarın sabah onunla görüşmen gerek. Tabii peşinden Tel Aviv’e giderim diyorsan o ayrı.”</p>

  <p>“Bunu sen neden yapmak istemiyorsun?”</p>

  <p>“Zevkle yapardım ama yarın sabah, New Jersey, Teaneck’te olacağım. Bir arkadaşımın tanıdığı bana Leo Balzac intihar vakasında görevli dedektifle görüşme ayarladı. Adam telefonda konuşmak istemediği için de oraya gitmem gerek. Bu yüzden oraya ben gidiyorum. Moe işini de sen hallediyorsun. Gayet adil bir iş paylaşımı. Ne diyorsun, Sherlock?”</p>

  <p>Yanıt veremeden arabadan inmeye yeltenen Madeleine dikkatini dağıttı.</p>

  <p>“Dondum burada,” dedi karısı. “İçeri giriyorum.”</p>

  <p>Açık kapıdan içeri giren soğuk gerçekten de dondurucuydu. Madeleine kapıyı kapatıp hızlı adımlarla tesise doğru yöneldi. O an Madeleine’in arkasından bakarken Hardwick’in aramasından önceki tüm olumsuz düşünceler yeniden zihnine hücum etti. Kendini toparlamaya çalıştı. Şu an konuştukları konuya odaklanmak mecburiyetindeydi. “Şu Blumberg denilen adamla sen konuştun mu?”</p>

  <p>“Kısaca. Ama önce Pardosa’nın ailesiyle görüştüm. Floral Park’ta yüz yüze. Acı içindeler. Hayal dünyasında yaşıyorlar. Birbirlerine sürekli Steven her şeyi değiştirecekti, nasıl olur, diyorlar. Yepyeni bir hayatın kapılarını açmak üzereymiş, geleceği harika olacakmış, falan filan. Kendini öldürmüş olduğu gerçeğini idrak edemiyorlar. Yapmak istediği çok şey olduğunu anlatıp durdular. Bunu, anlattıklarının gerçek olduğuna kendilerini de inandırmak için benimle paylaştıklarını fark ettim. Aynı şeyi hep söyleyip durursan bir süre sonra sana da gerçekmiş gibi gelecektir. Sürekli konuştular. Ben de başımı sallayıp onayladım. Bazen hüzünle başımı iki yana sallayıp doğru anlarda gülümsedim. Empati kurma zımbırtısı işte. Bilirsin.”</p>

  <p>“Tanrım, Jack...”</p>

  <p>“Her neyse, ben başımı salladıkça onlar konuştu. Ama konuşma, ben Steven hiç yaz kampına gitti mi diye sorduğum an çok garip bir şekle büründü. Bunun konuşmayı çok arzu ettikleri bir hikaye olmadığı açıktı. Anladığım kadarıyla Steven sadece bir kez kampa gitmiş. On üç sene önce. O yaz bana anlatmak istemedikleri garip bir şeyler yaşanmış. Ama biraz üsteleyince -aslında biraz fazla üsteleyince - bana Moe Blumberg’in telefon numarasıyla adresini verdiler. Sonunda da orasının şimdi yerinde bungalov evlerin bulunduğu eski bir kamp olduğu ortaya çıktı. Takip ediyor musun?”</p>

  <p>“Çalışıyorum. Devam et.”</p>

  <p>“Sonra Blumberg’i aradım. Adamın sesi çok yaşlı biri olduğu izlenimi uyandırdı. Ona geçenlerde eski bir kampçılarının öldüğünü, benim de bu olayı araştırdığımı, bu şahsın Brightwater’da geçirdiği tatille ilgili bilgilere ihtiyaç duyduğumu anlattım. Bana uzun bir süre önce bir yangın çıktığını, büronun ve ayakkabı kutularında muhafaza ettikleri kartlarda tutulan tüm kayıtların yandığını söyledi. Ama ona tam yılı -on üç sene öncesini - Stevie’nin orada olduğu dönemi söyleyince tıpkı Stevie’nin ailesi gibi tuhaf bir tepki verdi. O yazla bağlantılı olarak kimseye bir şey anlatmayacağını, en azından telefonda kesinlikle konuşmayacağını söyledi. Ancak yüz yüze olursa bir şeyler anlatabilirdi. Ben de senin adına bir randevu ayarladım. Yarın sabah on birde. Adam tam saat ikide JFK havaalanına gitmek üzere yola çıkacak.”</p>

  <p>“Ona benimle ilgili ne anlattın?”</p>

  <p>“Senin olayı araştıran New Yorklu bir dedektif olduğunu söyledim.”</p>

  <p>“New Yorklu özel bir dedektif?”</p>

  <p>“Özel kelimesini pek vurgulamamış olabilirim.”</p>

  <p>“Ona benim New York Polis Teşkilatı’ndan olduğumu mu söyledin?”</p>

  <p>“Hatırladığım kadarıyla öyle bir bağlantına değindim sanki.”</p>

  <p>“Geçmişte mi şimdi mi?”</p>

  <p>“İşte o zor. Zaten dilbilgisindeki zamanlar karışmaya çok müsaittir. Tıpkı Bili Clinton’ın dediği gibi; her şey sadece iki harfin değişmesiyle bambaşka anlamlar kazanır.”</p>

  <p>“Eğer sorarsa ona yalan söylemeyeceğim.”</p>

  <p>“Normal olarak. Gerçek senin dostundur.”</p>

  <p>Gurney iç çekti. “Adresi verecek misin?”</p>

  <p>“Brightwater Yolu, 2799 numara. Otterville.” Duraksadı. Büyük bir ihtimalle devam etmeden önce Gurney’in yazmasını beklemişti. “Sana bir şey soracağım. Şu an dinlenmediğine emin misin?”</p>

  <p>“Büyük olasılıkla. Takip cihazları var sadece. Arabamdayım. Telefonum da temiz. Bu kadarını söyleyebilirim. Ama Hammond’ın dağ evini sorarsan o ayrı.”</p>

  <p>“Ne buldun?”</p>

  <p>“Üç ses vericisi.”</p>

  <p>“Lanet olsun! Biliyordum!”</p>

  <p>Tarayıcıyı cebinden çıkartıp dağ evindeki verileri kaydettiği dosyayı açan Gurney, Hardwick’e vericilerin yerlerini, frekanslarını ve sinyal güçlerini söyledi. Sonra da Jane’in vericilerden birinin bulunduğu abajurdaki kuvars taşın kasım aylarındaki kayboluşuna ilişkin anlattığı tuhaf hikayeyi aktardı.</p>

  <p>“Vay canına.” Hardwick küçük bir ıslık öttürüp, zamanlamaya dikkat çekerek, “Biri hayranlarının birer birer ölmeye başlamasından bir yıl önce Hammond’ı dinlemeye mi başlamış? Neden?” dedi.</p>

  <p>“Çok güzel bir soru. Eğer cevap verebilsek yolu yarılamış olurduk.”</p>

  <p>Gurney görüşmeyi sonlandırdı. Ardından arabasını kilitleyip tesisin yolunu tuttu.</p>

  <p>Madeleine'i Şömine Odası’nda ateşin karşısında otururken buldu.</p>

  <p>Austen ofisinden çıktı. ‘‘Bay Gurney sizinle konuşmam gerek.” Etrafına sanki konunun hassasiyetini daha da vurgulamak istercesine sinsice diye nitelendirebilecek bakışlar yöneltti. Tıraşlı başı yine ter içindeydi.</p>

  <p>“Fenton size bakmaya geldi. Hiç de mutlu görünmediğini söylemem gerek. Hatta çok kızgın görünüyordu. Onun pozisyonundaki birini görmek istemeyeceğiniz kadar kızgın. Sadece bilmenizi istedim.”</p>

  <p>“Sorununun ne olduğunu söyledi mi?”</p>

  <p>“Yasal terimleri sıralayıp durdu. ‘Adalete engel olmak,’ söylediklerinden biriydi. ‘Yürütülen bir soruşturmaya karışmak’ da bir diğeri. Aslına bakarsanız sizin şimdiye dek buradan gitmiş olmanız gerektiğini düşünüyordu sanırım. Hâlâ burada olduğunuzu gördüğü için bu kadar çok sinirlenmiş olmalı. Ben sadece olanları aktarıyorum. Sonuçta siz leb demeden leblebiyi anlayacak kapasitede bir insansınız. Adamın eşekarısı kovanını başınızdan aşağı dökecek gücü var.”</p>

  <p>Gurney söylenenleri gözünün önüne getirince az daha gülecekti. “Bilgi için teşekkürler. Bu arada Peyton küçük sohbetimizle ilgili sizi bilgilendirdi mi?”</p>

  <p>“Evet, kısa bir süre önce. Gayet iyi geçtiğini söyledi. Bir sorun olmamış. Doğru mu?”</p>

  <p>Gurney omuz silkti. “Sanırım her şey normaldi. Bu arada yanındaki çıplak kadının kim olduğuna dair bir bilginiz var mı?”</p>

  <p>Steckle sırıtarak, “Çıplak kadın mı?” diye sordu. “Peyton’da çıplak kadın çoktur.”</p>

  <p>“O zaman önemi yok sanırım.”</p>

  <p>Şimdi omuz silkme sırası Steckle’daydı. “Kısacası görüşmeniz iyi geçti diyebiliriz, değil mi?”</p>

  <p>“Öyle diyebiliriz sanırım. Ama ona bir şey sormayı unuttum.”</p>

  <p>“Öyle mi? Nedir?”</p>

  <p>“Eşcinsellik hakkında ne düşünüyor?”</p>

  <p>Steckle’ın gülümsemesi yüzüne iyice yayıldı. “Peyton’ın umurunda bile değildir öyle şeyler.”</p>

  <p>Gurney başıyla onayladı. “Ben de öyle düşündüm.”</p>

  <p>“Pekala, ne zaman gideceğinize karar verdiniz mi? Fenton tekrar geldiğinde ona ayrılacağınız tarihi söylemek isterim.”</p>

  <p>“Yakında. Ona çok yakında gideceğimizi söyleyebilirsiniz.” Bir süre birbirlerinin gözlerine baktılar. Sonra Steckle başıyla onaylayıp döndü ve ofisine doğru yöneldi.</p>

  <p>Gurney de Şömine Odası’ndaki Madeleine’in yanına gitti. Karısının yanına, ateşin karşısındaki diğer koltuğa geçti. Gözlerini kapatıp içini kemiren konuya nasıl giriş yapması gerektiğine karar vermeye çalıştı. Tam o sırada konuyu Madeleine açtı.</p>

  <p>“Richard’la konuşmamın kötü bir fikir olduğunu mu düşünüyorsun?”</p>

  <p>“Kesinlikle üzerinde tartışılması gereken bir konu olduğunu düşünüyorum.”</p>

  <p>“Dağ evinde patlayacak gibi görünüyordun.”</p>

  <p>“Gerçekten mi? Şoke olmuştum. Durumu hiç de normal görünmeyen biriyle son derece özel bir konuşma yapmayı istemen beni çok şaşırttı. Daha dün ona büyük bir öfke duyuyordun. Bana kendisiyle ilgili sezgilere sahip olmadığını ileri sürerken, yalan söylüyor, seni etkilemeye çalışıp aptal yerine koyuyor demedin mi?”</p>

  <p>Madeleine iç çekti. “Bam telime bastığı için öfkeliydim. Aslında sezgileri olmayan kişi bendim. Geçmişle başa çıkabileceğini düşünen de. Dürüst davranmayan o değil bendim.” Hüzünlü, küçük bir kahkaha attı. “Hiçbir şey, insanı geçmişiyle başa çıkabileceği düşüncesinin yanılgı olduğunu anlaması kadar savunmasız hale getirmiyor.”</p>

  <p>Madeleine’in söylediklerinin gerçeği yansıttığını fark etmek Gurney’i sarsmıştı. Ama hâlâ onun Hammond’la geçmişini konuşma fikrini iyi bir fikir olarak görmüyordu.</p>

  <p>Gurney’in sessiz itirazına bir yanıt olarak, Madeleine, adeta yalvaran bakışlarını onunkilere dikerek, “Bir şeyler yapmalıyım,” dedi. “Şimdi. Buraya gelmem anılarımı canlandırdı. Şimdi aklımdan çıkartamıyorum.”</p>

  <p>Gurney karısının hangi anılardan bahsettiğini öğrenmek istiyordu ama bunu sormaya cesareti yoktu. Bu sorunun yanıtının, Madeleine’in hiç tanımadığı bir yanını tanımasına yol açabileceği düşüncesi de onu korkutuyordu.</p>

  <p>Madeleine ona doğru döndü. Ellerini koltuğun deri kollarına hafifçe vurdu. “Bir şeyler yapmalıyım. Eğer yapmazsam paramparça olacağım. Lütfen anla. Başka seçeneğim yok. En azından yarın Hammond’ı görmeye gitmemin bile bir anlamı var.”</p>
<p class="bosluk">&nbsp;</p>
</body>
</html>