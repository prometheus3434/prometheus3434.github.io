<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>22. Bölüm</h2>

  <p class="nonindent">Uçsuz bucaksız Adirondack bölgesine dönmek üzere çıktığı yolun henüz ilk birkaç kilometresini kat ettikten sonra, Gurney kişinin yaşama karşı bakışı gibi son derece temel değerlerinin dışarıdan müdahaleyle değiştirilebileceği düşüncesini olası görmemeye, hatta böyle bir şeyin bütünüyle saçma olduğunu düşünmeye başlamıştı. Diğer taraftan bu fikir olayla ilgili sözde gerçekler olarak sunulan bilgilerden daha fazla olasılık dışı ya da saçma değildi.</p>

  <p>Dağlara doğru yaklaşırken Rebecca’yla bir araya gelmenin yarattığı heyecan yerini huzursuzluğa terk etmeye başladı. Bu huzursuzluğun kaynağının, kısmen gökyüzünün maviliğini örtmeye başlayan, yaklaşan yeni bir fırtınanın habercileri simsiyah bulutlar olduğunu tahmin ediyordu.</p>

  <p>Tesise ulaştığında Austen Steckle bankonun ardında telefondaydı. Görüşmesini bu kez sessizce sonlandırdı.</p>

  <p>“Döndüğünüze sevindim. Fırtına uyarısı yapıldı. Bayan Gurney’in nereye gittiğini biliyor musunuz?”</p>

  <p>“Anlamadım?”</p>

  <p>“Eşiniz konuklarımıza tahsis ettiğimiz araçlardan birini aldı. Çevre gezisi yapmayı planladığını söyledi.”</p>

  <p>“Çevre gezisi?”</p>

  <p>“Evet. Çoğu konuğumuz bunu yapar. Dağları görmeye giderler. Hemen sizin arkanızdan çıktı.”</p>

  <p>“Nereye gittiğine dair bir bilgi verdi mi? Ya da sizden herhangi bir yol tarifi istedi mi?”</p>

  <p>“Hayır. İstemedi.”</p>

  <p>Gurney saatine baktı. “Ne zaman döneceğini söyledi mi?” Steckle başını iki yana salladı. “Neredeyse hiçbir şey söylemedi. O yüzden size sordum.”</p>

  <p>“Eşimin aldığı araçta GPS var mı?”</p>

  <p>“Elbette. Bu yüzden merak edecek bir durum yok, değil mi?”</p>

  <p>“Doğru.” Oysa merak edecek çok şey olduğunu hissediyordu. Ama dikkatini endişelenmekten çok somut olarak yapabileceği şeyler üzerine yoğunlaştırmaya gayret etti. İşe, Steckle’ı burada hemen karşısında bulma fırsatını değerlendirerek başlayabilirdi.</p>

  <p>“Eğer birkaç dakikanız varsa, bu sabah başladığımız sohbeti bitirmek isterim.”</p>

  <p>Steckle çabucak etrafına bakındı. “Tamam.”</p>

  <p>Steckle’ın ahşap masasının her iki tarafındaki aynı sandalyelere geçtiler. “Evet. Neyi öğrenmek istiyorsunuz?”</p>

  <p>Gurney gülümsedi. “Buradaki ilişkiler kafamı karıştırdı.”</p>

  <p>“Hangi ilişkiler?”</p>

  <p>“Mesela Ethan’la Peyton arasındaki ilişki. Aralarının bozuk olduğunu duymuştum. Sorunlarının ne olduğunu anlatabilir misiniz?”</p>

  <p>Steckle sandalyesinde arkaya yaslanıp, düşünceli bir tavırla başını ovaladı. “Muhteşem derecede başarılı biriyle bela düşkünü biri arasında yaşanacağını tahmin ettiğiniz türden sorunlar.”</p>

  <p>“Ethan, Peyton’ın hayat tarzını tasvip etmiyordu, değil mi?”</p>

  <p>“Elbette. Ethan onu mirastan alıkoymakla tehdit etti. Onun iyiliği için.”</p>

  <p>“Gall servetinin kontrolü Ethan’da mıydı?”</p>

  <p>“Aslında evet. Para Ethan’daydı. Ebeveynleri sorumluluk sahibi olarak hep onu görmüşler, bu yüzden de bu yetkiyi ona vermişlerdi. Onun Peyton için de doğru olanı yapacağını düşünmüşler. Kısa bir süre sonra da Ethan, Peyton için yapılacak en doğru şeyin onu mirastan mahrum etmekle tehdit etmek olduğunu düşündü.”</p>

  <p>“Bu tehdidi uygulamaya geçirmeyi düşünüyor muydu?”</p>

  <p>“Sanırım. Hatta Peyton’a neler yapabileceğinin örneğini bile gösterdi. Ethan’ın orijinal vasiyetnamesinde Gall Yeni Yaşam Vakfı tüm mirasın üçte birini, Peyton’sa üçte ikisini alacaktı. Ama Ethan bunu değiştirip, Peyton’ın sadece üçte birini alacağı yeni bir vasiyetname hazırladı. Peyton’a da doksan gün içinde uyuşturucudan kurtulursa eski vasiyetnameyi devreye sokacağını söyledi.”</p>

  <p>“Buna Peyton nasıl tepki verdi?”</p>

  <p>“Altmış, altmış bir gün gerçekten de temiz kaldı.”</p>

  <p>“Sonra yeniden uyuşturucu kullanmaya mı başladı?”</p>

  <p>“Hayır. Sonra Ethan intihar etti. Ya da işte siz onun ölümünü hangi sıfatla nitelendiriyorsanız artık.”</p>

  <p>“Peyton o esnada hâlâ temiz miydi?”</p>

  <p>“Evet. Pisliğe yeniden bulaştı ama bu Ethan’ın... ölümünün birkaç gün sonrasında.”</p>

  <p>“Yani Peyton o zaman zarfında uyuşturucudan uzak durmuş olmasına karşın, Ethan vasiyetnamede onun lehine bir değişiklik yapacak kadar yaşamadı?”</p>

  <p>“Hayatın adaletsizliği, değil mi?”</p>

  <p>“Peki, bu durumda diğer üçte biri kim alacak? Vakıf mı?”</p>

  <p>“Bunu size söylemeye yetkim olduğunu sanmıyorum.”</p>

  <p>“Neden?”</p>

  <p>“Size sadece bu bilgiyi açıklamak istemediğimi söyleyebilirim. Yanlış anlaşılabilir. Söyleyeceklerimin yanlış yorumlamalara neden olmasını istemem. Anlatabiliyor muyum?”</p>

  <p>“Ama elbette değiştirilmiş vasiyetnamede yazılanlardan haberdarsınız, değil mi?”</p>

  <p>“Gall ailesi bana hep güvendi. Ve bu güven çeşitli şekillerde devam ediyor. Bu güvenden ötürü de çok şey biliyorum. Bütün söyleyebileceklerim bu kadar.”</p>

  <p>Gurney yapabileceği en iyi şeyin bu konuya daha fazla uzatmamak olduğuna karar verdi. Neticede bilgi edinmenin başka yolları da bulunabilirdi. Şu an içinse sormak istediği başka sorular vardı. “Wenzel, Balzac, Pardosa. Onları iyi hatırlıyor musunuz?” Steckle omuz silkti. “Hangi açıdan?”</p>

  <p>“Yani isimlerini duyduğunuzda aklınıza ne geliyor?”</p>

  <p>“Yüzler. Sesler. Giysiler. Öyle şeyler. Ne öğrenmek istiyorsunuz?”</p>

  <p>“Onlardan biri daha önce buraya gelmiş miydi?”</p>

  <p>“Hayır.”</p>

  <p>“Emin misiniz?”</p>

  <p>“Gelseler bilirdim. Bu benim sorumluluğum.”</p>

  <p>“Richard Hammond’ı nereden duymuşlar?”</p>

  <p>“O çok ünlü biri, biliyorsunuz. İnsanlar onu tanır.”</p>

  <p>“Normalde Kurt Gölü Tesisi’ne gelen insanlardan farklı oldukları bir tarafları var mıydı?”</p>

  <p>“Buraya her türden insan gelir.”</p>

  <p>“Günlüğü bin dolarlık bir tesise ekonomik gücü sınırlı olanlar pek gelemez.”</p>

  <p>“Bay Wenzel’in ekonomik gücünün sınırlı olduğunu sanmıyorum.”</p>

  <p>“Bunu nereden biliyorsunuz?”</p>

  <p>“Onunla ilgili gazetelerde okuduklarımdan. Yani olaydan sonra. Florida’daki milyon dolarlık malikanesinden bahsediliyordu.”</p>

  <p>“Ya diğer ikisi?”</p>

  <p>“Geldiklerinde ödemeyi kredi kartından alırız. Tüm ödemenin yapılmasını böylece garanti etmiş oluruz. Eğer kredi kartıyla ödemezlerse nakit olarak ödemeleri gerekir.”</p>

  <p>“Wenzel, Balzac ve Pardosa ödemeyi kredi kartlarıyla mı yaptılar?”</p>

  <p>“O tür detayları hatırlayamıyorum.”</p>

  <p>“Kontrolü kolay.”</p>

  <p>“Şimdi mi?”</p>

  <p>“Yapsanız çok işime yarar.”</p>

  <p>Steckle bir anlığına ne kadar yardımcı olmak istediğine karar vermeye çalışıyormuş gibi göründü. Sonra sandalyesini yan çevirip duvarın yanındaki diğer masanın üzerindeki bilgisayarına döndü. Bir iki dakika sonra da yüzünü sanki ağzında kötü bir tat varmış gibi ekşiterek Gurney’in tarafına geri döndü. “Wenzel ödemeyi Amex’le yapmış. Balzac banka kartıyla ödemiş. Pardosa’ysa nakit ödeme yapmış.”</p>

  <p>“Nakit ödeme çok nadir mi görülür?”</p>

  <p>“Evet ama çok da abartılacak bir durum değildir. Yani bazıları plastik parayı sevmez.”</p>

  <p>Ya da ardında iz bırakmayı diye düşündü Gurney. “Ne kadar kalmışlar?”</p>

  <p>Bariz bir tahammülsüzlük ifadesiyle Steckle yeniden bilgisayarına döndü. “Wenzel iki gece. Balzac’la Pardosa’ysa birer gün.”</p>

  <p>“Hammond’ın sigarayı bıraktırma terapisi sadece bir seans sürüyor değil mi?”</p>

  <p>“Evet. Yoğun, üç saatlik bir seans.” Özenle ütülenmiş pantolonunu hafifçe düzeltip, kaşlarını çatarak kolundaki Rolex’e baktı. “İşimiz bitti mi?”</p>

  <p>“Evet. Tabii burada meydana gelmiş herhangi bir şeyin bu dört kişinin ölümüne neden olabileceğine dair bir bilginiz yoksa.”</p>

  <p>Steckle başını yavaşça iki yana sallayarak boş avuçlarını açtı. “Keşke daha fazla yardımcı olabilsem. Ama...” Sustu. Bu sırada başını hâlâ iki yana sallamaya devam diyordu.</p>

  <p>“Aslında çok yardımcı oldunuz.” Gurney gitmek üzere ayağa kalktı. “Son bir şey. Biraz garip bir soru. İçlerinden birinin eşcinsellikle, eşcinsel evliliklerle ya da benzeri bir şeyle ilgili olumsuz yorumlar yaptığını duydunuz mu?”</p>

  <p>Steckle şaşırmış ve öfkelenmiş gibi görünüyordu. “Lafı nereye getirmeye çalışıyorsunuz?”</p>

  <p>“Sadece olayla ilgili garip bir soru işte. Belki de hiçbir manası yoktur. Zamanınızı ayırdığınız için sağ olun. Çok yardımcı oldunuz.”</p>
<p class="bosluk">&nbsp;</p>
</body>
</html>