<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>50. Bölüm</h2>

  <p class="nonindent">Gurney zihni yanıtsız sorularla dolu olduğunda genellikle daha net düşünebilmek için eldeki verileri sıraladığı bir liste yapardı.</p>

  <p>Madeleine sonunda duştan çıkarken o da spor çantasından defterini aldı. Kanepeye oturup ölümler ve onların arkasındaki asıl planlayıcıya ilişkin bildiğine inandığı bulguları sıralamaya koyuldu.</p>

  <p>Angela Castro, Steven Pardosa’nın ebeveynleri, Moe Blumberg, Kimberly Fallon, Başdedektif Gilbert Fenton, Rahip Bowman Cox, Palm Beach Emniyeti’nden Komiser Bobby Becker ve Hardwick’in Teaneck Emniyeti’ndeki bağlantısından elde ettiği bilgilerle kendi vardığı sonuçları alt alta yazdı. Sonra kendince önemli bulduğu yanıtsız kalan soruları sıraladı. İkinci liste birincisinden uzun olmuştu.</p>

  <p>Yazdıklarını gözden geçirdikten sonra Hardwick’le paylaşmaya karar verdi. Dizüstü bilgisayannı açıp listeyi e-posta olarak bir daha yazdı, ardından Hardwick’e yolladı.</p>

  <p>Unuttuğu bir şey var mı diye elle yazdığı listeyi bir kez daha gözden geçirirken üzerinde banyo havlusuyla Madeleine yanına geldi.</p>

  <p>Olaya ilişkin; kabusların aslında kimse tarafından görülmediği, sadece karmaşık bir komplonun parçası olarak tasarlandıkları, Ethan’ın kendi el yazısıyla yazdığı kabusun da, kolaylıkla başka biri tarafından ona dikte edilmiş olabileceği düşünceleri ışığında geliştirdiği yeni bakış açısını Madeleine’le paylaşmaya karar verdi.</p>

  <p>Madeleine onun yapbozun parçalarının nasıl birbirine uyabileceğine dair açıklamalarını dinlerken, ilk anda yüzündeki şüphe dolu tavır, önce yoğun bir ilgiye sonunda da içten bir onaylamaya dönüştü.</p>

  <p>“Sence bu yorumlarımda hata olabilir mi?” diye sordu.</p>

  <p>“Hayır. Bence kesinlikle haklısın. Şimdi sadece böylesine iğrenç bir girişimi nasıl birinin planladığını merak ediyorum. Bu kadar yalan. Bu kadar acımasızlık.”</p>

  <p>“Aynı fikirdeyim.” Bir taraftan da, kısa süreliğine olsa da, karısının; durumu korkunç, şeytani, tiksindirici olarak görüşüyle kendisinin vakayı zor bir yapbozun çözümü olarak değerlendirmesi arasındaki derin farka şaşırmıştı.</p>

  <p>Madeleine yüzünde bariz bir hoşnutsuzluk ifadesiyle sehpanın üzerindeki iki listeye baktı.</p>

  <p>“Bunlar ne?”</p>

  <p>“Hazırlık,” dedi Gurney.</p>

  <p>“Neye?”</p>

  <p>“Ortalığı biraz sallamaya niyetliyim. Olayla ilgili bildiklerimi ve bilmediklerimi sıralıyorum. Böylece bir yandan, dinlenen ortamlarda nasıl konuşmam gerektiğine dair elimde bir rehber olacak, diğer yandan da katilde neler olup bittiğini anladığıma dair bir izlenim uyandırma şansı bulmuş olacağım. Kısacası ağzımdan çıkacakları önceden düşünüp tasarlamam gerek. Eğer beceremezsem kendini güvende hissedecektir. Oysa korkmasını, tehdit altında olduğunu hissetmesini istiyorum.”</p>

  <p>“Aslında kim olduğunu da cinayetlerin işlenme sebebini de hâlâ bilmiyorsun.”</p>

  <p>“İşin cinayet nedenleri kısmı biraz karışık. Cinayetler kimin çıkarına kısmına bakarsak, tüm mülk Ethan’a ait olduğuna göre, onun ölümünden Peyton’ın, Richard’ın ve Richard’ın hayatına bu derece müdahil olduğuna göre Jane’in çıkarları olduğu apaçık ortada.”</p>

  <p>“Ben de Jane’in kardeşinin hayatına bu derece yoğun biçimde karışmasını çok sağlıksız bulduğumu söylemeliyim.”</p>

  <p>Gurney başıyla onaylayıp sözlerini sürdürdü. “Maddi çıkar tarafından bakarak Ethan cinayetini bir yere kadar açıklayabiliriz ama aynı şey diğer üç cinayette işimize yaramaz. Diğer yandan Brightwater’la ilişkili nedenler o üç cinayeti açıklarken, bu kez de Ethan’ın neden öldürüldüğüne dair bir sonuca ulaşmamıza olanak tanımıyor.”</p>

  <p>“O zaman katilin farklı cinayet nedenleri olabileceğinin düşünülmesi gerekmez mi?”</p>

  <p>Gurney bir kez daha başıyla onayladı. Durum gerçekten de açıkça bu şekilde görünüyordu.</p>

  <p><i>Farklı kurbanlar için farklı cinayet nedenleri.</i></p>

  <p>Hardwick’le yaptığı son konuşmada bu ihtimalden söz etmişti. Bu ihtimalin güçlenmesine de cinayet dedektifi olarak atanmasının kısa bir süre sonrasında, görevlendirildiği, bir çete tarafından gerçekleştirilmiş bir dizi cinayeti hatırlaması yol açmıştı.</p>

  <p>İlk anda kan içindeki cinayet mahalline adım atılır atılmaz bunun uyuşturucu satıcılarının hesaplaşması olduğu akla geliyordu. Yeni filizlenen bir çete rakip çetenin bölgesindeki terk edilmiş bir binaya konuşlanmış, bu da saldırganca bir yaklaşım olarak nitelendirilip, karşılık bulmuştu.</p>

  <p>Bir temmuz gecesi çetenin dört elemanı yarı otomatik silahlarıyla o binada nöbet tutmaktadır. Rakip çeteden üç kişi benzer silahlarla saldırıya geçip doğrudan binaya dalarlar. Otuz saniye sonra karşılıklı ateş açan yedi kişiden altısı ölür. Hayatta kalan tek kişi, dışarıdan saldıran çete üyelerinden biri, koşarak olay yerinden kaçar.</p>

  <p>Parçalanmış cesetleri, kan içindeki zemini, duvarlardaki kurşun deliklerini inceledikten sonra Gurney’in o günlerdeki ortağı, artık emeklilik arifesindeki Walter Coolidge vakanın herkesin kaybettiği sıradan bir çete hesaplaşması olduğuna karar verir. Her ne kadar birisi bu çatışmadan sağ olarak kurtulmayı başarmış olsa da, onun da çok kısa süre sonra başka bir Uzi’nin namlusuyla can vereceği açıktır.</p>

  <p>Gurney bu esnada her cinayet soruşturmasının başlangıcında yapılan komşularla görüşme işini yürütüyordu. O gece saçları çalı süpürgelerini andıran, ufak tefek, kendinden emin bakışları ve keskin kulaklarıyla duyduklarının ne olduğunu gayet iyi bilen zenci bir kadının kapısını çalmıştı.</p>

  <p>Kadın makineli tüfek seslerinin dokuz, on saniye kadar sürdüğünü ve birbirinin benzeri üç farklı silahın kullanıldığını duyduğuna emin olduğunu söylemişti. Ardından yaklaşık on saniyelik bir sessizlik olmuştu. Sonra ikinci kez ateş açılmış, bu sefer de sesler yedi veya sekiz saniye boyunca devam etmişti. İkinci kez açılan ateşin tek bir silahla yapıldığına emindi.</p>

  <p>Gurney kanepenin koluna ilişen Madeleine’e tüm bunları anlattı. Madeleine şaşkın bir ifadeyle, “Tüm bunları nereden anlamış ki?” diye sordu.</p>

  <p>“Ona ben de hemen bunu sordum. O da bana eğer bir ile üç enstrüman arasındaki ses farkını anlayamasaydım başarılı bir caz davulcusu olamazdım diye cevap verdi.”</p>

  <p>“Caz davulcusuymuş ha?”</p>

  <p>“Eskiden. Konuştuğum sırada artık kilise orgcusu olmuştu.”</p>

  <p>“Peki bu söylediklerinin...?”</p>

  <p>“Farklı cinayet sebepleriyle ne ilgisi var, değil mi? Oraya geliyorum bekle. Açılan ateş sayısını hatırlayınca düşünmeye koyuldum. Önce üç farklı silah sesi. Sonra sessizlik. Sonra tek bir silah sesi. Bir kişi dışında herkes ölür. Olay yeri inceleme analizi, mermi açısı analizi, balistik analizi, adli tıp analizi yaptırdım. Bölgedeki çete mensuplarıyla konuşarak çok vakit harcadım. Ama sonunda bambaşka bir açıklamaya ulaştım.”</p>

  <p>Madeleine’in gözleri parladı. “Hepsini sağ kalan adam öldürmüş, değil mi?”</p>

  <p>“Bir açıdan evet. Binaya aniden saldırıya geçerek içerdeki çete mensuplarını gafil avlamışlar. Ellerindeki üç Uzi ile çok kısa zamanda yapmak için geldikleri görevi tamamlamışlar. Ama çete mensuplarından Devon Santos’un başka bir niyeti daha varmış. Çete dünyasında yükselebilmek için hep mücadelelerden geçmek gerekir. Ve Devon, saldıran ekiptekilerden birini kendisine bu noktada ciddi bir rakip olarak görüyormuş. Bu yüzden de rakip çetenin işini bitirdikten sonra en yakındaki cesedin elinden aldığı AK-47’yle rakibini ve yaptığına tanık olan diğer arkadaşını öldürmüş. Sonra silahı yerdeki adamın eline sıkıştırıp olay mahallini terk etmiş.”</p>

  <p>“Böyle olduğuna nasıl emin olabildin ki?”</p>

  <p>“Balistik inceleme sonucunda binaya dışarıdan giren iki çete üyesinin AK-47’den çıkan kurşunlarla öldüğü anlaşıldı. Ancak silahı tutan şahsın ellerinde en ufak bir barut kalıntısına rastlanmadığı ortaya çıktı. Bu da onun silahı kullanmadığı anlamına geliyordu. Sonrası da kurşunların giriş ve çıkış açılarının incelenmesiyle ortaya çıktı. Zaten iki çatışma sesi arasındaki tuhaf gecikme de bu durumun nihai kanıtıydı. Bu on saniyede Devon AK-47’yi almaya gitmeden önce ekibinin işi başarıyla bitirdiğinden emin olmak istemişti.”</p>

  <p>Madeleine ona düşünceli bir yüz ifadesiyle bakarak, “Yani Devon’un birden fazla cinayet nedeni olduğunu söylüyorsun. Öncelikle düşmanı ortadan kaldırmak niyetindeydi. Ama aynı zamanda kendi çetesi içindeki rekabeti de sonlandırmayı istiyordu.”</p>

  <p>“Doğru. Diğerini de kendi arkadaşını öldürdüğü ortaya çıkmasın diye öldürmüştü. Kısacası kurbana göre değişen üç farklı cinayet nedeni vardı. Olaya Devon açısından yaklaşınca bunların hepsi de iyi birer cinayet nedeni olarak ortaya çıkıyor.”</p>

  <p>“Eğer sen olmasaydın bu ortaya çıkmayacaktı.”</p>

  <p>“Eğer hassas kulaklı caz davulcusu tanık olmasaydı ortaya çıkmayacaktı.”</p>

  <p>Madeleine ısrar etti. “Ama her polis olayı senin yaptığın açıdan incelemeye kalkmaz.”</p>

  <p>Gurney başım eğip huzursuzca yazdığı listeye baktı.</p>

  <p>Bu tür övgülerin ciddi dezavantajları vardı. Her şeyden önce başarısızlığa uğrama korkusunu artırıyordu.</p>
<p class="bosluk">&nbsp;</p>
</body>
</html>