<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>54. Bölüm</h2>

  <p class="nonindent">Karanlık ve sessiz ortamlarda Gurney’in zihni genellikle yanıtsız sorulara yoğunlaşırdı.</p>

  <p>O öğleden sonra da sessiz, kasvetli tavan arası merdivenlerinde Madeleine’in yanında otururken, banyo tavanını incelediği ilk andan beri aklına bilinçsizce takılmış soruya dönmüştü.</p>

  <p>Oraya yerleştirilmiş, şu an Hardwick’te olan o küçük cihaz inanılmaz biçimde küçültülmüş bir projektör olabilir miydi?</p>

  <p>Eğer boyut meselesi hesaba katılmazsa bu son derece mantıklı bir açıklamaydı. Küvetin zemini projektör için gerekli ekran vazifesini pekala görebilirdi. Zeminin kıvrımları, su ve buhar yansıyan görüntünün gerçekmiş gibi görünmesine olanak tanımış olabilirdi. Sonuçta zihnimiz küvette birini görmeyi (tabii canlı birini) olağan karşılardı. Bu durum da göz yanılgısının gerçekçi gelmesini kolaylaştıran diğer bir etmen olabilirdi.</p>

  <p>Ama böylesi acımasız bir numara yapmanın amacı ne olabilirdi? Madeleine’i duygusal çöküşün eşiğine getirmek mi? Gurney, acaba Fenton kendisinden kurtulma isteğini bu derece takıntı haline getirmiş olabilir mi diye düşündü. Fenton’dan başka kim böyle bir işe kalkışmış olabilirdi? Katil? Fenton’ın isimsiz amirlerinden biri? Peki, Colin Bantry’i nereden biliyorlardı? Madeleine’in o esnada bu konuyla ilgili bu derece savunmasız olduğundan nasıl haberdar olmuşlardı?</p>

  <p>Sonra aklına çok daha rahatsız edici bir soru takıldı. Hangi açıklamanın doğru olmasını tercih ederdi. Madeleine’in banyoda kendi zihninin yarattığı görüntüleri görmesini mi yoksa bu görüntülerin son derece gelişmiş bir teknoloji ürünü olmalarını mı?</p>

  <p>Acaba ilk ihtimale yoğunlaşmamın nedeni ikinci ihtimali paranoya belirtisi olarak algılamam olabilir mi diye düşündü. Belki de ikinci ihtimalin, kendi kapasitesinin çok üzerinde bir durumla karşı karşıya olduğunu gösterebileceğinden korkması buna yol açmıştı.</p>

  <p>İçinde kabaran öfkeyi hissediyordu.</p>

  <p>Birinin Madeleine’in akli melekelerine acımasızca zarar vermeye kalkmış olma ihtimaline karşı öfkeliydi.</p>

  <p>Kendi tutumuna karşı öfkeliydi.</p>

  <p>İç hesaplaşmasına Madeleine’in sesi son verdi. “İyi misin?”</p>

  <p>“Küvette gördüklerini düşünüyordum. Belki de o gördüğün...”</p>

  <p>Resepsiyon tarafındaki merdivenlerden gelen ayak sesini duyunca hemen sustu.</p>

  <p>“Burada kal.” Gurney ayağa kalkıp koridorun diğer tarafını görebileceği köşeye kadar yürüdü. Saatini kontrol etti. Tam olarak bilemese de süitteki kaydın en fazla birkaç dakika önce sona ermiş olması gerektiğini tahmin ediyordu.</p>

  <p>Kısa boylu, şişmanca biri nefes nefese süitin önüne gelip kapıyı çaldı. Sonra bir kez daha bu kez daha hızla vurdu. “Bay Gurney?” Bu Steckle’ın sesiydi. Sonra kapıyı üçüncü kez çaldı.</p>

  <p>Gurney izliyor, bekliyordu.</p>

  <p>Steckle kapıyı dördüncü kez çaldı. Bekledi. Ardından anahtarla kapıyı açtı. “Merhaba? İçeride kimse var mı?” Kısa bir duraksamadan sonra içeri girip, kapıyı ardından kapattı.</p>

  <p>Gurney, Madeleine’in yanına döndü. “Austen Steckle geldi. Süite girdi.”</p>

  <p>“Ne yapıyor orada?”</p>

  <p>“Anlayacağız. Ama senin buradan biraz daha uzakta olmanı istiyorum. Belki merdivenlerin yukarısına kadar çıksan iyi olur.” El feneriyle en üstteki basamağı işaret etti. “Bak, görüyor musun? Eğer aşağıdan herhangi bir ses gelirse hemen in ve kapıyı içeriden kapat.”</p>

  <p>“Sen ne yapacaksın?”</p>

  <p>“Steckle’ın bizim eşekarılarımızdan biri olup olmadığını anlamaya çalışacağım.” El feneriyle basamakları bir kez daha işaret etti.</p>

  <p>Madeleine yukarı çıkarken Gurney de hızla süite doğru yöneldi.</p>

  <p>Kapı kilitli değildi. Yavaşça açıp, içeri girdi.</p>

  <p>Loş ışıkta Steckle oturma odasında dolaşıyordu. Elinde de bir şey vardı.</p>

  <p>Gurney cebindeki Beretta’yı sıkıca tutarak, “Beni mi arıyorsun?” diye sordu.</p>

  <p>Steckle fal taşı gibi açılmış gözlerle, irkilerek geri döndü. “Bay Gurney. Ben... Yani... İyi misiniz?”</p>

  <p>“İyiyim. Siz ne yapıyorsunuz?”</p>

  <p>“Sizi uyarmaya geldim.” Elindeki nesneyi uzattı. “Buna bir bakın.”</p>

  <p>“Bana bir iyilik yapıp kanepenin yanındaki lambayı yakar mısınız?”</p>

  <p>“Doğru. Hemen.”</p>

  <p>Şimdi içerisi gayet iyi derecede aydınlanmıştı.</p>

  <p>“Tarr sizin aracın akü kablolarını kopartıyordu. Önce ciplerin sonra da Norris’in Land Rover’ınkileri koparmış. Onu durdurmaya kalktığımda da bunu bana fırlattı. Kafamı parçalayabilirdi. Aşağılık herif sonra da kaçıp gitti. Tanrım! Sizin ve Bayan Gurney’in ne durumda olduğunuzu merak ettim.”</p>

  <p>“İyiyiz.”</p>

  <p>Steckle yatak odası tarafına doğru baktı. “O aşağılığın burada olmasına izin vermememiz gerektiğini biliyordum.”</p>

  <p>“Nereye gittiğine dair bir fikriniz var mı?”</p>

  <p>“Kim bilir? Tıpkı bir hayvan gibi kar fırtınası altında ormana kaçtı.”</p>

  <p>Steckle’ın elinde balta vardı.</p>

  <p>“Onu sehpanın üzerine koyun.”</p>

  <p>“Neden?”</p>

  <p>“Bakmak istiyorum ama dokunmadan.”</p>

  <p>Baltayı Madeleine’in tabletinin yanına koydu. “Resmen bir silah sayılır değil mi?”</p>

  <p>Gurney Beretta’yı cebinden çıkarmadan birkaç adım yaklaştı. “Aracımın akü kablolarını kestiğini söylediniz değil mi?”</p>

  <p>“Beni gördüğünde koparmak üzereydi.”</p>

  <p>“İyi de ne diye bunu yapıyordu ki?”</p>

  <p>Aslında Gurney, Steckle’ın akü kablolarının kopartılması hikayesinden çok, onun iddia ettiği gibi bir şeyin gerçekleşme ihtimalinin olmayışıyla ilgileniyordu. Barlow Tarr kaydettikleri konuşma sonrası kendini ele veren eşekansı olamayacağı gibi, ana hatlarıyla nasıl gerçekleştiğine karar verdiği cinayetleri onun işlemiş olması da imkansızdı.</p>

  <p>“Sizce neler oluyor?” diye sordu Steckle.</p>

  <p>“Gerçekten. Durup bir dakika bunu konuşalım. Birkaç soruma yanıt vererek bana yardımcı olabilirsiniz.”</p>

  <p>Steckle duraksadı. Sonra bariz bir isteksizlikle oturdu. Gurney de tam karşısındaki kanepenin koluna ilişti. “Öncelikle, unutmadan... Alfonz Volk nasıl bir isim böyle?”</p>

  <p>“Benim adım değil. Volk annemin evlendiği adamın adıydı.”</p>

  <p>“Bunu anlatmıştınız. Ama nereliymiş?”</p>

  <p>“Bilmem. Slovenyalı filan olmalı. Neden öğrenmek istiyorsunuz?”</p>

  <p>“Sadece meraktan.” Gurney uzun geçmişe dayanan tecrübelerinden sorgulama sırasında ani konu değişikliklerinin genellikle iyi sonuçlar verdiğini biliyordu. “Sizce, Tarr’ın mantıksız şeyler yapan zır delinin teki olmadığını varsaydığımızda, bunun ne manası olabilir?”</p>

  <p>“Bilmiyorum. Kabloları kes, arabalar burada kalsın. Belki de bizim hiçbirimizin buradan ayrılmasını istemiyordu.”</p>

  <p>“Hangi sebeple burada kalmamızı istesin ki?”</p>

  <p>Steckle başını iki yana salladı. “Bilmiyorum.”</p>

  <p>“Sizce Ethan’ı da o öldürmüş olabilir mi?”</p>

  <p>“Bence mümkün, değil mi?”</p>

  <p>“Neden böyle bir şey yapmış olsun ki?”</p>

  <p>“Belki Ethan’ın eninde sonunda kendisini başından defedeceğini anlamıştı.”</p>

  <p>“Sizce buradan kovulmasın diye mi onu öldürdü?”</p>

  <p>“Mümkün.”</p>

  <p>“Tabii Tarr’ın Brightwater Kampı’na hiç katılmamış olduğunu saymazsak. Çünkü katil oradaymış da.”</p>

  <p>Bir an için Steckle’ın yüz ifadesi sabitlenmişti.</p>

  <p>“Scott Fallon’un öldürüldüğü yerden bahsediyorum. Tüm bu pisliğin başladığı yerden.”</p>

  <p>Steckle oturduğu yerde biraz öne doğru geldi. “Anlayamıyorum.”</p>

  <p>Gurney şöyle bir hızlı düşününce Steckle’ın katil kimliğine ne kadar da uyduğunu fark etti. Her şeyden önce Brightwater’daki Kurt lakaplı dördüncü çocuk olabilirdi. Diğer üç eski arkadaşını buraya çağırarak, onları şantaj planını anlatarak ikna etmiş olması mümkündü. Sonra da kabuslarla ilgili istediği kurgu gerçekleşince üçünü de öldürmüştü. Ve tabii ki Ethan’ı da öldürmüştü. Fırsat ve yöntem açısından her şey örtüşüyordu.</p>

  <p>Büyük soruysa cinayetleri neden işlediğiydi.</p>

  <p>Gurney, Steckle'la tavan arasında Gall aile arması hakkında yaptığı konuşmayı hatırladı. Güç ve kontrolden bahsetmişlerdi. Güce sahip olmakla ve bunu kontrol etmekle ilgili konuşmuşlardı. Ve şimdi dört ölümün arkasında bu düşüncelerin uygulanmasını görüyordu.</p>

  <p>Üzerinde düşündükçe yapboz daha da netleşiyordu. Ve ikna olmasını sağlayan bir gerçek daha vardı. Eşekarısı kovanına taş fırlatmış ve Austen Steckle ortaya çıkmıştı.</p>

  <p>Artık her şey açıklanabilecek durumdaydı.</p>

  <p>Ama tek bir şeyi bile ispat edemezdi.</p>

  <p>Bundan sonraki adımına karar vermeye çalıştığı sırada titreşimdeki telefonunun ahşap sehpanın üzerinde çıkardığı sesi duydu. Gözlerini bir an bile Steckle’dan ayırmadan uzanıp telefonunu aldı.</p>

  <p>Hardwick’ten mesaj gelmişti.</p>

  <p><i>“Yollar berbat. Bir kenara çekip, gizemli sitedeki teknoloji terimlerini araştırdım. Söz konusu cihaz orduda kullanılan yüksek çözünürlüklü görüntü üreten projeksiyon cihazlarının mikro seviyede küçültülmüş bir örneği olabilir.</i></p>

  <p>Steckle oturduğu yerde huzursuzca kıpırdandı.</p>

  <p>Gurney de hemen atıldı. “Bizim içeride olduğumuza nasıl bu kadar emin oldunuz?”</p>

  <p>“Anlamadım? Neden olmayasınız ki?”</p>

  <p>“Çünkü çoğu kez odamıza gelmiyoruz. Dışarıda, aşağıda, göl kenarında, Şömine Odası’nda, Hammondlar’ın dağ evinde veya başka yerlerde olabilirdik. Gelip kapıyı çaldınız. Hem de dört kez. Hem de gayet sert bir şekilde. Hatta seslendiniz de. Ama yanıt alamadınız. Hiç ses çıkmadı. Nasıl oldu da bizim içeride olmadığımızı düşünmediniz şaşırdım doğrusu.”</p>

  <p>“Bunu neden bu kadar önemsediğinizi anlamadım.”</p>

  <p>“Arkanızdan odaya girdiğimi görünce irkildiniz. Ve şaşkınlığa kapıldınız. Sanki bunun nasıl olduğunu anlayamamış gibi.”</p>

  <p>“Neden bahsediyorsunuz siz?”</p>

  <p>Gurney cebinden tabancasını çıkartıp silahını ateşe hazır hale getirdi.</p>

  <p>Gözleri bir anda fal taşı gibi açılan Steckle, “Ne yapıyorsunuz?” diye sordu.</p>

  <p>Gurney gülümsedi. “Neredeyse komik bile sayılır, değil mi? Bunca plan, ustalıkla sergilenen sahtekarlıklar. Sonra ayağın taşa takılsın ve her şey mahvolsun. Sadece yanlış bir anda yanlış bir hareket yüzünden. Bizim burada olduğumuza emindiniz. Çünkü buraya yerleştirdiğiniz mikrofondan konuşmamızı dinlediniz. Dinleme cihazları gerçekten de işe yarar. Tek sorun bu cihazların yapılan konuşmanın canlı mı yoksa bant kaydı mı olduğunu ayırt edememeleridir.”</p>

  <p>Steckle’ın yüzü bembeyaz kesilmişti. “Bu tamamen saçmalık.”</p>

  <p>“Nefesini boşa harcama, Alfonz.”</p>

  <p>“Austen. Benim adım Austen.”</p>

  <p>“Hayır değil. Austen rehabilitasyondan geçip, iyi biri haline dönüşmüş adamın adıydı. Ama o adam aslında hiç var olmadı. Aslında içinde hep aynı adam vardı. Alfonz Volk. Hırsız, sahtekar yani tipik bir pislik. Sen iyi insanları öldüren kötü birisin. İşte durum bu.” Gurney ayağa kalktı.</p>

  <p>Pencerenin önüne yürüyüp Venedik tarzı stor perdelerin kemerlerini hızla çekip çıkardı. Sonra şömineden demir maşayı aldı. Uzun kemerlerden birini Steckle’ın kucağına attı.</p>

  <p>“Ne oluyor?”</p>

  <p>Gurney, Steckle’a artık tüyler ürpertici, buz gibi bakışlarla bakıyordu. “Kemer mi? O işin en kolay tarafı.”</p>

  <p>“Kolay tarafı mı? Ne yapmak için?”</p>

  <p>“Kaçamayacağından emin olmak için.” Elindeki demir maşaya belli belirsiz bakar gibi oldu ama bir şey söylemedi. Hiç konuşmadan bir şeyleri ima etmek çok daha etkileyici ve korkutucuydu.</p>

  <p>Gurney gülümsedi. “Lütfen ayak bileklerini bağla. Güzelce. Ve de sımsıkı.”</p>

  <p>Steckle kemere baktı. “Ne düşünüyorsun bilmiyorum ama kesinlikle yanıldığını temin ederim.”</p>

  <p>“Derhal bileklerini bağla.” Gurney’in maşayı tutan eli hafifçe kalktı.</p>

  <p>Steckle başını iki yana sallasa da kendisine söylenileni yaptı.</p>

  <p>“Daha sıkı,” dedi Gurney.</p>

  <p>Steckle bir kez daha istenileni yaptı. Başı terden sırılsıklam olmuştu.</p>

  <p>Ayakları birbirine sıkıca bağlanınca Gurney ondan ellerini arkasında birleştirmesini istedi. Bu emri de yerine gelince Gurney diğer kemeri kullanarak el bileklerini sıkıca bağladı. Ardından kemerin sarkan ucuyla ayak bileklerini bağladığı kemerin ucunu sıkıca birleştirdi.</p>

  <p>Steckle hızlı hızlı soluyordu. “Bu bir kabus, değil mi?” Gurney gelip Steckle’ın tam karşısında durdu. “Tıpkı senin Ethan’a yazdırdığın gibi mi?”</p>

  <p>“Böyle bir şeyi ne diye yapayım?”</p>

  <p>“Niye yaptığın çok açık. Benim anlayamadığım şeyse Ethan’ın bunu neden yaptığıydı. Sonra Fenton’ın bana anlattığı bir şeyi hatırladım. Fenton bana e-postayı senin yazmış olamayacağını kanıtlamaya çalışırken, geçen haftaya kadar elini incittiğin için kullanamadığından bahsetmişti. Bunu seni temize çıkarmak için söylüyordu. Ama söyledikleri birden benim soruma yanıt oldu. Ethan söylediğin rüyayı sen elini kullanamadığın için yazmıştı,” dedi sanki Fenton bunları anlatmış gibi.</p>

  <p>“Gurney, bu aptalca bir konuşma. Kanıtın nerede?”</p>

  <p>Gurney gülümsedi. “Kanıtlar sadece mahkemelerde işe yarar.” Steckle’ın çene kasları kasılmıştı.</p>

  <p>Gurney son derece soğuk bir ses tonuyla, “Hukuk sistemi doğru düzgün işlemiyor,” dedi. “Daha çok oyun gibi. Akıllıların kazandığı, aptalların kaybettiği bir oyun. Zararsız salaklar ceplerinde birkaç tane hapla yakalanınca hapsi boylarken kötü insanlar, masumları öldüren kötü insanlar, yetenekli avukatları sayesinde hukuk sistemiyle dans ediyorlar.”</p>

  <p>Beretta’yı önce Steckle’ın sağ gözüne, sonra sol gözüne ardından sırasıyla, boğazına, kalbine, karnına ve kasıklarına doğrulttu. Steckle irkildi. Gurney sözlerini sürdürdü. “Kötü adamlar iyileri öldürüyor. îşte beni gerçekten rahatsız eden şey de bu. Buna katlanamıyorum. Onları cezalandırmayacak bir hukuk sistemine de güvenim yok.”</p>

  <p>“Benden ne istiyorsun?”</p>

  <p>“Hiçbir şey, Alfonz. Senin bana teklif edebileceğin hiçbir şey yok. Senden istediğim hiçbir şey yok.”</p>

  <p>“Anlamıyorum.”</p>

  <p>“Çok basit. Bu bir pazarlık değil. İnfaz.”</p>

  <p>“Ben kimseyi öldürmedim.”</p>

  <p>Gurney onu duymamış gibiydi. “Kötüler iyileri öldürünce ben ortaya çıkıp mahkemelerin yapamayacağı şeyi yaparım. Kötüler iyileri öldürüp sonra ellerini kollarını sallayarak kaçamazlar. Buna izin vermem. Bu benim hayatımın tek amacı. Senin hayatının bir amacı var mı?”</p>

  <p>Gurney, Beretta’yı aniden kaldırıp Steckle’ın alnına nişan aldı.</p>

  <p>“Dur! Tanrım! Dur bir saniye! Hangi iyi insanlardan bahsediyorsun sen?”</p>

  <p>Gurney hiçbir şey söylemedi.</p>

  <p>“Sana Ethan’ı anlatmama izin ver. Aşağılık iyilik meleğini anlatayım mı sana?”</p>

  <p>Steckle, Gall’i sapıklık derecesinde kontrol düşkünü olarak suçlayıp, çevresindeki herkesin hayatını yönlendirme takıntısından, Gall Yeni Yaşam Vakfı’nın da kendi zırvalıklarının kanun olarak uyguladığı zorbalıkla şekillenmiş bir kurum olduğundan bahsetti.</p>

  <p>Sonra konuşmaya hevesli bir tavırla öne doğru eğildi. “Her gün, her dakika bizi aşağılamaya çalışırdı. Önce bizi paramparça eder, sonra kırdığı parçalarımızı kendi istediği biçimi alacağımız şekilde yeniden yapıştırırdı. Sanki onun elindeki oyuncaklarmışız gibi. Adeta Tanrı’yı oynardı. Ama Tanrı rolündeki Ethan aslında iğrenç bir canavardan başka bir şey değildi. Artık yaşamamasına tüm dünya sevinmeli!”</p>

  <p>Gurney sanki yeni öğrendiklerini hazmetmeye çalışıyormuşçasına kaşlarını çattı. Sonra tabancanın namlusunu az da olsa indirdi. Bu küçücük hareketin anlamı çok büyüktü. İkna edilebilir olduğunu gösteriyordu. “Wenzel, Balzac ve Pardosa peki? Onların da kontrol manyakları olduğunu mu söyleyeceksin?”</p>

  <p>Şimdi Steckle’ın gözlerinden içinden durumun muhasebesini yapmaya çalıştığı anlaşılıyordu. Kendini daha fazla ateşe atmadan yaşananların ne kadarını anlatması gerektiğini ölçüp biçiyordu. ‘‘Hayır. Böyle bir şey söylemeyeceğim. Onlarla ilgili dürüst yorumum ne mi? Zavallı küçük suçlular. Ölümleri hiç kimse için kayıp sayılmaz. İnan bana.”</p>

  <p>Gurney acı gerçekleri öğrenen biri edasıyla hafifçe baş salladı. “Hiç kimse onları özlemeyecek mi?”</p>

  <p>Steckle dilini hafifçe şaklattı. “Üzülenler bir elin parmağını geçmez.”</p>

  <p>“Peki ya Hammond?”</p>

  <p>“Ona ne olmuş?”</p>

  <p>“Bu kabus saçmalığı onu mahvetti.”</p>

  <p>“Ya öyle mi? Peki o parlak gözlü küçük ibnenin Eşcinsel Olmak Harika zırvalıklarıyla insanların hayatını mahvetmesine ne demeli?”</p>

  <p>“Yani öldürdüğün dört kişinin bunu hak ettiklerini söylüyorsun?”</p>

  <p>“Sadece su akar yolunu bulur demek istiyorum. Sen iyilerin öldürüldüğünü söyledin. Bakış açım düzeltmeye çalışıyorum. Bunlar aşağılık heriflerdi.”</p>

  <p>Gurney silahının namlusunu biraz daha indirdi. Böylece Steckle’ın söyledikleriyle onu infaz etme niyetinden vazgeçebileceği izlenimi yaratıyordu. Sonra birden kaşlarını çatarak, sanki nihai bir karar arifesindeymiş gibi silaha gözlerini dikti.</p>

  <p>“Peki ya Scott Fallon? Onun da aşağılık herifin teki olduğunu mu söyleyeceksin?” Beretta’yı doğrudan Steckle’ın kalbine doğrulttu.</p>

  <p>“Onunla hiç alakam yok!” Panik içinde inkar ediyordu ama ağzından çıkan sözcükler, sesi, tonlaması onun da Brightwater’da olduğunu net biçimde ortaya koyuyordu.</p>

  <p>Gurney inanmaz bir tavırla kaşlarını kaldırdı. “Aslan, Örümcek ve Sansar... Ama Kurt değil?”</p>

  <p>Steckle yangından kaçmaya çalışırken kendini bataklıkta bulmuştu sanki.</p>

  <p>Başını iki yana salladı. “Onlar zır deliydi. Üçü de.”</p>

  <p>“Gizli kulüpteki arkadaşların deli miydi?”</p>

  <p>“Ne kadar deli olduklarını fark etmemiştim. Korkunçtu. Yaptıkları şey kesinlikle iğrençti.”</p>

  <p>“Scott’a yaptıkları mı?”</p>

  <p>Steckle başını öne eğdi. Belki de saplandığı bataklığın derinliğine karar vermeye çalışıyordu.</p>

  <p>Gurney sorusunu yineledi.</p>

  <p>Steckle derin bir nefes aldı.</p>

  <p>“Onu bir gece göle götürdüler.”</p>

  <p>“Sonra?”</p>

  <p>“Ona yüzme öğreteceklerini söylediler.”</p>

  <p>Yaşanan acımasız olay adeta Gurney’in gözünün önünde canlanmıştı. Kendini içinde bulunduğu ana odaklanmaya zorladı. “Polisin gölü didik didik aradığını ama cesedi bulamadığını duydum.”</p>

  <p>“Onu öldürüp, ormana gömdüler.”</p>

  <p>“Wenzel, Pardosa ve Balzac’tan bahsediyorsun değil mi?” Steckle başıyla onayladı. “İğrenç pislikler. Eşcinsellerden nefret ederlerdi. Hem de delicesine.”</p>

  <p>“Bu da onları senin projenin ideal adayları haline getirdi.”</p>

  <p>“Onlar değersiz pislikten başka bir şey değillerdi kesinlikle.” Şimdi başıyla onaylama sırası Gurney’deydi. “İyi insanlar değillerdi. Yani onları öldürerek kötülük yapmamış...”</p>

  <p>Birden derinden gelen bir çığlık sesi işitmiş gibi geldi. Ses arka taraftan bir yerden gelmişti.</p>

  <p>Steckle’ı bağlı olduğu yerde bırakıp süitten dışarı fırladı. Koridoru hızla geçip, Madeleine’i bıraktığı karanlık tavan arası merdivenlerine koştu.</p>
<p class="bosluk">&nbsp;</p>
</body>
</html>