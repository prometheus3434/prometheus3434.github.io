<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>8. Bölüm</h2>

  <p class="nonindent">Palm Beach Emniyeti tam Gurney’in istediği büyüklükteydi. Kendi dedektif bürolarına sahip olacak kadar geniş ama içerideki adamının yürütülen her türlü soruşturma hakkında bilgi sahibi olmasına olanak verecek kadar da küçük. En iyisi de Komiser Bobby Becker’ın kendisine iyilik borçlu oluşuydu. İki yıldan daha az bir süre önce Gurney’in önemli katkıları sayesinde Becker korkunç bir seri katili demir parmaklıklar ardına atabilmeyi başarmıştı.</p>

  <p>Becker telefonu hemen açıp, her zamanki gibi sözcükleri uzatarak, “Dedektif Gurney,” dedi. “Sürprize bak!” Ancak tonlamasından Gurney’in aramasını hiç de sürpriz olarak görmediği ortadaydı. “Sesini duymak ne güzel. Her şey yolundadır umarım?”</p>

  <p>“İyiyim. Sen nasılsın?”</p>

  <p>“Şikayet edemem. Ya da şöyle söylemeliyim belki de. Şikayet etmemeyi tercih ederim. Şikayet etmek zaman kaybından başka bir şey değildir. Onun yerine şikayetimizin nedenlerini ortadan kaldırmaya yoğunlaşmalıyız.”</p>

  <p>“Tanrım, Becker, şiir gibi konuştun.”</p>

  <p>“Bunu duyduğuma sevindim. Neticede benim anadilim bu. Florida’da doğup büyüdüm. Artık sayımız o kadar azaldı ki neredeyse soyumuz tükenecek. Kendi ağacında yaşayan nadir bir kuş gibi. Senin için ne yapabilirim?”</p>

  <p>Gurney doğru kelimeyi bulmak için bir anlığına duraksadı. “Farklı bölgeleri kapsayan geniş ölçekli bir olaya müdahil olmam istendi. Palm Beach de bu bölgelerden biri.”</p>

  <p>"Dur hemen tahmin edeyim. Ölüm Doktoru’ndan bahsediyor olabilir misin? Ona burada o ismi taktılar da. Tabii Ölümcül Rüyalar Vakası demediklerinde.”</p>

  <p>“Evet, o. Wenzel vakasının dedektifi olsan ne büyük şans olurdu, değil mi?”</p>

  <p>"Ama ne yazık ki değilim. Yan masadaki genç dostum adli tıptan olayın olası bir intihar vakası olduğuna dair rapor gelince her şeyin normal olduğunu düşünmüş. Başka da bir sorun yokmuş zaten. Ta ki Rahip Bowman Cox gelip bize bunun bir cinayet, katilin de Şeytan olduğunu söyleyinceye dek.”</p>

  <p>“Ne?”</p>

  <p>“Bunu bilmiyor muydun?”</p>

  <p>“Bana sadece Wenzel'in rahibe günah çıkarma sırasında Kurt Gölü’nde Dr. Hammond’la görüşmesinin ardından kabuslar görmeye başladığı bilgisi geldi. Wenzel’in ölümünün ardından da rahip gelip size bunları anlatmış. Sonra siz de Hammond’ı aramışsınız ama bu konuşmadan bir şey çıkmamış. Bir hafta sonra bu sefer Hammond sizi arayıp az önce New Jersey’deki başka bir dedektiften ikinci bir intihar vakası daha olduğunu öğrendiğini söylemiş. Bana anlatılan öykü buydu. Katilin şeytan olduğuna dair herhangi bir şey duymadım.”</p>

  <p>“Bilgileri kimden alıyorsun?”</p>

  <p>“Sağdan soldan.”</p>

  <p>“Başdedektif Gilbert Fenton’a itimat edenlerden değilsin galiba?”</p>

  <p>“Öyle de denilebilir. Bana şu şeytandan bahsetsene biraz.”</p>

  <p>“Pekala... Bu benim için çok da kolay değil. Bizim başdedektif detayların şimdilik gizli tutulmasını, basınla ve de kimseyle paylaşılmamasını istedi. Ben de ona vermiş olduğum bu şeref sözünü tutma kararındayım. Ancak Rahip Cox’la ilgili anlatacaklarım bu sözün kapsamına girmiyor. Anladığım kadarıyla rahip, Coral Dunes’taki Hıristiyan Zaferi Kilisesi’ne ulaşmış. Rahip kendi düşüncelerinin daima doğru olduğuna inanan ve bunu herkese aktarma isteği duyan biri.”</p>

  <p>“Teşekkürler, Bobby. Yardımını unutmayacağım.”</p>

  <p>“Yardım edebildiğime sevindim. Şimdi, belki sen de benim birkaç soruma yanıt verirsin. Aslında bu buradaki hemen hemen herkesin aklını kurcalayan bir soru.”</p>

  <p>“Sor.”</p>

  <p>“Medyanın bokunda boncuk aradığı Fenton’ın derdi ne?”</p>

  <p>Bu sorunun ardından uzunca bir süre Fenton’ın basınla olan ilişkilerini değerlendirdiler. Becker bir emniyet görevlisinin olayın tümü üzerinde bir sözcü gibi konuşmasından açıkça rahatsızdı. Zira bu diğer bölgelerdeki dedektiflerin bilgi akışını kontrol etmelerini zorlaştırırken, aynı zamanda da kendi bölgelerindeki gazeteciler karşısında beceriksiz görünmelerine yol açmıştı.</p>

  <p>Ayrıca Becker, Fenton’ın iddialarını hem mahkemeye sunulması imkansız hem de kanıtlanamaz savlar olarak değerlendiriyordu. Ve bu da Gurney’in aklını Fenton’ın davranışlarından daha çok kurcalayan başka bir soruya yol açıyordu.</p>

  <p><i>Suç Araştırma Bürosu 'adan ya da New York Eyalet Polisi idarecilerinden kim onun olaya bu biçimde yaklaşmasını onaylamıştı? Ve bunu neden yapmıştı?</i></p>

  <p>Onun üstlerinden birinin de işin içinde olması şarttı. Sonuçta Fenton mesleki kariyerine her şeyden çok önem veren bir polisti. Bu aksi, emekliliği yaklaşmış emniyet görevlisinin emir komuta zinciri dışına çıkıp kendi başına hareket etmesi olanaksızdı. Öyleyse bu kimin oyunuydu?</p>

  <p>Ve de bu oyunun galibinin ödülü ne olacaktı?</p>

  <p>Şu ana dek Gurney’le Becker’ın elinde sadece sorular vardı. Ama şimdi aynı soruların zihinlerini kurcalıyor olduğunu öğrenmek belirgin bir biçimde rahatlamalarına yol açmıştı.</p>

  <p>Becker konuşmayı Rahip Cox’la ilgili son bir şey daha ekleyerek bitirdi. “Seni herhangi bir temas kurarsın diye şimdiden uyarayım, bizim rahip inanılmaz derecede vahşileşmiş bir yırtıcı kuşu andırır.”</p>

  <p>Gurney, Coral Dunes Hıristiyan Zaferi Kilisesi’nin web sitesinde bulduğu numarayı arasa da otomatik telesekreter sistemi onu doğrudan Bowman Cox’a ses mesajı bırakmaya yönlendirdi.</p>

  <p>Adım, telefon numarasını bırakıp, kendisinin dört intihar vakasıyla ilgilenen dedektiflerden biri olduğunu, rahibin Christopher Wenzerin zihin yapısıyla ilgili sezgilerini ve olayla ilgili yorumlarını dinlemeyi arzu ettiğini belirtti.</p>

  <p>Telefonu kapatmasının üzerinden beş dakika geçmeden rahip geri aradı. Rahip ağdalı bir güneyli aksanla konuşuyordu. “Dedektif Gurney, ben Bowman Cox. Az önce mesajınızı aldım. Alan kodundan anladığım kadarıyla New York'tan arıyorsunuz. Doğru mu?”</p>

  <p>“Evet efendim. Aradığınız için çok teşekkür ederim.”</p>

  <p>“Ben her şeyin bir nedeni olduğuna inanırım. Mesajınızı siz bırakır bırakmaz aldım. Çünkü otel odamdan çıkmak üzereydim. Gitmeden, gelen mesajlarımı kontrol etmek istedim. Peki, sizce otelim nerede?”</p>

  <p>“Hiçbir fikrim yok.”</p>

  <p>“En az tahmin edebileceğiniz yerde. Rezilliğin göbeğinde.”</p>

  <p>“Anlamadım?”</p>

  <p>“Rezilliğin göbeğinde. New York’ta. Buraya Hıristiyanlıktan nefret edenlere, varlığını sorgulayanlara karşı dinimizi savunmaya geldik.”</p>

  <p>“Anlıyorum.”</p>

  <p>“Siz Hıristiyan mısınız?”</p>

  <p>Bu normalde Gurney’in yanıt vermediği bir soruydu. Ama bu normal bir durum değildi.</p>

  <p>“Evet.” Kendi Hıristiyanlık anlayışının Bowman Cox’unkinden, en az Walnut Crossing’le Coral Dunes arasındaki mesafe kadar uzak olduğunuysa sözlerine eklemedi.</p>

  <p>“Bunu duyduğuma sevindim. Şimdi, sizin için ne yapabilirim?”</p>

  <p>“Sizinle Christopher Wenzel hakkında görüşmek istiyorum.”</p>

  <p>“Ve kabusları?”</p>

  <p>“Evet.”</p>

  <p>“Ve tüm diğer ölümlerin nasıl gerçekleştiği?”</p>

  <p>“Evet.”</p>

  <p>“Şu an tam olarak neredesiniz, dedektif?”</p>

  <p>“Evimde, New York’un dışında Walnut Crossing’de.”</p>

  <p>Birkaç saniye Cox hiçbir şey söylemedi. Gurney yalnızca klavyede gezinen parmak seslerini duyuyordu. Bekledi.</p>

  <p>“Ah, işte buradasınız. Bu anlık haritalar gerçekten çok güvenilir. Şimdi size bir teklifim var. Bence bu konular telefonda konuşulamayacak kadar önemli. Neden buluşup yüz yüze görüşmüyoruz?”</p>

  <p>“Ne zaman ve nerede?”</p>

  <p>Daha uzun süren yeni bir sessizlik. Yine klavye tıkırtıları.</p>

  <p>“Middletown tam ortamızda gibi geldi bana. 17. Cadde’de küçük bir lokanta var. Tanrı’nın bize orayı işaret ettiğini hissediyorum. Ne dersiniz? Onun yol göstericiliğine sığınalım mı?”</p>

  <p>Gurney telefon ekranındaki saate baktı. 12:13. Eğer lokantaya 13:45 gibi ulaşır, Cox’la bir saat kadar konuşursa 16:15’te evde olabilirdi. Bu da yarın sabah Kurt Gölü’ne yapacakları yolculuk öncesi son hazırlıkları yapmak için ona yeterince zaman kalacağı anlamına geliyordu.</p>

  <p>“Olur. Sizinle 13:45’te orada buluşabilirim.”</p>
<p class="bosluk">&nbsp;</p>
</body>
</html>