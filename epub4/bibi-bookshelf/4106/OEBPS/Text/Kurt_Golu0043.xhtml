<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Hoca_3.css" rel="stylesheet" type="text/css"/>
</head>

<body>
  <h2><a id="bookmark0"></a>43. Bölüm</h2>

  <p class="nonindent">Madeleine’i yatakta buldu. Başucu lambalarından yalnızca bir tanesi açıktı. Yanağındaki seğirmeyi kontrol etmek istedi ama yüzü yastıklara dönük olduğu için göremedi.</p>

  <p>Hissettiği acizliğinden bir nebze olsun uzaklaşabilmek adına Hardwick’in, Hammond’ın Wenzel, Balzac ve Pardosa’yı tesise gelmeye ikna eden kişi olduğu kuramına yoğunlaşmaya çabaladı. Buraya geldikleri dönemde finansal durumlarında iyileşme olduğuna dair kanıtlar vardı ama bundan Hammond’ın sorumlu olduğunu düşünmek biraz aşırı yorum gibi geliyordu.</p>

  <p>İşin mali tarafını düşünmek ona birden Angela Castro’nun Oyuncak Bebek mağazasında, Tabitha’nın ilgisinin ona bir başka bebek daha alabileceklerini söylemesinden kaynaklandığını anlattığını anımsattı. Bu Gurney’e o zaman da mantıklı bir açıklama gibi gelmemişti ama üzerinde de durmamıştı.</p>

  <p>Banyoya telefonunu almaya gitti. El fenerinin hâlâ açık halde küvette tavanı aydınlatır şekilde durduğunu gördü. El fenerini söndürdü. Kapıyı yavaşça kapattı.</p>

  <p>Angela’nın numarasını tuşladı.</p>

  <p>Genç kadın telefonu açtığında Gurney ilk önce televizyonun sesini duydu. Daha önceki aramada duyduğu aynı ritmik sesler, kahkahalar ve alkışlar. Acaba televizyonu hiç kapatmıyor mu diye düşündü.</p>

  <p>“Dedektif Gurney?” Sesi biraz uykulu gibiydi.</p>

  <p>“Merhaba, Angela. Uyandırdıysam özür dilerim.”</p>

  <p>“Bir sorun mu var?”</p>

  <p>“Yeni bir şey yok. Sen hâlâ aynı yerde misin?”</p>

  <p>“Ne? Ah, evet. Aynı yerdeyim.”</p>

  <p>“İlk buluşmamızda, Tabitha’nın bizim yeni bir Barbie bebek alacağımızı sandığını söylemiştin. Hatırladın mı?”</p>

  <p>“Elbette.”</p>

  <p>“Daha önce Stevie sana bir tane aldığı için, değil mi?”</p>

  <p>“Bunu size söyledim zaten.”</p>

  <p>“Bebeğe kaç para ödediğini merak ediyorum da.”</p>

  <p>“Nasıl unutabilirim. Sekiz bin dolar. Artı vergi.”</p>

  <p>“Bir Barbie bebek için?”</p>

  <p>“Orijinal bir Barbie bebek. İlk yıl yapılan bebeklerden. Üzerinde orijinal kıyafetleriyle, mükemmel durumda bir bebek.”</p>

  <p>“Ama bu çok para.”</p>

  <p>“Ben de Stevie’ye aynı şeyi söyledim. Ama o da bunun benim hep istediğim bir şey olduğunu bildiğini, bu yüzden de alacağını söyledi. Hatta başka güzel şeylerimizin olacağını da söylemişti. “Paranın kaynağını söylemiş miydi?”</p>

  <p>“Onu düşünmemem gerektiğini, beni ilgilendirmediğini söylemişti.”</p>

  <p>“Kurt Gölü’nden gelen telefonu sorduğunda söylediği gibi mi?”</p>

  <p>“Sanırım.”</p>

  <p>“Yani sana paranın kaynağıyla ilgili hiçbir açıklama yapmadı?”</p>

  <p>“Hayır. Ama Barbie’nin daha başlangıç olduğunu söyledi.” Kapı birden hızla çalınınca sustu. “Angela, kapatmam gerek. Ama birazdan tekrar ararım.”</p>

  <p>Banyodan çıkarken kapı bu kez daha sert bir biçimde çalındı. Kapıya yaklaşırken arka cebindeki Beretta’yı düzeltip, kolayca çıkartabileceği konumda olmasını sağladı.</p>

  <p>“Kim o?”</p>

  <p>“Polis!”</p>

  <p>Fenton’ın sesini tanımıştı. Kapıyı açtı.</p>

  <p>Karşısındaki asık suratlı, geniş omuzlu adam kırk sekiz saat önce kendisini görmeye gelen Fenton'ın sanki daha bitkin ve bezgin bir kopyası gibiydi. Spor ceketi omuzlarından kayacakmış gibi duruyor, bu yüzden de omuz askısındaki Glock rahatlıkla görülüyordu. “Konuşmamız gerek.”</p>

  <p>“İçeri gelmek ister misiniz?”</p>

  <p>“Hayır. Senin aşağı inmen gerek.”</p>

  <p>“Neden?”</p>

  <p>“Ya hemen aşağı in ya da polise mukavemet suçundan seni burada gözaltına alacağım.”</p>

  <p>“Bir dakikaya geliyorum.” Fenton’ı kapıda bırakan Gurney, yatak odasına yöneldi. Madeleine hâlâ yataktaydı ama gözleri açıktı.</p>

  <p>“Maddie, aşağı inmem gerek...”</p>

  <p>“Duydum. Dikkatli ol.”</p>

  <p>Kendini gülümsemeye zorladı. “Çok süreceğini sanmıyorum.”</p>

  <p>Tesisin giriş kapısındaki büyük sütunun altına çekilmiş eski FJ Cruiser’in ön koltuklarındaydılar. Aracın farları kar fırtınasını gözler önüne seriyordu. Motor çalışıyordu. Kaloriferlerde açıktı.</p>

  <p>Gurney bunun Fenton’ın şahsi aracı olduğunu fark etmişti. Bu da dedektifin büyük bir ihtimalle şu an görevde olmadığı anlamına geliyordu.</p>

  <p>Fenton farların ışıklarında aydınlanan kar yağışını izleyerek hiçbir şey söylemediği rahatsız edici suskunluğunun ardından nihayet Gurney’e döndü. “Telefonun yanında mı?”</p>

  <p>“Evet.”</p>

  <p>“Kapat. Tamamen kapat. Sonra şuraya, görebileceğim bir yere koy.”</p>

  <p>Gurney kendisinden istenileni yaptı. Kontrol panelinin loş ışığında Fenton’ın çene kaslarının kasıldığını görebiliyordu.</p>

  <p>“Şaşkınım,” dedi Fenton. Ama ses tonu şaşkınlıktan çok suçlayıcı nitelikteydi. “Geçen gün seninle gayet hoş bir konuşma gerçekleştirdik. Burada olmanın faydası olmadığını açıkladığımı sanmıştım. Hatta zararın dokunduğunu. Bunu çok net biçimde izah ettiğimi zannediyordum.”</p>

  <p>Sanki doğru sözcükleri bulmaya çalışıyormuşçasına duraksadı. “Senin müdahil olman şüpheliye gereksiz umut veriyor. Varlığınla sürecin uzamasına neden olarak şüphelinin kafasında, içinde bulunduğu zor durumdan kurtulabileceği yanılgısının uyanmasına olanak veriyorsun. Bu yanılgıya sebep olmak da çok yanlış bir tutum. Son derece yanlış. Belki de son konuşmamızda yeterince açık ifade edememiştim. Sanırım şimdi daha açıkça anlatabildim.”</p>

  <p>“Gayet açık.”</p>

  <p>“Güzel. Bunu duyduğuma sevindim.” Pencereden dışarı, yağan kara baktı. “Bu olay bir hayli karmaşık. Gereksiz yere vakit kaybetmemek lazım.”</p>

  <p>Gurney karşısındaki adamı kışkırtmanın tehlikeli olduğunu biliyordu ama bu aynı zamanda işe yarar bir şeyler öğrenme fırsatı da verebilirdi. “Bu olayın nasıl araştırılacağına dair aldığınız emirlerin tepeden geliyor oluşu mu size kesinlikle haklı olduklarını düşündürtüyor? Hammond’ın suçlu olarak görülmesini isteyenler o kadar güçlü ki siz de onun mutlaka suçlu olduğunu düşünüyorsunuz, öyle mi?”</p>

  <p>“Richard Hammond sahtekar bir katildir. Bu kesin bir gerçek. Kimsenin verdiği bir emir değil.”</p>

  <p>“Onun yalan makinesine bağlandığını ve başarıyla testi geçtiğini duydum.”</p>

  <p>“O testin zerre kadar bir değeri yok.”</p>

  <p>“Küçük de olsa onun lehine bir durum.”</p>

  <p>“Müşterini tam manasıyla tanımıyorsun, değil mi?” Fenton arka koltuğa doğru uzanıp oradaki açık bir çantayı aldı. İçinden çıkarttığı birbirlerine iliştirilmiş kağıtları Gurney’in kucağına bıraktı. “Biraz hızlandırmak için bunların okunması gerek.”</p>

  <p>Kontrol panelinin yetersiz ışığında Gurney bilimsel bir makaleye benzeyen metnin yalnızca başlığını seçebiliyordu: <i>Yatan makinesi testlerinin Nöropsikolojik açıdan incelenmesi: Yanılgı Parametreleri.</i></p>

  <p>Fenton başlığı işaret edip, “Teste alınan şahıs sistemin açıklarını biliyorsa, yalan makineleri hiçbir işe yaramaz,” dedi.</p>

  <p>Hammond’ın uzman olduğu her konunun onu daha zor durumda bırakıyor oluşu Gurney’in çok ilgisini çekmişti.</p>

  <p>Fenton tıpkı mütalaasının sonuna gelmiş bir savcı edasıyla çantadan başka bir sayfa daha çıkardı. “Bu da Ethan Gall’in rüyasını anlattığı kendi el yazısıyla yazılmış metin. Diğer kurbanların Hammond tarafından hipnoz edildikten sonra gördükleri rüyalarla harfi harfine aynı.” Kağıdı Gurney’e uzattı. “Giderken bunu da yanına al. Her sabah oku. Böylece hayatının en kötü müşterisini bulduğunu hatırlamana yardımcı olur.”</p>

  <p>Gurney kağıdı aldı. “Bunun sahte olma ihtimali var mı?”</p>

  <p>“Cehennemde kar topuna rastlama ihtimali kadar. Analiz edildi. Defalarca. Yazının hızı, gecikmeler, kağıda yapılan baskı miktarı, diğer harflerle karşılaştırma analizleri sonucu metnin orijinal olduğu kesinleşti.”</p>

  <p>Gurney’e sert bir bakış fırlattı. “Sana izah edeceğim bir tek şey bile kalmadı. Şu an adaletin işlemesine engel olma suçlamasından sadece bir milim uzaktasın. Demek istediğimi net olarak anlatabildim mi?”</p>

  <p>“Buradaki işimiz bitti mi?”</p>

  <p>“Senin işi burada bitirmen iyi olur.” Fenton dışarıdaki kar fırtınasına bakıp başını yavaşça iki yana salladı. “Seni anlayamıyorum, Gurney. Nesin sen, kendisinin daima haklı olduğunu geri kalanlarınsa yanılanlar sürüsü olduğunu düşünen bir egomanyak filan mısın?”</p>

  <p>“Buna bahsedilen sürünün başarı siciline bakarak cevap vermek gerek.”</p>

  <p>Fenton’ın bakışları yağan karda sabitlenmişti. Direksiyonu iki eliyle tutuyordu. “Bir şey soracağım. 11 Eylül’de neredeydin?”</p>

  <p>Gurney konudaki bu ani değişiklikle şaşırdı. “Eşimle şehir dışındaydık. Ama o gece olay yerine gittim. Neden sordun?”</p>

  <p>“Ben o sabah aşağı Manhattan’daydım. Emniyet teşkilatı hizmet içi eğitimlerinden birindeydim. Kuleye ilk uçağın çarpmasının ardından olay mahalline gönderildik.” Dedektif direksiyonu parmak eklemlerinin kanı çekilecek kadar sert sıkıyordu. “Aradan onca yıl geçti. Hâlâ kabusunu görürüm. Patlama seslerini duyarım.”</p>

  <p>Gurney bahsettiği bu sesin ne olduğunu biliyordu. Diğer polislerle itfaiyecilerin de benzer şeyden bahsettiğini duymuştu. Alevler tüm binayı kaplarken, insanlar kendilerini camlardan aşağı atarken çıkan korkunç sesler.</p>

  <p>Kaldırıma çarpan insan bedenlerinin sesleri.</p>

  <p>Gurney hiçbir şey söylemedi.</p>

  <p>Sonunda sessizliği Fenton bitirdi. “Sözü nereye getirmeye çalıştığımı anladın mı, Gurney? Dünya artık böyle bir yer. Yeni gerçeklik bu işte. Ve herkes tarafını seçmek zorunda. Bu ülkenin var olma mücadelesi. Bu bir savaş. Oyun değil. Ya bu taraftasın ya da karşıda.”</p>

  <p>Gurney belli belirsiz bir baş sallamayla söylenenleri onayladı. “Ben de bir şey söyleyeyim o zaman, Gilbert. Şu Hammond vakasına özel ilgi gösteren, önemli, güçlü, kimlikleri belirsiz şahısların meleklerin tarafında olduklarına emin misin?”</p>

  <p>Fenton koltuğunda Gurney’e doğru döndü. Bakışları kuşku ve öfke doluydu.</p>
<p class="bosluk">&nbsp;</p>
</body>
</html>