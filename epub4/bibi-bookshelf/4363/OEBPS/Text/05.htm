<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">BEŞİNCİ BÖLÜM</h1>
  <hr />

  <h1 id="sigil_toc_id_38">AVRUPA’DA İSLÂM’IN GELECEĞİ SELEFİLİK Mİ?</h1>

  <p class="nonindent">Kötü şöhretli ve söylentilere göre Berlin’in en radikal camisi olan Neukölln’deki Selefi El Nur Camisi’ne gidebilmek için iki tren değiştirmek zorunda kaldım. Neukölln durağına ilk gelişimde, yanlarında uyuşturucu yakalamaları için eğitilmiş Alman kurtları bulunan ve bir duvar gibi dizilmiş polis memurlarının, kara saçlı, esmer tenli gençlere ters ters baktıkları bir manzarayla karşılaştım. Yanlarından geçip, uzunca bir süre S46 numaralı trenin gelmesini bekledim. Günlük sefer sayısı çok az olan bu hat beni, şehrin doğu kesimindeki eski bir sanayi bölgesi olan Königs Wusterhausen’e götürdü. Bir Pazar günü öğleden sonra ineceğim durağa doğru yaklaşırken, tren görünüşe göre benimle aynı yere (karizmatik Abdul Adhim Kamouss’un vaazına) giden yirmili yaşlarındaki genç kadın ve erkeklerden oluşan bir grupla doldu. Renkli, parlak başörtüleri vagonu doldurdu. Fakat uzun siyah elbise giyen ve geniş siyah başörtüsü takan kadınlar da vardı. Hatta bazıları eldiven ve peçe de takıyordu. Dikkatimi bazı kadınların peçelerinin arasındaki ince açıklıkta parlayan büyük mavi gözleri çekti. Erkekler kot pantolonları ve spor ayakkabılarıyla, spor görünüyorlardı. Bazıları takke takıyordu. Parfümlü yağlarla bakım yapılmış uzun, parlak sakalları ve ince bıyıkları vardı. Her renkten sakal vardı: siyah, sarı, hatta kızıl.</p>

  <p>Hep beraber köhne fabrikaların sıralandığı bunaltıcı, boş sokaklarda ilerlerken, manzara birdenbire değişti. Caminin etrafında erkekler dolaşıyor, birbirlerini selamlıyor ve gençler kadınlara kaçamak bakışlar atıyorlardı. Genç kadınlardan oluşan gruplar kol kola girmiş hızlı hızlı girişe doğru yürüyorlar, pek de başarılı olmayan bir şekilde erkeklere bakmamaya ve kıkırdamamaya çalışıyorlardı. Caminin küçük bakkalı çocukları için, Türkiye’de İslâmî usullere göre kesilen hayvanlardan elde edilen inek jelatininden yapılan, helal jelibon alan kadınlarla ve enerji içeceği arayan erkeklerle doluydu.</p>

  <p>Etraftaki diğer binalar gibi, El Nur Camisi de sıkıcı beton bir dış cephesi olan eski bir fabrikaydı. Cami olduğunu gösteren tek emare, dışında Almanca ve Arapça olarak El Nur İslâm Cemaati yazan beyaz üzerine yeşil tabelaydı. Kadınların oluşturduğu sırayı girişe kadar takip ettim. Kadınlara ayrılan ve erkekler bölümünden tamamen ayrı bir girişi olan ikinci kata çıktık. İçeride yüzden fazla kadın vardı. Kıbleye bakan ve üzerindeki desenin namaz sıralarını gösterdiği, duvardan duvara uzanan yeşil bir halının üzerinde oturuyorlardı. Duvarı uzun, bol beyaz etekler ve geniş beyaz başörtüleri süslüyordu. Nispeten dar kıyafetlerle gelen genç kadınlar namaz kılmadan önce bunları giyiyorlardı.</p>

  <p>Gönüllüler çocukları oyun odasında tutmak için epey çabaladı, fakat sonunda salonda koşuşturmalarını önleyemediler. Bebekler de yumuşak zeminde emekliyorlardı. Etrafta devriye gezen kadınlar, çocuklarını beslememeleri, bir şeyler yiyip içmemeleri, telefonla konuşmamaları ve sessiz durmaları için diğer kadınları uyarıyor ve camiye yeni gelenleri karşılıyorlardı. Slovenyalı bir mühtedi olan Heidi, oraya din değiştirmek için gelip gelmediğimi sordu. “Hayır, zaten Müslüman’ım. Buraya araştırma yapmaya geldim” dedim. Heidi’nin gülümsemesi aniden donuklaştı ve idareden izin almam gerektiğini söyledi. Başımı sallayarak “Elbette,” dedim. Ama ezan çoktan okunmaya başlamıştı ve kadınlar safa durmak için ön tarafa ilerlemeye başladılar. Bazıları adak namazlarını ve tahiyyetü’l mescid namazını kılmak için acele ediyordu. Heidi, herkesin safa halıdaki sıraya uygun durup durmadığını kontrol ediyor, Almanca talimatlar yağdırıyordu: “Ayak ayağa, omuz omuza. Şeytanın aranıza girmesine müsaade etmeyin.” Sonra o da yerini aldı. Erkekler kısmından gelen imam “Allahu Ekber” dediğinde, annelerinin dikkati başka yerde olduğu için artık dilediğince hareket edebilen ve bağırıp çağıran çocuklar hariç, bütün sesler kesildi. Hep beraber ellerimizi kulaklarımıza götürerek, öğlen namazını kılmaya niyet ettik.</p>

  <p>Büyük, düz televizyon ekranı titriyor ve herkes arkadaşlarıyla beraber oturabileceği rahat bir yer bulmaya çalışıyordu. Alt katta, erkekler kısmında verilen vaazı izleyecektik. Pazar vaazları, Berlin Teknik Üniversitesi’nde elektrik mühendisliği okuyan ve mühtedi bir Alman kadınıyla evli olan, Abdul Adhim adlı Fas kökenli genç bir hoca tarafından veriliyordu. Kadınlar kısmında dinlenebilmesi için konuşma videoya alınıyor ve bilahare caminin web sitesinde yayınlanıyordu.<a class="noteref" href="../Text/notlar.htm#n051" id="ref1">1</a></p>

  <p>Camideki tek gözlemci ben değildim. Abdul Adhim, sıcak bir gülümsemeyle CNN ekibinin mühtedi Almanları çekmek amacıyla orada bulunduğunu ilan etti. Televizyon ekibi, geçen hafta hep beraber din değiştiren on kişiyi kaçırmıştı. Bu hafta ise, Allah’ın tek ve Muhammed’in onun resulü olduğunu herkesin gözü önünde ilan edecek dört erkek ve iki kadın vardı.</p>

  <p>Abdul Adhim, o gün her zamankinden daha gergindi. Kur’an’dan birkaç ayet okuduktan sonra, doğrudan konuya girdi: “Müslüman olmayan sizleri çok geç olmadan bugün, burada İslâm’a davet ediyorum. Bu dünyada izlenecek sadece iki yol var: Müminlerin ve imansızların yolu. İnsanların mı, yoksa Allah’ın mı kulu olmak istersiniz?”</p>

  <p>Almanya’da yıllardır tebliğ yapan tecrübeli biri olan Abdul Adhim, dinleyicileri arasındaki muhtemel ateist eğilimleri hesaba katar ve önce Allah’a inancın akılla açıklanabileceğini göstermeye çalışırdı:</p>

  <blockquote>
    <p>Sizleri görebiliyorum, ama bu duvarın ardında ne olduğunu göremiyorum. Yanımdaki şeyleri koklayabiliyorum. Ama bu duvarın ardındakileri koklayamıyorum. Algılarım ve aklım sınırlı. Eğer bunu kabul ediyorsanız, göremediğiniz ya da beş duyunuzla hissedemediğiniz bir Allah’a da inanabilirsiniz. İşte inanç budur; Allah’a giden yol budur. İslâm’a gelin.</p>
  </blockquote>

  <p>Sonra kalabalık içindeki muhtemel Hıristiyanları düşünerek, İslâm’ın en azından söylem seviyesinde Hıristiyanlığı kapsadığından bahsederdi. “Değerli kardeşlerim” derdi,</p>

  <blockquote>
    <p>İslâm, son dindir. Onun gelişiyle, diğer bütün dinler geçerliliklerini yitirdi. İslâm’a göre Teslis yanlıştır. Bu, İsa’nın ölümünden dört yüzyıl sonra üretilmiş bir inanç. Doğru olan Müslümanların İsa anlayışı. Onu bir peygamber olarak sever ve sayarız. Ama o, Allah’ın oğlu değil. Kur’an’daki pek çok sure bizi, Allah’a şirk koşmamamız için uyarır. İnsanoğlu ile Allah arasında aracı olamaz. Biz Müslümanlar onu bir peygamber olarak sayarız, ama mübalağa edip onu Allah’ın oğlu ilan etmeyiz.</p>
  </blockquote>

  <p>Temel hususları iyice açıkladıktan sonra Abdul Adhim doğrudan, CNN ekibinin en çok ilgilendiği konudan, yani İslâm’ın Avrupa’daki yayılışından bahsetti. Konuyu açıklarken, Araplar ile Avrupalılar arasında inançları dışında hiçbir fark olmadığını göstermeye dikkat ederek, İslâm’ın Arabistan’daki yayılışı ile Avrupa’daki yayılışı arasında benzerlikler kurdu:</p>

  <blockquote>
    <p>Hz. Muhammed, İslâm’ın bütün dünyaya yayılacağını biliyordu. Fakir ve aptal, vahşi ve barbar Araplara inen bu dinin, bu kadar geniş bir alana yayılabileceğini başlarda hiç kimse tahmin edemedi. Oysa İslâm, otuz yıl içerisinde onları eğitti ve medenileştirdi. Artık İslâm’ın Avrupa’da da olduğunu söyleyebilir miyiz? Cevabımız evet! O yüzden gazeteler hep bizi yazıyor. CNN’den gelen misafirlerimizin bugün burada olmalarının sebebi de bu. Buradalar çünkü varlığımızı kabul ediyorlar! Allah burada [Avrupa’da]. İster beğensinler ister beğenmesinler, İslâm’ın bir terör dini olduğu, bir şiddet dini olduğu yalanlarına rağmen insanlar İslâm’ın nurunu görüyor. Bunların hepsi iftira, çünkü İslâm’ın insanları cezbeden gücünden korkuyorlar. Değerli erkek ve kız kardeşlerim, bunlar 17. yüzyılda da yaşandı. O günlerde de gençler ve fakirler hemen İslâm’a koştu. Yaşlı ve zenginler ise alışkanlıklarını değiştirmeyi reddetti. Bu gün de olan yine bu. Öyleyse sizi kandırmak isteyen imansızları dinlemeyin. Onlara verecek cevabımız çok basit. İslâm, canlı ve coşkulu bir dindir, günlük hayatın bir parçasıdır. İslâm’da insanlar arasında, takvaları dışında hiçbir fark yoktur.</p>
  </blockquote>

  <p>Abdul Adhim’in vaazının ardından, o gün herkesin gözleri önünde altı kişi şehadet getirdi ve Müslüman oldu. Alt kattaki erkeklerin din değiştirme işlemlerini bitirdikten sonra, Abdul Adhim kadınlar kısmına geldi ve kadın mühtedilere yol gösterdi. Onlara kendilerini şanslı addetmeleri gerektiğini, çünkü herkesin bu kadar şanslı olmadığını söyledi. Evlerine gidip bir duş almalarını, bütün günahlarından arınmalarını; sonra da namaz kılmalarını önerdi. Eğer nasıl kılacaklarını bilmiyorlarsa, samimi bir kalple Allah’la konuşmaları ve ona koştuklarını söylemeleri yeterliydi. “Artık beyaz bir sayfa kadar temizsiniz, yeni doğmuş günahsızlar gibi” dedi ve ekledi: “Bugün sizin doğum gününüz. Bu günü hatırlamalısınız, ananızdan doğduğunuz günü değil.” Sonra kadınlar Abdul Adhim’in sözlerini önce Almanca, sonra da Arapça tekrarlayarak Allah’ın tek ve Muhammed’in onun resulü olduğunu ilan ettiler. Yeni din kardeşlerini “Allahu Ekber” haykırışlarıyla gönülden selamlayan erkeklerden farklı olarak, kadınlar Selefi kurallarına uygun olarak ellerinin ardıyla sessizce alkışladılar ve mühtedilere gözyaşları içinde sıkı sıkı sarıldılar.</p>

  <p>El Nur Camisi’nin popüler Pazar vaazlarına katıldığım hemen hemen her hafta, Abdul Adhim’in İslâm’ı seçmeleri için yaptığı bu sade ve doğrudan davete iki ila altı kişi icabet etti. Bu yeni mühtediler arasında Almanlar, Ruslar, Doğu Avrupalılar, Afrikalılar, Latin Amerikalılar ve hayal edilebilecek her kombinasyondan melez insanlar vardı. Genellikle çok gençlerdi –yirmili yaşlarında– ve İslâm’la Müslüman arkadaşları ya da sevgilileri vasıtasıyla tanışmışlardı.</p>

  <p>Peki, bu kadar Alman’ı Berlin’in sözde en muhafazakâr ve radikal camisine çeken şey ne? En izolasyonist Müslüman grup olan Selefiler, gayrimüslimleri cezbetmekte nasıl bu kadar başarılı? Almanlar ve göçmenlerin pek de iyi kaynaşamadıkları bir toplumda, camilerinde böylesi bir çeşitliliği nasıl bir arada tutabiliyorlar? Daha da önemlisi, bunun Almanya’daki İslâmî yaşama etkileri ne?</p>

  <p>Son on yılda Selefiliğin Avrupa’da yakaladığı başarıyı açıklamaya çalışan incelemelerin sayısı epey arttı. İzolasyonist Selefi gruplar, özellikle de militan gruplar içinde etnografik araştırma yapmak çok zor olduğundan, çoğu akademisyen indirgemeci, işlevselci bir mantığı yeğlemekte ve Selefiliğe geçişi, toplumsal aidiyeti zayıf bireylerin çıkış yolu olarak görmektedirler.<a class="noteref" href="../Text/notlar.htm#n052" id="ref2">2</a> Frazer Egerton’un ikna edici bir şekilde gösterdiği gibi güncel literatür, Selefiliğe geçişi açıklayabilmek için yabancılaşma fikrine bel bağlıyor.<a class="noteref" href="../Text/notlar.htm#n053" id="ref3">3</a> Akademisyenler, Avrupalı Müslümanların ekonomik sıkıntılar ve ayrımcılıktan dolayı bir yabancılaşma yaşadıklarını;<a class="noteref" href="../Text/notlar.htm#n054" id="ref4">4</a> sonuçta da ya Selefiliğe ya da “Batı’daki ırkçılık, dışlama ve yalnızlaştırmadan mağdur olan bu kişilerin duygularını bilinçli olarak istismar eden” diğer İslâmî hareketlere yöneldiklerini<a class="noteref" href="../Text/notlar.htm#n055" id="ref5">5</a> savunuyorlar. Kısaca akademisyenler Selefiliğin, gençlerin kendilerini reddeden ana akım topluma karşı hissettikleri isyan duygusunu dışa vurmalarını sağlayan bir araç olduğuna inanıyor.<a class="noteref" href="../Text/notlar.htm#n056" id="ref6">6</a> Bir Müslüman Fransız akademisyenin ifadesiyle Selefilik “Fransız toplumuna uyum sağlayamayan ya da uyum sağlamak istemeyen genç Müslümanların geliştirdiği bir çıkış stratejisi.”<a class="noteref" href="../Text/notlar.htm#n057" id="ref7">7</a> Başka bazı akademisyenler ise Selefiliğe geçişin, etnik kimlikleri ile yaşadıkları ülkenin kimliği arasında kalan genç Avrupalı Müslümanların yaşadıkları kimlik krizine bir çözüm sunduğunu ileri sürüyorlar. Bu bakış açısına göre gençler, Faslı ve Hollandalı,<a class="noteref" href="../Text/notlar.htm#n058" id="ref8">8</a> Türk ve Almanyalı, Cezayirli ve Fransız ya da Pakistanlı ve İngiliz kimlikleri arasında yaşadıkları bölünmeyi Selefi olarak aşabilmektedir. Böylece gençler kendilerini daha geniş bir kimliğin, yani Ümmet’in bir parçası olarak görmekte ve daha az dışlanmış hissetmektedirler.<a class="noteref" href="../Text/notlar.htm#n059" id="ref9">9</a></p>

  <p>Şüphesiz konu Selefiliğe geçen göçmen Müslümanlar olduğunda, bu açıklama kısmen doğrudur. Selefi olan doğuştan Müslümanların çoğu okulu bırakmış, hapse girip çıkmış ya da uyuşturucu müptelası kişilerdir. Gözlemlerime göre Selefiliğe ya da başka bir İslâmî akıma katıldıktan sonra bu kişiler, yaşamlarına çeki düzen verir, bağımlılıklarından kurtulur, suçtan uzaklaşır, okullarına geri döner, diplomalarını alır, aile kurar ve iş bulurlar. Diğer bir ifadeyle, Selefilik mensuplarına sadece diğer Müslümanlardan ve gayrimüslimlerden daha üstün oldukları duygusunu aşılamakla kalmaz, fakat en azından erkeklere, toplumsal statülerini düzeltme imkânı da tanır. Yine de toplumun “normal” üyelerinin sahip olduğu şeylerden yoksun insanlar olarak tasvir edilmeleri ve Selefiliği benimsemesini basit araçsalcılığa indirgemesi anlamında, bu tür işlevselci yorumların Selefileri patolojikleştirmekten başka bir şey yapmadıklarını düşünüyorum. Dolayısıyla bu açıklama biçimi mühtedileri patolojikleştiren eski teorileri andırır. Avrupa’daki Selefilik konusunda çalışan akademisyenler, psikolojisi din değiştirme teorilerini tüm bir nesle teşmil etme eğilimindedirler. Bu türden araçsalcı bir mantığın temel sorunu ise “militan [ve militan olmayan] Selefiliği tutarlı bir felsefi ve siyasi alternatif olarak görmemesi”dir.<a class="noteref" href="../Text/notlar.htm#n0510" id="ref10">10</a></p>

  <p>Daha da önemlisi, genç Müslümanların yabancılaşması tezi, mühtedilerin neden bu hareketi seçtiklerini de açıklayamaz. Tahminlerime göre, El Nur Camisi cemaatinin en az yüzde 30’unu Alman ve Almanca konuşan mühtediler oluşturuyor. Alman, Rus ya da Afrika kökenli ve eskiden Hıristiyan olan bu insanlar, sosyolojik açıdan Müslüman olmaktan bir şey kazanmadıkları gibi pek çok şey de kaybederler. Öyleyse Alman otoritelerinin radikal ve terörist faaliyetlerinden şüphelendikleri ve üyeleri toplumun genelince dışlanan bir İslâmî hareket olan Selefilik, Almanya’daki mühtedilere neden bu kadar cazip geliyor?</p>

  <p>Bu bölümde, Selefiliğin birleşme sonrası Almanya’daki gayrimüslimleri cezbeden teolojik boyutlarına odaklanarak, yabancılaşma ve mağduriyet tezine karşı alternatif bir tez önereceğim. Selefiliğin farklı kökenlerden gelen Almanyalılara cazip gelen niteliklerinin ihtidacılık, aslına uygunculuk ve kültürcülük/milliyetçilik karşıtı duruşu olduğunu düşünüyorum. Dolayısıyla insanları –İslâm ve Selefilik konusunda çalışan akademisyenlerin genellikle ihmal ettikleri boyutlar olan– manevi ve psikolojik açılardan tatmin etmesi anlamında, Selefilik aslında çoğu açıdan Evanjelizm ve Pentekostalizm’e benzer. Bence Selefiliğin Almanya gibi gayrimüslim bir ülkede yakaladığı başarının temelinde kendisini insani yorumlardan arî ve ulusal geleneklerden bağımsız bir akım olarak takdim etmesi yatıyor. Selefilik, mühtedilere ulusal geleneklerini izleyen doğuştan Müslümanlardan çok daha iyi Müslümanlar olduklarını söyler. Dolayısıyla da Selefi mühtedilerin, kendilerini göçmen Müslümanlarla özdeşleştirmeleri gerekmez.</p>

  <h3 id="sigil_toc_id_39">ALMANYA’DA SELEFİLİK</h3>

  <p class="nonindent">Yabancıların Selefi olarak tanımladıkları kişiler, kendilerini Kur’an ve Sünnet’in takipçileri (Ehl-i Sünnet) olarak adlandırır. Selefiliğin kökleri, İbn Abdülvahhab’ın (1703-1792), 20. yüzyılın başlarında Suud krallığının resmi ideolojisi haline gelen, 18. yüzyıl İslâm püritenliğine kadar izlenebilir. Modern Selefiler, Mısırlı Muhammed Abduh (1849-1905) ve İranlı Cemaleddin Afgani (1839-1897) gibi düşünürlerin yanı sıra Müslüman Kardeşler hareketinden de etkilenmişlerdir.<a class="noteref" href="../Text/notlar.htm#n0511" id="ref11">11</a> Ancak Selefilik yeni yerlere yayılıp yeni mühtediler devşirdikçe, yeni ve zaman zaman da çelişkili nitelikler kazandı. Mesela 11 Eylül saldırıları grubun içerisinde ciddi bölünmelere yol açtı ve takipçilerinin büyük çoğunluğu şiddet kullanımına karşı çıktı. Günümüzde bu küresel hareketin parçaları birbirlerine gevşek bağlarla bağlıdır. Apolitik dingincilik ve cihatçılığı savunan çok farklı dalları ve tefsirleri vardır. Hatta Mısır’da ortaya El Nur adlı Selefi bir siyasi parti bile çıkmıştır.<a class="noteref" href="../Text/notlar.htm#n0512" id="ref12">12</a></p>

  <p>Mühtediler arasındaki popülerliğine karşın, Selefilik Almanya’da oldukça küçük bir harekettir. Almanya’daki 2.500 camiden sadece 30’unun Selefi eğilimli olduğu tahmin edilmektedir. Bu da 2.000 ila 5.000 Selefi Müslüman’a tekabül eder.<a class="noteref" href="../Text/notlar.htm#n0513" id="ref13">13</a> Bence bu camilere giden insanların çoğunun cihatçı eğilimleri yok. Ama bu camilere, 2007’de Sauerland’da terör saldırısı düzenlemek amacıyla patlayıcı toplarken yakalanan cihatçıların da gittiği bir gerçek.<a class="noteref" href="../Text/notlar.htm#n0514" id="ref14">14</a> El Nur liderlerinin, başta da Abdul Adhim’in şiddet karşıtı tutumlarını açıkça ilan etmiş olmalarına rağmen, eski imamlarından birisi radikallikle suçlanmıştır ve basında açık ara en çok bahsi geçen cami El Nur Camisi’dir. Almanya’daki diğer bütün camilerde olduğu gibi, El Nur Camisi’ne girmek için de üye olmanız gerekmez. Ayrıca hem cemaat üyeleri hem de imamlar Almanca konuşulan camiler arasında “gezer”ler. Dolayısıyla her ne kadar sofu Selefiler sadece Selefi camilerine gitseler de, gözlemlerim aslında oldukça yüksek bir esneklikleri olduğunu göstermektedir.</p>

  <p>Yeni üyelere erişme açısından, Selefilik dünyadaki diğer köktenci hareketlerden, özellikle de Evanjelik ve Pentekostal Hıristiyanlıktan pek farklı değildir. Her şeyden önce, dünya çapına yayılan tüm dinsel hareketler gibi Selefilik de “misyonlar ve göçler”den yararlanır.<a class="noteref" href="../Text/notlar.htm#n0515" id="ref15">15</a> Gayrimüslim Almanlar, genellikle İslâm’la Selefilerin tebliğ faaliyetleri aracılığıyla değil, doğuştan Müslümanlarla yaşadıkları anlamlı ilişkiler vasıtasıyla tanışırlar; Selefi camilerini ise internette araştırma yaparken bulurlar. Selefi camilerinde karşılaştığım bütün mühtediler, El Nur Camisi ve Selefiliği Müslüman olduktan ya da İslâm’a ilgi duymaya başladıktan sonra keşfetmişti. Yıllarca tebliğ yapan Alman bir mühtedi bana, Müslüman olarak yaşadığı on beş yılda tebliğ sonucu Selefi olan hiç kimse görmediğini söylemişti. Selefiler, yaya trafiğinin yoğun olduğu yerlere bilgi edinme stantları açmaları ve gelip geçenlere bedava Kur’an ya da broşür dağıtmalarıyla tanınırlar. Ancak araştırmalarım, başarılarının bu tip rastgele misyonerlik faaliyetlerine değil Almanca web siteleri kurmaları ve camilerinde Almanca etkinlikler düzenlemelerine bağlı olduğunu gösterdi – ki bunlar diğer camilerde pek bulunmayan şeylerdir. Özetle Selefilik, Almanları İslâm’a çekmekte değil, din değiştirdikten sonraki ihtiyaçlarını karşılamakta başarılıdır.</p>

  <h3 id="sigil_toc_id_40">KÜRESEL KÖKTENCİLİK BAĞLAMINDA<br />
  SELEFİLİK</h3>

  <p class="nonindent">Son yıllarda, bazı akademisyenler dünyada yayılmakta olan farklı köktenci hareketlerin temel özelliklerini belirlemeye çalışmışlardır.<a class="noteref" href="../Text/notlar.htm#n0516" id="ref16">16</a> Bazıları, Hıristiyan köktencilerin ve Selefilerin söylemleri arasındaki yapısal benzerliklere dikkat çekti.<a class="noteref" href="../Text/notlar.htm#n0517" id="ref17">17</a> Ancak bu yapısal benzerlikler arasında gayrimüslim Almanların Selefiliği cazip bulmalarını açıklamakta en başarılıları, Selefiliğin Hıristiyan köktencilerle paylaştığı dört temel özelliktir: İhtidacılık, geleneklerin reddedilmesi, aslına uygunculuk ve geleneksel dinsel hiyerarşilerin yıkılması. Bence Selefiliğin yeni Müslümanlara, özellikle de İslâm’ın gittikçe dışlandığı bir ülkedeki Müslümanlara cazip görünmesini sağlayan özellikleri bunlardır. Selefi teolojisinin İslâmî öğretilerin geleneklerden bağımsız anlaşılmasına yaptığı vurgu, belirli bir gelenekten gelmeyen kişilerin İslâm’ı benimsemesini kolaylaştırır ve kendilerini doğuştan Müslümanlardan daha iyi Müslümanlar olarak görmelerine olanak sağlar.</p>

  <h4 id="sigil_toc_id_41">İhtidacılık</h4>

  <p class="nonindent">Selefiler, insanları İslâm’a davet etme konusunda kendilerine ilk Müslümanları örnek alır. Her ne kadar bu, bütün Müslümanların ortak iddiası olsa da, öyle görünmektedir ki bunu temel mesajları olarak kabul eden sadece Selefilerdir. Almanya’daki Sünni camilerinin hemen hemen hepsi, belirli bir etnisiteyi temsil eder. Teoride her Müslüman’a açık olsalar da, etnisiteye dayalı camiler günlük pratikleriyle, özellikle de Türkçe gibi milli dilleri kullanmalarıyla fiiliyatta diğer grupları dışlarlar. Öte yandan Selefiler, yeni Müslümanlara Almancayla erişir. 2012’de, Selefiler yoğun sokak köşelerinde Almanca Kur’an dağıttıkları bir kampanya başlattılar. Bu diğer Müslüman gruplarının değil, ama dünya çapında bedava İncil dağıtan Evanjelik Hıristiyanların çok kullandıkları bir yöntemdir. Selefiler mesajlarını sade tutar ve <em>Die wahre Religion</em> (Hakiki Din) gibi web sayfalarını ve <em>Einladung zum Paradies</em> (Cennete Davet) gibi Facebook gruplarını kullanırlar.<a class="noteref" href="../Text/notlar.htm#n0518" id="ref18">18</a> Bu sitelerde, gerek Alman gerekse de Arap vaizlerin Almanca vaazları yer alır. Ancak bu web sitelerinin en önemli yanı, Selefi camilerinde Müslümanlığa geçen Almanlara ait pek çok video içermeleridir.</p>

  <h4 id="sigil_toc_id_42">Geleneklerin reddedilmesi</h4>

  <p class="nonindent">Selefilerin yeni Müslümanları cezbetmekte yakaladıkları başarı sadece Almanca kullanmalarıyla ilgili değildir. Belirli bir geleneğe mensup olmayan yeni Müslümanların kendilerini rahat hissetmelerinde, gelenekleri ve özellikle milliyetçiliği reddetmeleri de önemli bir rol oynar. Bu kitapta ele aldığımız diğer gruplar da gelenek karşıtıdır. Fakat bu konuda en aşırıları Selefiliktir; öyle ki Almanya’daki yaşamın gerçeklerine uygun bir İslâm fikrini dahi reddeder. Selefiler, bütün bid’atlerden, yani ilk üç Müslüman neslinden sonra getirilen bütün kültürel ve geleneksel yeniliklerden arındırılmış bir İslâm’ı savunur. Dolayısıyla Selefilik diğer köktenci hareketlere benzer bir zaman anlayışına sahiptir. Susan Harding bunu, sadece zamanın başında olanları, şu anda olanları ve zamanın sonunda olacakları ciddiye alan bir anlayış olarak tanımlar.<a class="noteref" href="../Text/notlar.htm#n0519" id="ref19">19</a> Şu an ile zamanın başlangıcı arasında yaşanan hiçbir şey mühim değildir. Selefilere göre, ilk üç Müslüman neslinin yaşadıkları altın çağdan sonra gelen Müslümanların yaptıkları şeyler sadece uygunsuz değil, aynı zamanda da kötüdür ya da en azından münasip değildir. Bu anlamda, Selefilere göre üçüncü nesilden sonra yaşayan Müslüman toplumları İslâm’a aslında zarar vermişlerdir ve uygulamaları İslâmî açıdan sorunludur.</p>

  <p>Bu prensibin bir sonucu olarak Selefiler, ilk üç Müslüman neslinden sonra ortaya çıkan dört mezhebin körü körüne <em>taklit</em> edilmesini reddederler. Günümüz Müslüman dünyasında, bu mezheplerin hepsinin egemen olduğu belirli bir bölge ve etnisite vardır. Türkiye’deki, Orta Asya’daki ve Balkanlardaki Türk hakları genellikle Hanefi mezhebine mensuptur; Maliki mezhebi genellikle Kuzey Afrika’da yaygındır; Hanbelî mezhebi Suudi Arabistan’da egemendir ve Şafi mezhebi Doğu Afrika, Endonezya ve Kürdistan’da yaygındır. Almanya’da faaliyet gösteren etnik ya da milli camiler memleketlerine egemen olan mezhebi izlerler. Hatta memleketlerinden getirdikleri ve sadece kendi mezheplerinin öğretileri doğrultusunda eğitim görmüş imamları bile vardır.</p>

  <p>Selefiler ise, Müslümanların dört mezhebi körü körüne takip etmeleri yerine, Kur’an ve Hadise dayanmaları ve kendi <em>içtihad</em>larını izlemeleri gerektiğini savunurlar – elbette bu yorumlar Selefilerin <em>manhaj</em> adlı katı yorumunun çizdiği çerçeve içinde kalmalıdır. Mezhepleri reddettikleri için, Selefiler etnik ya da milli gruplar ile mezhepler arasındaki mevcut özdeşliği de yıkarlar. Bu durumda birisinin iyi bir Selefi olmasıyla Türk, Arap, Japon ya da Alman olması arasında hiçbir bağlantı yoktur. Bilakis, belirli mezheplerle bağlantılı geleneklerin içinde büyüyen insanların bildiklerinin çoğunu unutmaları gerektiğinden, mesela Türk olmak iyi bir Müslüman olmanın önünde önemli bir engel bile olabilir.</p>

  <h4 id="sigil_toc_id_43">Aslına uygunculuk</h4>

  <p class="nonindent">Selefilerin gönülden benimsedikleri aslına uygunculuk, köktenci hareketlerin gelenek dışı insanları dine davet ederken din ile kültür arasındaki bağı koparmalarını sağlayan çok önemli bir boyuttur. Kur’an ve Hadis’in dinin temellerini oluşturduğu ve diğer bütün metinlerden üstün oldukları konusunda bütün Sünniler mutabıktır. Selefilerin diğer Sünnilerden farkı, her şeyin Kur’an ve Hadislerde açık açık ifade edilmiş olduğuna ve bunların yorumlanmadan kelimesi kelimesi kabul edilmesi gerektiğine inanmalarıdır. Roel Meijer gibi akademisyenler Selefiliğin hakiki gücünün siyasal boyutundan çok öğretisel saflığa yaptığı bu katı vurguya dayandığına inanır. Meijer’e göre bu vurgu, “evrensel bir alternatif hakikat ve sosyal eylem modeli sunarak bireylere bir erk vermektedir; gerçi bu erk mevcut dinî, kültürel ve siyasi sistemleri reddeden pasif bir erk olsa da”.<a class="noteref" href="../Text/notlar.htm#n0520" id="ref20">20</a></p>

  <p>Aslına uygunculuk ve öğretisel saflık, herhangi bir anda, herhangi bir yerde ve herhangi birisi tarafından sorulan soruların İslâm tarafından mutlak bir kesinlikle yanıtlanacağını vaat eder. Bernard Heykel’in iddiasına göre: “Selefiliğin dinsel kesinlik iddiası... cazibesini ve iddialarını desteklemek için kutsal metinlerden alıntı yapabilme becerisinin sınırsızlığını büyük oranda açıklar. Tipik bir Selefi iddiası, diğer Müslümanlardan farklı olarak Selefilerin sadece kutsal metinlere dayandıklarıdır; dolayısıyla ne zaman bir fikir ya da karar beyan etseler delil olarak bir sure ya da hadis gösterirler.”<a class="noteref" href="../Text/notlar.htm#n0521" id="ref21">21</a></p>

  <p>Öyle görünmektedir ki bu kesinlik, Almanya’daki yeni Müslümanlara çok çekici gelmektedir. Yeni Müslümanların çoğu, din değiştirdikten sonra derin bir manevi huzur hissettiklerini belirtirler. Ancak onlarla geçirdiğim zaman içerisinde, yeni öğrendikleri dinin vecibelerini İslâmî prensiplere göre teşkilatlanmamış bir toplum içerisinde yerine getirmeye çalışırken büyük sıkıntılar yaşadıklarını gözlemledim. Öğrenecek pek çok kural ve ibadet, ezberlenecek bir ton Arapça dua ve Arapçayı en azından Kur’an okuyacak kadar öğrenme arzusu; öğrenilmesi gereken bu kadar şeyle karşılaşmak yeni Müslümanların çoğunu bunaltır. Dolayısıyla Alman mühtediler çoğu zaman mühtedi olmanın en kötü yanının, bir yandan rakip bilgi kaynaklarının bombardımanı altında kalmak, öte yandan ise Almancada kaleme alınmış sistematik bir bilgi kaynağı bulamamak olduğundan yakınırlar.</p>

  <p>İslâm inancının yoğunluğunu ve bu kadar bilgiyle karşı karşıya gelmenin yarattığı bunalımı, ileri yaşlardaki mühtedilerin çoğu anımsamaktadır. Sekiz yıl önce Müslüman olan bir kadın bana yüzünde özlem dolu bir gülümsemeyle “Kafama o kadar çok şey sokmaya çalışıyordum ki, yatağa gittiğimde aklımda tek bir şey bile kalmıyordu” demişti. Mühtediler genellikle din değiştirdikten sonra yaşamlarını tamamıyla değiştirme ve kendilerini İslâmî olmayan her şeyden arındırma tutkusuna kapılırlar. Görünüşe göre hepsi olmasa da, mühtedilerin çoğu İslâmî bir isim alır, giyinişlerini değiştirir, eski arkadaşlarını terk eder ve uygun olmayan bütün müziklerini iPod’larından silerler. Selefiliğin yeni Müslümanlara özellikle din değiştirdikten sonra yaşadıkları bu dönemde çekici geldiğini gözlemledim. 1990’larda din değiştiren arkadaşlarımın çoğu bana ilk dönemlerinde, sunduğu açık ve basit dünya görüşünden ve yeni Müslümanları hoş karşılamasından ötürü Selefiliğin kendilerine cazip geldiğini söyledi. Halbuki bunu söyleyen insanlardan bazıları, ilerleyen dönemlerde daha özgür İslâmî tefsirlere kaymışlardı. Pek çok mühtedi erkek ve kadın bana, Müslümanlığı birkaç yıl yaşadıktan sonra gevşediklerini ve her şeyin o kadar da katı olmasına gerek olmadığının farkına vardıklarını anlattı. Mesela İman, din değiştirdiği ilk dönemlerde asla erkek eli sıkmıyordu. Dediğine göre: “İslâm’ı yıllarca yaşadıktan sonra, bir erkeğin elini kaba görünmemek için sıkmak zorunda kaldığımda artık uykularım kaçmıyor. Artık tavizde bulunamayacağım şeyleri ve gerektiğinde tavizde bulunabileceğim şeyleri daha iyi ayırt edebiliyorum. En önemli şey, niyetimin halis olduğunu bilmek.”</p>

  <p>Yeni Müslümanların yaşadıkları endişeleri anlamamı sağlayan Aamal’dı. Onunla din değiştirmesinden sadece birkaç ay sonra ve Afgan kocasıyla evlenmeden hemen önce tanıştım. Eskiden, Budist bir Taylandlıyla evliydi. Onunla, internetten bularak geldiği DMK’nin cumartesi derslerinden birinde karşılaştık. Aamal biraz kafası karışık ve stresli görünüyordu ve uzun bir soru listesi vardı. Mahallesindeki pek çok camiye giderek, Almanca etkinlikleri ve kitapları olup olmadığını sormuştu. Çantası farklı camilerden topladığı her dilden bir sürü broşür ve kitapçıkla doluydu.</p>

  <p>Cumartesi dersinin ilk arası, öğle namazına göre ayarlanmıştı. Namaz için safa durduğumuzda, Aamal sürekli yanındaki kadınlara bakıp duruyordu. Sonra, imamın yanına giderek ellerini rükûda nereye koyması gerektiğini sordu. Ellerini baldırlarına koyması gerektiği söylendi, fakat o diğer camilerde kadınların ellerini dizlerine koyduklarını fark etmişti. Eski bir mühtedi olan imam, anlayışlı bir şekilde gülümsedi. Bu tür detaylara takılmaması gerektiğini, asıl önemli olanın niyeti olduğunu söyleyerek Aamal’ı teskin etti. “Fakat” diye de ekledi “rükû esnasında ellerini koyman gereken yer dizlerinin hemen üstüdür”. Aamal başını ciddiyetle salladı. Sonra da iki sücut arasında otururken ayağını nasıl tutması gerektiğini sordu. İmam sorusunu şöyle yanıtladı: “Bu konuda farklı gelenekler vardır ve inşallah hepsi de caizdir.” Aamal dikkatle dinledi, ama o endişeli bakış hâlâ yüzündeydi.</p>

  <p>Dersten sonra, on beş yıldan uzun bir süre önce, henüz genç bir kızken Müslüman olan Selda, Aamal’ı ve beni evine çaya davet etti. Selda’nın küçük ama tertipli oturma odasına oturur oturmaz, Aamal o gün ağızda yemekle namaz kılınamayacağını duyduğunda neredeyse öleceğini söyledi. Önceki gün, namaza başlamadan önce ağzına bir parça çikolata atmıştı. Kısa ve gergin bir sessizlikten sonra, cesaretle ekledi: “Bilin bakalım ne oldu? Ölmedim!”</p>

  <p>Aamal, bize herkese ve her şeye inanmayacağını söyledi: “İnanmadan önce yazılı kanıt görmem lazım.” Çantasından bir broşür yığını çıkarttı, hızlı hızlı karıştırdı ve aradığını buldu. Bu bir Pakistan camisinden edindiği ve bir sayfası Urduca bir sayfası Almanca bir broşürdü; ara ara da Arapça yazılar vardı. Kadınların ellerine kına yakmalarının haram olduğunu söylüyordu. Şöyle söyledi: “Bugün bize ders veren kadının ellerinde kına vardı. Bana onun söylediği her şeye inanmam gerektiğini mi söylüyorsunuz?” Selda, Aamal’a yazılı kanıt gösteremese de, kınanın sakıncalı olmadığını fakat ojenin caiz olmadığını duyduğunu söyledi. “Sanırım suyun derine temas ediyor olması, böylece kına varken abdest alabiliyor olmandan kaynaklanıyor. Fakat bunu ojeyle yapamazsın. Ama eğer her abdest alışında çıkartmaya razıysan oje de sürebilirsin. Fakat çıkartamayacağın için takma tırnak kullanamazsın.” El makyajı konusundaki bilgilerini paylaştıktan sonra Selda şöyle devam etti:</p>

  <blockquote>
    <p>Ama bize söylenenlerin ardında yatan mantığı her zaman bilemeyiz. Bazı şeylerin biz mühtediler için daha önemli olması bile söz konusu olabilir. Mesela çikolata meselesini ele alalım. Belki de günde beş vakit namaz kılarak büyüyen insanlar namazlarına daha kolay odaklanabiliyordur, belki de dikkatimizin dağılmaması için biz mühtedilerin ilave dikkat göstermesi gereklidir. Ben şahsen odaklanmakta zorlanıyorum.</p>
  </blockquote>

  <p>Selda, din değiştirmesinden on beş yıl sonra bile, hangi bilgilerin daha kritik olduğunu tam olarak bilmediğini söyledi.</p>

  <blockquote>
    <p>Bazı insanlar TV seyretmenin, koltukta oturmanın, senin gibi giyinmenin, kendine bir şeyler almanın haram olduğunu söylüyor. O kadar çok şeyin haram olduğunu söylüyorlar ki, hiçbir şey yapamayacak hale gelirsin! Ben şahsen İman’ın tavsiyelerine uymaya çalışıyorum. Söyledikleri bana mantıklı geliyor ve aklımda kalıyor.</p>
  </blockquote>

  <p>Doğuştan Müslümanları, özellikle de Türkleri çok ciddiye almamak gerektiği konusunda Aamal ve Selda aynı fikirdeydi. Aamal “Sadece birkaç aylık bir Müslüman olarak, şimdiden Türk arkadaşlarımdan daha çok şey biliyorum” dedi. “Hiçbir şey okumuyorlar. Hep kulaktan dolma bilgiler.” Din değiştirmesini tebrik etmek için, Türk bir arkadaşı Aamal’a üzerinde Arapça Allah yazan bir kolye vermişti. Aamal çok kızgındı. “Nasıl oluyor da bir Müslüman, üzerinde Allah’ın ismi olan bir şey giymemen gerektiğini bilmiyor?” Selda heyecanla onayladı ve Türk arkadaşlarının çoğunun ya hiçbir şey bilmediklerini ya da yanlış bilgilere sahip olduklarını söyledi. Bize başörtüsü takmasına rağmen namaz kılmasını bilmeyen bir arkadaşından bahsetti. Selda, ona namaz kılmayı öğretenin kendisi olduğunu iddia ediyordu. Selma, “Evet, çoğu zaman dinî bilgiler konusunda Türklere güvenemiyorsun” dedi.</p>

  <p>Ne kadar gergin olduğunu fark ettiğimden, Aamal’ı sakinleştirme ihtiyacı hissettim. Ona tavsiye verecek durumda olmadığımı –öncelikle o cahil Türklerden biriydim, ayrıca dindar bir ailede büyümemiştim ve İslâmî pratikler konusunda resmi bir eğitim almamıştım– ama kendisini çok germeden, ağırdan almasının daha mantıklı olacağını söyledim. Ona bazı yeni Müslümanların kendilerini İslâm’ı toptan bırakacak kadar bunalttıklarını duyduğumu söyledim. Aamal bana katılmadı. Bana bütün kuralları hemen öğrenmek ve onları kelimesi kelimesine uygulamak istediğini söyledi. “Çünkü içimdeki şeytan çok güçlü” diye de ekledi. Bize seksi, dar ve kısa elbiseler giydiğini ve ağır makyajlar yaparak gece kulüplerine gittiğini anlattı. Vücudu hâlâ İslâm öncesi yaşamının izlerini taşıyordu. Burnunda bir hızma ve ön dişlerinden birinde bir süs taşı bulunuyordu; ayrıca kaşları, dudakları ve kirpiklerinde kalıcı makyaj vardı. Elleriyle yüzünü ovarak bize yüzüne hiç makyaj sürmediğini bile gösterdi. Aklının çok kolay çelindiğini söyledi. Yaklaşık bir ay önce, erkek kardeşi onu ziyarete gelmişti. Bütün gün ona tanrı diye bir şeyin olmadığını ve saçmaladığını söyleyip durmuş; ardı ardına bira içmişti. Bir zamanlar birayı kendisi de seven Aamal, sarhoş olmadan yarım şişe içerse sorun olmayacağını düşünmüş; öyle de yapmıştı. Fakat sonra bütün gece cehenneme gittiği korkunç kâbuslar görmüştü.</p>

  <p>Aamal’la tanıştığımda, DMK’daki etkinliklere katılıyor ve herhangi bir Selefi camisine gitmiyordu. Ancak Selefi camileri, çelişkili bilgilerden bunalan ve Almanya’daki alt sınıfa mensup cahil doğuştan Müslümanların güvenilir bir bilgi kaynağı olmadığını düşünen Aamal gibi mühtedilere tatmin edici cevaplar ve onları hoşnut edecek bir ortam sunar. Çünkü aslına uygunculuklarından ötürü, Selefi camilerinde bütün sorular Kur’an ve Hadislere atıf yapılarak yanıtlanır. Tanıştığım Selefi mühtediler ve eski Selefi mühtediler, bana temel kaynaklara yapılan bu vurgudan çok hoşlandıklarını söylemişlerdi. Öyle görünmektedir ki Selefilerin aslına uyguncu tutumları, açıklıkları ve izleyicilerini İslâmî olmadığını düşündükleri her şeyden uzaklaştırma eğilimleri, Aamal gibi yeni Müslümanların yaşadıkları endişeleri kısmen gidermektedir.</p>

  <h4 id="sigil_toc_id_44">Geleneksel dinsel hiyerarşilerin yıkılması</h4>

  <p class="nonindent">Selefi hareketin mühtedilere çekici gelmesinin başka bir sebebi de, din eğitimi alanındaki demokratik yaklaşımıdır. Geleneksel İslâm eğitimi son derece hiyerarşiktir ve yeni Müslümanlar için otorite konumuna yükselmek neredeyse imkânsızdır. Almanya’da, imam olmak için resmi eğitim almak mümkün değildir ve imamların çoğu Türkiye, Bosna ve Fas gibi ülkelerden gelir. Bu imamlar genellikle gençtir ve çoğu maaşlarını hükümetlerinin ödediği devlet memurlarıdır. Öte yandan Selefiler, İslâm eğitimi almak ve otorite olmak isteyenlere kolaylık sağlarlar. Uygulamaları, bütün Müslümanların kutsal metinleri inceleyebilmesi ve içtihad üretebilecek seviyeye ulaşabilmeleri gerektiği anlayışıyla uyumludur. Dar tanımlı metinsel bir çerçeveye dayanması; ya Allah’ın birliği (<em>tevhid</em>) ya da Allah’a eş koşma (<em>şirk</em>); ya peygamberin örneğini izleme (<em>Sünnet</em>) ya da belirli bir mezhebe sadakat (<em>taklit</em>) gibi bir dizi siyah-beyaz zıtlık üzerine kurulmuş olması nedeniyle, Selefilik olguların yorumlanmasında insan aracılığı ve aklın rolünü asgari seviyeye indirmeye çalışır.<a class="noteref" href="../Text/notlar.htm#n0522" id="ref22">22</a> Heykel’in gözlemi şöyledir: “Selefiler arasında otorite sahibi olmak çok daha kolaydır. Aslında, tefsirci bir cemaat olarak Selefiler, diğer İslâmî eğitim geleneklerinin aksine açık, hatta demokratiklerdir.”<a class="noteref" href="../Text/notlar.htm#n0523" id="ref23">23</a></p>

  <p>Pierre Vogel’in, camiaya yeni katılan bir mühtediden hareketin Almanya’daki temsilcisi konumuna hızla yükselişi, Selefi eğitim yapısının hiyerarşik olmayan, demokratik niteliğinin açık bir örneğidir. Eski bir boks şampiyonu olan Vogel, 2001 yılında yirmi üç yaşında Müslüman oldu. Vogel, otobiyografik video kayıtlarında, boks kariyeri esnasında tanıştığı bazı Müslümanlardan, özellikle de bir Amerikalı ve bir Türk’ten çok etkilendiğini anlatır. Din değiştirmesinden kısa bir süre sonra Vogel Mekke’ye gitmiş, İslâm’ı ve Arapçayı öğrenmişti. 2006’da geri döndüğünde, Arapçayı akıcı bir şekilde konuşuyordu ve Selefi manhaj doğrultusunda Kur’an ve Hadis eğitimi almıştı. Herhangi bir konuda uygun İslâmî tutumun ne olduğu sorulduğunda, uzun Arapça alıntılar yapabiliyor ve bu alıntıyı anında Almancaya çevirebiliyordu. Ayrıca görünümünü de ilk Müslümanlara benzetmişti: Kafasını tıraş etmiş, bıyıksız bir sakal bırakmış, cellabiye ve takke giymişti.</p>

  <p>Mekke’den dönmesinden kısa bir süre sonra, Vogel Selefi El Nur Camisi’nde Almanca vaazlar vermeye başladı. O günden itibaren, El Nur Camisi yeni mühtedi neslinin cazibe noktası haline geldi. Vogel kısa bir süre sonra Selefi geleneğine uygun vaazlar verdiği düzinelerce video yayınladığı kendine ait bir de web sitesi açtı.<a class="noteref" href="../Text/notlar.htm#n0524" id="ref24">24</a> Bu vaazlarında, imansızlara Müslüman olmaları, doğuştan Müslümanlara da daha iyi Müslümanlar olmaları için çağrıda bulunur. Vogel ayrıca İslâm’ın Almanya’da nasıl tebliğ edilebileceği (<em>dava</em>) konusunda dersler de verir. Röportajlarında, kendisinin gençlere tavsiye verebilecek ve onları İslâm’a çağırabilecek ideal insan olduğunu, çünkü bir zamanlar onlar gibi yaşayan birisi olarak dindar bir yaşam sürmenin ve evli olmanın gece kulüplerine gitmekten, içki içmekten, uyuşturucu kullanmaktan ve kadınların peşinde koşmaktan çok daha iyi olduğunu anlatabileceğini söyler. Web sitesinin odak noktası ise, yüzlerce Alman gencinin Müslüman oluşlarını gösteren videolardır.<a class="noteref" href="../Text/notlar.htm#n0525" id="ref25">25</a></p>

  <h4 id="sigil_toc_id_45">Radikalleşmeye giden bir yol olarak Selefilik</h4>

  <p class="nonindent">Her ne kadar Almanya’daki Selefilerin çoğunun siyasetle ilgisi olmasa ve dinsel amaçlarla şiddet kullanımına karşı olsalar da, Selefiliğin temel prensiplerini benimsemiş kesim içerisinde bazı cihatçı gruplar da vardır. Hem sayılarının az ve gizli olmaları gibi açık nedenlerden, hem de aşırı ideolojilere kapılarak cihatçı hücrelerle bağlantı kuranların bunu camilerden ziyade internet vasıtasıyla yapmalarından ötürü, bu grupları incelemek çok zordur. Bu nedenle, çalışmam esnasında kendisini cihatçı olarak tanımlayan tek bir kişiyle bile tanışmadım. Bilakis tanıştığım kişiler cihatçıların eylemlerinden tiksiniyorlardı. Yine de Selefi hareketin içerisinde cihatçı teröristlerin de olmasından dolayı, bu işe elbette mühtedi Müslümanlar da bulaşmaktadır.</p>

  <p>Her ne kadar araştırmalar Müslümanların aşırı fikirlerle camilerde değil, bireysel olarak internet üzerinden tanıştıklarını gösterse de, Selefi camileri son on yıldır Alman hükümetinin gözetimi altındadır. İslâmî şiddet konusuna en hâkim uzmanlardan birisi olan Marc Sageman, kendi uzmanlık alanı olan Belçika’ya terör örgütlerine adam toplamak için tek bir yabancının dahi gelmediğini söyler.<a class="noteref" href="../Text/notlar.htm#n0526" id="ref26">26</a> İnsanlar genellikle cihada tamamıyla kendi istekleriyle ve kendi başlarına katılır. 2011 yılında Afganistan’a gitmeye hazırlanan iki Amerikalı havacıyı öldürüp ikisini de yaralayarak Almanya’daki ilk İslâmî terör eylemini gerçekleştiren yirmi bir yaşındaki Arnavut kökenli Arid Uka, eylemini bir arkadaşının Facebook’ta yayınladığı ve ABD askerlerinin Müslüman kadınlarına tecavüz ettiğini gösteren bir propaganda videosunu izledikten sonra tamamıyla kendi başına gerçekleştirmişti. Oysaki klip, Brian De Palma’nın 2007 tarihli ve tamamen kurgusal olan <em>Redacted</em> (Örtülü Gerçek) filminden alınan sahneler kullanılarak üretilmişti.<a class="noteref" href="../Text/notlar.htm#n0527" id="ref27">27</a></p>

  <p>Guido Steinberg, <em>German Jihad</em> (Alman Cihadı) adlı kitabında Uka’nın cihatçı ideoloji ve siyasetle herhangi birisinin ya da bir komplocunun yol göstericiliğiyle değil, tamamıyla kendi başına tanıştığını yazar: “Uka, sadece birkaç ay içinde Irak ya da Afganistan’daki savaşa katılmaya hazır hale gelmişti. Fakat daha sonra kendini sorgulayanlara, onları da şaşırtacak şekilde, gerekli bağlantılara sahip olmadığını itiraf edecektir.<a class="noteref" href="../Text/notlar.htm#n0528" id="ref28">28</a> Dolayısıyla aslında Afganistan’a giden Amerikalıları öldürmeye, tecavüz videosunu izledikten sonra, tamamen kendi başına karar vermiştir.” Steinberg, Uka’nın sorgu raporlarına dayanarak Afganistan’dan dönen değil, Afganistan’a giden askerleri öldürmeyi amaçladığına dikkat çeker. Bu yüzden Amerikalı havacıları Afganistan yolunda olup olmadıklarını sorduktan sonra öldürmüştü.</p>

  <p>Her ne kadar Batılı cihatçılar bu gruplara tamamıyla kendi rızalarıyla katılıyor gibi görünseler de, cihatçı grupların oluşumuna neden olan ve seçtikleri hedefleri belirleyen uluslararası nedenleri göz ardı etmek büyük bir hatadır. Steinberg, Almanya’daki cihatçıların Alman birliklerinin Afganistan’a müdahalesinden sonra ortaya çıktıklarını ve birliklerini çekmesini sağlayacak bir baskı yaratmak amacıyla Almanya’yı hedeflediklerini gözlemlemiştir. Cihatçılar uluslararası sahneyi izler ve hedeflerini muhtemelen tıpkı Uka’nın izlediği propaganda videosu gibi internetteki radikal kaynakları takip ederek belirlerler. “Çoğu, cihatçı olmalarının asıl sebebinin Batılı güçlerin Afganistanlı Müslümanlara uyguladıkları zulüm olduğunu söylemiştir.”<a class="noteref" href="../Text/notlar.htm#n0529" id="ref29">29</a> 2007 ila 2010 yılları arasında, Almanya’nın çeşitli bölgelerinden gelen birkaç düzine genç erkek ve kadın, tam da bu sebeple Afganistan’daki cihada katıldı. Hatta 2009’da, sadece Almanlardan oluşan ilk Alman cihatçı grubunu (Alman Taliban Mücahitleri) kurdular.<a class="noteref" href="../Text/notlar.htm#n0530" id="ref30">30</a></p>

  <p>Bazı akademisyenler ve güvenlik uzmanları, cihatçı gruplara katılan mühtedilerin çokluğuna işaret etmektedir. Mesela Robert Leiken, “Müslüman bir Alman’ın cihatçı olma ihtimali[nin] doğuştan Müslümanlara göre seksen kat fazla” olduğunu ileri sürer.<a class="noteref" href="../Text/notlar.htm#n0531" id="ref31">31</a> Bunun sebebi mühtedilerin çoğunun dindar Müslümanlar olmalarına karşın doğuştan Müslümanların çoğunun dindar olmamasıdır. Böylece cihatçı mühtedi sayısının bir avuç, on binlerce mühtediden belki de sadece birkaç düzinesi, olmasına rağmen, bütün mühtediler şüpheli ilan edilir.</p>

  <p>Bu noktada, cihatçı gruplara katılan kişilerin farklı motivasyonlara sahip olduklarının vurgulanması önemlidir. Bu motivasyonlar arasında “macera tutkusu, yozlaşmış memleketlerini terk etme isteği, 7. yüzyılda Mekke ve Medine’de yaşayan ilk Müslümanların yaşadıklarını deneyimleme fırsatı ve Amerika, Almanya ve müttefiklerine duyulan nefret vardır... Ancak bir radikalleşme söyleminin inşa edildiği bütün bu durumlarda, gayrimüslimlerin Müslüman ülkelere müdahaleleri önemli bir rol oynar”.<a class="noteref" href="../Text/notlar.htm#n0532" id="ref32">32</a></p>

  <p>Bu dinamikleri, Selefi cihatçılara katılan Afrika kökenli bir mühtedinin hikâyesi çok iyi açıklamaktadır. Denis Mamadou Cuspert, Kreuzberg, Berlin’de Alman bir anne ve Ganalı bir babanın oğlu olarak doğmuştu. Babası henüz o bebekken evi terk etmiş, o da eski bir Amerikan subayı olan Afrikalı Amerikalı üvey babasıyla büyümüştü. Cuspert’in katı ve vahşi terbiye yöntemleri kullanan bu adamla arasında pek çok sorun vardı.<a class="noteref" href="../Text/notlar.htm#n0533" id="ref33">33</a> Üvey babasıyla geçirdiği zorlu yıllardan sonra, Cuspert sorunlu çocukları tedavi eden bir merkeze gönderildi.<a class="noteref" href="../Text/notlar.htm#n0534" id="ref34">34</a> 1995’te bu merkezden çıktıktan sonra, içindeki enerjiyi rap müziğine aktaracak bir yol buldu ve Alman rap sektöründe Deso Dogg adıyla ün kazandı. Müziği, Kreuzberg’deki “getto” yaşamını anlatıyordu ve Afrikalı Amerikalı rap müziğinden devşirilmiş ırkçı polis şiddeti, suç ve sokak çatışması sahneleri içeriyordu. Deso Dogg, kliplerinde Kreuzberg’i sadece siyahlar, Türkler ve Arapların yaşadığı bir yer gibi gösteriyordu.<a class="noteref" href="../Text/notlar.htm#n0535" id="ref35">35</a> Deso Dogg’un müziğinin ırkçılığı eleştiren siyasal bir boyutu da vardı ve röportajlarında içinde büyüdüğü ırkçı Alman toplumu hakkında rap yaptığını söylüyordu: “Irkçılıkla büyüdüm. Annem Alman olmasına rağmen, bazı öğretmenler bana ‘Zenci’ diyor ve bütün Müslüman çocuklara kötü davranıyorlardı.”<a class="noteref" href="../Text/notlar.htm#n0536" id="ref36">36</a> Müzik kariyerinin ani bir düşüşe geçtiği 2010 yılında yaşadığı bir araba kazasının ardından, Deso Dogg Müslüman olduğunu ve adını önce Ebumalik sonra da Abu Talha al-Almani olarak değiştirdiğini ilan etti.<a class="noteref" href="../Text/notlar.htm#n0537" id="ref37">37</a> Kısa süre içerisinde Selefi camiasına katıldı ve adı mühtedi Selefi vaiz Vogel’le anılmaya başlandı. Bu dönemde, Selefi camilerinde pek çok vaaz verdi ve bu vaazları internette yayınlandı. Din değiştirdikten sonra, önce Almanya’nın gerçeklerinden uzaklaşmaya; sonra da ülkeden ayrılma isteğini dile getirmeye başladı. Eski rapçi, Kasım 2010’da verdiği bir röportajda Berlin’i “Küffar” bir metropol olarak nitelemekte ve Afganistan, Çeçenistan ya da Somali’deki Müslüman mücahitlere katılmak istediğini söylemekteydi. 2012’de, hapisten yeni çıkmış Mohamed Mahmoud adlı Avusturyalı bir El Kaide üyesiyle tanıştı. Öyle görünüyor ki, eski rapçi bu bağlantısı vasıtasıyla en radikal Selefi hiziplerinden birine katıldı. Bu dönemde vaazlarının tonu da değişmeye başladı. İlk videolarında, yaşadığı duygusal dönüşümlerden bahsederdi. Kendi kurtuluş hikâyesinde, ergen yaşlarından itibaren sürdürdüğü “kötü yaşam”ı ve elde ettiği başarı ve paraya rağmen bu yaşamın neden olduğu boşluk ve huzursuzluk duygularını detaylarıyla anlatırdı. Sık sık kendini kaptırır ve gözlerinden yaşlar boşalırdı. Ancak ilerleyen dönemlerde videolarındaki ton değişti. Almanca ilahiler (<em>naşideler</em>) söylemeye, Usame bin Ladin’i övmeye ve Müslümanları cihada davet etmeye başladı.<a class="noteref" href="../Text/notlar.htm#n0538" id="ref38">38</a> Ayrıca Almanya’yı yeni saldırılarla tehdit eden bir video çekti. Bu videodan sonra Alman yetkilileri onu gözetim altına aldı.<a class="noteref" href="../Text/notlar.htm#n0539" id="ref39">39</a> Gözetim altındayken Almanya’yı terk etti ve önce aralarında Mahmoud’un da bulunduğu düzinelerce Alman Selefi’yle birlikte Mısır’a, sonra da Selefi El Nusra Cephesi’nde savaşmak için Suriye’ye gitti.<a class="noteref" href="../Text/notlar.htm#n0540" id="ref40">40</a> Bu kitabın kaleme alındığı esnada, hâlâ Suriye’deydi ve kendisini üzerinde asker üniforması ve elinde silahla Suriye dağlarında gösteren bir video yüklemişti. Bu kısa videoda, bir yandan küçük bir havuzdaki sularla neşeli bir şekilde oynar ve silahıyla havaya ateş açarken, diğer yandan da Müslümanları cihada davet etmektedir. Alman yetkilileri, bu eylemcilerin daha da radikalleşmelerinden ve öğrendikleri askerî taktikleri Almanya’da terör saldırısı düzenlemek amacıyla kullanmalarından korktuklarını ifade etmektedirler.</p>

  <p>Deso Dogg’un Selefiliğe, Alman birliklerinin Afganistan’daki etkinliklerini arttırdıkları ve cihatçı web sitelerinin Almanya üzerinde baskı kurabilmek için Alman cihatçılar aradıkları bir dönemde geçtiği unutulmamalıdır. İnternette açıkça cihat çağrısı yapan bu sitelerin arkasında ise o dönemde hapisten yeni çıkmış olan Avusturyalı El Kaide üyesi Mahmoud vardı.<a class="noteref" href="../Text/notlar.htm#n0541" id="ref41">41</a></p>

  <h4 id="sigil_toc_id_46">Geleneksel Müslümanlarla İlişkileri kesmek</h4>

  <p class="nonindent">İlk üç nesil Müslümanların yaşamlarını taklit etmeye ve İslâmî metinleri harfi harfine takip etmeye çalışmalarından ötürü, Selefiler doğru yoldan ayrıldıklarını düşündükleri Müslümanlarla aralarına mesafe koyarlar. Bunu da, Müslümanların yeteri kadar dindar olmayan Müslümanlarla aralarına mesafe koymaları çağrısında bulunan, sadakat ve reddetme (<em>wala’ wa-l-bara’</em>) prensibi doğrultusunda yaparlar. Selefiler, hakiki bir müminin Müslüman “putperestlere” karşı husumetini açıkça göstermesi gerektiğine inanırlar. Genellikle Almanya’daki diğer Müslüman gruplarla aralarındaki farkı göstermelerinin en etkili yolu, tam sakalları, takkeleri, cellabiyeleri ve ayak bileğinin sekiz ila on santim üzerinde duran pantolonlarıyla Selefi erkeklerinin ve yüzleri genellikle peçeli olan Selefi kadınlarının farklı görünümleridir. Ayrıca Selefiler, Müslüman Kupası adlı yıllık spor etkinliği ve gayrimüslimlere İslâm’ı anlatmayı amaçlayan Berlin İslâm Günü gibi farklı Müslüman grupları bir araya getirmeyi amaçlayan etkinliklerden de genellikle uzak dururlar. Kadınlar ve erkeklerin birlikte oturmaları ve kadınların tamamıyla giyinik olsalar bile spor yapmaları, onlara göre uygun İslâmî davranışlar değildir. Selefiler bunun yerine, ayrı, birbirlerine sıkıca bağlı cemaatler oluşturur ve diğer Müslüman gruplarıyla aralarındaki mesafeyi korurlar.</p>

  <p>Yeni Müslümanlar ve Selefilikle yeni tanışan eski Müslümanların, yeni itikatlarının makul ya da makbul görmediği durumlardan nasıl uzaklaşacaklarını öğrenmeleri gerekir. Berlin’deki Selefi camisindeki kişisel gözlemlerime göre, her ne kadar yeni Müslüman olanlardan Selefi olmayan aile üyeleri ya da arkadaşlarından uzak durmaları açıkça istenmese ve ailelerine karşı her zaman saygılı olmaları teşvik edilse de, günlük olaylara ilişkin verilen pratik tavsiyeler Selefilerin aileleri ve arkadaşları da dahil olmak üzere mensup oldukları diğer toplumlardan uzaklaşmalarına yol açmaktadır. Yeni Müslümanlar sık sık aileleriyle birlikte Noel, Paskalya ve doğum günü kutlamalarına katılmalarının, vaftiz törenlerine ya da cenazelere gitmelerinin ya da içkili bir sofraya oturmalarının uygun olup olmadığını sorarlar. İmamlar ya da camideki diğer danışmanlar genellikle her ne kadar teoride bir sorun olmasa da, mesela Noel yemeğine katılmanın fiiliyatta tavsiye edilmediğini; çünkü ailenin putperestlik yapabileceğini ya da içki içilebileceğini söylerler. Ya da çocuklarını Almanya’da çok yaygın olan kilise yönetimindeki bir anaokuluna göndermelerinin uygun olup olmadığını sorduklarında, duyduğum en tipik yanıt eğer orada çocuğa Teslis öğretilmiyorsa uygun olabileceği, ama öğretiyorlarsa makbul olmadığıdır.</p>

  <p>Selefilere göre doğru yolda olmayan insanlarla araya mesafe konmasına ilişkin kurallar, sadece Müslümanlar için değil, kendi milli geleneklerinin etkisi altındaki Müslümanlar için de geçerlidir. Bu sebeple, etnik kökeni ne olursa olsun, Selefi olan kişiler genellikle benzer düşünceleri paylaşan Selefilerden oluşan birbirlerine sıkıca kenetlenmiş bir cemaat uğruna eninde sonunda aileleri ve arkadaşlarıyla bütün ilişkilerini keserler. Böylece her ne kadar bu yeni cemaat günlük yaşamı örgütleme biçimi açısından çok katı olsa da, Selefi cemaati çok farklı kökenlerden gelen insanlara ev sahipliği yapan ve hangi kökenden gelirse gelsin yeni gelenleri hoş karşılayan bir cemaat haline gelmektedir. Selefi camiasında, gerek doğuştan Müslümanlar gerekse de mühtediler, sadece gayrimüslimlerle değil geleneksel Müslümanlarla ilişkilerde de bir üstünlük hissi yaşarlar. Selefiler sık sık Hz. Muhammed’in “Ümmetim yetmiş üç fırkaya bölünecek. Bunlardan biri hariç hepsi Cehennem ateşiyle lanetlenmiştir” hadisine atıfta bulunurlar. Dünyaya bu açıdan baktığınızda, kendilerini salih kılmayan Müslüman çoğunluk ile gayrimüslimler arasında pek de fark yoktur; nihayetinde hepsi cehennemliktir.</p>

  <h3 id="sigil_toc_id_47">SELEFİ CAMİLERİNDEKİ ETNİK MÜSLÜMANLAR</h3>

  <p class="nonindent">Avrupa’daki diğer Selefi camileri gibi, El Nur Camisi’ne de ağırlıklı olarak doğuştan Müslüman olan Araplar, Türkler ya da Afrikalılar gider. Araştırmamda mühtedilere odaklanmama karşın, El Nur Camisi’nde pek çok doğuştan Müslümanla da tanıştım. Oraya gelen doğuştan Müslümanların çoğunun mühtedilere benzer şeyler yaşadıklarını gözlemledim. Doğuştan Müslümanların çoğu dindar olmayan ailelerden geliyorlardı ve İslâm’ı kendi başlarına keşfetmişlerdi. Ya orada konuşulan dile hâkim olmadıkları ya da kendilerini bu cemaatlerin bir parçası gibi hissetmediklerinden dolayı, etnik camilerden dışlanmış genç bireylerdi. Bana, Selefi camilerinde Almanca konuşulmasını takdir ettiklerini ve kendilerini burada rahat hissettiklerini söylediler. El Nur Camisi’ne birbirinden tamamıyla farklı beklentilerle düzenli bir şekilde gelen ve aileleri dindar olmayan üç doğuştan Müslümanın hikâyesi meseleyi daha iyi aydınlatacaktır.</p>

  <p>Canan, narin yapısına karşın son derece heybetli bir kişiliği olan on yedi yaşında Türk kökenli bir lise öğrencisiydi. Onunla tanıştığımda, imamlardan en az birinin onu yakın gelecekte yeni Müslüman genç kadınların sorumluluğunu alabilecek ideal kişi olarak gördüğü açıktı. Bu imam, Canan’ın bütün derslere gelmesini ve bütün argümanları anlamasını sağlamaya çalışıyordu. Sürekli birbirleriyle şakalaşıyorlardı. Canan’a bu camiyi neden cazip bulduğunu sorduğumda, kişiler arası ilişkilerin rahatlığını çok sevdiğini söylemişti. Türk camilerine gittiğinde, ona göre fazlasıyla ciddi olan yaşlı Türk kadınlarının baskısıyla karşılaşıyordu. Bu camideki herkesin genç ve her zaman şakacı olmalarını beğenmişti. Dahası, dinsel pratiklerin detaylarına ilişkin bu camide öğrendiği şeyler, Türk camilerindeki kadınlarla tartışmaya girmesine neden oluyordu. Canan Türk camilerine gitmeye bir süre daha devam ettiğini, Selefi web sitelerinin Almanca çıktılarını yanında götürerek Türklere yaptıklarının bid’at olduğunu, dolayısıyla da İslâmî açıdan geçerli olmadığını ispatlamaya çalıştığını anlattı. Ama Türk kadınları onu ciddiye almamıştı: “Onlara Kur’an ve Hadislerle desteklenen bilgiler anlatırdım; onlar ise ‘Bu senin camiinden gelen bilgi. Biz burada öyle yapmıyoruz!’ derlerdi.”</p>

  <p>Canan, dindar olmayan bir aileden gelmişti. Bana bir yıl öncesine kadar, ilgisini çeken tek şeyin erkekler olduğunu söyledi. Ancak her şey, sınıfından El Nur Camisi’ne giden genç bir Arap’a âşık olduğunda değişmişti. Her ne kadar ilişkilerinin niteliği belli olmasa ve onunla evleneceğine söz vermiş olmasa da, genç Canan’ı kontrolü altında tutmayı ihmal etmiyordu. Eve hiçbir zaman geç gitmediğini ve başka erkeklerle hiçbir şekilde konuşmadığını kontrol ediyordu. İlişkinin içeriğinin belirsiz olmasının nedenlerinden birisi açık ki gencin Arap, Canan’ın ise Türk olmasıydı. Almanlar ile Araplar arasındaki evliliklerin yaygın olmasına karşın, Türkler ile Araplar arasında evlilik yaygın değildir. Böyle bir şey olduğunda da, mutlaka bir sorun çıkar.</p>

  <p>Bu Arap çocuk, Canan’a burnundaki hızmayı çıkartmasını ve El Nur Camisi’ne gelmesini söyledi. Ancak bu zoraki başlangıca rağmen El Nur Camisi daha sonra, Canan’ın hem manevi hem de sosyal yuvası oldu. Oraya hemen hemen her gün gitmeye başladı. Düzenli namaz kılmaya, başörtüsü takmaya ve kapalı giyinmeye başladı. Canan burnundaki hızmayı çıkarttı. Caminin, Canan’ın gerçekten de saygı duyduğu ve hayran olduğu, imamlarından biri ona her ne kadar sadece mesajlaşmayla sınırlı olsa da, bir erkekle arasında böyle bir ilişki olmasının kabul edilebilir bir şey olmadığını söylemişti. Canan’a “Ya evlenmesi[ni] ya da bu ilişkiye bir son verme[sini]” tavsiye etti. İmam, genç gibi Lübnan kökenliydi, bu yüzden aracı olmaya ve çocuğun babasıyla konuşmaya gönüllü bile olmuştu. Ancak görüşmenin ardından, ilişki bitti.</p>

  <p>Canan’la saha çalışmamın ilk yılında tanıştım. Bir yıl sonra, araştırmama devam etmek için geri döndüğümde, onu göremedim. Ortak dostlarımız artık camiye gelmediğini söyledi. Nedenini öğrenemedim; başka birisiyle evlenmiş ve taşınmış ya da Arap çocukla işler istediği gibi gitmediğinde camiye gitmeyi bırakmış olabilirdi. Belki de İmam’ın müdahalesi ilişkisine mal olduğundan camiye yabancılaşmıştı. Selefi cemaatinden başka birisiyle evlenmiş ve başka bir şehre taşınmış olması da olasıydı.</p>

  <p>Esin, Almanya’ya birkaç yıl önce sanat alanındaki öğrenimine devam etmek amacıyla gelen otuz yaşında bir Türk kadınıydı. Acıyla ilgili soyut resimler yapıyordu. İstanbul ve Berlin’de geçirdiği ilk yıllarda dinin hayatında hemen hemen hiçbir rolü olmamıştı. Bana hayatının tipik bir sanat öğrencisi hayatı –içki, uyuşturucu ve erkeklerle ne idüğü belirsiz ilişkiler– olduğunu söyledi. Bu dönemde, İslâm’a çağrı olarak yorumladığı korkunç kâbuslar görmeye başlamıştı. Sık sık geceleyin fırtınalı bir denizin ortasındaki küçük bir teknede olduğunu görüyordu. Teknenin yelken direğine sıkıca sarılmak zorunda kalıyor ve üzerine ateş yağıyordu. Bir gün rüyasında, şehadet getirmiş ve birdenbire her şey sakinleşmişti. Esin, bu rüyadan uyanır uyanmaz şehadet getirdi ve sanat camiasından uzaklaştı.</p>

  <p>O dönemde, aynı programa katılan Manfred adlı Alman bir öğrenciye karşı romantik hisler besliyordu. Manfred, Doğu Almanya’da dinsiz birisi olarak büyümüştü. Fakat din konusuyla çok ilgileniyordu ve din konusunda konuşmak ve beraber İncil ya da Kur’an okumak için epey bir zaman geçiriyorlardı. Esin rüyasında aldığı çağrıyla İslâm’ı yaşamaya başladıktan sonra, Manfred de Müslüman oldu ve evlendiler. Din değiştirdikten sonra, Manfred resim yapmayı bıraktı ve yüksek lisansını Arap dili ve edebiyatı olarak değiştirdi. Böylece Kur’an’ı asıl dilinde okuyabilecek ve anlayabilecekti.</p>

  <p>Esin bana, İslâm’ın ona huzur verdiğini fakat Türk camilerinde kendini rahat hissedemediğini söylemişti. Türk camilerine gittiğinde, sanki herkes ona bakıyor ve eleştiriyor gibi geliyordu. Bir Türk camisindeki daha ilk gününde, kadınlardan birisi başörtüsünü yeterince muhafazakâr bulmamış ve başına başka bir başörtüsü takmaya çalışmıştı. Bu Esin’i çok kızdırmıştı. Ayrıca Türk camileri, Türkçe bilmeyen kocasına da hitap etmiyordu. Sonra El Nur Camisi’ni duymuş ve oraya gitmeye başlamışlardı. Esin’in bu cami hakkında özel bir düşüncesi yoktu, buna rağmen giyiminden ötürü yargılanmadığını görmüştü. Başörtüsünü Afrika tarzında taktığından dolayı da buna çok sevinmişti.</p>

  <p>Hamza, koca gülümsemesi yüzünden hiç eksilmeyen tatlı ve edepli on yedi yaşında bir Arap’tı. Filistinli bir baba ve Lübnanlı bir annenin oğlu olarak Berlin’de doğmuştu.</p>

  <p>İlk görüşmemizde, bana tıpkı annesine benzediğimi söyledi. Daha sonra ise annesini hatırlatmamın nedeninin fiziksel benzerlik değil, başörtüsü takmamam ve elbiselerimin ne çok açık ne de çok muhafazakâr olması olduğunu söyledi. Hamza’ya göre, annesinin dinle hiç alakası yoktu. Ramazan’da oruç tutardı, ama bunun Hamza’yı pek de etkilemediği çok açıktı. Babası bazen Arap camilerine giderdi, yine de Hamza, Arapçayı anlamadığı için onunla beraber gitmiyordu. Din konusundaki tutkusunu Hamza’nın kardeşleri de paylaşıyordu. Erkek kardeşi dinini ciddiye alan ve camiye sürekli giden bir Müslümandı. Kız kardeşi ise Hıristiyan olmuştu ve bir Evanjelik kilisesinde aktif görev yapıyordu. Hamza bana eğer kız kardeşinin koca bir haç taktığını görseler arkadaşlarının çok kızacaklarını söyledi. “Eğer böyle bir şey olursa” dedi: “Kur’an’daki ‘Dinde zorlama yoktur. Herkes istediğini yapar!’ suresini hatırlatırım.”</p>

  <p>Hamza bana camilere gitmeyi, orada arkadaş bulmak kolay olduğundan dolayı sevdiğini söyledi. “Bir camiye gittiğinde,” dedi, “insanlar hemen ‘Hoş geldin kardeşim’ deyip seninle konuşmaya başlıyor. Başka nasıl yeni insanlarla tanışabilirim? Derslerden sonra beraber çay içmeye gidiyor [ve] muhabbet ediyoruz.” El Nur Camisi’ni diğerlerinden çok daha eğlenceli bulmuştu. Yüzünde kocaman bir gülümsemeyle “Burası gençlerle dolu ve Abdul Adhim çok komik” dedi. Abdul Adhim’in derslerinde yaptığı birkaç şakayı birbirimize hatırlattık ve güldük. Özellikle Abdul Adhim’in heyecanla önündeki kameraya el sallaması ve kendisini kadınlar kısmındaki büyük ekran televizyondan izleyen kadınlara “Merhaba kız kardeşlerim!” demesini ikimiz de çok komik bulmuştuk. Fakat El Nur, Hamza’nın gittiği pek çok camiden sadece biriydi. Hepsi de Almanca etkinlikler düzenleyen birçok Arap ve Türk camisine gitmişti. Araştırma yaptığım hemen hemen bütün camileri saydı: Mesela DMK’nın Bilal Camisi ve Almanca düzenlediği etkinliklerle kapılarını diğer etnisitelere açan Mevlana Camisi. Hamza bana son dönemlerde Fethullah Gülen hareketiyle bağlantılı başka bir camiye gitmeye başladığını ve burayı çok sevdiğim anlattı.<a class="noteref" href="../Text/notlar.htm#n0542" id="ref42">42</a> Said Nursi’nin eserlerini okuduklarını ve bunları çok etkileyici bulduğunu söyledi.<a class="noteref" href="../Text/notlar.htm#n0543" id="ref43">43</a> Hamza, orada öğrendiği ve onu çok etkileyen bir şeyi daha paylaştı: “Güzel bir resme baktığında, ressamı görmesen de bunu birisinin yaptığını bilirsin. İşte dünyanın ressamı da Allah. Onu bu âlemde gördüğün güzelliklerden tanıyabilirsin. El Nur Camisi’nde, Kur’an ve Hadis dışında hiçbir şeyi okumamıza gerek olmadığını söylüyorlar. Ama bu kadar anlamlı şeyleri neden okumayalım?” Hamza bunu kısıtlayıcı bir şey olarak görüyordu.</p>

  <p>Bana El Nur Camisi’nde, diğer camilere gitmemelerinin tembihlenmesinin onu rahatsız ettiğini söyledi. Üstelik “Oradaki kardeşlerimiz gerçekten de zor hayatlar yaşamışlar,” dedi. “Uyuşturucu müptelası ya da alkoliklermiş; hapiste yatmışlar. Ama Gülen camisindeki herkes öğrenci. Bu da hoşuma gidiyor.”</p>

  <p>Özetle Selefi olan doğuştan Müslümanların ortak noktaları hepsinin o ya da bu şekilde İslâm ve İslâmî yaşamla yeni tanışmış olmalarıdır. Hepsi de El Nur Camisi’ne, İslâm’ı ya aileleri ya da ulusal geleneklerinden bağımsız bir şekilde öğrenmek için gidiyorlardı. İslâm’ı Almanca olarak öğrenmek amacıyla ve kendileri gibi İslâm hakkında çok az bilgisi olan insanları hoş karşıladıkları için gidiyorlardı. Ayrıca burada geçmiş hayatlarının ve kökenlerinin yükünü de hissetmiyorlardı. El Nur Camisi onları yargılamadan hoş karşılıyordu. Sadece Türklere, Bosnalılara, Endonezyalılara ya da Pakistanlılara has milli camilerin aksine, El Nur Camisi onlara belirli bir gruba ait gibi değil, Almanca konuşan ve anlayan herkese açık bir yer gibi geliyordu. Bu doğuştan Müslümanlar, etnik kökenleriyle daha az, ancak yaşadıkları çevrenin manevi ve sosyal anlamıyla daha çok ilgilenen yeni bir neslin temsilcileridir.</p>

  <h3 id="sigil_toc_id_48">SONUÇ</h3>

  <p class="nonindent">El Nur gibi Selefi camileri basında sergiledikleri olumsuz imaja rağmen, yeni Müslümanları cezbetmeye devam etmektedirler. Ancak Almanların Müslüman olmasının nedeni genellikle Selefilerin tebliğ faaliyetleri değildir.<a class="noteref" href="../Text/notlar.htm#n0544" id="ref44">44</a> Ama Müslüman olarak kalmalarının ya da Ümmet’e tam olarak kabul edilmemelerine rağmen İslâm’ı yaşamaya devam etmelerinin sebebi Selefilerdir. Selefi püritenliği, yani ihtidacı, aslına uyguncu, kültürcülük karşıtı ve tarih dışı İslâm anlayışı, hem mühtedilere hem de dindar yetiştirilmeyen doğuştan Müslümanlara çekici gelmektedir. Çünkü onları diğer Müslümanlarla eşit bir konuma taşımakta, hatta onlardan daha üstün hissettirmektedir. Bu, özellikle göçmen Müslümanların sürekli olarak kadın düşmanı, vahşi, cahil ve aptal olmakla suçlandıkları bir toplumda çok önemlidir. Selefilik, yeni mühtedilerin kendilerini içinde buluverdikleri İslâm karşıtı önyargılarla mücadele etmek zorunda kalmadan yeni dinlerini rahatça kucaklamalarını sağlar. Hatta kendilerini göçmen Müslümanlardan daha üstün hissetmelerini ve onları Türk, Arap ya da Pakistanlı olmayan hakiki İslâm’a davet edebilmelerini de sağlar. Almanya’da takvanın etnik ya da milli kökenden daha önemli olduğu tek yer Selefi camileridir.</p>

  <p>Bu anlamda Selefi İslâm, günümüz Almanya’sında gerek milli gelenekler sorununu gerekse de hem mühtediler hem de göçmen kökenli Müslümanların yaşadıkları çifte bilinç sorununu çözüme kavuşturan tek Sünni inancıdır. Hemen hemen her kökenden gelen insanı bir araya getirebilme becerileriyle Selefiler, İslâm’ın farklı insanların müşterek manevi yuvası olabileceğini ispatlamışlardır. Hakikaten de Selefilik etnisiteleri <em>queer</em>’leştirmekte [nonoşlaştırmakta] ve tamamen farklı kökenlerden gelen insanları Müslüman kimliğine dayanan yeni bir toplumsallık biçiminde bir araya getirmektedir. Dolayısıyla Selefi İslâm, günümüzün sanayileşme sonrası, sosyalizm sonrası, birleşme sonrası ve etnik açıdan karışık Almanya’sının gerçeklerine uygun yeni bir etnisite-sonrası toplumsallık biçimidir. Bu insanlar, hem orta sınıftan gelen Alman mühtedilerin hem de lisansını 19. yüzyıl sonlarında Berlin’de yapan bir öğrenci olarak geleneksel Alman idealizmi çerçevesinde eğitim gören DuBois’in yeğlediği üniter bilince takılmazlar. Selefilerin, farklı kabilelere mensup Mekkeliler ve Medinelilerin bir araya gelerek ilk Ümmet’i oluşturdukları erken dönem İslâm’ına duydukları özlem, etnik kökenin önemini yitirdiği bir alanın yaratılmasına imkân sağlar.</p>
</body>
</html>
