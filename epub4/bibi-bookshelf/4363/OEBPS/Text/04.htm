<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">DÖRDÜNCÜ BÖLÜM</h1>
  <hr />

  <h1 id="sigil_toc_id_29">ALMAN OLMANIN BİR YOLU OLARAK MÜSLÜMAN OLMAK</h1>

  <p class="nonindent">Başından itibaren Muslimische Jugend Deutschland (Almanya’nın Müslüman Gençliği ya da MJD)’ın aktif bir üyesi olan arkadaşım Sümeyye bana “Bu Almanlar tarafından, Almanlar için kurulmuş tek İslâmî gençlik örgütüdür” demişti. İlk olarak 1994’te mühtedi bir Alman olan Muhammad Siddiq Borgfeldt tarafından kurulan MJD, helal yaşam kurallarına bağlılığı ve Alman kimliği ve yaşam tarzına dayanan yeni bir Müslüman gençlik kültürünü savunan nispeten küçük fakat önemli bir örgüttür.</p>

  <p>Kayıtlı üye sayısı on iki bini geçmeyen bu küçük örgüt, farklı kökenlere sahip Müslüman gençleri, Alman toplumunun aktif ve makbul üyeleri olmanın yollarını keşfedebilmeleri için bir araya getirir. Gerçekten de, MJD’nin genç üyeleri Müslüman ve göçmenlerin genel seçimlerde nasıl temsil edilebileceğini konu alan tartışmalara katılır; Alman tarihinin ağır yükünü omuzlamak ve günümüz Alman toplumu açısından anlamını tartışmak amacıyla Auschwitz’e geziler düzenler ve Noel gecesini kutlamak için İslâmî kurallara uygun hip-hop konserleri düzenlerler.<a class="noteref" href="../Text/notlar.htm#n041" id="ref1">1</a> Örgütün doğuştan Müslüman üyelerinin çoğu MJD’ye katılmalarının, Alman kimliğini gönülden kucaklamalarını ve kendilerini Türk ya da Arap değil öncelikli olarak Alman vatandaşı olarak tanımlamaya başlamalarını sağladığını söyler. MJD’nin genç üyeleri, İslâmî yaşam biçiminin Alman yaşam tarzına tamamıyla uyumlu olabileceğini ve Müslüman kimliğinin Alman kimliğiyle çatışmadığını gösterirler. Diğer bir ifadeyle, Müslüman olmak, hem doğuştan Almanlar hem de göçmen kökenli Alman vatandaşları için, üretken bir Alman olma biçimi olabilir.</p>

  <h3 id="sigil_toc_id_30">ALMANYA’NIN MÜSLÜMAN GENÇLİĞİ</h3>

  <p class="nonindent">MJD’nin temel prensiplerinin çoğu, Sıddıq’ın 1982’de kurduğu Haus des Islam (İslâm’ın Evi ya da HDI) örgütünde belirlediği prensiplere dayanır. Sıddıq, 1962’de Müslüman olduğunda henüz on altı yaşındaydı. Hayatına anlam katmaya çabalayan içe dönük bir yetim olarak savaş sonrası Almanya’da büyüyen Sıddıq, İslâm’la birkaç Arap öğrenci arkadaşı vasıtasıyla tanışmıştı. Din değiştirdikten sonra, İslâm hakkındaki bilgisini arttırabilmek amacıyla Sudan ve Suudi Arabistan’a gitti. Almanya’ya geri döndüğünde, Almanları İslâm hakkında bilgilendirmeye adanmış bir merkezi desteklemek amacıyla para bağışı yapmaktan mutlu olan Suudi Arabistanlı dostlarının bağışlarıyla HDI’yi kurdu. Her ne kadar merkez, başlarda mühtedi Almanları hedeflese de, seminerlere katılan doğuştan Müslüman sayısı her geçen gün arttı ve bu insanlar Almanya şartlarına uygun bir İslâm’ın nasıl olabileceğini irdelemeye başladılar. Sıddıq, başından beri İslâm hukukunun (fıkıh) Alman yaşam tarzıyla çelişmediğini savunmuştu. Mesela bir gazeteciye, Müslüman birisi olarak masrafları genellikle daha düşük olan Alman bankalarının birinde faizsiz bir hesap açabileceğini söylemişti. Başka bir HDI mensubu ise, aynı gazeteciye “[İslâm] inancı evrenseldir, fakat son birkaç yılda yeni bir Alman İslâm’ı doğmaya başladı” demişti.<a class="noteref" href="../Text/notlar.htm#n042" id="ref2">2</a></p>

  <p>MJD, genç Müslümanların hem İslâm’a hem de Alman gençlik kültürünün gerçeklerine uygun bir yaşam sürmelerini amaçlar. Kurucularından biri bana, mevcut camilerin etnik Müslüman grupların kültürleri ve dillerine odaklandıklarını söylemişti. Bir de Kur’an’ın nasıl ezberleneceği konusunda eğitimler vermekte ve bazı temel kuralları da öğretmekteydiler. Fakat gençleri hedef alan ve Almanca İslâmî eğitim sunan hiçbir örgüt yoktu. MJD’nin kurucularına ilham veren, İngiltere’de faaliyet gösteren ve İngilizce konuşan gençlerin kurduğu Müslüman Gençlik örgütüydü. Müslüman Gençliği birkaç defa ziyaret ettikten sonra, kurucu üyeler Almanya’da MJD’yi kurdular. Her ne kadar MJD’nin Almanca konuşan bir örgüt olmasını istemiş olsalar da, başlangıçta kendilerini açıkça Alman kimliğiyle tanımlamamışlardı. MJD üyelerine göre, Müslüman ve Alman kimlikleri arasında bir gerilim olduğu varsayımı sonradan, yani iki Almanya’nın birleşmesiyle doğmuş ve asıl etkisini 11 Eylül’den sonra kazanmıştı. Kurucu üyelerden birisi bana şunları söylemişti: “Başlangıçta, kendimizi öncelikle Müslüman olarak tanımlıyorduk ve millet meselesini pek düşünmemiştik. Fakat bize sürekli Alman olup olmadığımız sorulmaya başladığında, cevabımız elbette Alman’ız oldu. Çoğumuz Almanya’da doğmuştuk, Almanca konuşuyorduk ve kendimizi Alman toplumunun bir parçası olarak görüyorduk. Fakat bu enikonu düşündüğümüz bir konu değildi.”</p>

  <p>1994’te Berlin’deki yerel teşkilatın ilk toplantısına otuz beş kişi katılmış, 1995’te gerçekleştirilen ilk yıllık ulusal toplantıya ise iki yüz kişi iştirak etmişti. Örgüt 1990’lı yıllarda hızla büyüyerek, Almanya’daki diğer şehir ve kasabalarda otuz cemiyet kurdu; son toplantısına ise bin iki yüz kişinin katıldığı tahmin edilmekte. MJD, bütün Almanya’da cami örgütlerinden bağımsız faaliyet gösteren tek İslâmî gençlik örgütüdür. MJD web sayfasında kendisini “13 ila 30 yaşları arasındaki bütün genç Müslümanlara açık, Almanca konuşan, özgür ve bağımsız bir örgüt” olarak tanımlar ve finansmanını üyelik aidatları ve bağışlarla sağlar. MJD “gençlerin özgüvenleri ve Alman-Müslüman kimliklerini desteklemeyi, toplumsal yaşama yapıcı bir şekilde katılmalarını teşvik etmeyi ve bunun için gerekli becerileri kazandırmayı” hedefler.<a class="noteref" href="../Text/notlar.htm#n043" id="ref3">3</a></p>

  <p>MJD’nin başlıca hedefi Almanya’daki Müslümanları, sadece daha iyi Müslümanlar değil, aynı zamanda da daha iyi Almanlar olmaya teşvik etmektir. Diğer bir ifadeyle MJD üyelerini, Almanlık ve Müslümanlığı çatışan kimlikler olarak görmeyen Müslüman Almanlar yapmaya çalışır. Bu örgütün, Müslüman bir Türk ya da Arap tarafından değil, mühtedi bir Alman tarafından kurulmuş olması hiç şaşırtıcı değildir. Örgütün kurucusu Almanya’nın etnik açıdan bölünmüş Müslüman cemaatlerine alternatif, genç Müslüman nesillerin etnik kimliklerinin ötesine geçebilecekleri ve Müslüman bir Alman olmanın yollarını keşfedebilecekleri, yeni bir alan yaratılmasının önemini fark etmişti.</p>

  <p>2012 yılında dönemin MJD başkanı Hischam Abul Ola, yine mühtedi Almanlar tarafından kurulan ve Almanca yayın yapan İslâmî Gazete’nin (<em>Islamische Zeitung</em>) editörüyle gerçekleştirdiği bir röportajda, örgütün Müslüman Alman karakterini vurgulamıştı. Bu röportaj, MJD’nin yeni bir Müslüman Alman kimliği geliştirmeye verdiği önemi gözler önüne serer:</p>

  <blockquote>
    <p>IZ: MJD, farklı kökenlere sahip gençleri bir araya getiren çok kültürlü bir örgüt. Üyelerinin ortak noktası nedir?</p>

    <p>HAO: Ortak noktamız Almanca konuşuyor olmamız. Bizler Alman’ız ve vatanımız Almanya. Elbette bunlar, hepimizin Almanya’da yaşayan Müslümanlar olmamıza ilave olarak paylaştığımız ortak noktalar.</p>

    <p>IZ: Sizin kökeniniz ne?</p>

    <p>HAO: Ailem Filistin’den geldi.</p>

    <p>IZ: Kendinizi ailenizden daha Alman mı hissediyorsunuz?</p>

    <p>HAO: Kesinlikle.</p>

    <p>IZ: Vatanınızın Almanya olduğunu söylüyorsunuz. MJD’deki herkes böyle mi düşünüyor?</p>

    <p>HAO: Bu, MJD’de ne kadar süredir bulunduğunuza bağlı. MJD’de, bu mesajı vermek için çok çalışıyoruz. Onlara, burada doğdunuz, burada büyüdünüz, Almancayı diğer bütün dillerden daha iyi konuşuyorsunuz diyoruz. Eğer iyi düşünürseniz, Türkiye ve Arap ülkelerindeki akrabalarınızdan farklı düşündüğünüzü ve farklı davrandığınızı göreceksiniz. Bu konuyu çok konuşuyoruz. Her şeyden önce sizden 2.000 ya da 3.000 kilometre uzaktaki bir topluma değil, içinde yaşadığınız topluma karşı sorumlusunuz. Aşılamaya çalıştığımız düşünce biçimi bu. MJD’de aktif olan bir genç “Biz Alman’ız, burada yaşıyoruz ve bu iyi bir şey!” diye düşünür.<a class="noteref" href="../Text/notlar.htm#n044" id="ref4">4</a></p>
  </blockquote>

  <p>MJD, İslâmî açıdan caiz ve Alman yaşam tarzına uyumlu pratikler geliştirmek için çeşitli araçlara başvurur. Bunlardan en önemlisi Almanca diline yapılan vurgudur. Günümüzde Almanya’da, camilerin çoğu belirli bir etnik ya da milli gruba (mesela Türklere) aittir. Her ne kadar İslâmî çevrelerde Almanca konuşanların sayısı gittikçe artsa da, bugün bile hâlâ azınlıktadırlar; kaldı ki bu 1990’larda çok daha radikal bir yenilikti. Sıddıq ve arkadaşları, Almanca konuşulan İslâmî bir ortama ihtiyaç olduğunu fark eden ilk kişiler arasındaydılar. Almancayı anadillerinden çok daha iyi konuşabildiklerinden, genç Müslüman nesiller dinlerini Almanca olarak öğrenebilecekleri ortamlara ihtiyaç duyuyorlardı. Ayrıca Sıddıq bizzat kendisi gibi Alman kökenli mühtedilerin ve etnik bir camiye mensup olmayan diğer Müslümanların, Almanca din eğitimine ihtiyaç duyduklarına da şahitti.</p>

  <h3 id="sigil_toc_id_31">KARMA EVLİLİKLER<br />
  ÜMMETE NASIL YARDIMCI OLUYOR</h3>

  <p class="nonindent">Genç Müslümanları Almanca konuşulan bir ortamda bir araya getirmenin birçok sonucu oluyor. Her şeyden önce, Almanya’da yaşayan ve ortak dilleri Almanca olan farklı kökenlere sahip Müslümanları bir araya getiriyor. MJD’de Türk, Arap, Alman, Bosnalı ve diğer milletlerden pek çok dindar Müslüman bir araya gelmekte ve burada etnik ya da milli kimliklerinin ötesine geçen bir Müslüman Almanlık kimliği gelişmektedir. MJD’nin hedef kitlesinin gençler olmasından dolayı, pek çok üyesi evlilik yaşındadır. Bu kişiler dinsel aidiyetin, etnik aidiyetten daha önemli olduğunu öğrenirler. Dolayısıyla ortaya Türk-Arap, Arap-Alman ya da Bosnalı-Kürt aileler çıkabilmektedir. Bu aileler <em>ipso facto</em> (özü gereği) Almanca konuşan ve Müslüman Alman çocuklar yetiştirilen aileler olmaktadır.</p>

  <p>Tanıştığım MJD üyeleri, karma evlilikleri beklenmeyen bir yan etki olarak değil, bilakis hedefledikleri ve bu yönde çalıştıkları bir amaç olarak görmekteydi. Çoğu, karma etnisiteli aileler kurulmasının bir milliyetçilikle mücadele biçimi olduğuna ve Müslümanlar arasındaki Ümmet birliğini desteklediğine inanmaktaydı. Sümeyye bana bu bakış açısını benimsemesinin hiç de kolay olmadığını anlattı. On beş yıldan daha uzun zaman önce, ergenlik yıllarında katıldığı bir MJD toplantısını çok net hatırlıyordu. Diğer kadın üyelerle çene çalarken, konu dönüp dolaşıp –MJD’nin kadın üyeleri arasında çok gözde olan– evliliğe gelmişti. Sümeyye farkında bile olmadan “Eğer bir Türk erkeğiyle evlenmezsem, kendimi halkıma ihanet etmiş gibi hissederim” demişti. Kendisi de dahil olmak üzere toplantıdaki bütün kadınlar, Sümeyye’nin böyle bir şey söylemesine şaşırmışlardı. Sümeyye, o anda MJD’nin milliyetçilik, etnik kimlikler ve ırkçılıkla mücadele amaçlarını gerçek anlamda içselleştirememiş olduğunu anladı. Bana bu gerçeği kabullenmesinin neden bu kadar zor olduğunu şöyle açıkladı:</p>

  <blockquote>
    <p>MJD’de, ana başlıklarımızdan birisi ırkçılıkla mücadeledir. Seminerlerde, ırkçılığın şeytanın işi olduğunu söylüyoruz. Şeytan, Âdem’den daha iyi olduğunu iddia etmişti, çünkü Âdem topraktan, o ise ateşten yaratılmıştı. Bunu, ilk ırkçılık olayı olarak kabul ederiz. Hz. Muhammed’in “Araplarla Farisiler arasında fark yoktur” hadisinden bahseder ve sürekli İslâm’ın ırkçılığa karşı olduğunu vurgularız. MJD’de, öncü bir gençlik hareketi olarak içimizdeki ırkçılık ve aramızdaki ırkçılarla nasıl mücadele etmemiz gerektiğini konuşuruz. Kişisel cihadımın, kişisel mücadelemin ırkçılıkla mücadele olmasına karar vermiştim.</p>
  </blockquote>

  <p>Sümeyye, içindeki ırkçılık ve milliyetçilikle aktif mücadelesinin bir parçası olarak, Türk olmayan birisiyle evlenmeye karar verdi. Sonunda da Alman bir anne tarafından yetiştirilen ve sonradan Müslüman olan yarı Alman, yarı Mısırlı bir adamla evlendi. Sümeyye, kocasıyla MJD sayesinde tanışmıştı. Bana, kocasının yıllar süren cihadının semeresi olduğuna inandığını söyledi. Irkçılığa karşı bilinçli bir tercih olması nedeniyle, evliliğinin Allah’ın gözünde çok kıymetli olduğuna inanıyordu. Sümeyye, bunun yaşadığı Batı Almanya kasabasındaki diğer genç Türk kadınlarına güçlü bir mesaj ileteceğini biliyordu. O güne kadar, Türk bir kadının mühtedi birisiyle evlendiğini hiç duymamıştı; Türk olmayan birisiyle evlenen kadın sayısı ise çok azdı. “Onlara bir ‘ecnebiyle’, yani Alman’la evleneceğimi söyledim” dedi Sümeyye. “Onlara, mühim olanın Müslüman olması olduğunu söyledim.”</p>

  <p>Her ne kadar MJD üyeleri genellikle bu tip evlilikleri tercih etseler de, aileleri ve mensup oldukları etnik grup bu durumu her zaman kabullenemez. Dolayısıyla bu çiftler, MJD dışında arkadaş bulmakta zorlanırlar. Ailesi evliliğini kabul ettiği için, Sümeyye şanslılar arasındaydı. HDI’de sosyalleşmiş olmaları ve kızlarıyla benzer değerlere sahip olmasından dolayı kocasını kolaylıkla aralarına kabul etmişlerdi. Bir Arap’la evlenen ve evlilik hayatı bu kadar kolay geçmeyen Türk kökenli bir MJD üyesi ise, etnograf Synnøve Bendixsen’e şunları söylemişti:</p>

  <blockquote>
    <p>Pek çok kişi, evlenmemizin çok güzel bir şey olduğunu, buna saygı duyduklarını filan söylüyor; ama hiç arkadaş bulamıyoruz. Türk erkekleri onunla Türkçe konuşamıyor, Almanca konuşmak da istemiyorlar. Biliyorsun, evlenirken beraber büyüyüp okula gittiğim ve evliliğimiz esnasında camide yanımızda bulunan bir arkadaşım beni kenara çekip, umarım bu konuyu [Türk olmayan birisiyle evlenme konusunu] iyice düşünmüşsündür, dedi... ayrıca Mısırlıları hiç tanımadığımı söyledi. Düşünebiliyor musun? Ona 27 yaşında olduğumu, bunları kendi başıma da düşünebileceğimi söyledim ve teşekkür ederek yanından ayrıldım.<a class="noteref" href="../Text/notlar.htm#n045" id="ref5">5</a></p>
  </blockquote>

  <p>Farklı etnik kökenlere sahip kişilerin kurdukları karma Müslüman ailelerin yaşadıkları sorunlardan ötürü, MJD özellikle bu ailelerin çocuklarına cazip gelir. DMK’daki araştırmam esnasında, mühtedi Almanların, özellikle de babası Arap olanların çocuklarının MJD’de çok aktif olduklarını fark ettim. MJD çevrelerindeki görüşmelerim esnasında bana defalarca, etnik kökenin hiç önemli olmadığı ve Müslüman Almanlar olarak hepsinin birbirleriyle akraba oldukları söylendi. Mühtedi bir annenin kızı olan, beyaz tenli ve son derece çarpıcı mavi gözlere sahip on altı yaşındaki Yasemin, MJD dışındaki yaşamında karşısına sürekli etnik klişelerin çıktığını anlatmıştı. Öğretmenlerinin Almancayı kötü konuşmasını beklediklerini ve daha yeni tanıştığı insanların bile bazen Alman olmasına rağmen neden başörtüsü taktığını sorduklarını anlattı. Oysa MJD’de insanların böyle şeylere takılmadıklarını ve onu hem Müslüman hem de Alman olarak kabul ettiklerini söyledi. Yasemin, Müslüman bir ailede yetişen Arap bir erkekle evlenmekten mutluluk duyacağını da söyledi. Mühtedi Alman annesinin yanında büyürken, kendisini sanki her şeyi sıfırdan öğrenmek zorunda kalıyor gibi hissetmişti. Konuşmamızın bu noktasında, Yasemin’in yanımızda oturan annesi müdahale etme ihtiyacı hissetti. Faslı bir Arap erkeğiyle evlenen ve boşanan bir Alman kadını olarak kızına bir tavsiyede bulundu: “Hayatım, burada büyümüş birisiyle evlenmelisin. Arap ülkelerinde yetişmiş birisiyle buluşabileceğiniz ortak bir zemin bulmak çok zor olabilir. Almanya’da pek çok Arap erkeği var.”</p>

  <h3 id="sigil_toc_id_32">MJD ARACILIĞIYLA<br />
  TOPLUMSAL YAŞAMA AKTİF KATILMAK</h3>

  <p class="nonindent">MJD, üyelerini etnik kimliklerini aşmaya ve Alman toplumunun aktif birer üyesi olmaya teşvik eder. MJD’nin ilk sözcülerinden birisi olan Chaban Salih’in ifadesiyle: “Üyelerimizi oy vermeye, sivil örgütlere katılmaya davet ediyoruz. Örnek vatandaşlar ve iyi müminler olmalarını istiyoruz. Bunu paralel toplum [düşüncesine] rağmen istiyoruz.”<a class="noteref" href="../Text/notlar.htm#n046" id="ref6">6</a> Toplumsal yaşama aktif katılım, özellikle Almanya’da eğitim görmemiş işçi ailelerinden gelen Almanyalı Türk gençler üye olduğunda yaşanır. Bunu, küçük bir Alman kasabasında büyüyen ve Orta Anadolulu göçmen bir ailenin oğlu olan Hasan’ın yaşadıklarından anlamıştım.<a class="noteref" href="../Text/notlar.htm#n047" id="ref7">7</a> MJD, Hasan’ın sosyal ağını ve ufkunu çok genişletmişti. Hasan MJD’ye katılarak, her şeyden önce kendisini Müslüman bir Alman olarak görmeyi öğrenmişti.</p>

  <p>Hasan’ı uzun bir süredir tanıyor olmama rağmen, onunla uzun bir görüşme yapma fırsatını bir türlü yakalayamamıştım. MJD’deki tecrübeleri hakkında konuşmak için irtibat kurduğumda, bana buluşmak için en uygun yerin İslâm ile Yahudiliği mukayese etmekte uzmanlaşmış az sayıdaki tur rehberlerinden biri olarak çalıştığı Yahudi Müzesi olabileceğini söyledi.</p>

  <p>Hasan, ailesini gelenek ve dini birbirleriyle harmanlayan tipik bir muhafazakâr Müslüman misafir işçi ailesi olarak tanımlıyordu.<a class="noteref" href="../Text/notlar.htm#n048" id="ref8">8</a> Gençken, hafta sonlarında, kasabasındaki tek cami olan, Diyanet İşleri Türk İslâm Birliği (DİTİB)’ne ait bir camiye gitmiş; burada namaz kılmayı öğrenmiş ve Kur’an’ı ezberlemişti. Ergenlik yıllarında, ailesi dört farklı caminin bulunduğu daha büyük bir kasabaya taşınmıştı. Oradaki [Milli] Görüş camisini DİTİB’den çok daha fazla beğenmişti, çünkü “DİTİB camisinde hiç tartışma yoktu, İslâm’la gerçek yaşam bağdaştırılmıyordu. Sadece namaz kılıyor ve Kur’an okuyorduk.” Hasan bana gençken bunu sorun etmediğini, ama büyüdükçe caminin hayatta daha büyük bir rol oynaması gerektiğini düşünmeye başladığını anlattı:</p>

  <blockquote>
    <p>İslâm’ın toplumsal meselelere verecek bir cevabı olması ve namazdan ibaret olmaması gerektiğini düşünmeye başladım. Bu yüzden [Milli] Görüş camisi bana daha cazip gelmeye başladı. Çünkü her ne kadar çoğunlukla Türkiye’den ve o dönemki [İslamcı Başbakan Necmettin] Erbakan’dan bile olsa, siyasal meselelerden bahsediyorlardı. Bu cemaati gerçekten sevdiğimi ve sorunlarının beni ilgilendirdiğini söyleyemem, ama her şeye rağmen DİTİB camisinden çok daha ilginçti. Sonunda, Türkiye ve Osmanlı’nın ne kadar muhteşem [güldü] olduğu muhabbetinden bıktım. Beni buradaki, Almanya’daki hayat daha çok ilgilendiriyordu.</p>
  </blockquote>

  <p>Kasabasındaki camilerden pek hoşnut olmayan Hasan, on sekiz yaşına geldiğinde HDI’yi duymuştu:</p>

  <blockquote>
    <p>Biri bana Almanca İslâmî etkinlikler düzenleyen bir örgüt olduğundan bahsetti. Hemen aradım. Genç olduğum için beni MJD toplantısına davet ettiler. Böylece 1998’de, tamamen kendi irademle, MJD’nin ilk yıllık toplantısına katıldım. Bu üçüncü toplantılarıydı. Katılanların arasında yaklaşık 250 genç vardı. Bu gruba hemen âşık oldum. Gençlerin ne kadar tez canlı olduklarını bilirsiniz [güldü]. Hemen üye olmak istedim. Almanca konuşmalarına bayılmıştım. Farklı etnik kökenlerden gelen pek çok insan vardı, ama hepsi de İslâm’ı önemsiyorlardı. Benim açımdan önemli olan başka bir şey de, pek çoğunun Abitur’larını yapıyor olmalarıydı.<a class="noteref" href="../Text/notlar.htm#n049" id="ref9">9</a> Kendi kasabamda, koleje gitmek isteyen tek Müslüman bendim ve bu konuda kendimi çok yalnız hissediyordum.</p>
  </blockquote>

  <p>Hasan bana hemen üye olmasına rağmen, aktif bir MJD üyesi olmasının birkaç yıl aldığını anlattı. Katıldığı ilk büyük toplantıdan sonra, Türk DİTİB camisinde gönüllü olarak çalışmaya ve genç öğrencilerin ödevlerine yardım etmeye devam etmişti – ki kasabasındaki Müslüman toplumunda ve bu toplum için yapabileceği en anlamlı şey buydu. İlerleyen dönemlerde, kasabasında MJD adına değil ama MJD ruhuna uygun faaliyetler düzenlemeye karar verdi. Her ay Almanca etkinlikler düzenliyor ve bu etkinliklere Türk ve Arap camilerinden gençleri davet ediyordu. İslâm ve demokrasi gibi ilgi çekeceğini düşündüğü konular seçiyordu. Hasan etkinlikleri camiden ziyade okullarda gerçekleştiriyordu, böylece tarafsız bir ortam yaratıyor ve katılımcıların mensup oldukları camilerin yerleşik inançlarının ötesine geçebilmelerini sağlıyordu. Türklerin Arap camisinde, Arapların da Türk camisinde düzenlenecek bir etkinliğe katılmaya isteksiz olacaklarını, bazı gençlerin ise camiye bile gitmek istemeyeceklerini biliyordu.</p>

  <p>Bir etkinliğin MJD ruhunu yansıtmasını sağlayan şeyin ne olduğunu sorduğumda, Hasan Almanca olması ve belirli bir milleti değil, Ümmet ruhunu temsil etmesi gerektiğini söyledi. Ayrıca gençlerin dikkatini çekmesi de çok önemliydi. Demokrasi ve İslâm konusunda konuşması için Murad Hofmann ve Müslümanların Alman toplumundaki yerini tartışmak için de Nadeem Ilays gibi isimleri davet ediyordu. Hasan bir defasında şarkı söylemesi için değil ama Müslüman olma hikâyesini paylaşması için Müslüman bir rapçiyi bile davet etmişti – ki o dönemde Müslümanların çoğu bunun münasip bir İslâmî etkinlik olmadığını düşünüyordu.</p>

  <p>Hasan zamanla MJD içinde gittikçe daha aktif olmaya başladı. Etkinliklerine yılda üç-dört kez gitmeye başladı. Bu toplantılardan birinde Hasan’dan, MJD’nin yıllık yurtdışı gezi programı kapsamında Türkiye’ye bir gezi düzenlemesi istendi. Bu noktada Hasan bana MJD’deki çoğu etkinliğin bu şekilde organize edildiğini hatırlattı: “Tamamıyla üyelerinin becerileri ve inisiyatifine dayanıyor. Eğer istekli ve yetenekli birisi varsa, o kişi bir şeyler organize eder. MJD’de profesyonel personel yok. Tamamıyla gönüllülük esasında çalışılıyor ve oldukça masraflı bir iş”, özellikle de gençlerin hemen hemen hepsinin işçi ailelerinden geldikleri düşünüldüğünde.</p>

  <p>Hasan’a göre, MJD’nin yaşamına yaptığı en önemli katkı, Almanya’da doğmuş ve yaşayan Müslüman bir Türk olarak varlığını barışçı bir şekilde müzakere etmesine imkân sağlamış olmasıydı. “Dürüst olmak gerekirse, bu çok da rahat bir hayat değil” dedi. “Evde aileniz Almanlardan ‘gâvur’ diye bahsediyor, fakat bir şekilde oraya aitsiniz ve bu toplumun bir parçası olmak istiyorsunuz.” Hasan, MJD’nin gençlerin yaşamlarının farklı boyutlarını barışçı bir şekilde uzlaştırmalarına yardımcı olan pek az örgütten biri olduğunu düşünüyordu. “Diğer Müslüman örgütlerin çoğu, bu çatışmaları yapıcı bir biçimde çözmeye çalışmıyor. Bazıları bu gençlere, ne olursa olsun Türk kökenlerine sahip çıkmaları gerektiğini söylüyor. Diğerleri ise eğer iyi Müslümanlar olmak istiyorlarsa, toplumun geri kalanıyla bağlantılarını mümkün olan en düşük seviyeye çekmeleri gerektiğini söylüyor. Bana göre bu stratejiler ne makul ne de barışçıl.”</p>

  <p>2004 ile 2006 yılları arasında, Hasan dinî bilgilerini derinleştirmek için MJD’deki bir eğitime katılmıştı. Bu eğitimler dört ila altı haftada bir ve her defasında farklı bir Alman şehrinde gerçekleştirilir.<a class="noteref" href="../Text/notlar.htm#n0410" id="ref10">10</a> Hasan, Almanya’nın dört bir yanındaki genç Müslümanlarla tanışmasının kendisi için çok önemli olduğunu söyledi. Bu seyahatler sayesinde, ortak noktalarını ve Müslüman Alman gençliğini oluşturan ortak paydayı öğrenmişti. Bütün bunlara ilave olarak, Hasan Almanyalı bir Türk olmanın ne demek olduğunu ve Almanyalı Araplar ve Boşnakları hem birbirlerinden hem de Almanyalı Türklerden ayıran şeylerin neler olduğunu da öğrenmişti. Mesela Müslümanların namaz kılma biçimleri arasında farklar olduğunu ve bunların hepsinin caiz olduğunu ilk defa o zaman öğrenmişti.</p>

  <p>MJD, Hasan’ın sadece Almanya’daki Müslümanlarla değil, fakat Avrupa’daki Müslümanlarla da aralarında bir bağ bulunduğunu hissetmesini sağlamıştı. MJD vasıtasıyla, Avrupa Müslüman Öğrenciler Örgütü’ne katıldı ve MJD temsilcisi olarak Brüksel’e gitti. Ayrıca dinler arası diyalog çalışmalarına da katılmaya başladı. Hasan, diğer dinlere mensup dindar gençlerle tanışmasının kendisini gerçekten değiştiren bir deneyim olduğunu düşünüyordu. Gözlemlerini şu cümlelerle aktardı: “Almanya’da inançlı bir Müslüman olarak büyüdüğünüzde, kolaylıkla din konusunu önemseyenlerin sadece siz ve Müslüman dostlarınız olduğu hissine kapılabilirsiniz. MJD sayesinde birçok Hıristiyan ve Yahudi gençle tanıştım ve onlarla din ve Almanya’da dindar olmak konularında çok anlamlı konuşmalar yaptım.”</p>

  <p>Hasan bana “Batı Almanya’da eğitimsiz bir Türk işçi ailesinde doğan birisi olarak, MJD ufkumu gerçekten de çok genişletti” dedi. “[Alman] toplum[un]un bir parçası olmamı sağladı ve toplumsal, dinsel ve siyasal konuları tartışabildiğim mükemmel bir platform sundu.” Hasan, MJD’nin savunduğu her şeye katılmadığını itiraf etti. Mesela MJD’nin İslâm yorumunu fazla tutucu buluyordu. “Bütün örgütlerde katılmayacağınız bir şeyler elbet olacaktır. [Ama] genel itibariyle, MJD’ye üye olmak müthiş bir deneyimdi.” Hasan, MJD’deki bağlantıları sayesinde Berlin’de Müslüman azınlıklara yönelik etkinlikler düzenleyen bir Amerikan kurumunda iş bulabilmişti. Dahası, Almanya’da İslâmofobi konulu doktora tezini yazarken Berlin’deki Yahudi Müzesi’nde tur rehberi olarak yarı zamanlı bir iş bulabilmesini sağlayan da yine MJD’de kurduğu bağlantılardı. MJD, Hasan’ın küçük kasabasındaki Müslüman Tük toplumunu aşmasına ve Almanya ve Avrupa çapındaki Müslümanlar ve diğer dinî cemaatlerle bağlantı kurmasına olanak sağlamıştı.</p>

  <h3 id="sigil_toc_id_33">KENDİNİ AZINLIK GİBİ HİSSETMEMEK</h3>

  <p class="nonindent">MJD’nin, on yıldan uzun bir süredir tanıdığım, Türk kökenli bir başka üyesi bana kendisini artık Almanya’da yaşayan bir azınlık mensubu gibi hissetmemesini sağlayanın MJD olduğunu söylemişti. Bunu söyleyen Ceyda, Hasan’ınkine nispeten benzeyen, fakat biraz farklı bir tecrübe yaşamıştı. Ailesi geleneksel Anadolu Müslümanları olan Hasan’ın aksine, Ceyda’nın ailesi ortalama Türk misafir işçilerinden daha eğitimliydi ve Türkiye’nin daha varlıklı ve daha az dindar batı kesiminden geliyorlardı. Bu durum onlara, diğer Türk misafir işçilerden ve onların İslâm anlayışlarından üstün oldukları hissi aşılamaktaydı. Ceyda’nın ailesi Almanya’da çocuk sahibi oldukları ve sonrasında İslâm’ı keşfettiklerinde, tipik Türk camilerinin kendilerine hitap etmediğini keşfetmişlerdi. Bu yüzden iyi eğitimli Müslümanların kurduğu ve Anadolu geleneklerine bağlı olmayan bir İslâm anlayışını savunan, HDI’ı keşfettiklerinde çok mutlu olmuşlardı.</p>

  <p>MJD kurulduğunda, Ceyda henüz çok gençti ve ailesi Ceyda’yı örgütte aktif bir rol oynaması için teşvik etmişti. Çünkü ailesi, hocaların sert olduğu ve eğitimin ezbere dayandığı Türk camilerinde sıkılacağından endişe ediyordu. Ceyda, ailesinin kendisi ve erkek kardeşinin camiyi eğlenceli bir yer olarak görmeleri için çok çaba harcadıklarını hatırlıyordu. Ceyda ve kardeşi küçükken, babası onlarla camide oynamak için her zaman vakit yaratırdı. Top oynamak için onları sık sık avluya çıkartırdı. MJD’yi, yani Almanya’daki gençleri hedef alan muhafazakâr bir Müslüman örgütü olduğunu duyduklarında herhalde Ceyda’nın ailesi çok mutlu olmuştu.</p>

  <p>Ceyda, bugün dindar bir Müslüman olmasında sadece MJD’nin gençlerin ihtiyaçlarına odaklanmasının değil, fakat Almanca konuşulmasının da kritik bir rol oynadığına inanıyor. Her ne kadar (İngilizce ve Arapçasının yanı sıra) kusursuz bir Almancası ve Türkçesi olsa ve tamamıyla Alman ya da tamamıyla Türklerden oluşan topluluklar arasında kolaylıkla hareket edebilse de, Ceyda azınlık olma duygusundan hiç hoşlanmadığını çok net hatırlıyor. Çocukluğundan beri, anaakım toplumun bir parçası, basit ve tereddütsüz bir şekilde Almanya’ya mensup birisi olmak istediğini anlattı. Fakat köklerini geride bırakmak da istemiyordu; bilakis köklerini Almanya’daki yaşamın meşru bir parçası haline getirmek istiyordu. Uzun uzadıya konuştuğumuz bir akşam, Ceyda bana çocukluğunda yaşadığı karmaşık duyguları anlatırken, birdenbire ergenlik yıllarında nasıl da Türk pop müziği dinlemek için gece geç saatlere kadar oturduğunu ve şarkı sözlerini Almancaya çevirmeye çalıştığını hatırladı. Kısa bir duraksamadan sonra, Ceyda kendisini sanki bu şarkıların sözlerini Almancaya çevirmek zorundaymış gibi hissettiğini söyledi. Pop şarkılarının sözleriyle ilgili bu kadar yüklü duyguları olmasına şaşırdığımdan, kastettiği şeyi açıklamasını rica ettim. Ceyda dalgın dalgın “Sanki bu çok beğendiğim şarkılar, ancak Almanca olarak ifade edildiklerinde, gerçek, meşru ve değerli olacaklar gibi geliyordu” dedi. Sonra kıkırdadı ve Almanca şarkıları da Türkçeye çevirdiğini hatırladı. Ceyda, on iki yaşındayken sınıfındaki Hıristiyan bir Alman çocuğunu beğeniyordu. Fakat günlüklerinde onunla, yaygın bir mühtedi ismi olan Bilal adında bir Müslüman gibi konuşuyordu. Ceyda, çocukluk rüyası olan Müslüman dünyası ile Alman yaşam tarzı arasındaki çevirmenlik hayalini büyüdüğünde gerçekleştirdi. İslâmî bilgileri ve uygulamaları Almancaya çevirmeye; daha da önemlisi bunları Alman toplumunun mütemmim cüzü haline getirmeye çalışan bir örgütün aktif bir üyesi oldu. Ve tıpkı on iki yaşında hayalini kurduğu gibi, mühtedi bir Almanla evlendi.</p>

  <p>Ceyda, on altı yaşındayken kasabasındaki Türk camilerine gitmiş ve Hz. Muhammed’in yaşamını camideki kızlara ve genç kadınlara Almanca anlatmak için müsaade istemişti. Kendi tecrübelerine ve MJD’den aldığı tüyolara dayanarak, Almanya’da büyüyen genç kadınların dinlerini Almanca olarak daha iyi anlayacakları ve kucaklayacaklarına kanaat getirmişti. Her ne kadar bu basit bir rica gibi görünse de, başlamak ve sürdürmek hiç de kolay olmamıştı. Ceyda, gülerek “Bizi o kadar çok camiden kovaladılar ki” dedi. Türk camilerinin birinde ona “Dinle! Bütün bu Türk hocaları Türkiye’den genç nesillere dini anlatsınlar diye getirtiyoruz. Bunun anlamsız olduğunu mu söylüyorsun?” demişlerdi. Eğer camideki bazı kişilerin Türkçeye hakimiyetlerinin konuşmaları takip edebilecek kadar iyi olmadığını düşünüyorsa, kadın hocaların söylediklerini Almancaya çevirebileceğini söylemişlerdi. Ceyda’ya göre, bu bir çözüm değildi. Çünkü bunun sadece bir dil meselesi olmadığını, aynı zamanda öğretme tarzı ve konuşulan konularla da ilişkili olduğunu düşünüyordu. Türkiye’den getirilen hocaların, Almanya’da büyüyen Türklerin yaşadıkları şeylere ilişkin en ufak bir fikirleri bile yoktu. En büyük şanssızlığı ise Milliyetçi Hareket Partisi’nin camilerinde yaşamıştı. Gerçekten de büyük camiler olmaları ve genelde boş olmalarından ötürü, bunun iyi bir fikir olduğunu düşünmüştü. Oysa Almanca din eğitimi vermek için odalardan birini kullanmak istediğinde, ona İslâm’ı Almanca öğretirse Almanlaşabileceğini söylemişlerdi. Her ne kadar cemaatinin çoğunu Türkler oluştursa da imamları İslâm’ın evrensel olduğuna ve Türklerle sınırlı olmadığına inanan [Milli] Görüş camilerinde ise şansı daha yaver gitmişti. Ancak orada da derslerini hazırlarken başvurduğu kaynakları incelemek istemişlerdi. Ama sonunda kaynaklarına onay ve camiyi kullanmasına izin verdiler. Ceyda, ailesinin oturduğu kasabadan taşınana kadar yıllarca bu camide haftalık toplantılar düzenledi.</p>

  <p>İmamlığını yaptığı genç kadınlardan bahsederken Ceyda’nın gözleri parıldıyordu. Ne kadar ilgi çekici ve eğlenceli birisi olduğunu bildiğimden, Ceyda’nın derslerinin bu genç kadınların hayatlarında ne kadar büyük bir değişim yaratmış olabileceğini hayal edebiliyordum. Bu haftalık toplantılarda, sadece dinsel konular konuşulmuyordu. “Sık sık toplumsal meselelerden de bahsediyorduk” demişti. Çünkü Ceyda, camide Almanca konuşmanın bile konuyu doğal olarak Almanya’da Müslüman olarak yaşama konusuna getirdiğini düşünüyordu. Ceyda’ya göre, Türk camilerinde dinsel meselelerin tartışıldığı dil o kadar eskiydi ki Almanyalı genç Türkler hiçbir şey anlamıyorlar ve kendi yaşamlarıyla bağdaştıramıyorlardı. “Mesela, okulda evrim teorisini öğrendiklerinde, camide öğrendikleriyle cevap veremiyorlardı. Önce camide konuşulanları anlamaları gerekiyor ki, burada öğrendiklerini dışarıdaki yaşamlarına aktarabilsinler” dedi ve devam etti:</p>

  <blockquote>
    <p>İlk buluşmamızda, kızlarla birlikte odanın ön tarafında oturuyordum. Yaşlı Türk kadınları arkada oturuyor ve ne konuştuğumuzu anlamadıklarından, bize şüpheyle bakıyorlardı. Kızlara çaktırmadan arkalarına, yaşlı kadınların asık suratlarına bakmalarını ve İslâm ile mutluluk arasındaki ilişki konusunda neler düşündüklerini söylemelerini istedim. Kızlar camide annelerinin anlamadığı, dolayısıyla kendilerine mahrem bir alan sağlayan Almanca konuşmaktan dolayı çok heyecanlanmışlardı. Onlara eğer Kur’an’dan sureler ezberlemekle yetinmek yerine, İslâm’ın gerçek mesajını anlamaya çalışsalardı, yüzlerinde bir gülümseme olacağını söyledim. Sonra bütün Müslümanların ezberledikleri ilk sure olan, ama anlamını çok az Türk’ün bildiği Fatiha suresinin anlamını açıkladım. Kızlar çok beğendi. Yıllar boyunca her hafta buluşmaya devam ettik.</p>
  </blockquote>

  <p>Ceyda’ya göre, dinî eğitim dili olarak Türkçenin kullanılmasının yarattığı en büyük sorun, dini ayrı bir bilgi alanına dönüştürmesi ve bu alanın Almanya’daki günlük meselelerle örtüşmemesiydi: “Caminin içinde olan bitenleri, dışarıda olanlarla bağdaştırmak çok zor oluyordu.” Ceyda’nın anlattığına göre, pek çok kadın sonunda ya kendilerini toplumdan soyutluyor ve tamamıyla Türkçe konuşulan camiada yaşamaya başlıyor; ya da Alman toplumunun bir parçası oluyor ve dinlerini terk ediyordu.</p>

  <p>Ceyda, bir şey daha yapmak istiyordu. Başlarda, hayattaki hedefi hem İslâmî bir hayat yaşamak hem de Alman toplumunun ayrılmaz bir parçası olmaktı. Dolayısıyla Ceyda bugün, sahibi Hıristiyan bir Alman olan küçük bir firmanın baş muhasebecisi olmaktan gurur duyuyor. Şirketin sahibinin, muhtemelen bağımsız bir Protestan cemaatine mensup dindar birisi olmasından ötürü, Ceyda’nın başörtüsünü sorun etmediğini düşünüyor. İlk görüşmemizde, adam bütünleşmenin insanların kıyafetleriyle değil, beraber çalışmakla ilgili bir mesele olduğunu söylemişti. Ceyda, hayatının tam da arzuladığı gibi olmasından gurur duyuyordu. Kasabasındaki en yakın arkadaşının, liseden beri tanıdığı Hıristiyan bir Alman olduğunu belirtiyordu. Çocukları da çok iyi arkadaştı. Bana oğlunun, birlikte oyun oynarlarken namaz kılmak için kısa bir ara vermesinin normal görülmesini istediğini söyledi. Bu noktada, Ceyda’nın bizi sessiz sakin dinleyen on yaşındaki oğlu “Ama anne, bu tabii ki çok normal bir şey. Neden olmasın ki?” dedi. Ceyda son derece mutlu ve memnundu.</p>

  <h3 id="sigil_toc_id_34">HELAL EĞLENCE</h3>

  <p class="nonindent">MJD’nin Almanya’daki Müslüman kültürünü dönüştürdüğü tartışmasız başka bir alan da, üyelerinden birisinin ifadesiyle “helal eğlence” alanıdır. Yeni Müslüman gençliğine ayak uyduran MJD, Almanya’daki gençlik kültürüyle İslâmî yaşam biçimi arasında bilinçli olarak köprü kuran Almanya’daki ilk gruptur. MJD web sayfasında kışkırtıcı bir şekilde “Eğlence ve İslâm?” sorusunu sorar ve cevabını da hemen verir: “Evet lütfen! İkisi arasına setler çekmeden, İslâmî bir şekilde eğlenmek mümkün.”<a class="noteref" href="../Text/notlar.htm#n0411" id="ref11">11</a> İslâmî açıdan uygun eğlence ya da İslâmî eğlence Müslüman rapçilerin konserlerine gitmeyi, uygulamalı rap çalıştaylarına katılmayı, Noel Arifesi’ni kutlamayı, boya savaşlarını ve Almanya içi ve dışına yapılan saha gezilerini içerir. MJD toplantılarından birinde, bazı insanların camilerde yaptıkları, cemaat halinde kılınan namazda çok yavaş hareket etmek, camiye gelmeden önce yıkanmamak, vaaz esnasında etrafta gezinmek vb. gibi, ufak eşek şakalarından oluşan bir video kaydı izledim. MJD üyelerini gülmekten kıran bu video “Çünkü helal kahkaha!” sloganıyla açıldı. İslâm ve eğlenceyi bir araya getiren bu yaklaşım gerçekten de MJD’ye özgüdür ya da en azından on yıl öncesine kadar onlara özgüydü. Eskiden, Almanya’daki Müslüman cemaatler gençleri hoş karşılamıyorlardı ve İslâm’la eğlence birbirlerine pek yakıştırılmıyordu.</p>

  <p>Son yıllarda küresel İslâm, bir yandan katılaşma ve “eğlence”den kaçınmaya diğer yandan ise İslâmî tüketimcilik ve eğlence kültürünün yaygınlaşmasına şahit olmuştur. Asaf Bayet “İslâmcılık ve Eğlence Siyaseti” adlı makalesinde, Afganistan’daki Taliban, Suudi Arabistan’daki Vahabiler ve İran’daki mollalar gibi yobaz İslâmî hareketlerin Müslümanların, özellikle de gençlerin eğlenmesine neden bu kadar karşı olduklarını sorar. “Eğlence karşıtlığı”nın, iktidarın korunmasıyla ilgili bir mesele olduğunu savunur: “Asıl tehlike, çoğu zaman iddia edilenin aksine ahlâkın bozulması değil, bilakis hegemonyanın, belirli ahlâki ve siyasi otoritelerin dayandığı iktidarın temellerinin sarsılmasıdır.”<a class="noteref" href="../Text/notlar.htm#n0412" id="ref12">12</a> Belki de, hem İslâm toplumunun geneline muhalif duran hem de onun ayrılmaz bir parçası olmak isteyen, küresel, özellikle de Batılı Müslüman gençlik kültürünün eğlenceyi benimsemesi tesadüf değildir. Bayet eğlenceyi “yapıtaşı neşe olan bir bireysellik, kendiliğindenlik ve rahatlık metaforu” olarak tanımlar.<a class="noteref" href="../Text/notlar.htm#n0413" id="ref13">13</a> Bayet’in incelediği örneklerden farklı olarak, Almanya’daki Müslüman gençlik kültürü hegemonik eğilimli değildir. MJD gibi eğlenceyi onaylayan Müslüman gençlik kültürleri, hem Alman toplumunun ahlâki ve siyasal otoritesine hem de Müslüman toplumlarının geleneksel otoriter yapılarına meydan okumayı amaçlarlar.</p>

  <p>Akademisyenler genellikle yeni küresel İslâm kültürünün, kendisini İslâmî kafeler ve lokantalarda,<a class="noteref" href="../Text/notlar.htm#n0414" id="ref14">14</a> İslâmî moda endüstrisinde,<a class="noteref" href="../Text/notlar.htm#n0415" id="ref15">15</a> İslâmî komedide,<a class="noteref" href="../Text/notlar.htm#n0416" id="ref16">16</a> tesettürlü Barbie bebeklerinde<a class="noteref" href="../Text/notlar.htm#n0417" id="ref17">17</a> ve İslâmî müzikte<a class="noteref" href="../Text/notlar.htm#n0418" id="ref18">18</a> gösteren tüketimcilik boyutuna odaklanırlar. Bu kültür genellikle, neo-dindar orta sınıf Müslümanların liberalizm çağında yaşadıkları yükselişle bağlantılıdır.<a class="noteref" href="../Text/notlar.htm#n0419" id="ref19">19</a> Patrick Haenni, “Müslüman tüketim toplumu” olarak adlandırdığı şeyde, piyasa bireyciliğinin hedonizmi ile dış görünüşe önem veren yeni dinsellik arasında üretken bir gerilim görür. Bu gerilimin, farklı İslâmî yaşam biçimlerini yansıtan, farklı İslâmî metalar arasında yapılan seçimlerle çözüme kavuşturulduğunu savunur.<a class="noteref" href="../Text/notlar.htm#n0420" id="ref20">20</a></p>

  <p>MJD, bu küresel İslâmî tüketim kültürünün Almanya bağlamına aktarılmasına öncülük etmektedir. Yerel MJD bürolarında, tesettürlü Barbie bebekler (Razanne), hayvan jelatini içermeyen jelibonlar, Sami Yusuf ve Amir Khaled gibi küresel Müslüman ünlülerinin CD’leri ve Style Islam adlı bir Alman şirketinin ürettiği ve üzerlerinde “Peygamberimi seviyorum”, “Gülümsemeye devem et: Sünnettir”, “Ümmet Kızı” ve “Hicap: Benim Hakkım, Benim Seçimim, Benim Hayatım” tarzında sloganlar yazan tişörtler, el çantaları ve anahtarlıklar bulunabilmektedir. Bir MJD üyesi bana arkadaşlarıyla birlikte, Amerikalı stand-up komedi grubu Allah Made me Funny, Müslüman graffiti sanatçıları, ünlü Müslüman atletler, Native Dean gibi Müslüman entelektüeller ve Danimarkalı müzik grubu Outlandish aracılığıyla küresel Müslüman gençlik kültürünü takip ettiklerini söylemişti. Dolayısıyla MJD, İslâm’ın modern ve havalı olduğunu gösteren ve dünya çapında birbirine gevşek bağlarla bağlı bu gençlik hareketinin de bir parçasıdır.</p>

  <p>Müslüman dünyada olduğu gibi, MJD’nin öncülüğünü yaptığı Almanya’daki İslâmî gençlik hareketi de tüketimcidir. Ancak Ortadoğu’daki benzerlerinden farklı olarak, Almanya’daki İslâmî gençlik kültürünün temelinde yatan ana gerilim noktası bana göre ılımlılık ile tüketimcilik arasında değil, bilakis Alman/Avrupa kimliği ve yaşam tarzı ile İslâmî dindarlık arasındadır. Almanya’daki genç Müslümanların çoğu, özellikle de MJD üyeleri açısından yeni olan, Türkiye’deki kardeşlerinin tecrübe ettikleri refah artışı değil, Almanya’ya duydukları bağlılıktır. Salih’in de ifade ettiği gibi, MJD üyeleri hem dindar Müslümanlar hem de “örnek [Alman] vatandaşları” olmak isterler.<a class="noteref" href="../Text/notlar.htm#n0421" id="ref21">21</a></p>

  <h3 id="sigil_toc_id_35">ALMANYA’NIN İLK HELAL RAPÇİSİ</h3>

  <p class="nonindent">“Müslüman rap”in Almanya’da ve MJD’deki yaratıcısı Ammar114’ün yaşam hikâyesi ve sanatı, MJD’nin Alman gençliğinin bazı deneyimlerini İslâm alanına taşıma çabalarına ve bu bileşimin hem Alman toplumunun geneli hem de mevcut Müslüman toplumları açısından oluşturduğu tehlikeye iyi bir örnek teşkil eder. Ammar, 1979’da Etiyopya’da Hıristiyan bir ailenin çocuğu olarak doğdu. Almanya’ya on dört yaşında, 1983’te geldi.<a class="noteref" href="../Text/notlar.htm#n0422" id="ref22">22</a> Ammar, Müslümanlarla 1995’te Frankfurt’ta rap ve hip-hop yapmaya başladığı dönemde tanıştı. On beş yaşında tanıştığı ilk Müslüman, kendisi de hip-hop’çu olan mühtedi bir Hırvat’tı. Ammar pek çok Müslüman’la tanışmıştı. Fakat onu en çok etkileyen ve din değiştirmeye karar vermesini sağlayan, yapımcısı Sayfoudin’di. Sayfoudin, İtalyan bir annenin ve kötü bir hayat yaşadıktan sonra Müslüman olan Faslı bir babanın oğluydu.<a class="noteref" href="../Text/notlar.htm#n0423" id="ref23">23</a> Ammar, bu adamın hem samimi bir mümin olması hem de dünyevi yaşamında ve hip-hop dünyasında son derece faal birisi olmasından etkilenmişti. Aralarında geçen konuşmalardan sonra, Ammar 1999’da, yani yirmi yaşında Müslüman olmaya karar verdi.</p>

  <p>Din değiştirdikten sonra, Ammar Kur’an’ın 114. suresine atfen adını Ammar114 olarak değiştirdi. Web sitesinde, “Allah vergib mir” (Allah’ım beni affet) adlı ilk İslâmî rap şarkısını, din değiştirdikten sonra gelen ani bir ilhamla yazdığını söyler. Sonra birkaç şarkı daha içeren bir albüm çıkarttı ve gördüğü ilgi onu çok şaşırttı. Din değiştirmesinden kısa bir süre sonra Ammar, MJD’nin kurucusu Sıddıq’la tanıştı. Kendisi de mühtedi olan Sıddıq, Ammar’ın şarkılarından son derece etkilenmişti ve onu MJD toplantılarına davet etti.</p>

  <p>Ammar’ın ilk şarkısından etkilenmesi dışında, Sıddıq herhalde hip-hop’un gençleri İslâm’a çeken gücünün de farkındaydı.<a class="noteref" href="../Text/notlar.htm#n0424" id="ref24">24</a> Ammar’ın en önemli katkılarından biri, Almanya’daki helal eğlence sektörünün kurulmasında oynadığı roldür. Böylece Almanya’daki dindar Müslüman gençlerin rahat rahat rap ve hip-hop dinleyebilmelerini sağlamıştır. Almanya’daki Müslüman Türk çevrelerini tanıyan bir MJD üyesi olan Hüseyin, bana Ammar’ın Almanya’daki İslâmî eğlence sektörünün yaratılmasında oynadığı rolü anlatmıştı. Ammar’ın Müslüman bir şarkıcı olarak sahneye çıktığı ilk MJD etkinliğini çok net hatırlıyordu: “MJD’nin yıllık toplantısına katılan iki yüz kişinin tamamı oturuyordu. Birisi sahneye çıktı ve ‘Sahneye bir kardeşimiz çıkacak. Rap yapacak. Lütfen sessizce yerlerinizde oturun’ dedi.” Hüseyin, sahneyi anlatırken kahkahalarla gülüyordu. “Düşünebiliyor musun? Bu bizim için adeta bir işkenceydi! O rap yapacaktı da, yüzlerce genç sessiz kalacaktı! Elbette, şarkının ritmine uyarak koltuklarımızda kımıldanmaya başladık. Birisi mikrofonu aldı ve ‘Lütfen durumu istismar etmeyin. Sessiz olun!’ dedi.”</p>

  <p>Hüseyin o zaman bunu ne kadar komik bulduğunu hatırlıyordu. Yine de durup geriye baktığında çok şeyin değiştiğini görüyordu, o dönemde saçma ve düşünülemez olarak görülen şeyler artık normaldi. “Fakat” diyerek devam etti:</p>

  <blockquote>
    <p>Bu hikâye gerçekten de işlerin o zamanlar ne kadar farklı olduğunu anlatıyor. On yıl önce, İslâmî bir etkinliğe şarkıcı getirmek duyulmamış bir şeydi. Özellikle gitar getirmek düşünülemezdi bile. Günümüzde ise hemen hemen bütün önemli İslâmî toplantılara şarkıcılar getiriliyor. Şarkılar çok canlı ve dans ritimleri içeriyor. İnsanların yapmadıkları tek şey, ayağa kalkıp dans etmek. Almanya’da müziğin helal olarak kabul edilmesinin önünü MJD’nin açtığını rahatlıkla söyleyebilirim. MJD kuralları helal eğlence esnasında içki içilemeyeceğini, dans edilemeyeceğini, küfürlü konuşulamayacağını ve elbette dinleyicilerin cinsiyete göre ayrılmış olması gerektiğini belirtir. Bu koşullara uyan eğlenceler, helal kabul edilir.</p>
  </blockquote>

  <p>MJD’nin Ammar’ı, Ammar’ın da MJD’yi bulması tesadüf değildi. Ammar’ın din değiştirdiği dönemde, Almanca konuşan ve etnik açıdan karma başka Müslüman gençlik grupları yoktu. Diğer bütün Müslüman grupları ya Türkçe ya da Arapça konuşuyordu ve Etiyopya kökenli mühtedi bir rapçiyi kabul etmeleri pek de muhtemel değildi. Ammar ve MJD, hem mecazen hem de kelimenin tam anlamıyla aynı dili konuşuyorlardı. Ammar, MJD’yle birlikte anılmaya başlandı, MJD’nin yarı resmi marşı “Ich bin dabei” (Yanıbaşındayım)’ı yazdı ve birçok albüm çıkarttı.</p>

  <p>Hishaam Aidi “Batı’nın dışladığı etnisiteler –tarihsel açıdan zenciler, fakat günümüzde Latinler, Amerikan yerlileri, Araplar [ve] Güney Asyalı azınlıklar– İslâm tarihi ve teolojisinin renk körlüğü ve sözde evrenselciliğinin cazibesine kapılmakta; ulusaşırı Müslüman cemaatine, yani ümmete üyeliklerini ilan etmekte; böylece beyaz Batı’ya meydan okumakta ya da onu ‘terk etmekte’dirler” diye yazar.<a class="noteref" href="../Text/notlar.htm#n0425" id="ref25">25</a> Amerika,<a class="noteref" href="../Text/notlar.htm#n0426" id="ref26">26</a> Fransa<a class="noteref" href="../Text/notlar.htm#n0427" id="ref27">27</a> ve İngiltere’de ırkçılık karşıtı, ihtida yönelimli İslâmî bir hip-hop eğilimi olduğu açıktır.<a class="noteref" href="../Text/notlar.htm#n0428" id="ref28">28</a> Almanya’da da, benzer fakat o kadar yaygın olmayan bir eğilim vardır. Almanya’daki hip-hop sanatçılarının ve rapçilerin çoğu Müslüman kökenlidir ve Ammar’ın dışında, Müslüman olan birçok Afrika kökenli Alman rapçi vardır.<a class="noteref" href="../Text/notlar.htm#n0429" id="ref29">29</a> Her ne kadar rap şarkılarının çoğu onları vahşi, suçlu ve cinsiyetçi kişiler olarak betimlese ve böylece Müslümanlar ve siyahlarla ilgili ırkçı önyargıları yeniden üretseler de, Müslüman rapçilerin çoğu Almanya’daki toplumsal sorunları da konu alırlar.<a class="noteref" href="../Text/notlar.htm#n0430" id="ref30">30</a> Bazı Alman rapçileri, sanatlarının temeline İslâm’ı yerleştirir ve müziği inançlarını yaymak için kullanırlar. Aslında bunların arasında Alman kökenli olmayan mühtediler azınlıktadır. Özellikle Ammar114, beyaz olmayan bir mühtedinin Alman toplumunu terk etmek yerine, toplum içinde nasıl yeni bir ses ve yeni bir bakış açısı bulabileceğinin müthiş bir örneğidir.</p>

  <p>Ammar114, web sayfasında amacını Alman toplumu ile Müslümanlar arasında köprü kurmak için müziği kullanmak olarak tanımlar. Ammar114’ün şarkıları, insanları İslâm’a davet eden ifadeler içerir: “İslâm’ın ne olduğunu öğrenmek istersen, aç ve Kur’an’ı oku. Orada Cennet ve Cehennem’in ötesinde şeyler bulacaksın.” Barış ve adalet hakkında şarkılar söyler ve İslâm’ı diğer dinlere benzetir: “Sen ona Tanrı diyorsun, ben Allah.” Başka şarkılarında ise, Müslümanlara şiddet, namus cinayetleri ve terörizmden bahseder. En önemlisi de, “In namen den Demokratie” (Demokrasi Adına) ve benzeri şarkılarında Alman milliyetçiliğine karşı takındığı eleştirel tutumdur. Müslüman çevrelerde kendisine ün kazandıran “Wir sind Deutschland” adlı şarkısında, “Biz Almanya’yız” demekte ve Almanya’daki ırkçılıktan bahsetmektedir.<a class="noteref" href="../Text/notlar.htm#n0431" id="ref31">31</a></p>

  <div class="poem">
    <p>Sen, o, biz Almanya’yız</p>

    <p>Sen, o, biz Almanya’yız</p>

    <p>Annem babam Alman değil, yurtdışında doğdum</p>

    <p>Ama bu topraklarda büyüdüm</p>

    <p>Herkesle beraber üşüdüm, terledim ve katlandım</p>

    <p>Evet, bu topraklar bana damgasını vurdu</p>

    <p>Burada kendini vatanında hissedenlerden biriyim</p>

    <p>Tıpkı sarışın bir çocuk gibi, kendini memleketinde hissedenlerden biri</p>

    <p>Farklı görünsek de, biz Alman’ız</p>

    <p>... Biz Almanya’yız</p>

    <p>Hayatı beraber yaşıyor, beraber şekillendiriyor, beraber hareket ediyoruz</p>

    <p>Biz Almanya’yız</p>

    <p>Onun parçalarıyız</p>

    <p>Sonunda bütün haklarımızı almanın vakti geldi</p>

    <p>Artık bizim basit misafirler değil, vatandaşlar olduğumuzu anlamanızın vakti geldi</p>

    <p>Biz Alman’ız</p>

    <p>Çocuklarımız burada doğdu</p>

    <p>... Alman arkadaşlarımız ve dostlarımız var</p>

    <p>Yanıbaşımızda Alman kardeşlerimiz namaz kılıyor</p>

    <p>Vergilerimizi Almanya’ya ödüyor ve paramızı Alman bankalarına yatırıyoruz</p>

    <p>Tam da bize saldıran Alman devletine</p>

    <p>Bizi küçümseyen ve haklarımızı elimizden alan</p>

    <p>Alman olduğumuz halde, entegre olmamız gerektiğini söylüyorlar</p>

    <p>Otuz gün oruç tutup, camiye gittiğimizde</p>

    <p>Domuz yemeyip, günde beş vakit namaz kıldığımızda</p>

    <p>Her Cuma imamın vaazını dinlediğimizde</p>

    <p>Parti yapmak için bira değil, çay içtiğimizde</p>

    <p>Biz Almanya’yız. Evet, onun bir parçasıyız</p>

    <p>Sonunda haklarımızı almanın vakti geldi</p>
  </div>

  <p>Bu sözlerin en ilginç yanı, Etiyopyalı bir göçmen ve Afrika kökenli bir Alman olmasına rağmen, Ammar114’ün Alman milliyetçiliği eleştirisini Müslüman bir Alman olarak yapmasıdır. “Biz Almanya’yız” adlı şarkısındaki “biz”, genel olarak göçmenler ya da siyahlar değil, özellikle Müslüman Almanlardır. Şarkı sözleri, göçmenlerin sarışın olmadıkları için dışlandıklarından bahsetmekte, ama hemen ardından konuyu İslâm’a getirmektedir. Ammar, Müslüman kadınlarını toplumsal baskı ne kadar güçlü olursa olsun başörtülerini takmaya davet eden, “Liebe Schwester” (Sevgili Kızkardeş) adlı şarkısında da benzer bir manevra yapar. Şarkı sözleri Almanya’nın ırkçı geçmişine gönderme yapar ve Yahudiler ve Siyahlardan sonra yeni kurbanın Müslümanlar olduğunu ilan eder:</p>

  <div class="poem">
    <p>Ne kadar haksız davrandıklarını görmüyorlar mı?</p>

    <p>Önyargılarıyla sadece dış görünüşü yargılıyorlar.</p>

    <p>Eskiden karga burunlu Yahudi ya da kara yüzlü Zenci vardı.</p>

    <p>Şimdiki hedefleri ise biz Müslümanlar.</p>

    <p>Bazen kendime soruyorum, neden aynı yerde dönüp duruyoruz?</p>

    <p>Nasıl göründüğüm, ne giydiğim gerçekten o kadar önemli mi?</p>

    <p>Yahudi mi, Müslüman mı ya da Hıristiyan mı olduğum?</p>
  </div>

  <p>Ammar114’ün örneği, Aidi’nin “daha önce görülmez, duyulmaz ve hiçbir bağı olmayan bireyler Müslüman olarak yeni bir kimlik kazanır ve Batı’nın fazlasıyla ciddiye aldığı örgütlü, savaşçı ve şanlı bir medeniyete katılırlar” sonucuna uymaktadır.<a class="noteref" href="../Text/notlar.htm#n0432" id="ref32">32</a> Fakat Ted Swedenburg ve Aidi’nin bahsettikleri hip-hop sanatçıları ve ırkçılık karşıtı mühtedilerden farklı olarak, Ammar114 ve diğer Alman mühtedileri göçmen Müslüman toplumuna, Alman toplumundan bile daha sert çıkışırlar. 2008’de, Ammar doğrudan Almanya’daki suçlu Müslüman gençliğini eleştiren “5:32” adlı bir şarkı çıkarttı. Kendi sözleriyle:</p>

  <blockquote>
    <p>“5:32” Kur’an’daki “Kim, bir insanı... öldürürse, bütün insanları öldürmüş gibi olur. Kim, bir kişinin hayatını kurtarırsa, bütün insanların hayatını kurtarmış gibi olur” ayetine dayanıyor. Bu bütün dindar Müslümanların gönülden benimsemesi gereken açık bir buyruktur. Şarkımın ilk mısrası, çocuk suçluları konu alıyor. Münih metrosunda yaşlı bir adamı döven gençleri ve genel olarak çocuk suçlular meselesini yorumluyorum. İkinci mısra, namus cinayetlerini konu alıyor. Mısra, Münih yakınlarında bir yer olan Garching’de gerçekleşen gerçek bir olayla açılıyor. Üçüncü mısra ise terörizm sorununu konu alıyor. Tüm bu meseleler, kamuoyunun genellikle İslâm’la özdeşleştirdiği konular. Bu şarkıyla, insanları suç, namus cinayeti ve terör eylemleri gibi korkunç şeylere davet edenin İslâm olmadığını açıkça ortaya koymak istedim. Bilakis, İslâm bu tarz dehşet verici eylemleri açıkça reddeder ve yasaklar. Bu şarkının, önyargıları kırması ve hatalı izlenimleri düzeltmesini umuyorum. Müslüman olsun ya da olmasın, İslâm hakkında hatalı izlenimlere sahip herkese ulaşmak istiyorum.<a class="noteref" href="../Text/notlar.htm#n0433" id="ref33">33</a></p>
  </blockquote>

  <p>Ammar’a, bu kitapta bahsi geçen diğer birçok mühtediye ve MJD’ye göre Almanya’daki Müslüman göçmenler İslâm’ın gereklerine göre yaşamamaktadırlar. Her ne kadar Ammar bir yandan İslâm’ı takdir etse ve Almanya’daki Müslümanların dışlanma ve ırkçılıkla karşı karşıya olduklarının farkında olsa da, diğer yandan da [Müslüman göçmenlerin] kabahatlerini eleştirmekte ve onları hakiki İslâm olarak gördüğü şeyden dışlamaktadır. Her ne kadar Müslüman olmak siyasal bir görüşe ya da siyasal bir görüş Müslüman olmaya indirgenemeyecek olsa da, İslâm-Batı ikilemine ilişkin küresel söylemlerin bireylerin kendilerini bu ikilem içinde konumlandırma biçimlerini etkilediğinin farkında olunması çok önemlidir. Kent metropollerindeki dışlanmış gençlerin kendilerini ifade etmek için başvurdukları hip-hop ve rap, bu genç insanların İslâm’la tanıştıkları ve her ne kadar fiiliyatta bu vaadini her zaman yerine getiremese de, onlara ırkçılığı aşan evrensel bir mesaj veren bu dini kabul ettikleri bir yer haline gelmektedir. Ammar114’ün şarkı sözleri, Ammar’ın Müslüman olmakla aslında Alman toplumunu eleştirebilecek kadar güçlü bir gruba katılmayı amaçladığını gösteriyor. Ayrıca etnik kimlikler ve ulusal gelenekleri aşmayı hedefleyen MJD gibi bir örgütün felsefesini benimsemesi de Alman toplumunun bir parçası olarak konuşmasına; böylece sınırlarını genişletmesine de imkân sağlıyor. Fakat bu, kimi zaman “geleneksel” Müslümanların tanımlanan yeni ulusal değerlerden dışlanmalarına mal oluyor.</p>

  <h3 id="sigil_toc_id_36">SİYASAL TARTIŞMALAR</h3>

  <p class="nonindent">MJD’yi konu alan hiçbir çalışma, örgütle ilgili siyasal tartışmaları ele almadan tamamlanamaz. MJD, kendisini kararlılıkla bir Alman örgütü olarak tanımlamasından dolayı ya da belki de tam da bu sebeple, Alman otoriteleri açısından tam bir muamma teşkil etmekte ve takdir ve cezalandırılma uçları arasında gidip gelen çelişkili tepkiler almaktadır.<a class="noteref" href="../Text/notlar.htm#n0434" id="ref34">34</a> MJD, ırkçılıkla mücadele maksadıyla genç Müslümanların okullarda yüz yüze göçmen kökenli genç Berlinlilerle konuşacakları, Ta’ruf/Kennenlernen (Tanışma) adlı bir proje için 2002’de Deutsches Bundesministerium für Familie, Senioren, Frauen und Jugend (Alman Aile, Yaşlı, Kadın ve Gençlik Bakanlığı)’ndan mali destek almıştı. Ancak basın projeye, “Müslüman örgütü, Berlin okullarında tebliğ yapıyor” başlığıyla saldırdı.<a class="noteref" href="../Text/notlar.htm#n0435" id="ref35">35</a> Bu da, MJD’yi bir anda ulusal gündeme taşıdı. Hemen ardından bir başka gazeteci, MJD’nin web sayfasında Yahudi karşıtı ve Amerika karşıtı ifadeler tespit etti. MJD temsilcileri hemen özür diledi ve web sayfalarının o kısmının üyelerinin herhangi bir kısıtlamaya tabi olmadan görüşlerini ifade edebildikleri bir yer olduğunu açıkladılar. Bu yazıları sildiler ve üyelerinin web sayfasına erişimini kısıtladılar. Ancak Bakanlık çoktan maddi desteğini çekmiş ve proje sonlandırılmıştı. Daha da kötüsü, MJD’nin Müslüman Kardeşlerle bağlantılı olduğu iddia edildi ve MJD Bundesamt für Verfassungschutz (Federal Anayasayı Koruma Bürosu ya da BfV) tarafından soruşturulmaya başlandı.<a class="noteref" href="../Text/notlar.htm#n0436" id="ref36">36</a> “2002’de şura üyelerinden biri, Federal Anayasayı Koruma Bürosu’nun Müslüman Kardeşlerin Almanya’daki temsilcisi olduğundan şüphelendiği Almanya İslâm Cemaati (Islamische Gemeinschaft in Deutschland)’nin başkanı olan İbrahim El-Zayat’ın erkek kardeşiydi.”<a class="noteref" href="../Text/notlar.htm#n0437" id="ref37">37</a></p>

  <p>BfV, özel siyasal ve sembolik güçleri olan bir istihbarat örgütüdür. Görevi hiç kimsenin, Almanya’nın müttefik güçleri tarafından işgal edildiği 1949’da çıkartılan Alman Anayasası’na aykırı hareket etmemesini ve anayasanın meşruiyetini tehlikeye sokmamasını garanti altına almaktır. BfV’nin asıl hedefi, neo-Naziler ve ADC’dir. BfV’ın resmî amacı şu şekilde tanımlanır:</p>

  <blockquote>
    <p>Federal Almanya Anayasası, vatandaşlarına çeşitli haklar ve özgürlükler bahşeder. Bu temel haklar, serbest demokratik düzeni reddeden kişileri bile kapsar. Ancak bu hakların demokratik düzenin altını oymak ve bu özgürlüklerin temellerini ortadan kaldırmak üzere istismar edilmesi halinde açık bir sınır çizilmiştir. Weimar Cumhuriyeti’nin son döneminde yaşanan acı tecrübeler, militan ve müzakereci demokrasi prensiplerinin benimsenmesiyle sonuçlanmıştır.<a class="noteref" href="../Text/notlar.htm#n0438" id="ref38">38</a></p>
  </blockquote>

  <p>Günümüzde BfV, sağcı, solcu ve İslamcı aktivistlerin yanı sıra aşırıcı yabancıları ve Scientology Kilisesi’ni de takip etmekte ve bütün bu oluşumlar üzerine yıllık raporlar kaleme almaktadır. 2012’deki yıllık bütçesi 209 milyon avroydu ve 2.757 kişi çalıştırmaktaydı.<a class="noteref" href="../Text/notlar.htm#n0439" id="ref39">39</a> BfV bilgi toplamak amacıyla gözetleme ve sızma tekniklerini kullanır; fakat tutuklama ya da sorgulama gibi kolluk yetkileri yoktur.<a class="noteref" href="../Text/notlar.htm#n0440" id="ref40">40</a> Ewing’e göre “Anayasanın korunması kavramı, kendisini hangi şekil altında ortaya çıkarsa çıksın demokratik olmayan eğilimler ve azgın şiddet hareketlerini takip etmeye adamış, toplumsal vicdanı ifade edecek bir mecaz olarak kullanılmaktadır”.<a class="noteref" href="../Text/notlar.htm#n0441" id="ref41">41</a> Bir sembol olarak toplumsal Alman vicdanını temsil ettiği göz önüne alındığında, BfV bir örgütü gözetim altına aldığı zaman, MJD örneğinin de gösterdiği gibi herhangi somut bir kanıt olmasa bile bu durumun somut neticeleri olacağı açıktır. Tescilli örgüt statüsünün kaybedilmesine ilave olarak, örgüt şüpheli damgası yemekte ve diğer gruplar işbirliği yapmakta isteksiz davranmaktadır. Bu statü değişiminin sadece siyasal değil, ekonomik sonuçları da olur. MJD, BfV gözetimine takıldıktan sonra, projelerine kamu desteği alamamış ve tescilli örgüt vasfını yitirdiğinden yüksek vergiler ödemek zorunda kalmıştır. Dahası, BfV tarafından takibe alınan grup ve örgütlerin üyeleri, Alman vatandaşlığına geçmekte sorun yaşarlar; polis tarafından sorgulanabilirler ve devlet ya da özel örgütlerle gerçekleştirilen kamusal müzakerelerde meşru muhatap olarak kabul edilmezler.</p>

  <p>11 Eylül saldırılarından sorumlu hücreleri tespit edememesi ve 2000 ile 2006 yılları arasında dokuz göçmeni katleden Aşırı Sağ Nasyonal Sosyalist yeraltı örgütünü açığa çıkaramamasından ötürü, BfV ağır eleştirilere maruz kalmıştır. Müslümanlar ve akademisyenler uzun süreden beri, BfV’nin İslâmî gruplara yönelttiği suçlamaları baştan savma ve haksız olmakla eleştiriyorlar. Bir Türk diaspora örgütü olan Milli Görüş’ün maruz kaldığı mesnetsiz suçlamaları yıllardır takip eden Werner Schiffauer, BfV’nin suçlamalarını “yardım ve yataklık” ya da “temas” temelinde hazırladığını söylemektedir.<a class="noteref" href="../Text/notlar.htm#n0442" id="ref42">42</a> Schiffauer, BfV’nin şüpheli kabul ettiği herhangi birisiyle temas ettiğini tespit ettiği bütün grupları İslamcı olarak gördüğünü ortaya çıkartmıştır.</p>

  <p>MJD’nin eski liderlerinden birisiyle karşılaştığımda, uzun bir planlama ve müzakere sürecinden sonra bir projesinin daha reddedildiğini yeni öğrenmişti. Bu proje Müslüman mahkûmlara psikolojik danışmanlık sağlanmasıyla ilgiliydi. Üzgün bir şekilde bana şunları söyledi:</p>

  <blockquote>
    <p>Alman Anayasası’nın müthiş olduğunu düşünüyorum ve tamamıyla katılıyorum. Ama Federal Anayasayı Koruma Bürosu’nun mantığını anlayamıyorum. Gözetim altında olduğumuzdan, hiçbir projemize destek alamıyoruz. Karşımızda bu tip olaylar varken, genç Müslümanlara bu toplumun gerçek bir parçası olduklarını ve bu toplum için ellerinden gelen her şeyi yapmaları gerektiğini nasıl söyleyebilirim?</p>
  </blockquote>

  <p>Müslümanların sürekli olarak entegre olmaya, toplumla bütünleşmeye isteksiz olmakla ve iyi Almanca konuşamamakla suçlandıkları bir ülkede, kendini bu değerlere adamış bir örgütün şaibeli kanıtlara dayanılarak şüpheli ilan edilmesi gerçekten de çok ironiktir. Schiffauer’un Milli Görüş’le ilgili gözlemleri, rahatlıkla MJD’nin durumunu da kapsayacak şekilde genelleştirilebilir. Müslüman yaşam tarzının Alman kimliğiyle gerçekten de uyumlu olduğu düşüncesini savunan muhafazakâr Müslüman örgütleri, güvenlik riski olarak görülmektedir.</p>

  <h3 id="sigil_toc_id_37">SONUÇ</h3>

  <p class="nonindent">Almanya’nın azınlık-çoğunluk politikaları, Viswanathan’ın 20. yüzyıl sonlarında Britanya ve Hindistan örnekleri için yaptığı tanıma çok benzer.<a class="noteref" href="../Text/notlar.htm#n0443" id="ref43">43</a> Dinsel azınlık gruplarının ne azınlık konumlarını tam olarak benimsemelerine, ne terk etmelerine ne de yok olup gitmelerine müsaade edilmektedir.<a class="noteref" href="../Text/notlar.htm#n0444" id="ref44">44</a> Bu kitabın giriş kısmında da bahsettiğim gibi, günümüz Alman siyasetçileri Müslümanların Almanya’da yaşayabilecekleri, fakat dinleri ya da İslâmî kimliklerinin kabul edilmeyeceğinde ısrar etmektedirler. MJD üyeleri, bu soruna bir insanın hem muhafazakâr bir Müslüman hem de örnek bir Alman vatandaşı olabileceğini ispatlayarak cevap vermeye çalışmaktadır. Arap, Türk, Bosnalı ya da Hintli etnik kimliklerini kendi istekleriyle geri plana atmakta, ısrarla Alman kimliklerini vurgulamakta ve muhafazakâr Müslüman yaşam biçiminin bu kimlikle uyumlu olduğunu ispatlamaya çalışmaktadırlar.</p>

  <p>MJD üyeleri, İslâm’ı evrensel terimlerle tanımladıkça ve Türk ve Arap kökenlerinden bağımsızlaştırdıkça, Alman kimliklerini daha da sıkıca kucaklıyorlar. MJD Alman İslâmı’nı, gençlik İslâmı’nı ve eğlenceli İslâm’ı savunuyor ve yaşıyor. Seçtikleri dil Almanca ve Alman gençlerinin gerçekleştirdikleri etkinliklerin helal alternatiflerini bulmaya ve farklı kökenlerden gelen Müslümanları çekerek onları Müslüman Almanlar olarak bir araya getirmeye çalışıyorlar. Bu çabaları sayesinde de doğuştan Müslümanlar önce Müslüman Alman toplumunun, sonra da anaakım Alman toplumunun bir parçası haline geliyorlar. MJD aracılığıyla, Müslüman Türk ve Arapların yanı sıra farklı etnik kökenlere mensup mühtedi Müslümanlar da kendilerini Müslüman Almanlar olarak tanımlamanın, Alman toplumunun bir parçası olmanın ve kendilerini ifade etmenin yeni yollarını keşfediyorlar.</p>

  <p>Ancak bu yeni keşfedilen Alman kimliğinin bir bedeli var. Önceki bölümlerde ele aldığımız yerli Müslüman Almanlar gibi, MJD üyeleri de Türk, Arap ve Bosnalı ailelerinin uygulamalarını geleneksel, geri kafalı ve Alman değerleriyle uyumsuz pratikler olarak tanımlıyorlar. Böylece İslâmî kimlik Almanlıkla bütünleştikçe, geleneksel etnik kimlik ve pratikler değerlerini kaybediyor ve geride bırakılıyor.</p>

  <p>Muhtemelen, MJD’nin BfV tarafından Almanya’daki düzene karşı bir tehdit olarak tanımlanmasının nedeni de <em>tam olarak Almanlık ve Müslümanlık kategorilerini birbirleriyle harmanlamakta bu kadar başarılı olması.</em> MJD üyelerinin devletin gözünde suçlu olmalarının nedeninin, tıpkı yerli mühtedi Almanlar gibi bizimkiler ve diğerleri kategorilerini birbiriyle harmanlamaları olduğunu bile söyleyebiliriz. Dolayısıyla Alman toplumsal düzenini tahrip edecek muhtemel iç düşmanlar olarak görülüyorlar ve sürekli gözetim altında tutulmaları gerekiyor.</p>
</body>
</html>
