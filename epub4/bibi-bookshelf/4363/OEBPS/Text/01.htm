<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">BİRİNCİ BÖLÜM</h1>
  <hr />

  <h1 id="sigil_toc_id_8">İSLÂM’A ALMAN GÖRÜNÜMÜ VERMEK</h1>

  <p class="nonindent">Afife, pek çok göçmenin yaşadığı fakir bir mahalle olan Wedding’deki Bilal camisinde düzenlenen haftalık DMK kadınlar kahvaltısında çok telaşlı görünüyordu.<a class="noteref" href="../Text/notlar.htm#n011" id="ref1">1</a> Her Çarşamba sabah saat 10:00’da gerçekleştirilen bu kahvaltılara, çocuklarını okullarına bıraktıktan ve belki de ufak tefek birkaç işi hallettikten sonra gelen, hepsi de mühtedi on ila on beş kadın katılıyordu. Arkadaşlarıyla iki lafın belini kırmak ve kendilerine birkaç saat ayırmak için çok iyi bir yer olduğunu düşünüyorlardı. Ayrıca mühtedi Alman kadınların kendileri gibi insanlarla bir araya gelmeleri ve rahatlamaları için eşsiz bir fırsat sunuyordu. Müslüman Almanlarla tanışmaları amacıyla bu kahvaltılara sadece Müslüman olduklarını ya da olmayı düşündüklerini söylemek için arayan kadınlar değil, kızları ya da kız kardeşlerinin din değiştirmesinden endişe ettikleri için arayan kadınlar da içten bir şekilde davet ediliyordu. Bu özel Çarşamba kahvaltılarının sorumlularından biri olan Afife, yanında fırından taze çıkmış kırk poğaça, <em>schrippe</em> (sandviç ekmeği) ve rafadan pişirmeyi planladığı bir düzine organik yumurta getirmişti. Buzdolabının zengin raflarından iki paket tereyağı, birkaç meyve reçeli, helal salam ve sosis, Nutella ve birkaç paket krem peynir almış ve klasik kahveyle doldurduğu çift hazneli bir kahve makinesi hazırlamıştı.</p>

  <p>Herkes oturduktan ve birkaç kadın Müslüman kız kardeşlerinin sağladığı mahremiyet ortamında başörtülerini çıkarttıktan sonra, Afife ailesini bir haftalığına ziyarete gelen gayrimüslim kuzeniyle yaşadıklarını anlattı. Bütün hafta boyunca kuzeni Afife’yi artık Alman olmamakla suçlamıştı. “Bak, farklı giyiniyorsun, farklı şeyler yiyorsun, arkadaşlarına Arapça garip şeyler söylüyorsun. Artık senin Alman hiçbir yanın kalmamış” demişti. Afife ona kızgındı. Sürekli “Elbette Alman’ım” deyip durdu. Kendini başka bir kuzeniyle karşılaştırıyordu: “Katarina vejetaryen. Alkol içmiyor. Nedense o hâlâ Alman olabiliyor, ama ben olamıyorum; çünkü domuz yemiyor ve alkol içmiyorum!” Özellikle de kuzeninin her sabah kahvaltı masasına derin dekolteli gömleklerle oturmasına bozulmuştu: “Neden kocam bütün sabah onun göğüslerini görmek zorunda kalıyor ki?”</p>

  <p>Alman akademisyenler, ve Alman toplumunun ekseriyeti, İslâm’ı seçen Almanları, İkinci Dünya Savaşı’nın son erişinden bu yana altmış yıldan uzun bir süre geçmiş olmasına rağmen pek çok Alman için hâlâ bir utanç kaynağı olan Alman kimliğinden kaçan ve sembolik olarak başka bir yere göçen kişiler olarak görme eğilimindedirler.<a class="noteref" href="../Text/notlar.htm#n012" id="ref2">2</a> Araştırmam, her ne kadar Müslüman olmaları etnik Almanların yaşamlarını dramatik ve çoğu zaman hiç beklemedikleri bir biçimde değiştirse de, çoğu Müslüman Alman’ın aynı anda hem Müslüman hem de Alman kimliklerini rahatça kucaklayabilecekleri açık bir alan yaratmaya çalıştıklarını gösterdi. Kendisi de Müslüman olmuş İsveçli bir akademisyen olan Anne Sofie Roald, 2000 yılından bu yana pek çok Müslüman İskandinavyalının, İslâm’ı İskandinav değerleriyle uzlaştırmaya çalıştıklarını ifade eder.<a class="noteref" href="../Text/notlar.htm#n013" id="ref3">3</a> Almanlığı ve Müslümanlığı birbirlerine sorunsuz bağlayan bir orta yol bulmak o kadar da kolay değildir ve kesinlikle Müslüman Almanların tümünün paylaştığı ortak çözüm yoktur. Müslüman Almanların, özellikle de DMK gibi çevrelerde, diğer Müslüman Almanlarla sosyalleşenlerin çoğu, iyi bir Müslüman olabilmek için Almanlıktan vazgeçmenin gerekli olmadığını savunur. Mühtedi Almanlar, doğuştan Müslümanlardan daha iyi Müslümanlar olabileceklerini iddia ediyorlar.<a class="noteref" href="../Text/notlar.htm#n014" id="ref4">4</a> Kültürel geleneklerin kirletmediği saf bir İslâm yaşadıklarında ısrar ediyor ve doğuştan Müslümanları yaşadıkları İslâm’ı kültürel geleneklerden arındırmaya davet ediyorlar.<a class="noteref" href="../Text/notlar.htm#n015" id="ref5">5</a> Üstelik bazıları, dinsel açıdan çoğulcu toplum hedefine bağlılıklarının ve bu hedefe yaptıkları katkıların, onları daha hoşgörülü kıldığını ve Alman Aydınlanması’nın, en iyi ifadelerini Johann Wolfgang von Goethe (1749-1832) ve Gotthold Ephraim Lessing (1729-81)’in eserlerinde bulan, kayıp idealleriyle bağlantı kurmalarını sağladığını ileri sürüyorlar. Dolayısıyla pek çok Müslüman Alman kendi duruşlarının sadece İslâm’ın gerçek doğasına değil, aynı zamanda yüksek Alman ve Avrupa ideallerine de daha yakın olduğunu savunuyor.</p>

  <h3 id="sigil_toc_id_9">ALMANCA KONUŞAN MÜSLÜMANLAR CEMİYETİ</h3>

  <p class="nonindent">Savaş sonrası Almanya’da, Almanca konuşan Müslüman dernekleri arasında ilklerden biri olan ve 1990’larda Berlin’de kurulan DMK’nın Alman Müslümanlığında özel bir rolü vardır. DMK ilk olarak mühtedi Almanlar tarafından değil, Almanya’ya eğitim için gelen ama kendilerine uygun bir cemaat bulamayan Türk ya da Arap olmayan Müslüman öğrenciler tarafından kuruldu. Bu öğrenciler, Almanca konuşulan Müslüman bir cemiyetin Almanya’daki camilerde kullanılan etnik dilleri konuşamayan Müslümanları bir araya getirebileceğini düşünmüşlerdi. Kuruluşunun ardından Berlin’deki Almanca konuşulan yegâne İslâmî çevre olmasından dolayı, DMK kısa süre içerisinde Müslüman Almanları birleştirip onları tek bir cemaat haline getiren popüler bir adres haline geldi. DMK cemiyetinde birkaç yüz kayıtlı üye ve camiye gelen fakat üye olmayan yaklaşık bir o kadar daha kişi bulunur. Cemaatin yaklaşık yarısı Alman, Rus, Fransız, Arjantinli ve Polonyalı mühtedilerden; diğer yarısı ise köken itibariyle dünyadaki diğer Müslüman ülkelerden gelen Müslümanlardan oluşmaktadır.</p>

  <p>Hiçbir İslâmî geleneğin diğerlerine tercih edilmediği, Almanca konuşulan ve farklı geçmişlere sahip Müslümanların kendilerini rahat hissedebildikleri İslâmî bir çevre sağlayabilmesi açısından çok önemlidir. DMK web sayfasında kendisini sadece Kur’an ve hadise dayandırdığını ve hiçbir mezhep ya da geleneği diğerlerinden üstün tutmadığını vurgular: “Allah’ın kelamını, 2. surenin 256. ayetini şiar edindik: ‘Dinde zorlama yoktur!’; dolayısıyla farklı mezhepler ve yorumlara saygı duyuyoruz... Farklı anadillere ve kültürlere sahip Müslümanları, İslâm’ın ve Alman dilinin sağladığı ortak bayrak altında topluyoruz. Bu nedenle, DMK’ya bir ziyaretçi geldiğinde ona hangi mezhebe mensup olduğunu sormayız. Bilakis bütün Müslümanlara birbirleriyle eşit bir zeminde buluşacakları bir yer sunuyoruz.”<a class="noteref" href="../Text/notlar.htm#n016" id="ref6">6</a> Alman diline yaptığı vurgu ve mezhepsiz İslâm yaklaşımına ek olarak, DMK Almanya’daki diğer camilerden üyelerinin önemli bir kısmının yüksek lisans hatta doktora sahibi olması anlamında da ayrılır. Muhtemelen Alman üniversitelerinde eğitim almaya gelen Müslüman öğrenciler tarafından kurulmuş olması nedeniyle, cami lisans ya da lisansüstü eğitime devam eden mühtedi Müslümanların ve yabancı ya da Almanya doğumlu Müslümanların buluşma noktası olmaya devam etmektedir. Ayrıca DMK, üyeleri arasındaki ve demokratik yollarla seçilen şurasındaki kadın sayısının çokluğu açısından da eşsizdir. DMK şurasında kadınlar o kadar çok temsil ediliyor ki, hiçbir cinsiyetin yüzde 60’tan fazla temsil edilmemesini garanti altına alacak bir tüzük çıkartmak zorunda kalmışlardır. 2013’te, caminin <em>amiri</em> (yöneticisi) bir kadındı. Kadınların cemiyete aktif katılımları, gerçekleştirilen bütün etkinlik ve tartışmalardaki sayılarında da rahatça görülmektedir. İslâmî çeşitliliğe saygısı, demokrasiye ve kadın temsili prensiplerine sadakati ve Almancaya yaptığı vurguyla DMK, kendisini demokratik bir Alman cemiyeti ve kuruluş prensiplerine uygun olarak İslâmî yaşama mümkün olduğunca Alman görünümü veren model bir örgüt olarak takdim eder.</p>

  <h3 id="sigil_toc_id_10">ALMAN KALIRKEN, MÜSLÜMAN OLMAK</h3>

  <p class="nonindent">İslâmî yaşam tarzıyla bağdaşmayan gayrimüslim bir toplumda yaşamaları anlamında, İslâm’ı seçen Almanlarla göçmen Müslümanların tecrübeleri birbirlerine biraz benzer. Ancak ne Alman toplumunun geneli ne de göçmen Müslüman topluluklara uymamaları açısından, mühtedilerin günlük yaşamlarındaki tecrübelerinin çoğu kendilerine özgüdür. İslâm’ı yirmi yıl kadar önce seçen kırk yaşındaki Zeynep, bana Müslüman bir Alman olarak yaşadığı en belirgin duyguların hiçbir yere uymama hissi ve buna eşlik eden bir yalnızlık duygusu olduğunu söylemişti:</p>

  <blockquote>
    <p>Müslüman bir Alman olarak çifte dışlanmışlık yaşadığımızı hissediyorum. Önce Almanlar bizi kenara itiyor, sonra da Türkler ve Araplar bize arkalarını dönüyor Bu, kendimizi çok yalnız hissetmemize neden oluyor. İnsanlar Almanya’daki Müslümanlardan bahsettiklerinde kimse bizi aklının ucuna bile getirmiyor. Tamamıyla görünmeziz. Almanlar çoğu zaman bizim deli olduğumuzu düşünüyor. Hatta bir keresinde bir siyasetçi tehlikeli olduğumuzu bile söylemişti. Diğerleri ise maço bir erkekle evlendiğimiz için din değiştirdiğimizi düşünüyor. Bizi hain, kültürünü terk etmiş ve başkalarının kültürünü almış kişiler olarak tanımlıyorlar. Diğer zamanlarda ise, bir Alman olabileceğim akıllarına dahi gelmiyor. Bana, Almanca konuşamayan, entelektüel kapasitesi sınırlı ve çocuklarını düzgün yetiştirmekten aciz cahil bir göçmen gibi davranıyorlar.</p>
  </blockquote>

  <p>Zeynep’e göre mühtedilerin doğuştan Müslümanlardan gördükleri tepkiler de pek farklı değil:</p>

  <blockquote>
    <p>Bizi, Türkler de kabul etmiyor. Oğlumun sınıfında birkaç Türk var. Ona “Senin annen Alman, o yüzden başını örtmesi gerekmiyor” diyorlar. Benim de bir Müslüman olduğumu kabul etmeleri mümkün değil. Yaşlı Türk kadınları, benim Müslüman olamayacağımı söylüyor. İslâm’ın sadece Türklere has olduğunu zannediyorlar. İnsanlar iyi niyetli olduklarında bile durum zor. Din değiştirdiğim ilk zamanlarda, Türk bir aile beni yanlarına aldı ve bana kızları gibi davrandılar. Fakat orada bile kendimi çok yalnız hissettim, çünkü onlardan farklıydım. Çok hoş, fakat çok basit insanlardı. Onlarla entelektüel seviyede ilişki kuramadım. Kim olduğumu kimse anlamıyormuş gibi hissediyorum. Her halükârda yanlış kategorideyim.</p>
  </blockquote>

  <p>İslâm’ı benimseyen pek çok Alman bana, hiçbir kategoriye ait olmadıkları hissinin her geçen gün güçlendiğini söylemişti. Din değiştirme eyleminin ilk etkisi hafifledikten sonra, mühtediler içinde buldukları yeni toplumsal durumun farkına varmakta ve kendilerini çevreleyen yeni duvarları fark etmektedirler. İslâm’a geçip de başörtüsü takan kadınlar açısından en sarsıcı olanı, içinde rahatça büyüdükleri toplumun bir anda onları yabancı olarak görmeye başlaması, buna bağlı olarak da aidiyet hissinde yaşadıkları kayıptır. Miriam’la Müslüman olduğu ilk dönemlerdeki tecrübelerine ilişkin yaptığım bir konuşmada, onu en çok rahatsız eden şeyin kendi adlandırmasıyla “üçüncü sınıf vatandaş haline gelmek” olduğunu öğrenmiştim. Miriam cami kafeteryasının kadınlar kısmında bana, yaşamının İslâm’ı seçtiğinde değil, asıl başörtüsü taktığında değiştiğini söylemişti. Bana “çok sersemlediğini” söylemişti; ayrıca “sokaktaki herkes, bana hiçbir özelliği olmayan sıradan bir Alman kadınıyken gösterdikleri saygıyı bir gece içerisinde yitirdi”. Miriam’ın anlattıklarına göre başörtüsü taktıktan sonra hiç kimse onunla göz göze gelmiyor, satıcılar kaba davranıyor, devlet memurları konuşmasına izin vermiyor ya da onu dikkatli dinlemiyordu.</p>

  <p>Miriam’a göre, bütün bunların nedeni onu yabancı zannetmeleriydi. Miriam uzun, siyah ya da koyu kahverengi paltolar giyiyor, büyük bir başörtüsü ve kahverengi gölgeli büyük bir gözlük takıyordu. Gerçekten de yuvarlak bir yüzü ve nispeten kısa, tombul bir bedeni olmasından dolayı diğer mühtedi kadınlarla karşılaştırıldığında bu haliyle yaşlı bir Türk kadınını andırıyordu. Dolayısıyla insanlara Alman olduğunu söylediğinde bile, ona inanmıyorlardı:</p>

  <blockquote>
    <p>Alman’ım dediğim zaman, Alman pasaportuna sahip bir göçmen olduğumu kastediyorum zannediyorlar. Sırf Alman pasaportu taşıyorum diye kendimi Alman sanmamam konusunda defalarca uyarıldım. Onlara göre, Müslüman Alman diye bir şey yok. Yabancı olmak zorundasınız. İşte o zaman eğer hâlâ konuşmayı sürdürmek istiyorsam, “Büyükannem ve büyükbabam Prusyalıydı. Bu senin için yeterince Alman mı?” diyorum.</p>
  </blockquote>

  <p>Miriam Almanca ismini söylediğinde tepkilerde yaşanan değişimi gözden kaçırmak olanaksızdı: “Bir gün resmi bir dairede sıramı beklerken, her zamanki gibi herkes beni görmezden geliyordu. Fakat üzerinde Almanca ismim olan belgeleri verdiğimde görevliler dehşete kapıldı. Bana sanki bir hainmişim gibi baktılar. Biliyorum, bir adam bana yatakta iyi davranıyor diye din değiştirdiğimi düşünüyor. Fakat bu tip şeylere sadece din değiştirdiğim ilk yıllarda takılıyordum.” Acı acı güldü ve on beş yıldan sonra bu tip muamelelere oldukça alıştığını itiraf etti: “Farklı bir şey beklemiyorum, en azından hayal kırıklığına da uğramıyorum.” Durdu ve derin derin düşündü. “Belki de” dedi “yaşlandıkça, başkalarını daha az umursar olmuşumdur. Ya da belki son on beş yılda Almanya’da bazı şeyler değişmiştir. Kabul etmeliyim ki, eskiden olduğu gibi her dışarı çıktığımda eve hiddet içinde dönmüyorum”.</p>

  <p>Ancak mühtedilerle yaptığım mülakatlar, Miriam’ın Alman toplumunda bazı şeylerin değişmiş olabileceği ve Müslüman Almanların hayatlarının kolaylaşmış olabileceği tahmininin pek de doğru olmadığını gösteriyor. Sanırım Miriam’a yardım eden şeyler, Alman mühtedilerin sayısının artması; özellikle de İslâm, ibadet ve din hakkında bir şeyler öğrenebilecekleri ve en önemlisi de benzer insanlarla tanışabilecekleri Müslüman Alman cemiyetlerinin kurulmasıydı. Bu tip ortamlarda daha aktif olmaya başladıkça, Miriam benzer düşüncedeki kadınlarla samimi dostluklar kurmuştu. Bu süreç içerisinde kendisini de değiştirmiş ve grup içi bağları sıkı, ama toplumdan izole yaşayan bir Müslüman toplulukla yakın ilişkiler kurmuştu. Dolayısıyla artık duygusal ve entelektüel destek açısından toplumun geneline, hatta göçmen Müslümanlara bile, muhtaç değildi. Muhtemelen gayrimüslimlerle yaşadığı zorunlu etkileşimlerden pek bir şey beklememeyi ya da umursamamayı da zamanla öğrenmişti. Onu tanıyan ve saygı duyan mühtedi Alman arkadaşları arasında kendisini daha rahat ve iyi hissediyordu.</p>

  <p>Neredeyse bütün üyeleri mühtedi Almanlardan oluşan bu tip topluluklar, Türk ya da Arap kimliklerinden farklı yeni ve özgün bir Müslüman Alman kimliği geliştirmekte. Aslında bazı Müslüman Almanlar, Türk ve Arap etkilerinden arındırılmış yeni bir Alman İslâmı yaratmaya bile çalışıyor. Bunlar arasında nispeten daha entelektüel olanları ise daha da ileriye gidiyor ve Alman Aydınlanması’na dayanarak İslâm’ı da kapsayan alternatif bir Alman geçmişi inşa ediyor. Mühtediler, çocuklarını hem Müslüman hem de Alman olacak şekilde yetiştirmenin yollarını buluyor. Bu çabalar İslâm’ı benimsemiş Almanlar için meşru alanlar açıyor. Ancak bazen de doğuştan Müslümanların ya da Müslüman göçmenlerin Alman toplumuna uygun olmadıklarını savunan göçmen karşıtı söylemleri yeniden üretiyor.</p>

  <h3 id="sigil_toc_id_11">İSLÂM’I ALMAN AYDINLANMASINDA BULMAK</h3>

  <p class="nonindent">Müslümanların neden Avrupa’ya ait olmadıklarına ilişkin Almanya’da en sık duyulan argümanlardan birisi, Müslümanların Aydınlanma yaşamamış, dolayısıyla da rasyonel ve hoşgörülü olmayı öğrenmemiş olmalarıdır. Son derece entelektüel bazı Müslüman Almanlar bu kanaate yüz yıldan uzun bir süredir itiraz etmekte ve İslâm’ın Alman Aydınlanması’nın, yani Aufklärung’un ve romantizmin en değerli isimleri, özellikle de Goethe’nin düşünceleri üzerindeki önemli etkilerine dikkat çekmektedir.<a class="noteref" href="../Text/notlar.htm#n017" id="ref7">7</a> Hem Nazi dönemindeki Yahudi karşıtlığı hem de Alman toplumunun genelinde görülen güncel İslâmofobinin aksine, Alman Aydınlanması’nın hem Yahudilere hem de Müslümanlara hoşgörüyle yaklaşan Lessing gibi isimleri, dinsel hoşgörü ve açıklık gibi değerleri savunmaktaydılar. Müslüman Almanlar, İslâm’la kurulacak önyargısız bir ilişkinin zenginleştirici bir deneyim olabileceğini ve Alman geleneğinde gerçekten de uzun bir geçmişi olduğunu savunuyor; bunu yaparken de rol modelleri olarak Alman Aydınlanması’nın en hoşgörülü isimlerine başvuruyorlar.</p>

  <p>İslâm’ın Alman Aydınlanması’nda oynadığı rol, Berlin DMK’sında sık sık tartışılan önemli bir konudur. DMK’nın kamuoyunun görmesi için web sayfasına yükleyecek kadar önemli bulduğu sunumlardan üçü, kıtanın uzun fakat göz ardı edilmiş tarihini ele alır ve İslâm’ın Avrupa’nın bir parçası olduğunu ve Alman Aydınlanması üzerinde ne kadar önemli bir rol oynadığını anlatır. Bu sunumlardan “İslâm: Bir Avrupa Geleneği” başlıklı ilki, İslâm’ı seçmiş etnik bir Alman, DMK konsey üyesi ve Osnabruck Üniversitesi’nde İslâm İlahiyatı uzmanı olan Silvia Horsch tarafından 2008 yılında, (1998 ila 2005 yılları arasında Alman Şansölyeliği yapan) Gerhard Schröder’in bir iddiasına yanıt olarak yapılmıştı. İslâm’ın Alman ve Avrupa kültürüne yabancı olduğu kanısından yola çıkan Schröder, “Biz [Almanlar/Avrupalılar] üç büyük gelenekten etkilendik: Greko-Roman felsefesi, Hıristiyan-Yahudi dini ve Aydınlanma mirası” demişti.<a class="noteref" href="../Text/notlar.htm#n018" id="ref8">8</a> Aydınlanma’nın İslâmî değerlerin tam tersini temsil ettiğini ve Avrupa’nın Müslümanlardan arî bir yer olduğunu savunan tarih anlayışına meydan okuyan Horsch, sunumunda Avrupa tarihinin ve bugünkü anladığımız biçimiyle modernitenin temelinde İslâm’ın ve dinsel hoşgörünün yattığını savunmuştu.</p>

  <p>Horsch, dinleyicilerine 2004’ten sonra Avrupa Birliği’nin coğrafi merkezinin Litvanya’ya kaydığını hatırlatmıştı. Bu yeni AB coğrafyası, İslâm tarihiyle köklü bağları olduğu bilinen alanları da içermektedir. Horsch, batıda İngiltere’den doğuda Ural Dağları ve Kafkaslara kadar uzanan bu geniş alanda elli altı milyondan fazla Müslüman’ın yaşadığına ve Türkiye’nin Avrupa kıtasında yaşayan Müslümanların bu nüfusun sadece altı milyonunu oluşturduğuna dikkat çekmiştir. Avrupa’daki Müslümanlarla ilgili güncel tartışmalar genellikle Batı Avrupa’da yaşayan on beş milyon göçmenle sınırlı kalmaktadır; şüphesiz bunlar Avrupa’ya yeni gelen kişiler olsalar da, aslında Avrupa Müslümanlarının sadece küçük bir bölümünü oluşturmaktadırlar.</p>

  <p>Horsch, Schröder’in Almanya’nın münhasıran Yahudi-Hıristiyan geleneğine dayandığı iddiasına karşı, tıpkı bugün hâlâ Ortodoks Hıristiyanlığın görüldüğü gibi Yahudiliğin de kısa bir süre öncesine kadar Avrupa geleneğine yabancı bir şey olarak kabul edildiğinin altını çizmiştir. Dahası tıpkı İslâm gibi, Yahudi-Hıristiyan geleneğinin de kökleri Avrupa’ya değil Şark’a dayanmaktadır. Üç semavi dini birbirinden ayırarak ikisinin Avrupalı, birinin ise Avrupalı olmadığını söylemenin hiçbir mantıksal temeli yoktur. Horsch sunumunda şunu sormuştu: “Peki, Müslümanların Avrupa’da bin yıl boyunca yaşamış olmaları gerçeği, İslâm’ın Avrupa gelenekleri arasında kabul edilmesi için yeterli değil mi?”<a class="noteref" href="../Text/notlar.htm#n019" id="ref9">9</a></p>

  <p>Horsch ayrıca Müslümanların bu felsefi gelenek üzerinde önemli etkileri olduğunu göstererek, Schröder’in “bizim” olarak adlandırdığı entelektüel geleneğin münhasıran Greko-Roman felsefesine dayandığı iddiasına da meydan okumuştu. Horsch son olarak İslâm’la yakın ilişki içinde olan üç önemli Alman’dan bahsetmişti: Müslümanlarla son derece iyi ilişkileri olan 13. yüzyıl Kutsal Roma İmparatoru Friedrich II. von Hohenstaufen; içinde yardımseverlik, Tanrı’nın iradesine teslimiyet ve kadere inanç gibi değerleri gördüğü İslâm’ı gönülden takdir eden Goethe ve son olarak Lessing.<a class="noteref" href="../Text/notlar.htm#n0110" id="ref10">10</a></p>

  <p>Doktora tezini Lessing üzerine yazmış ve 2004’te <em>Rationalität und Toleranz: Lessings Auseinandersetzung mit dem Islam</em> (Akılcılık ve Hoşgörü: Lessing’in İslâm Analizi) adlı bir kitap yayımlamış olan Horsch, Lessing gibi Aydınlanma isimlerini incelemenin Avrupalı olmanın neleri gerektirdiği ve çoğulcu bir toplumda hoşgörülü olmanın ne anlama geldiği gibi güncel tartışmaları derinden etkileyeceğini savunur.<a class="noteref" href="../Text/notlar.htm#n0111" id="ref11">11</a> İslâm hakkında okuduğu her şeyin önyargılarla dolu olmasına rağmen, Lessing’in bütün bunların ötesini görüp onu derinden takdir edebildiğini gösterir. Ona göre Lessing’in İslâm’da gördüğü şey, “vahşi savaşçılar”ı “bilim adamları ve kahramanlara” dönüştüren bir Aydınlanmaydı.<a class="noteref" href="../Text/notlar.htm#n0112" id="ref12">12</a></p>

  <p>Horsch, Lessing’in İslâm’da belirli bir dini ya da vahyi değil, Tanrı’ya olan inancı vurgulayan doğal Deizm’in bir ifadesini bulduğunu savunur. Bu doğal din anlayışı temellerini, insanların doğal ve doğuştan gelen özellikleri vurgulayan Aydınlanma düşüncesinden almaktadır. Deistlere göre, doğal dinin vahye ihtiyacı yoktur; çünkü insanlar akılları sayesinde Tanrı’yı tanıma ve ahlâklı bir şekilde davranma yetisine zaten sahiplerdir. Lessing’in eserlerinden birinde kullandığı Müslüman karakter inancını tanımlarken Tanrı’yı tanımak ve ahlâki açıdan iyi eylem kavramlarına başvurmaktaydı: “Biz tek Allah’a inanırız. Ölümden, amellerimiz tartıldıktan sonra... öte dünyada [verilecek] ceza ve ödül[ler]e inanırız.”<a class="noteref" href="../Text/notlar.htm#n0113" id="ref13">13</a></p>

  <p>Horsch incelemesine, Lessing’in akıl ve doğallık gibi temel Aydınlanma kavramlarını İslâm’da nasıl bulduğunu gösterdikten sonra, Lessing’in özgün ve son derece ilerlemeci hoşgörü anlayışıyla devam eder. Lessing’in, hoşgörüyü basit bir taktik tavır değil epistemolojik temellere dayanan bir zorunluluk olarak gördüğünü savunur. Lessing insanların mutlak hakikati değil, ancak onun bir yansımasını kavrayabildiklerine inanmaktaydı. Lessing’e göre, diğer dinlerin takipçileri de hakikat olasılığına eşit derecede sahiplerdi; dolayısıyla onlara hoşgörüyle yaklaşılmak ve inançları ciddiyetle incelenmeliydi. Lessing, bu açıdan Goethe’in<a class="noteref" href="../Text/notlar.htm#n0114" id="ref14">14</a> hoşgörü anlayışını paylaşmakta ve şöyle demekteydi: “Hoşgörü sadece geçici bir tutum olmalıdır; takdire giden yolda aracı olmalıdır. Hoşgörmek, terbiyesizliktir.”<a class="noteref" href="../Text/notlar.htm#n0115" id="ref15">15</a></p>

  <p>Horsch, Lessing açısından başka dinlerle diyaloğa girmenin açık uçlu bir süreç olduğunu ve din değiştirmeye dahi gidebileceğini ortaya koyar. Lessing “Von Adam Neusern; Einige authentische Nachrichten” (Adam Neuser hakkında Bazı Özgün Bilgiler) adlı 1774 tarihli bir makalesinde, 16. yüzyılda Müslüman olan Teslis karşıtı Protestan bir rahibi savunur. Din değiştirmesi ve Konstantinopolis’e kaçmasından ötürü, Neuser Hıristiyanlığa ihanet etmiş son derece kötü ve ahlâksız birisi olarak görülüyordu. Oysaki Lessing, tutumunu gözden geçirir ve bu adımın Üniteryenizm’in<a class="noteref" href="../Text/notlar.htm#n0115_a" id="ref15_a">*</a> mantıksal sonuçlarına kadar izlenmesinin getirdiği teolojik bir sonuç olarak görülebileceğini ileri sürer. Dolayısıyla diğer dinleri, özellikle de İslâm’ı takdir etmeye bu kadar açık olan Lessing’in İslâm’ı seçen günümüz entelektüel mühtedileri açısından önemli bir model olması hiç de şaşırtıcı değildir. Horsch Lessing’de, İslâm’ın pek itibar görmediği günümüz Almanya’sı açısından son derece dinç, tarihsel açıdan doğru ve bütün dinlere, özellikle de Müslümanlığa karşı sağlıklı bir yaklaşım görmektedir.</p>

  <p>İslâm’a açık, hatta İslâm’ı da içeren alternatif bir Alman tarihi arayışında Alman Aydınlanması’nın önemli isimlerine müracaat eden tek kişi Horsch değildir. Başka bir DMK seminerinde, yine Müslüman bir Alman olan Erich Guist “İslâm ve Aydınlanma” konusunu ele almıştı.<a class="noteref" href="../Text/notlar.htm#n0116" id="ref16">16</a> Guist bu seminerinde, İslâm’ın aydınlanmış bir din olup olmadığını, öğretilerinin akılcı olup olmadığını ve Aydınlanma’da İslâm’ın bir yeri olup olmadığını sorgulamaktaydı. Tüm bu sorulara verdiği olumlu yanıtlar, İslâmî öğretilerin Aydınlanma öğretileriyle paralel olduğunu ve İslâm’ın çeşitli Avrupalı düşünürleri, ama özellikle de Alman Aydınlanma düşünürlerini etkilediğini göstermekte.</p>

  <p>Tıpkı akılcılığa ve dinin doğallığına önem veren Aydınlanma düşünürleri gibi, Guist de İslâm’ın akılcılığı ve doğallığından etkilenmişti. Guist şöyle diyordu: “Yirmi yıl önce İslâm’ı seçtiğimde, beni ikna eden bu inancın açıklığı ve anlaşılabilirliğiydi. O kadar akılcı, o kadar mantıklı, gerçeğe o kadar yakın görünüyordu ki, hiç de yeni bir inanca geçiyormuşum gibi hissetmedim. Daha çok, hakiki inançlarımı, daima içimde taşımış olduğum inancı yeniden keşfediyor gibi hissediyordum.”<a class="noteref" href="../Text/notlar.htm#n0117" id="ref17">17</a> Guist, İslâm’ın sadece Aydınlanma’nın akıl ve nesnel gerçeklerin doğallığı kriterlerine uyumlu olmakla kalmadığını; “hakiki” Avrupa idealleriyle de, Hıristiyanlık ya da diğer bütün dinlerden de, daha mükemmel bir uyum gösterdiğini savunur.</p>

  <p>Guist gibi, eski bir CDU’lu siyasetçi ve Müslüman Alman olan Abdul Hadi Hoffman da İslâmî öğretinin temellerini Aydınlanma’nın en çok takdir edilen ismi olan Immanuel Kant’ın felsefesinde bulur. 2004’te Berlinli Müslümanların <em>Islamwoche</em> (İslâm Haftası)’nda sunduğu “İslâm ve Kant” adlı bir seminerde, Kant’ta bulduğu İslâmî ideallerden bahsetmişti.<a class="noteref" href="../Text/notlar.htm#n0118" id="ref18">18</a> Hoffman, bu sunumundaki amacını Alman bir Müslüman olarak Kant’ı yeniden okumak, yeni sorular sormak ve Kant’ın İslâm’la ilişkili olarak yeniden düşünülmesini teşvik etmek olarak tanımlamıştı. Bu bakış açısından, Kant’ın felsefesinin “bir zamanlar Avrupa dünyasına ait olan” bazı unsurlarının “Müslümanların yaşamları ve düşünceleri üzerinde belirleyici bir rol oynadığını” keşfetmiştir. Kant’ın felsefesi ve İslâm arasında tespit ettiği uzun temel ortak değerler listesi şunları içerir: Barışa yapılan vurgu; Allah’a ve emirlerine inanmayı seçme özgürlüğü anlamında bağımsız birey kavramı; Aydınlanma ve öğrenmeye yapılan vurgu; Tanrı’ya inanç; kategorik zorunluluk ya da bireysel güdülere odaklanılması ve en önemlisi akılcılık.</p>

  <p>Bazı Müslüman Almanlar seçimlerini doğrudan Aydınlanma’ya, özellikle de Alman Aydınlanması’na dayandırır. Çünkü Aufklärung’un öncülerinin savundukları hoşgörü prensibinin benimsenmesi, özellikle söz konusu Yahudiler olduğunda, Soykırım sonrası Almanya’ya alternatif bir ahlâki geçmiş sunmaktadır. Örneğin, Goethe ve Lessing’e işaret eden Müslüman Almanlar, İslâm’ın derin hoşgörüsünün Alman geleneğinin günümüzde yeniden canlandırılması gereken bir parçası olduğunu ileri sürmektedirler.</p>

  <p>Mühtedi Almanlar arasında geçen ve İslâm’ın ve Müslümanların Alman toplumundaki yerini belirleyen şeyin Aydınlanma düşüncesi olduğunun savunulduğu pek çok konuşmaya katıldım. Hem açık ve hoşgörülü olmadıkları için Alman toplumunun geneli, hem de hantal geleneklerinin saf ve akılcı İslâm’ın önüne geçmesine müsaade ettikleri için göçmen Müslümanlar eleştiriliyordu. Bu kişiler, hem nasıl daha iyi bir Müslüman hem de daha iyi bir Alman olunabileceğini Aydınlanma ideallerinde buluyorlardı.</p>

  <p>Pek çok mühtedi bana, İslâm’ı seçmelerinin kendilerine toplumları hakkında daha önceki bütün deneyimlerinden çok daha fazla şey öğrettiğini söyledi. Din değiştirmelerinin sonucu olarak kazandıkları “üçüncü göz”, Alman toplumunun düşündüklerinden çok daha az liberal ve hoşgörülü olduğunun farkına varmalarını sağlamıştı. Örneğin Kerstin, bana özellikle başörtüsü takmanın ona sadece Alman toplumu değil fakat bütün dünya hakkında önemli bir şey öğrettiğini söylemişti: “Eskiden marjinalleştirilmiş bütün insanlarla, farklı olan herkesle empati kurabildiğimi düşünürdüm. Fakat şimdi anlıyorum ki hiçbir şeyden haberim yokmuş. Her gün ve yaşamınızın her anında marjinalleştirilmenin ne kadar zor bir şey olduğunu artık çok daha iyi biliyorum.” Sosyal açıdan aktif pek çok mühtedi, dönüşümlerinin Alman toplumu hakkındaki anlayışlarını ne kadar derinden etkilediğini ve bunun onlar için ne kadar şok edici bir deneyim olduğunu ifade etmişti. Samantha bana İslâm’ı seçmeden önce Yeşiller Partisi’nin aktif bir üyesi olduğunu anlatmıştı. Yüzünde bir gülümsemeyle “Eskiden partinin hippi grubundaydım” demişti. “Kendimi onların arasında çok rahat hissediyordum ve onların benim insanlarım olduğunu, benzer değerlere sahip olduğumuzu düşünüyordum. Bunun hiç de böyle olmadığını ve o kadar da hoşgörülü olmadıklarını ancak din değiştirdikten sonra fark ettim. Hâlâ Yeşiller Partisi’ne oy veriyorum, çünkü başka kime verebilirim bilmiyorum. Fakat aralarında benim gibi birisine yer olmadığını da biliyorum.”</p>

  <p>Samantha, bu deneyimi üzerine biraz düşündükten sonra, şu sonuca vardı: “Esasında değişene ve ona farklı bir yerden bakana kadar içinde yaşadığın toplumun hakiki dinamiklerini anlayamıyorsun.” Din değiştirene ve Arap kocasıyla evlenene kadar, Samantha’nın adları ve aksanları yabancı insanlara ve başörtülü kadınlara nasıl davranıldığı hakkında pek bir fikri yoktu. Evlendikten sonra her türlü bürokratik işlemle uğraşmış, ailesi için ev kiralamış ve çocuklarının öğretmenleriyle görüşmüştü. İşleri mümkün olduğunca telefonda halletmeye çalışmıştı, çünkü onu başörtüsüyle gördüklerinde her şeyin kötüye gideceğini biliyordu: “1996’da İslâm’ı seçtiğimde, Alman toplumunda Müslüman olmak ne demek bilmiyordum. Kendimi içinde bulduğum durum beni epey şaşırttı.” Her ne kadar tanıştığımız dönemde artık siyasal açıdan, en azından Yeşiller Partisi içinde olduğu dönemdeki kadar aktif olmasa da, Samantha yeni konumundaki varlığının siyasal bir eylem olduğuna inanıyordu: “Bana göre, Alman toplumunun genelinin tanımadığı bir kesimi temsil ediyorum. Birisinin aynı anda hem Alman hem de Müslüman olabileceği fikrini savunuyorum. Benim açımdan bu önemli.”</p>

  <p>Din değiştirmesinin aslında kendisini siyasal açıdan son derece kuvvetli bir şekilde ifade etmesine olanak sağladığını Nicole de kabul ediyordu. Bir gün Alman tarihi hakkında konuşurken, Nicole bana büyükbabasının Nazi Partisi’nin eski bir üyesi olduğunu itiraf etti. Her ne kadar yıllar önce vefat etmiş olsa da, aile geçmişinin bu kısmı Nicole’un sosyal sorumluluk hisseden omuzları üzerinde ağır bir yüktü. Bazen başörtüsüyle büyükbabasının karşısına geçtiğini ve ona bütün Almanların onun düşündüğü gibi olmadığını söylediğini hayal ediyordu. Belirli bir nesle mensup, eğitimli ve liberal pek çok Alman gibi Yahudi dostu olduğunu söyleyebileceğim Nicole dikkatimi sık sık Alman toplumunda sadece İslâmofobinin değil, fakat aynı zamanda Yahudi düşmanlığının da ne kadar derinlere uzandığına çekmişti. Din değiştirmesinden bu yana gayrimüslim pek çok Alman’ın yanına gelip, onun da bu düşünceleri paylaşacağı beklentisiyle, Yahudi düşmanı ya da Siyonizm karşıtı şeyler söylediklerini anlattı. Onlara karşı itiraz ettiğinde ise, bu insanlar genellikle şaşırmakta ve özür dileyerek uzaklaşmaktaydı. Nicole, beklenmedik ve başka şekilde fark edilmesi pek de mümkün olmayan bu Yahudi düşmanlığını keşfetmekten rahatsızdı. Fakat bunların karşısında sadece bir Alman olarak değil, özellikle başörtüsü takan birisi olarak durma şansını elde etmekten de memnundu.</p>

  <p>Müslüman Almanlar arasında sık sık şahit olduğum Aydınlanma kaynaklı başka bir tartışma da “saf” İslâm arzusudur. Hoşgörü eleştirisi Alman toplumunun genelini, İslâm’ın saflaştırılması gerektiği yönündeki eleştiri ise göçmen Müslüman toplumunu hedef alır. Müslüman Almanlar genellikle Aydınlanma’nın ilham verdiği saf bir İslâm’ı arzularlar – ki bu mefhum son iki yüzyılın İslâmî reformcuları tarafından da benimsenmiştir. Bu tutum, dine sonradan eklenmiş kültürel pratiklerden arındırıldığında İslâm’ın hakiki amacına döneceği ve doğrudan akılcı bireye hitap edeceğini ileri sürer. Yine de bu tutum, Aydınlanma idealinin doğasında bulunan bir paradoksla maluldür. Derinlemesine analiz edildiğinde bu tutumun görünüşteki evrenselciliğine karşın, Avrupalı içeriğinin tikelci ve bakış açısının Avrupa merkezli olduğu görülür. Bir sonraki kısımda da inceleyeceğim gibi, bu düşünüş biçimi geleneklerden bağımsız saf İslâm’ın Avrupalı düşünüş, var oluş ve inanış biçimleriyle uyumlu olduğunu varsaymaktadır.</p>

  <h3 id="sigil_toc_id_12">İSLÂM’I ARINDIRARAK AVRUPALILAŞTIRMAK</h3>

  <p class="nonindent">Müslüman bir Alman olmanın farkı nedir? Organizasyonun mütevazi merkez ofisinde kahve içer ve kurabiye yerken, kendisi de mühtedi bir Alman olan DMK’nın aktif üyesi Hadi’ye bu soruyu sordum. Bana, Almanca konuşan Müslümanların yaşadıkları şey “kendi kendine İslâm”dır demişti: “Birbirinden tamamıyla farklı kaynaklardan bilgi edinmeye çalışırsın. Dinsel bir kurum ya da otorite niteliğinde bir yapı yoktur. İzlemek zorunda olduğunuz bir gelenek yoktur. Sonuç itibariyle kendi kendine karar verirsin.” Hadi, bunun kötü bir şey olduğunu düşünmüyordu. Bunu daha çok bir fırsat olarak görüyordu: “Sonuç olarak, İslâm’a Müslüman bir ülkede yapabileceğinden çok daha eleştirel yaklaşabilirsin” diye açıklamıştı.</p>

  <p>Genel itibariyle mühtedi Almanlar daha eleştirel olmak zorundalar. İslâm ile kültürü birbirinden ayırabilmeleri lazım. Bazı insanlar Müslümanların yaşadığı bölgelerdeki kültürü, müziği ya da insanları severler ve dini de bunların yanında promosyon gibi alırlar. Fakat din değiştirenlerin çoğu, İslâmî olanla geleneksel olan arasında ayrım yapmaya çalışır. Ayrıca Türkiye’de cepte görülen bazı kurallar, Almanya şartlarına uymayabilir. Bu durumda din değiştirenler kendilerine bunu gerçekten de yapmak zorunda mıyız diye sorar, sonra da gerçekten İslâmî bir temeli var mı diye bakarlar. Mühtediler, hiçbir İslâmî geleneğe mensup olmadıklarından, geleneklerden arındırılmış hakiki İslâm’ı yaşayabilirler.</p>

  <p>Bu açıdan bakıldığında Almanya’da ya da başka herhangi gayrimüslim bir ülkede yaşayan bütün Müslümanlar, İslâm’ı, daha doğrusu İslâmî yaşam biçimini, yerel yaşam koşullarıyla uyumlu hale getirmek zorundadır. Elbette bu proje, mühtediler açısından çok daha önemlidir. Dolayısıyla bu kişiler arasındaki egemen yaklaşım, İslâm’ın Alman/Avrupa yaşam tarzına uyabilmesi için kültürel bid’atlerden arındırılmasıdır.</p>

  <p>Wolfsburg İslâm Merkezi’nden İmam Muhammad Salama’nın DMK’da verdiği “Avrupa’da İslâm-Avrupa İslâm’ı?” adlı seminerin konusu Avrupalı Müslümanlar olarak İslâmı Avrupa’da yaşama deneyimiydi. Seminere kırktan fazla üye katılmıştı ve bunların çoğu mühtedi Almanlardı. Seminerin ele aldığı meseleler, uzun bir kışın ardından gelen baharın ilk Pazar gününde tam beş saat süreyle yoğun bir şekilde tartışıldı.</p>

  <p>Seminer, bir Avrupa İslâmı’ndan bahsedilip bahsedilemeyeceği konusuyla başladı. Arap kökenli Salama, Kur’an’ın temel metinlerini Avrupa bağlamında yeniden okuyarak iyi bir Müslüman ve iyi bir Avrupalı olabileceği görüşünü savunan, İsviçreli Müslüman Tariq Ramadan’dan kapsamlı alıntılar yaparak kendi konumunu açıkça ortaya koydu. Ramadan’a göre, göçmen Müslümanların hakiki Avrupa vatandaşları olmaları karşısındaki engel İslâm değil, beraberlerinde Avrupa’ya taşıdıkları kültürel gelenekleriydi.<a class="noteref" href="../Text/notlar.htm#n0119" id="ref19">19</a> Ramadan gibi, Salama da Müslümanların kendilerini yoz bid’atlerden kurtarmaları ve İslâm’ın temelinde yatan hakikati kabul etmeleri açısından İslâm’ın Avrupa’daki varlığını bir fırsat olarak görüyordu.</p>

  <p>Katılımcıların önemli bir kısmı Ramadan’ın yaklaşımını destekliyordu ve Salama dinleyicilere Ramadan’ın kitabını kimlerin okuduğunu ve kısa bir süre önce Berlin’de yapmış olduğu konuşmayı kimlerin dinlediğini sorduğunda çoğu kişi elini kaldırdı.<a class="noteref" href="../Text/notlar.htm#n0120" id="ref20">20</a> Bu etkileşimli seminerde, katılımcıların çoğu din olarak adlandırdığımız şeyin çoğu zaman kültür olduğuna ve Arap, Endonezya ve Çin İslâmı gibi farklı İslâmlardan bahsedebileceğimiz görüşüne katılıyorlardı. Bu konunun Avrupa ya da Alman İslâmı’ndan bahsedilmesi için bir fırsat sağladığı konusunda mutabıklardı, fakat Avrupa ya da Alman İslâmı’nın tam olarak ne olduğunu oradaki kimse tam olarak bilmiyordu. Katılımcıların birkaçı Avrupa İslâmı teriminin genellikle öz niteliklerinden koparılmış “liberal” bir İslâm düşüncesini savunmak için kullanıldığı konusunda uyarıda bulundu. Dinleyiciler arasından orta yaşlı Alman bir erkek elini kaldırarak şu gözlemini aktardı:</p>

  <blockquote>
    <p>Avrupa’daki İslâm demekle Avrupa İslâmî demek arasında büyük bir fark var. İnsanlar ikincisini söylediklerinde, genellikle gevşek, mesela başörtüsünün olmadığı bir dini kastediyorlar. Fuhuş ya da kumara açık bir İslâm’dan bahsediyorlar. Bu yüzden, Avrupa İslâmı terimini duyduğumda midem bulanıyor. Kendi adıma, önce bir Müslüman sonra bir Alman olduğumu söylemek isterim. Avrupa İslâmı dediğimde, dine değil millete öncelik veriyormuşum gibi geliyor.</p>
  </blockquote>

  <p>Salama, Avrupa geleneklerinden etkilenmiş bir İslâm’dan babsedilebileceğini savunuyordu. “Mesela”, demişti, “Araplar kendi mizaçlarını İslâm’a taşımışlardır. Fakat Avrupalılar daha serinkanlı olduklarından, bu kaçınılmaz olarak İslâm’ı yaşama biçimlerini de etkilemiştir. Fransız Devrimi’nden bu yana yaşanan tecrübelerin İslâm üzerinde elbette etkisi olacaktır.” Ve eklemişti: “Allah’ın izniyle, buradaki İslâmî gelişmelerin olumlu etkileri olacaktır. Örneğin Ortadoğu erkekleri ataerkil kültürlere mensuplardır. Fakat Ortadoğulu göçmenler zaman içinde Avrupalı Müslümanlar haline geldikçe, İslâm’ın parçası olmayan bu gelenekleri geride bırakacaklar. Böylece özüne daha yakın bir İslâm yaşayabilecekler.”</p>

  <p>Bu noktada konferansa, öğle namazı ve yemeği arası verildi. Arada, kadınlar Avrupalı bir Müslüman olmanın ne anlama geldiğini küçük gruplar halinde tartışmaya devam ettiler. Bir Müslüman Alman kadın şunu söyledi: “Evvela Avrupa geleneği kavramını sorgulamamız gerekir. Şu aralar ortalıklarda şu meşhur Yahudi-Hıristiyan geleneği söylemi var; ama Yahudiler bu söyleme şüpheyle yaklaşıyor. Belki de bağlı kalmamız gereken büyük bir Avrupa geleneği yok. Belki de bu gelenek zaten pek çok farklı parçadan oluşuyor. Öyleyse şüphesiz İslâm da Avrupa’nın bir parçasıdır.” Başka bir Müslüman Alman daha somut bir örnek verdi:</p>

  <blockquote>
    <p>Müslüman Almanlar olarak yaşam biçimlerimizin diğer Almanlardan o kadar da farklı olduğunu düşünmüyorum. Mesela annem bir Müslüman değil, fakat hayatı benimkinden o kadar da farklı değil. Arada sırada bira içtiği doğru, fakat benim yaşamımla onun yaşamı arasında gerçekten farklı herhangi bir şey göremiyorum. Bütün Almanların diskolarda dans ettiklerini ya da hepsinin kumarbaz olduklarını düşünmek yanlış. Öyleyse belki biz Müslümanlar da o kadar farklı değilizdir.</p>
  </blockquote>

  <p>Konferans yeniden toplandığında, Salama Müslümanların Almanya’da karşılaştıkları önemli günlük sorunlar ve buldukları çözümler hakkında konuşmak istedi. Dinleyicilerin saydıkları sorunlar arasında günlük hayatın namaz vakitlerine uygun düzenlenmemiş olması, başörtüsü takmalarına izin vermeyen işverenler, kadın ve erkeğin aynı odada yalnız kalmalarını gerektiren çalışma koşulları ve alkol tüketilen sosyal ortamlar vardı. Çözüm bulma konusunda İmam Salama, Allah karşısında gönülleri rahat olacak şekilde herkesin kendi kararını kendisinin almasını ve kişisel tercihler yapmalarını tavsiye etti: “Olası seçeneklerin hepsini tüketip tüketmediğine ancak kişinin kendisi karar verebilir” dedi. “Din matematik gibi değildir; herkes için ve her yerde geçerli kesin yanıtlar yoktur.”</p>

  <p>Bu bireyselleştirilmiş çözüm bulma yaklaşımı, bazı dinleyicileri rahatsız etti. Cemaatin, Selefi tefsire ve Suudi Arabistan rejimine sempati duyan yaşça büyük bir üyesi, imamı başörtüsünün çıkartılması yönünde zımni bir fetva vermekle itham etti. Salama, dinî liderlerin insanların günlük yaşamlarını da düşünmek zorunda olduklarını ve her bireyin ne yapacağına kendi başına karar verebileceğini söyleyerek itiraz etti: “Elbette başörtüsünü hem bir vecibe hem de özgürlük olarak görüyorum. Fakat son kertede, bu vecibeyi yerine getirip getirmemeye ancak kadınlar kendileri karar verebilir. Hiçbir kadın başörtüsü takması ya da başörtüsünü çıkartması için zorlanmamalı.”</p>

  <p>Karar almayı bireye bırakan bir İslâm’a ilave olarak, Salama hoşgörü fikrini de savundu. İnsanların İslâm’ı peşinen hoşgörüsüz olmakla, özellikle de diğer inançlara karşı hoşgörüsüz olmakla itham ettiklerine dikkat çekti. Bu inancı yıkmak için Kur’an’ın hangi çevirilerini kullandığımıza özellikle dikkat etmeliyiz dedi. Salama dinleyicilere Alman Yahudisi bir mühtedi olan Muhammad Asad’ın çevirisini kullanmalarını ve metnin hoşgörü ve açıklığı vurgulayan parçalarına odaklanmaya çalışmalarını tavsiye etti. “Kur’an’da üç yerde Allah’a inananların, buna Yahudiler ve Hıristiyanlar da dahildir, ölümden sonra ödüllendirilecekleri yazar. Fakat,” demişti imam, “şu an burada, bu dünyada beraber nasıl yaşayacağımızdan bahsediyoruz. Öbür dünyada neler olacağı başka bir konu. Her dinin bu konuda kendine has bir yaklaşımı var ve bu konuda istediğimizi söylemekte özgürüz”.</p>

  <p>Göçmen Müslümanların sözde ataerkil, hoşgörüsüz ve demokratik olmayan kültürel geleneklerinden temizlenmiş bir Avrupa İslâmî fikrini savunanlar sadece mühtedi Müslümanlar değil. Hem aslına hem de Avrupalı eşitlik, özgürlük ve demokrasi değerlerine sadık, arındırılmış bir İslâm fikrini savunan doğuştan Müslümanların sayısı da azımsanmayacak kadar çoktur. Bu kavramlar yeni değildir; bilakis geçmişteki İslâm reformcularının yanı sıra Aydınlanma düşünürlerinden de ilham almaktadır. Başlarda mühtedi bir Avrupalı olan Asad tarafından savunulan fikirlerden bazıları artık göçmen kökenli pek çok Müslüman tarafından da benimsenmekte. Yine de, İslâm’ı kültürel ve milli bid’atlerden kurtarmaya, böylece sadece Alman toplumu değil, fakat İslâm Ümmeti içerisindeki pozisyonlarını da meşrulaştırmaya ve normalleştirmeye niyetli mühtedi Müslümanlar ve Avrupalı Müslümanlar çok daha önem veriyorlar. Ancak elbette “Şarklı” Müslümanların İslâm’ı akıldışı gelenekleriyle kirlettikleri ve hantal bir kültürün yükünü taşımayan “Garplı” Müslümanların saf ve hakiki İslâm’a daha yakın oldukları varsayımına dayanmasından dolayı, bu tutum Avrupa merkezli bir bakış açısını yansıtmaktadır.</p>

  <h3 id="sigil_toc_id_13">ETNİK MÜSLÜMAN ALMANLAR<br />
  KENDİLERİNE BİR ALAN YARATIYORLAR</h3>

  <p class="nonindent">Kamusal alandaki görünmezliklerine karşın, Alman mühtedileri İslâm’la ilgili kamusal işlerde sayılarına göre fazlaca temsil edilirler. Pek çok İslâmî örgütün lideri, dinler arası diyalogda yer alan Müslüman sözcüler, gazetelerdeki İslâm yanlısı serbest köşe yazarları ve Müslümanlara ilişkin hükümet ya da üniversite destekli projelere liderlik eden araştırmacılar genellikle Alman mühtedilerdir. Gerçi çoğu Müslüman bana bunun Almanya’daki Müslümanların çoğunun misafir işçi oldukları ve yeterli dilsel ve sosyal becerilere sahip olmadıkları dönemlerden kalma bir zorunluluktan kaynaklandığını söylemiş olsalar da, bu durum hiç de zaman içinde ortadan kalkacakmış gibi görünmüyor.</p>

  <p>Bu olguyu birkaç etkenle açıklayabiliriz. Öncelikle tutkulu, iyi eğitimli, sosyal ve siyasal açılardan hırslı mühtedi Almanların, özellikle de eğer Müslüman oldukları toplum tarafından biliniyorsa, önemli mevkilere gelmeleri epey zordur. Buna iyi bir örnek 1974’te CDU’ya katılan ve parti kademelerinde yükselerek parti sözcüsü olan Christian Hadi Hoffmann’dır. 1995’te Müslüman olduğunu açıklayan Hoffmann <em>Zwischen allen Stühlen: Ein Deutscher wird Muslim</em> (Arada Kalmak: Müslüman olan bir Alman) adlı kitabını yayımladıktan sonra, partiden ihraç edildi.<a class="noteref" href="../Text/notlar.htm#n0121" id="ref21">21</a></p>

  <p>Bir sonraki adımı, Alman toplumunun açıklığını arttıran ve Müslüman yaşam tarzının çeşitliliğini yansıtan entelektüel bir tartışma sahnesi olması amacıyla kurulan <em>Muslimische Akademie</em> (Müslüman Akademisi)’ye başkanlık etmek olmuştu.<a class="noteref" href="../Text/notlar.htm#n0122" id="ref22">22</a> Örgütün adı, Alman devletinin tescillediği yirmi dört milyon üyesinin vergileriyle desteklenen, Lutherci Evanjelik Kilisesi’nin entelektüel örgütü <em>Evangelische Akademie</em> (Evanjelik Akademi)’ye atıfta bulunuyor.<a class="noteref" href="../Text/notlar.htm#n0123" id="ref23">23</a> Oysaki Müslüman Akademisi’nin böyle bir kaynağı olmadığı gibi, cami örgütleriyle de bağlantısı yok. Fakat kamuoyunun ilgisini çekmesi ve Müslümanların sözcülüğünü yapmaları için temsilcilerinin etkinliklere düzenli olarak davet edilmeleri nedeniyle önemli bir örgüttür. Hoffmann Almanya’daki Müslümanların ihtiyaçları ve taleplerine dair pek çok kitap ve makale kaleme almıştır.</p>

  <p>Hoffmann’ın durumunun ilgi çekici yanı, din değiştirmesinden ötürü CDU gibi ulusal bir parti tarafından ihraç edildiğinde, Müslümanları ulusal seviyede temsil edebilmesinin önünün açılmış olmasıdır. Göçmen Müslüman örgütlerinin son derece hiyerarşik ve etnik ya da milli temele dayalı topluluklar olmalarından ötürü, Müslüman bir Alman’ın bunların içinde yükselmesi mümkün değildir. Öyle görünmektedir ki mühtediler için ideal yer, Müslüman Akademisi gibi hakiki temsil gücü olmayan ulusal örgütlerdir. Alman mühtediler, bu tip yerlerden, her ikisi de kendilerini dışlayan, hem Alman toplumuna hem de göçmen Müslümanlara seslenebilmekteler.</p>

  <p>Ulusal, mezhep farkı gözetmeyen ve temsil gücü olmayan bir başka İslâmî örgüt de Inssan’dır. Bu örgüt, Müslüman Akademisi’nden çok daha muhafazakâr bir yoruma bağlı olan mühtedi Almanlar tarafından on yıl kadar önce kurulmuştu.<a class="noteref" href="../Text/notlar.htm#n0124" id="ref24">24</a> Almanya’daki kültürel, etnik ve dinsel çeşitliliğe katkıda bulunan Müslümanlar için şemsiye bir örgüt yaratmayı amaçlayan bir grup Müslüman tarafından desteklenmektedir. Inssan, Müslümanlar ile gayrimüslimler arasındaki komşuluk ilişkilerinin geliştirilmesine katkıda bulunacak etkinlikler ve dinler arası diyalog toplantıları organize etmekte ve zorla evliliğe karşı bir kampanya yürütmektedir. Ayrıca ayrımcılık değerlendirmeleri yapmakta ve önleyici eğitimler vermektedir. Kurucuları bana Türk İslâm örgütlerinin, kendilerine yer vermeyecek kadar hiyerarşik olduklarını, bu yüzden de yeni bir örgüt kurmaya karar verdiklerini söylediler. Inssan, güçlü yanını diğer bütün dinsel gruplarla açık bir diyalog içinde olmalarında görüyor ve bu özelliği onu göçmen Müslüman örgütlerden ayırt ediyor. Aslında onu Almanya’daki Müslümanların temsilinde rakip gören ve İslâm’a asla devletin tanıdığı bir din olma statüsü verilmemesi gerektiğini düşünen örgütlerin direnişiyle bile karşılaşmıştır.</p>

  <p>Liderlik rolü ya da resmi bir kurumsal bağı olmayan pek çok Müslüman Alman, Alman toplumunda etkili konumları olması ve kamuoyunda İslâm’ı göçmen Müslümanlardan çok daha açık bir şekilde temsil etmelerinden dolayı, özgün bir konuma sahip olduklarını düşünmekteler. Görüştüğümde kırklı yaşlarında olan İman tam da böyle bir kadındı. Yaklaşık yirmi yıl önce Müslüman olmuştu, pek de dindar olmayan Mısırlı bir erkekle evliydi ve lisansını İngiliz Dili ve Edebiyatı alanında yapmıştı. İman, Müslümanların ezici çoğunluğunun eğitimsiz ve marjinalleştirilmiş oldukları bir toplumda, eğitimli bir Müslüman olarak bazı sorumluluklar taşıdığına inanıyordu. Ayrıca lisans derecesi olmasına rağmen başörtüsü sebebiyle istediği kariyeri izleyememiş pek çok tutkulu kadından da biriydi. Kısa bir süre önce, İslâmî kitaplar, özellikle de romanlar konusunda uzmanlaşmış ilk İslâmî yayınevini kurmuştur.<a class="noteref" href="../Text/notlar.htm#n0125" id="ref25">25</a></p>

  <p>İman, pek çok Müslüman’ın seslerini duyuramadıkları ya da söylemeleri beklenen şeyleri söylemek zorunda kaldıkları bir toplumda Müslümanların temsilcisi ve sesi olması gerektiğine inanıyordu. Örneğin, kendi adına konuşabilmesinden ötürü, başörtüsü takmak zorunda olduğunu söylemişti; bana “Bunu sırf kendim için değil, Ümmet için yapıyorum” demişti. İman kamusal alanda başörtüsüyle görünmesinin önemli olduğunu düşünüyordu. Okula ve komşu ziyaretlerine gitmeyi bir görev olarak görüyordu:</p>

  <blockquote>
    <p>Bunu yapmazsam mahallemde pek çok göçmen Müslüman olmasına rağmen seslerinin duyulmayacağından eminim. Müslümanların, okul kafeteryasında domuz servis edilmesi, karma yüzme sınıfları vb. gibi meselelerdeki tutumlarını temsil etmek zorundayım. Bazen bu toplantılara dindar olmayan Müslümanlar geliyor ve “Müslümanların” sesini onların görüşleri temsil ediyor. Bu da hayatı biz dindar Müslümanlar açısından çok daha zorlaştırıyor.</p>
  </blockquote>

  <p>Fakat İman bunun kolay bir rol olduğunu düşünmüyordu; özellikle de pek çok insanın Müslüman Almanlara şüpheyle yaklaştıkları düşünüldüğünde. Bana pek çok insanın, radikalleşebileceğini düşünerek, kendisinden uzaklaştıklarını anlatmıştı. Bütün çabalarına rağmen, çocuklarının okulunda kabul görmesi uzun bir süre almıştı. Öğretmenlerin diğer ebeveynlerin yanında çok daha huzurlu olduklarını, onlarla rahat rahat konuştuklarını, şakalar yaptıklarını fark etmişti. Fakat söz konusu İman olduğunda, mesafeli ve soğuk davranıyorlardı. Başlarda, en basit konularda bile öğretmenlerle herhangi bir veli gibi konuşamadığını, her konuşmanın kavga gibi geçtiğini söylemişti. İman’ın cana yakın, anlayışlı, neşeli kişiliğini bildiğimden, bu durumu tahayyül etmekte zorlandım. İman, aynı öğretmenlerle birkaç yıl çalıştıktan sonra, en sevdikleri veli olmasa da, artık onu normal gördüklerini söylemişti.</p>

  <p>İman, tıpkı Alman toplumunu İslâm konusunda bilgilendirmeyi ve eğitmeyi bir borç bildiği gibi, geleneksel Müslüman toplumunu eğitmeyi de kendine bir borç biliyor. Eğitimli bir Müslüman olarak, İslâm’da neyin caiz olduğunu pek çok göçmen Müslüman’dan daha iyi bildiğini düşünüyor. İman, Müslüman kadınların toplumda aktif roller alabileceğini göstererek önemli bir örnek oluşturduğuna inanıyor. Mesela İslâmî etkinliklerde, İslâmî olmayan ataerkil eğilimlerden ilk bahseden hep odur. Cami etkinliklerinde Müslüman kadınlardan gereksiz yere sakındıkları için Müslüman erkekleri ulu orta eleştirdiğine defalarca şahit oldum. İman 2011’de, DMK camisindeki Uluslararası Kadınlar Günü kutlamalarının organizasyonunda yer almıştı. Organizasyon komitesi, çağlar boyunca toplumda aktif rol oynamış Müslüman kadınların hikâyelerini anlatan posterler hazırlamıştı. Kutlamalardan sonra yaptığımız bir konuşmada, İman bana amacının iki boyutu olduğunu söylemişti. Komite kadınlarının Müslüman cemaatine yaptıkları önemli katkıları hem Alman toplumunun hem de Müslüman erkeklerin görmelerini istemişti. “Muhafazakâr pek çok kardeşimiz, bunun mümkün olabileceğine inanmıyor. İnançlarının çoğu İslâm’dan değil, ataerkil geleneklerden kaynaklanıyor. Ve bunu onlara göstermemiz gerekiyor” demişti.</p>

  <p>Müslümanları temsil sorumluluğunun mühtedi Müslümanların omuzlarına yüklendiği başka bir alan da dinler arası diyalogdur. Dinler arası diyalogda aktif rol alan Müslümanların ezici çoğunluğu mühtedidir. Inssan, Müslüman Akademisi ve Müslüman Almanlar ve Dostları İslâm Vakfı gibi mühtedi Müslümanlar tarafından kurulan ve onların katılımıyla sürdürülen çoğu organizasyon, misyonlarını diğer gruplarla diyaloğa girme üzerine inşa etmişlerdir.<a class="noteref" href="../Text/notlar.htm#n0126" id="ref26">26</a> Dinler arası diyalog toplantılarına iştirak ettiğim dönemde en ironik bulduğum şey, bu etkinliğe katılan sadece Hıristiyanların değil, Yahudi, Budist ve Hinduların da bu dinlere geçmiş etnik Almanlar olmalarıydı. Dolayısıyla her ne kadar dinsel çoğulculuk göçün bir yan etkisi olsa da, inançlar arası görüşmelerde sadece etnik Almanlar temsil edilmekteydi. Dindar bir Hıristiyan ailede yetişen arkadaşım Samantha dikkatimi “Mühtedilerin, özellikle de Hıristiyan köklere sahip olanlarının, diyalog açısından tereddütsüz ideal adaylar [olduklarına]” çekmişti. Doğuştan Müslümanlar genellikle Hıristiyanlık konusunda cahil oluyorlar demişti. Pek çoğu, Hıristiyanlığın çoktanrılı bir din olduğunu ve üç tanrısı olduğunu sanıyor. Fakat Hıristiyanlık ve ateizm hakkında daha bilgili olmalarından ve Almanların İslâm’ın mesajında cazip bulduklarını şeyin ne olduğunu bilmelerinden ötürü, Hıristiyan kökenli mühtedilerle çok daha iyi tartışılabiliyor. Bu nedenle gayrimüslim toplumun, İslâm hakkında bir şeyler öğrenmek istediklerinde karşılarına aldığı kişiler de genellikle mühtediler oluyor.</p>

  <p>İman’da ve Müslüman pek çok Alman’da gözlemlediğim şey, sadece derin bir sorumluluk bilinci değil, fakat aynı zamanda son derece özgün bir inatçılıktı. Muhtemelen bunun nedeni İslâm’ı yetişkin olduktan sonra seçen Almanların, kendilerini şaşırtıcı biçimde içinde buldukları ikinci sınıf vatandaş konumunu içselleştirememiş olmalarıdır. Mesela bir DMK kahvaltısında nispeten yeni din değiştiren birisinin aktardığı şu anekdotu düşünelim. Aadila, gayrimüslim bir arkadaşını ziyaret için gittiği İsviçre’den daha yeni dönmüştü. Arkadaşı Aadila’yı pahalı bir lokantaya götürmüştü. Garson siparişlerini almak için yanlarına geldiğinde, Aadila “Menüde helal neler var, acaba söyleyebilir misiniz?” diye sormuş. Garsonun kafası karışınca arkadaşı durumu kurtarmak için “Bu adam helalin ne olduğunu nereden bilsin?” dediğinde, Aadila kendinden emin bir şekilde “Eğer ne demek olduğunu bilmiyorsa pekâlâ gidip sözlükten bakabilir, değil mi?” yanıtını vermiş. En az on beş dakika ortalarda görünmeyen garson, sonra geri gelmiş ve kibarca balık yemeklerini tavsiye ettiğini söylemiş.</p>

  <p>Besbelli ki, Aadila menüdeki diğer et yemeklerinin helal olmayacaklarını zaten biliyordu. Buna rağmen farklılığını gösterme ve muhtemelen dindar Müslümanların pek gitmedikleri pahalı bir İsviçre lokantasında çalışan garsona bir ders verme fırsatını kaçırmamıştı. Aadila, yaptığı şeyin komik olduğunu da düşünüyordu. Bu hikâyeyi diğer mühtedi kadınlara anlatırken epey yüksek perdeden gülüyordu. Herkes hikâyeyi eğlenceli bulmuştu; dışarıda yemek yerken yaşadıkları ve helal kurallarından bihaber garsonları eğitmenin beyhude olduğu hissine kapıldıkları benzer birkaç hikâye daha paylaşıldı.</p>

  <p>Aadila’ın yaklaşımını takdir ettim, fakat göçmen bir Müslüman’ın gayrimüslim bir garsona böyle meydan okumaya cesaret dahi edemeyeceğini bildiğimden, bu hikâye beni aynı zamanda da hayretler içinde bıraktı. Bu hikâyeyi aralarında üniversite mezunlarının ve kariyer sahibi kişilerin de olduğu pek çok göçmen Müslüman arkadaşla paylaştım ve onlara böyle bir şey yapmanın akıllarının ucundan geçip geçmeyeceğini sordum. Çoğu hikâyeyi eğlenceli buldu, yine de bana gayrimüslim bir garsonun helal gıda hakkında bir şeyler bilebileceğini ya da böyle meydan okumayı akıllarından bile geçirmeyeceklerini söylediler. Bana etlerin helal olmadığını bildikleri lokantalara ya gitmeyeceklerini ya da sadece balık sipariş etmekle yetineceklerini, ama asla böyle yaygara kopartmayacaklarını söylediler.</p>

  <p>Mühtedi Almanların, İslâm’ı ve Müslümanları korumak adına doğuştan Müslümanların önüne geçtikleri böyle daha pek çok olay var. Gazetelere mektup yazarak, İslâm karşıtı beyan ve düşüncelere itiraz etme bu alanlardan birisidir. Eğer yanlış kanıları düzelten, Müslümanlara yapılan adil olmayan davranışlara dikkat çeken ya da İslâm’ı Hıristiyanlıkla mukayese eden köşe yazılarını gazetelere gönderen kişilerin isimlerine yakından bakacak olursanız, yazarların çoğunun adları ve soyadları Almanca fakat ikinci isimleri klasik Müslüman isimleri olan kişiler olduğunu fark edersiniz. Cihat kelimesinin dinsel savaş olarak anlaşılması konusundaki yaygın hatalı yorumdan şikâyetçi olmak amacıyla 2 Mart 2007’de günlük tabloid gazete <em>Die Welt Kompakt</em>’e mektup yazan Wiebke (Chadijah) Schutt tipik bir örnektir.<a class="noteref" href="../Text/notlar.htm#n0127" id="ref27">27</a> Editöre mektup yazma konusunda mühtedi Müslümanların neden doğuştan Müslümanlardan daha aktif olduklarını açıklayan birkaç sebep öne sürülebilir. İlk olarak, mühtedi Müslümanlar anaakım söylemleri doğuştan Müslümanlardan çok daha yakından takip ederler. Eğitimlerinin kısıtlı olması ve kendilerini toplumun genelinin bir parçası olarak hissetmemeleri, göçmen Müslümanların, gazetelerin halktan yorumcuların toplumsal meseleleri derinlemesine ele aldıkları popüler editöryel sayfalarına pek ilgi duymamalarına neden olur. İkincisi, kendilerini toplumun bir parçası olarak gören mühtedi Müslümanlar bu tür toplumsal tartışmalara müdahil olmaya daha eğilimlidirler ve İslâm’ın ülkedeki imajını düzeltmeye katkıda bulunabileceklerine inanırlar. Bu yüzden de İslâm’ı ve İslâm’ın Alman değerler sistemine uygunluğunu savunabilecekleri her fırsatı değerlendirirler.</p>

  <p>Girişkenlik konusundaki bu farklılık, kaybedilebilecek şeylerin çokluğuyla da ilgilidir. Örneğin mühtedi Müslümanlar “kadınlara özel” havuz saatleri, okul kafeteryalarında helal gıda seçenekleri ve başörtüsüyle çalışma gibi yasal haklar talep etmeye göçmen Müslümanlardan çok daha eğilimlidirler. Benzer biçimde 2007’de yaşanan bir olayda, okulda ders saatleri dışında ibadet etmesi yasaklanan öğrencinin, sessiz kalmak yerine meseleyi mahkemeye taşıyan babası mühtedi bir Müslüman’dı.<a class="noteref" href="../Text/notlar.htm#n0128" id="ref28">28</a></p>

  <p>Göçmen Müslümanlar, özellikle de dindar olanlar, bu tür hukuki yollara nadiren başvurur; çünkü kanaatime göre onlar kendilerini zaten marjinalleştirilmiş ve yabancılaştırılmış hissetmektedirler. Toplumdan beklentileri o kadar düşüktür ki, haksızlıkların değiştirilebilecek ya da düzeltilebilecek şeyler oldukları varsayımıyla hareket etmezler. Camilerde farkındalık arttırma seminerleri düzenleyen bir ekibin tecrübeleri, bunu çok güçlü bir şekilde göstermektedir. “İslâmofobi, Yahudi Karşıtlığı ve Yabancı Korkusuna Karşı Eğitim” konulu bir sunum esnasında, mühtedi bir Müslüman ve Inssan başkanı olan Lydia Nofal, tecrübelerini söyle anlatmıştı: “Camilere gittiğimizde ve onlara toplum içinde ayrımcılık görüp görmediklerini sorduğumuzda, genellikle hayır böyle bir şey yaşamıyoruz diyorlar. Ama sonra onlara ayrımcılığın nasıl bir şey olduğunu anlattığımızda, evet eğer <em>onu</em> kastediyorsanız, elbette hepimiz sürekli yaşıyoruz diyorlar!” Örgütünün ayrımcılık karşıtı çabalarına ilişkin konuşmamızda, Berlin’deki Türk Sendikası’nın başkanı Safter Çınar da benzer yorumlar yapmıştı. Bana göçmenlerin, başlarına gelen adaletsizliklerin karşısında durmaya çok korktuklarını söylemişti: “Öğrenciler ve velilerle konuştuğumuzda, bize açık ayrımcılık örnekleri anlatıyorlar. Fakat öğretmenleri ve okulları dava edebilmemiz için bizimle beraber çalışmalarını istediğimizde hepsi korkuyor. Başlarını öğretmenlerle belaya sokmak istemediklerini söylüyorlar.” Mühtediler hem Müslüman toplumunun hem de Alman toplumunun mensupları olduklarından, hak arama konusunda kendilerinden daha eminler. Ayrıca doğuştan Müslümanlarla karşılaştırıldığında, mühtedi Müslüman kadınlar camiye gitmeye daha eğilimliler. Dolayısıyla doğuştan Müslümanların arasında yaygın olan caminin esas itibariyle bir erkekler alanı olduğu varsayımına meydan okumaya da hazırlar.<a class="noteref" href="../Text/notlar.htm#n0129" id="ref29">29</a> Şüphesiz, İslâm’ı öğrenmek ve benzer düşünceleri paylaşan insanlarla tanışmak için mühtedi Müslümanların bu tip yerlere herkesten daha çok ihtiyacı var. Almanya’daki Müslümanların ezici çoğunluğunun mensubu olduğu Hanefilik gibi bazı mezhepler, kadınların namaz için camiye gitmelerini tasvip etmez. Çoğu Müslüman ülkesinde, camiler çoğunlukla kadınların değil erkeklerin alanıdır. Müslüman Alman kadınlar, camilerdeki erkek egemenliğine karşı çıkmada doğuştan Müslüman kız kardeşlerinden çok daha inatçılar. Bu sebeple, hiç de şaşırtıcı olmayan bir biçimde DMK, kadın üye ve yönetici sayısı erkeklerden çok olan ve çoğu faaliyetine erkeklerden çok kadınların katıldığı Almanya’daki tek camidir. DMK’da kadınlara verilen bir Cumartesi dersinde, konuşmacı mühtedi kadın dinleyicilerini camiye gitmek için yeni yollar bulma konusunda yaratıcı olmaya davet etmişti: “Başka bir mezhebe mensup olabilirsiniz. Fakat Maliki mezhebinin kadınları camiye gitmeye teşvik ettiğini bilmeniz önemlidir” demişti. “Dört mezhep de eşit derecede meşrudur, dolayısıyla camiye gelmek kimsenin karşı çıkamayacağı meşru hakkımızdır.” “Bazen” diye ekledi: “Müslüman kadınlar olarak haklarımızı keşfedebilmemiz için daha yaratıcı olmamız ve farklı tefsirlere bakmamız gerekebiliyor.”</p>

  <p>Alman kadın mühtediler, camiye gitme haklarını destekleyecek metinsel kanıtlar arayıp buluyor ve konumlarını korumak için erkek otoritelere meydan okumaktan çekinmiyorlar. Selefi eğilimli El Nur Camisi’nde bu tür tartışmalar çok yaşanır. Yeni Müslüman kadınlara verilen ve benim de iştirak ettiğim bir ders esnasında, erkek imam namazın kurallarının ve vakitlerinin önemini açıklıyordu. Namazı cemaatle kılmanın, yalnız kılmaya nispeten yirmi yedi kat daha sevap sayıldığını söyledi. Hemen ardından da ekledi: “Ama kadınların namazlarını evlerinde kılmaları daha sevaptır.”</p>

  <p>Dersi dinleyen ve özenle not alan yeni Müslüman kadınların bu söz üzerine kafaları karıştı. Camide uzun süreden beri aktif rol oynayan Hannah hemen sordu: “Ama İslâm’ı öğrenmek üzerimize vecibe değil mi? Eğer camiye gelmezsek bu vecibeyi nasıl yerine getiririz?” Daha imam cevap veremeden, başka bir kadın atladı ve şunu söyledi: “Ayrıca cemaatle namaz kılmanın yirmi yedi kat daha sevap olduğunu bize siz söylediniz. Peki, o zaman neden şimdi evde kalıp yalnız namaz kılmamızın daha sevap olduğunu söylüyorsunuz?” İmam sakalını sıvazlıyor ve öğrencileri kendisini sorgularken şefkatle gülümsüyordu. Herkes bitirdikten sonra yanıtladı,</p>

  <blockquote>
    <p>İslâm’ın vecibelerini yerine getirmenin farklı yolları var. Örneğin, her şeyi doğru yapan, düzenli olarak camiye gelen, namazını cemaatle kılan, ama kocasına iyi davranmayan bir kadın düşünün. Bu iyi bir şey değil. Bir de daha az namaz kılan, ama kalbi imanla dolu ve kocasına iyi davranan bir kadın düşünün. İkincinin cennete gidip de ilkinin gitmemesi mümkündür.</p>
  </blockquote>

  <p>Ayrıca bazı camilerde kadınların namaz kılmaları için tahsis edilmiş bir alanın olmadığını hatırlattı. Kadınların, kendilerine özel bir yer tahsis edilmemiş camilere gitmektense evde namaz kılmaları daha evlaydı. “Fakat bizim camimizde böyle bir sorun yok. İnşallah, Allah’ın da izniyle, isterseniz buraya gelerek namazınızı cemaatle kılmanızda sakınca yoktur” diyerek tedirgin öğrencilerini teskin etti.</p>

  <p>İyi eğitim görmüş mühtedilerin çoğu, geleneksel Müslüman toplumlarının benimsedikleri, ama İslâmî temeli olmayan uygulamalara ve ataerkil geleneklere aldanmamak için insanların kendilerini İslâmî metinler konusunda eğitmelerinin önemini vurgular. Arkadaşım Samantha, İslâm’ın esasında cinsiyet de dahil olmak üzere pek çok meselede oldukça esnek olduğunu savunmaktadır. Bana eğer metinleri dikkatli okursan, genel inanışlardan çok farklı bir resimle karşılaşırsın demişti. Mesela Kur’an’da kadınlar ve erkeklerin birbirlerinin, arkadaş ya da yoldaş anlamına gelen, velileri olarak tanımladığını anlatmıştı. Metinden anladığınız şeyi belirleyen şeyin çoğunlukla kendi görüşleriniz olduğunu ima etmişti. “Aslında elimizde geleneksel tefsirlerin yansıttığından çok daha fazla olasılık vardır. Dolayısıyla yorum yapabilmek için geleneksel tefsirlerden çok asıl metne itibar etmemiz lazım.” Müslüman Almanların önemli bir kısmı, metinlerin nasıl tefsir edileceğini öğrenmek için geleneksel İslâm üzerine dersler alıyor, böylece tefsirlerini içinde sosyalleştikleri ulusal geleneklere göre yapan göçmen Müslüman liderlere bağımlı olmak zorunda kalmıyorlar.</p>

  <p>Camide göçmen Müslümanlarla yaşadıkları çatışmalara rağmen, eğitimli mühtediler kamuoyunu İslâm konusunda eğitme ve ona yeni bir yüz kazandırma konusunda aktif bir rol oynarlar. Yansıtmaya çalıştıkları imaj iyi eğitimli, İslâmî değerleri ve Alman değerlerini özümsemiş, etnik açıdan Alman ve kusursuz Almanca konuşan yeni bir İslâm’dır. Mühtedi arkadaşlarım bana kendilerini İslâm’ı günlük yaşamda temsil etmekten sorumlu hissettiklerini söylemişlerdi. Saygın bir şekilde giyinmeye, kırmızı ışıkta karşıdan karşıya geçmemeye, kibar ve yardımsever olmaya, işsiz kalmamaya ve devletten işsizlik desteği almamaya çaba gösteriyorlardı. Ülkedeki en kötü üne sahip grupla özdeşleştirilme sorunu karşısında, yeni Müslümanlar hem İslâm konusunda kamuoyunu eğitmeye hem de daha iyi Müslümanlar, dolayısıyla da daha iyi Almanlar olabilmeleri için göçmen topluluklarını dönüştürmeye çalışıyorlar.</p>

  <h3 id="sigil_toc_id_14">ALMAN VE MÜSLÜMAN ÇOCUKLAR YETİŞTİRMEK</h3>

  <p class="nonindent">Hem Alman hem de Müslüman olmanın karmaşıklığı ve mühtedilerin bu farklı kimliklerini birbirleriyle uzlaştırma arzuları, çocuklarını yetiştirme biçimlerini de ciddi biçimde etkilemektedir. Karşılaştığım Müslüman Almanların çoğu duygusal ve entelektüel enerjilerinin çoğunu çocuklarını hem iyi Müslümanlar hem de iyi Almanlar olarak yetiştirmeye harcıyorlardı. Ancak öğretmenler, komşuları ya da diğer tanıdıkları onları çocuklarını başka bir kültür, hatta dille yetiştirmekle suçladıklarında da çoğu zaman büyük bir hayal kırıklığı yaşıyorlardı. Dört çocuk annesi kırk üç yaşında bir mühtedi olan Zeynep, şunları söylemişti: “Bana göre din bir yoldur, kültür değil. Çocuklarıma bilmediğim bir kültürü öğretemem. Bu yüzden onlara bildiğim Alman kültürünü öğretiyorum. Alman şarkıları söylüyor, Alman yemekleri yiyorlar. Onlara bildiklerimi öğretiyorum. İnsanlar bana defalarca çocuklarımla Almanca konuşup konuşmadığımı sordu. Elbette Almanca konuşuyorum, ben bir Alman’ım.” İnsanlar inançları yüzünden çocuklarını düzgün yetiştiremeyeceğini söylediklerinde, Zeynep çok kızıyordu:</p>

  <blockquote>
    <p>Beş yaşındaki oğlum biraz yaramaz. Anaokulundayken öğretmenleri bana, Müslüman olarak yetiştirildiği için davranış sorunları olduğunu söylediler. Çok sinirlendim. Onlara Arap olmadığımı bir Alman olduğumu, yani onu yetiştiren insanın onlardan farklı olmadığını söyledim. O zaman bana babası kadın haklarına saygı duymadığı için oğlumun da bana saygı duymayı öğrenemediğini, bu yüzden de ne beni ne de diğer kadın öğretmenleri dinlemediğini söylediler! Bu suçlamaları duyduğumda çıldırdım. Ben eğitimli bir kadınım, bir Alman’ım. Hep aptal bir göçmen olduğumu düşünüyorlar. Bu beni çok kızdırıyor. Söyledikleri de hiç doğru değil. Kocam çocuklarıma her zaman annelerine saygı göstermeleri ve beni üzmemeleri gerektiğini söyler. Bu onlara sürekli söylediği en önemli şeydir. Ayrıca, diğer çocuklarım okulda hiç sorun çıkarmıyor. Sorun küçük oğlumun mizacı; sadece biraz hiperaktif. Bu, kültürel ya da dinsel bir sorun değil.</p>
  </blockquote>

  <p>Müslüman Alman çocuklar yetiştirme meselesi DMK’da da sık sık tartışılır. Kadınlara haftalık Cumartesi dersleri veren ve İslâmî bir anaokulunda çalışan Amina, bir gün öğleden sonra herkese Müslüman Alman anneler olarak karşılaştıkları zorlukları hatırlattı. “Çocuklarımızın durumu, Müslüman ülkelerde büyüyen çocuklarınkinden farklı” dedi. “Bu ülkelerde, Allah’ın varlığı ve kudreti hayatın sorgulanamaz bir gerçeği. Çocuklarımızın bize burada sordukları; Allah’ın gerçekten büyük olup olmadığı, nerede oturduğu, yemek yiyip yemediği ya da su içip içmediği gibi soruların nedeni gayrimüslim bir ülkede yaşıyor olmamız.” Sonra ekledi: “İşte bu yüzdendir ki, çocuklarımıza verdiğimiz cevaplarda çok açık olmak zorundayız. Daha da önemlisi, onlarla konuşmadan önce kendi zihnimizdeki yanıtlar açık olmalı ki, bu açıklığı çocuklarımıza aktarabilelim. Eğer onları bu gayrimüslim ülkede iyi Müslümanlar olarak yetiştirmek istiyorsak özellikle iyi rol modeller olmak zorundayız.” Aynı sorunlarla çocuklarını Müslümanların azınlık olduğu ülkelerde yetiştiren bütün Müslümanlar karşılaşmaktadır. Fakat mühtedilerin başka sorunları da var. Örneğin, gayrimüslim anne ve babalarının torunlarına öğrettikleri şeyleri bir şekilde kendi inançlarıyla uzlaştırmak zorundalar. Ayrıca Müslüman bayramlarını kutlarken çocukları için yeni gelenekler icat etmeleri de gerekiyor. Ailesi Müslüman kimliğini kabul etmiş olan Jolanda, çocukları doğduktan sonra bir gerilim oluşmaya başladığını hissetmişti. Anne ve babası, Noel’de kardeşleri, yeğenleri ve kuzenleriyle birlikte torunlarının da yanlarında olmasını istiyorlardı. Jolanda, böylesi hoş bir aile etkinliğini kaçırmak istemediğine karar vermişti. Yarattığı çözüm, Noel yemeğine katılmak ama kilisedeki törene gitmemekti. Jolanda, ayrıca annesine Noel Baba çocuklara hediyelerini getirdiğinde orada olamayacaklarını da söylemişti. Ancak oğlu dört yaşına geldiğinde, kendisinden başka bütün çocukların hediye aldıklarını gördüğünde ne kadar üzüleceğini fark etmişti. Sonunda, o ve annesi Noel için bir anlaşmaya vardılar; Jolanda’nın oğlu İbrahim, Noel’de dedesi ve babaannesinden küçük bir hediye alacak böylece kendisini dışlanmış hissetmeyecekti. Jolanda’nın annesi de ona İslâmî bayramlarda büyük bir hediye alacaktı.</p>

  <p>Çocukları büyüdükçe, Jolanda Müslüman bir Alman anne için tek sorunun Noel olmadığını keşfetti; İslâmî bayramları nasıl kutlayacağını da çözmeliydi. Bana eğer inisiyatifi Cezayirli kocası alsa ve aile için Cezayir usulü bir kutlama tertip etse çok umursamayacağını, ama kocasının buna pek istekli gözükmediğini söylemişti. Jolanda, bayramlarda Cezayir’de yapılan şeylerin Almanya şartlarında pek bir şey ifade etmeyeceğini fark etmişti. Mesela, Cezayirli çocuklara Ramazan Bayramı’nda yeni birtakım elbise hediye ediliyordu. Bana “Ama bunun küçük oğlum için pek uygun olacağını düşünmüyorum. Yeni kıyafetleri her zaman alıyoruz! Bu nedenle ona oyuncak, tren seti gibi daha anlamlı şeyler almam gerekiyordu” demişti.</p>

  <p>Jolanda daha sonra çözümü, eskiden Alman bayramlarında yaptığı şeyleri İslâmî bayramlara taşımakta buldu. Söz gelimi Ramazan için, tıpkı Hıristiyan Almanlar gibi Noel Takvimi benzeri bir şey hazırlıyordu. Bana her gününde ufak bir hediye olacak şekilde bir takvim hazırladığını, böylece İbrahim’in her açtığında şaşıracağını söylemişti. Noel Takvimlerini süsleyen kar taneleri ve Noel Baba resimleri yerine Ramazan takvimini hilaller, develer ve minarelerle süslemişti. Jolanda her şeyden vazgeçmek zorunda olduğuna inanmıyordu. O bir Alman’dı ve İslâmî bayramları ancak Alman tarzında kutlayabilirdi.</p>

  <p>Oğlunu, mühtedi kadınların işlettikleri ve gelenlerin çoğunun mühtedilerin çocukları olduğu İslâmî bir anaokuluna göndermek Jolanda’yı çok rahatlatmıştı. Bu okullar resmen İslâmî okullar değillerdi. Bunun yerine iki dilli okullar olarak kayıtlıydılar: Arapça ve Almanca ya da Türkçe ve Almanca. Her ne kadar Berlin’de pek çok Protestan, Katolik, hatta Yahudi anaokulu olsa da, İslâm’ın devlet tarafından tanınmamış olmasından ötürü İslâmî anaokullarına izin verilmiyordu. Araplarla evlenen mühtedi kadın sayısının Türklerle evlenenlerden çok daha fazla olmasından ve Arapçanın İslâm’ın kutsal dili olmasından dolayı, mühtedi çocukları genellikle Türkçe-Almanca okullara değil Arapça-Almanca okullara gidiyorlardı. Mühtedi Alman kadınları, bu anaokullarında hem veli hem de öğretmen olarak aktif görev alıyorlardı.</p>

  <p>Wedding’deki böyle bir okulu birkaç defa ziyaret ettim ve çocukları hem Alman hem de Müslüman bireyler olarak yetiştirmedeki felsefeleri hakkında mühtedi bir Alman öğretmenle görüştüm. Ayat bana amaçlarının Alman anaokullarından çok da farklı olmadığını söyledi: Kurallara uymayı bilen, sosyalleşebilen, birisinin yardıma ihtiyacı olup olmadığını anlayabilen ve bunun gibi becerilere sahip çocuklar yetiştirmeyi amaçlıyorlardı. Kimlik açısından ise amaçları çocukların kendilerini etnik kökenlerinden bağımsız olarak Müslüman Berlinliler olarak görmelerini sağlamaktı. Ayat çocukların kendilerini, ister Alman ister Arap olsun ebeveynlerinin kökenlerine takılıp kalmış kişiler değil, geleceklerini Berlin’de gören kişiler olarak görmelerinin çok önemli olduğunu düşünüyordu. Bu düşünce biçimi, Berlin’in Kreuzberg mahallesinde yaşayan Müslümanlar arasında gerçekleştirilen yakın tarihli bir çalışmayla da uyumludur.<a class="noteref" href="../Text/notlar.htm#n0130" id="ref30">30</a> Bu çalışmanın sonuçlarına göre Müslüman Kreuzbergliler kendilerini Alman değil Berlinli olarak görmekteydi ve özellikle mahallelerine çok bağlıydılar. Göçmen ailelerin çoğunun kendilerini Alman olarak görmemelerinden ötürü bu araştırma bir gazetede başarısızlık olarak yansıtıldı. Oysa ben, mülakat yaptığım pek çok kişinin şehre, özellikle de mahallelerine bağlılık hissetmelerini olumlu bir işaret olarak görüyorum. Wedding’deki bu anaokulu da yeni Müslüman nesilleri benzer bir zihniyetle, yani çetrefilli etnik kimlik meselesine dokunmadan bu bağlılık duygusu içinde yetiştirmek istiyordu.</p>

  <p>Bir öğretmen olarak Ayat, okuldaki öğrencilerin Müslümanların nasıl yaşadıklarını biraz da olsa anlamalarını istiyordu. “Örneğin” demişti “öğle yemeğinden önce dua ediyoruz”. Çocukların dua ya da diğer İslâmî ibadetler esnasında oyun oynamalarını önemli görmüyordu. Bana şunu söylemişti: “Çocuklar günah işleyemez. Fakat dua ettiklerinde neler hissettiklerini sorduğumda, Allah’a neden dua ettikleri konusunda bir cevapları olmalarını istiyorum. Bu aşamada önemli olan budur. Prensip olarak,” demişti “onları olumlu yöntemlerle motive ediyoruz, şunu yaparsan cehenneme gidersin tarzında şeyler söyleyerek onları asla korkutmuyoruz”. Ona göre en kritik şey, çocukların dinî yaşamı doğal bir şey olarak görmeleriydi. “Öğretmenlerinin başörtüsü taktığını ve namaz kıldığını görüyorlar. Namaz esnasında, çocuklar sessiz duruyor ve yaşça büyük çocuklar o kısa süre içerisinde sorumluluk alıyor. İslâm’ı günlük hayatın bir parçası ve normal bir şey olarak gözlemliyorlar.”</p>

  <p>Ayat, İslâmî anaokullarının sadece Müslüman çocuklar için değil, toplumun geneli için de çok önemli bir işlevi olduğuna inanıyordu. Ona göre Müslüman çocukları, tıpkı diğer Berlin anaokulları gibi müzelere, sanat sergilerine, tiyatro oyunlarına ve bunun gibi şeyleri görmeleri için saha gezilerine götürmeleri önemliydi. Tek fark, öğretmenlerin başörtülü olmalarıydı. Ayat, özellikle Müslümanların çok sık gitmedikleri yerlerde, hemen dikkat çektiklerinden bahsetti. Hem toplumun geneli hem de Müslüman çocukların Müslümanların şehrin her yanında bulunabileceklerini ve diğer tüm Almanlar gibi sanat, tarih, müzik ve mimariyle ilgilenebileceklerini anlamalarının önemli olduğunu düşünüyordu. Müslümanların belirli mahallelere, belirli parklara ve evlerine mahkûm olmadıklarını anlıyorlardı. Bu tip işler, doğuştan Müslümanlara çok cüretkâr görünebilir ya da dışlanmışlıklarını daha büyürken benimsemiş olmalarından ötürü akıllarına bile gelmeyebilir. Oysa bu dışlanmışlığı yaşamlarının geç bir aşamasında tadan ve diğer bir olasılığın varlığını bilen mühtedi Müslümanlar bir şeyleri değiştirme ve Müslümanların yalıtılmışlıklarını aşma konusunda daha kararlıdırlar.</p>

  <p>Araştırmam esnasında, aktif mühtedilerin çocuklarının hem dindar olduklarını hem de DMK ya da Müslüman Gençlik gibi Almanca konuşulan gençlik örgütlerindeki en aktif üyeler olduklarını gözlemledim. Diğer Alman gençlerinin katıldıkları türden kamp gezileri, spor faaliyetleri ve şehir gezileri düzenliyor, fakat bunları İslâm’a uygun bir şekilde organize ediyorlardı. Örneğin kadın erkek mahremiyetine, helal gıdalara ve namaz vakitlerine riayet ediyorlar. Türk ya da Arap cemaatleriyle karşılaştırıldığında, bu gruplar etnik açıdan çok daha karma olduğundan, mühtedilerin çoğunlukla melez olan çocukları kendilerini burada rahat hissediyor. Mühtedi Almanların ergen çocuklarına, gruplarında etnik kökenin sorun oluşturup oluşturmadığını sorduğumda, bunun gündeme dahi gelmediği yanıtını veriyorlardı. Alman-Müslüman dikotomisini aşmayı başaracak olanlar, muhtemelen günümüzde açıkça hem Alman hem de Müslüman olarak yetişen bu nesil olacaktır.</p>

  <h3 id="sigil_toc_id_15">SONUÇ</h3>

  <p class="nonindent">Mühtedi Almanların yaşadıkları deneyimlerin çoğu, göçmen dindar Müslümanların yaşadıklarına benzerdir. İslâmî kurallara uygun yaşamayan bir toplumda yaşamak ve İslâmî vecibelerini yerine getirmek zorundadırlar; dolayısıyla hak talebinde bulunduklarında benzer dirençlerle karşılaşıyorlar. Hem mühtediler hem de doğuştan Müslümanlar, İslâm’ın ve başörtüsünün yabancı bir kültürün ve baskının sembolleri olarak görüldüğü bir toplumda yaşıyorlar. Bu ortak noktalara rağmen, mühtedi Almanların yaşadıklarının pek çok özgün boyutu da var. Din değiştirdiklerinde, toplum içerisinde, hiç de hazır olmadıkları, dramatik bir statü kaybıyla başa çıkmak zorundalar. Doğuştan Müslümanlar, toplumun kendileri için çizdiği sınırları öğrenerek büyüyorlar; mücadele etseler ve meydan okusalar bile, yaşadıkları dışlanma onlar için sıradanlaşmıştır. Bir zamanlar doğal üyesi oldukları toplum tarafından sonradan dışlanan mühtedi Almanlar ise, Alman toplumunun en fakir, en düşük eğitimli kesimlerini oluşturan Türk ve Arap toplumlarına uyum sağlayamadıkları ya da oralarda hoş karşılanmadıkları zaman ikinci bir şok yaşıyorlar.</p>

  <p>Mühtedi Almanlar, kendi milletleri tarafından dışlanmaya ve yaşadıkları dramatik statü kaybına İslâm’ın kültürel açıdan Almanlıkla uyumlu olduğunu savunarak direniyor. DuBois’in konu aldığı Afrikalı Amerikalılar gibi, mühtedi Almanlar da bir çifte bilinç, Avrupa’da Müslüman olmanın ne demek olduğu hakkında garip bir anlayış geliştiriyor. Hem Alman hem de Müslüman olmaya çalışırlarken, kendilerini hem Alman toplumunun genelini hem de çoğunluğunu göçmenlerin oluşturduğu Müslüman toplumunu dönüştüren ikili bir rol oynar halde buluyorlar. Bir yandan Almanlara, İslâm’ın Almanya’da hem tarihsel hem de kültürel bir yeri olduğunu anlatmaya çalışıyor ve Alman tarihinin en değerli düşünürlerinin İslâm hakkında açık fikirli ve hoşgörülü olduklarını hatırlatıyorlar. Diğer yandan ise, göçmen Müslümanların hatalarını tekrarlamamaya ve model Müslümanlar olmaya, dolayısıyla da Alman toplumunda İslâm’a olumlu bir imaj kazandırmaya uğraşıyorlar. Bu arada Müslümanlara hatalarını göstermeye çalışıyor ve yaşamlarını İslâm’da temeli olmayan yoz geleneklerden arındırmalarını tavsiye ediyorlar. Mühtedi Almanlar, Müslüman bir Alman olmanın hem Alman toplumunun hem de İslâm cemaatinin en üstün niteliklerinin taşıyıcısı olmak anlamına geldiğini gösteriyorlar.</p>

  <p>Müslüman Almanların Almanya’da İslâm’a meşru bir alan açmak için savundukları pek çok fikir, ilhamını, akıl ve din konusundaki Aydınlanma düşüncelerinden alır. Bu kavramlardan ilki tamamıyla özgür, önyargısız insanların (yani Almanların) en sağlıklı kararları verecekleri ve İslâm’a karşı açık fikirli olacakları varsayımına dayanır. İkincisi ise geleneksel yorumlardan arındırılmış İslâm’ın aslında, Aydınlanma’nın insan (yani Alman) aklının Tanrı’yı kendi başına bulabileceği varsayımına dayanan, “doğal din” düşüncesine çok yakın olduğunu savunur.<a class="noteref" href="../Text/notlar.htm#n0131" id="ref31">31</a> Müslümanların Deizm’in detaylarıyla ilgilenmemelerine karşın İslâm’ın doğallığı ve akılcılığına yapılan bu devamlı vurgunun, açıkça Aydınlanmacı bir din anlayışına dayandığını söylemeye gerek bile yok. Bir sonraki bölümde bu anlayışın, görünüşte evrensel insan aklını vurgulamasına karşın, aslında ne kadar dışlayıcı olduğunu göstermek için madalyonun diğer yüzünü çevireceğiz. Savundukları saf Alman ya da Avrupa İslâm’ı aslında Avrupa akılcılığına uygun, baskıcı bir kültür ve geleneğin bulandırdığı Şarklı akla ise uygun olmayan bir anlayışa denk düşmekte. Dolayısıyla bu düşünce çoğu zaman farkında olmadan Avrupacılık ve Avrupa merkezcilikle sonuçlanmakta.</p>
</body>
</html>
