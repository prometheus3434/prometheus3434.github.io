<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">ALTINCI BÖLÜM</h1>
  <hr />

  <h1 id="sigil_toc_id_49">SONUÇ<a class="noteref" href="../Text/notlar.htm#n060" id="ref0">*</a></h1>

  <p class="nonindent">Her gün, az fakat artan sayıda Alman görünüşte çok basit bir şey yapmaktadır. Kısa bir cümleyi, iki insanın huzurunda yüksek sesle okumaktadırlar. Çoğu zaman önce Arapça “la ilahe illallah Muhammeden resulullah” demekte sonra da aynı cümlenin Almancasını “Es gibt keinen Gott außer Gott und Muhammad ist sein Gesandter” (Allah’tan başka ilah yoktur ve Muhammed Allah’ın elçisidir) tekrarlamaktadır. Bu basit şehadet getirme eylemiyle, mühtediler önce kendilerini Müslümanlara, sonra Almanya’daki Müslüman cemaatlerini etnik Almanları da içeren yerlere, son olarak da Alman toplumunu içerisinde Müslüman Almanların bulunduğu bir topluma dönüştürmektedir. Görünüşte bu kolay ve basit Müslüman olma eylemiyle, mühtediler Avrupalı ve Müslüman kimlikleri arasında Soğuk Savaş sonrası yaratılan dikotominin kırılganlığını ifşa etmektedirler. Ancak karşılaştıkları zorluklar ve toplum tarafından dışlanmaları, savundukları bazen yabancı düşmanı savlar ve İslâm’ı Türk ve Arap geleneklerinden soyutlama çabaları ise bu dikotominin gücüne şahitlik etmektedir.</p>

  <p>“Müslümanlar ve Avrupa Kimliği: Avrupa İslâm’ı Temsil Edebilir mi?” adlı makalesinde Talal Asad, Avrupa’daki Müslüman sorununu çok veciz bir şekilde ifade eder: “[Müslümanlar] eşzamanlı olarak ve özel bir biçimde Avrupa’ya hem içkin hem de yabancı kılınmışlardır.”<a class="noteref" href="../Text/notlar.htm#n061" id="ref1">1</a> Bu çalışmada, Müslüman olan Almanların bu paradoksu aynı anda hem nasıl aştıklarını hem de nasıl katkıda bulunduklarını göstermeye çalıştım. İslâm’a Alman görünümü kazandırma ve göçmen Müslümanlarla aralarında ikircikli bir ilişki sürdürme çabaları, ancak “‘Avrupa’nın Avrupalılar tarafından kavramsallaştırıldığı”<a class="noteref" href="../Text/notlar.htm#n062" id="ref2">2</a> bu çelişki çerçevesinde anlaşılabilir. Dini diğer bütün toplumsal gerçekliklerden kopararak tanımlayan egemen sekülerlik düşüncesi, Müslümanların her geçen gün daha fazla dışlanmasıyla bir araya geldiğinde, mühtedileri ve bazı Avrupalı doğuştan Müslümanları tiksinilen Ortadoğulu değerlerden arî, Avrupalı ve Alman aklı ve yaşam tarzına uyabilecek bir İslâm’ı savunmaya itmektedir. Bu nedenle Avrupa İslâm’ı düşüncesi, hiç de şaşırtıcı olmayan bir biçimde, Avrupalıların Avrupa’yı kavramsallaştırma biçimlerinin mütemmim cüzüdür. Bu kitapta aktardığım pek çok mühtedi Alman’ın hikâyesinde, İslâm’ın Avrupa’ya kabulü Müslümanların İslâm’dan dışlanması pahasına gerçekleşmektedir. Kendilerini kabul ettirme çabalarına rağmen ya da belki de tam da bu sebepten dolayı, mühtediler İslâmofobik endişelerin en ağır yükünü taşır duruma düşmektedirler.</p>

  <p>Alman mühtediler, İslâm’ın Alman/Avrupa toplumuna ne kadar mükemmel uyduğunu ispat etmek amacıyla farklı ve zaman zaman çelişkili stratejilere başvururlar. Bazı mühtediler bireysel tercihin önceliğini vurgulayan liberal gelenekten medet umarken, diğerleri dinsel çeşitliliği kucaklayan ve merakı teşvik eden Aydınlanma geleneğine müracaat eder. Daha sonraları Yahudi düşmanlığı ve nasyonal sosyalizm tarafından baskılanan bu açıklık düşüncesi Lessing ve Goethe gibi tanınmış Alman düşünürlerine kadar izlenebilir. Bu mühtediler, Müslüman olmanın sadece Alman kültürüyle uyumlu olmakla kalmadığını, fakat Alman entelektüel geleneğinin romantik hareketten bu yana susturulan ve kenara itilen en iyi yanlarıyla da uyumlu olduğunu savunur.</p>

  <p>Almanlıkla uyumlu bir İslâm savunusunun diğer yüzü ise zaman zaman göçmenlerin yetersiz Müslümanlar olarak nitelenmesidir. Mühtediler ve bazı doğuştan Müslümanlar, İslâm’ın Almanlıkla uyumlu olduğunu savunabilmek uğruna, Müslümanlar ile İslâm’ın ayrı şeyler olduğunu vurgularlar. Gayrimüslim Alman düşünürleri gibi, pek çok mühtedi de ikinci, üçüncü ve dördüncü nesil göçmen Müslümanların eğitilmeleri, entegre edilmeleri ve değiştirilmelerinin gerektiğini düşünür. Fakat onlara göre, bu değişim İslâmî pratikleri geride bırakarak ya da İslâm’ı reforme ederek değil, göçmen Müslümanların kültürlerini terk etmeleri ve İslâm’ın temel öğretilerini günlük yaşamlarına uygulamalarıyla gerçekleştirilmelidir. Diğer bir ifadeyle, değişmesi gerekenin İslâm değil Almanya’daki göçmen Müslümanlar olduğunu savunurlar.</p>

  <p>Alman değerleri ve yaşam biçimiyle uyumlu bir İslâm arayışında olanlar sadece mühtediler değildir. Avrupa’nın dört bir yanında, muhafazakâr bir İslâm yorumunun tamamıyla Avrupalı olabileceğini savunan bazı doğuştan Müslümanlar da vardır; bunların belki de en iyi örneği İsviçre doğumlu Ramadan’dır. Bu bakış açısı, geleneklerden arî bir İslâm’ı savunur ve dünyadaki reformcu İslâm hareketleriyle uyumludur. Ancak bu bakış açısı Avrupa bağlamına taşındığında, geleneklerden arî tek pratik ve zihniyeti Avrupa pratikleri ve zihniyeti olarak tanımlayan bir Avrupacılıkla sonuçlanır. Etnik Müslümanların pratiklerini İslâmî olmamakla, dolayısıyla da Almanya ve Avrupa’daki hayata uyumsuz olmakla suçlar.</p>

  <p>Pek çok mühtedinin Avrupa kimliğine yaptıkları ciddi vurguya rağmen, yeni ve genç mühtediler ve Selefi İslâm’a yönelen doğuştan Müslümanlar bu meseleyi pek de önemsemezler. Sayılarının azlığına rağmen, mühtedileri en çok cezbeden yerlerin Selefi cemaatleri olması ve Doğu Avrupalı, Rus ve Afrikalı mühtedileri ve İslâm’ı ailelerinden bağımsız bir şekilde kendi başlarına keşfeden Ortadoğu kökenli Müslümanları saflarına kolaylıkla katabilmeleri önemlidir. Kendisini insani yorumlardan ve geleneklerden tamamıyla arî bir şey olarak takdim eden Selefilik, öyle görünmektedir ki herhangi bir geleneğe mensup olmayan bu yeni Müslümanlar için biçilmiş kaftandır. Bu sebeple İslâmofobikleri en çok korkutan da Selefilerdir.</p>

  <h3 id="sigil_toc_id_50">YENİ ALMANYA’YA KARŞI<br />
  BİR TEHDİT OLARAK MÜHTEDİLER</h3>

  <p class="nonindent">Bu kitabı 2000 yılında Almanya’yı sarsan ve normalinde görünmez olan mühtedileri basında başrole taşıyan ahlâki bir panikten bahsederek kapatmak istiyorum.<a class="noteref" href="../Text/notlar.htm#n063" id="ref3">3</a> Bu olayın detayları, İslâmofobinin en özgün yanlarını gözler önüne sermelerinden ötürü özellikle önemlidir. Paniğin nedeni, potansiyel bir terör saldırısıydı. Dönemin Federal İçişleri Bakanı Schäuble, mühtedi Almanların oluşturduğu tehdide karşı halkı defalarca uyardı.<a class="noteref" href="../Text/notlar.htm#n064" id="ref4">4</a> İki Müslüman Alman’ın patlayıcı yapmakta kullanılan kimyasalları toplarken yakalanmaları üzerine,<a class="noteref" href="../Text/notlar.htm#n065" id="ref5">5</a> HDB’nin lideri Bosbach ve Bavyera İçişleri Bakanı Günther Beckstein, devletin bütün mühtedileri fişlemesi ve izlemesini önerdi. Bosbach “Bazılarının din değiştirdikten sonra radikalleşebileceklerini biliyoruz, öyleyse bir mühtedi kaydı [tutulması] mantıklıdır” dedi.<a class="noteref" href="../Text/notlar.htm#n066" id="ref6">6</a></p>

  <p>2000’ler Almanya’sındaki benzer başka bir korku da İslâm kültürünün Almanya’yı işgal ettiği korkusuydu. Eski tehdit algısı, göçmenlerin yüksek doğum oranlarına dikkat çekerken; yeni tehdit algısı, anaakım Avrupalılar ve Almanlar arasında yayılan İslâmî düşünme ve yaşama biçimlerini vurgulamaktadır. Bu yeni endişenin ardında, liberal Avrupalıların değerleri için ayağa kalkamayacak ve onları koruyamayacak kadar hoşgörülü olmalarından ötürü, İslâmî değerlerin çoktan Avrupa’ya egemen olmaya başladığı düşüncesi yatar. Bu anlayışın en güzel örneği <em>Der Spiegel</em>’in 2006 yılında “Mekke Almanya: Sinsi İslâmileşme” (Mekka Deutschland: Die stille Islamisierung) manşetiyle yayımladığı sayıdır. Bu sayının kapağında, Berlin’in simgesi olan Brandenburg Kapısı üzerinde parlayan son derece dramatik bir hilal bulunur.</p>

  <p>Sert bir İslâm eleştirmeni olan Henryk M. Broder, özellikle de çok satan kitabı <em>Hurra, Wir Kapitulieren</em> (Yaşasın! Teslim Oluyoruz)’da Müslümanların Avrupa’yı işgal ettiği korkusunu paylaşan önemli isimlerden birisidir.<a class="noteref" href="../Text/notlar.htm#n067" id="ref7">7</a> Yahudi Soykırımı’ndan kurtulan iki Polonya Yahudisi’nin oğlu ve sivri dilli bir Alman toplumu eleştirmeni olan Broder’in, Alman kamuoyu tartışmalarında önemli bir yeri vardır. Yazılarının çoğu Yahudi karşıtlığını ve Almanya’da İslâm’a gösterilen liberal hoşgörüyü konu alır. Kitabında şunları yazmaktadır: “Müslümanlar arasındaki egemen duygu, Batılılar tarafından taciz edildikleri duygusu. Peki, bu konuda ne yapmalıyız? Mesela, teslim olabiliriz. Ne de olsa o yolda ilerliyoruz.”<a class="noteref" href="../Text/notlar.htm#n068" id="ref8">8</a> Avrupa’nın çoktan Müslümanlaştığına inanan Broder, bir defasında özgürlüklerine düşkün genç Avrupalıların Avusturalya ya da Yeni Zelanda’ya göç etmelerini önerdi. Altmış yaşında olduğundan, kendisinin Berlin’de kalabileceğini söyledi.<a class="noteref" href="../Text/notlar.htm#n069" id="ref9">9</a> Broder ve Belçika’daki Paul Belien gibi muhafazakâr Avrupalı destekçileri, İslâm’ın kelimenin tam anlamıyla boyun eğme olduğunu ve Avrupa’daki yükselişine göz yuman liberal seküler Avrupalıların çoktan boyun eğdiklerini (yani Müslümanlaştıklarını) ileri sürerler. “Her ne kadar farkında olmasalar ya da kabul etmek istemeseler de, pek çok Avrupalı çoktan Müslüman oldu.”<a class="noteref" href="../Text/notlar.htm#n0610" id="ref10">10</a> İslâm dini ve kültürünün Avrupa’ya egemen olduğu korkusunun hâkim olduğu böyle bir ortam, elbette mühtedilerle ilgili endişeleri de açığa çıkartır. Avrupalı ve bizim özelimizde Alman Müslümanlar, üzerinde mutabakata varılmış olumlu bir tanımı olmayan Avrupa aklı, yaşam biçimi ve kültürünün İslâm’ın egemenliğine girişinin en açık örnekleri olarak görülürler. İslâm eleştirmenleri, mühtedileri sık sık İslâmî kültürle özdeşleştirdikleri siyasal açıdan hatalı bir pozisyonu benimsemekle suçlarlar. Mesela, Almanya’daki en popüler anaakım feminist dergi <em>Emma,</em> Temmuz-Ağustos 2002 sayısında “Die Konvertitlnnen... und wer dahinter steckt” (Mühtediler... arkalarında kim saklanıyor?) başlıklı bir makale yayımladı.<a class="noteref" href="../Text/notlar.htm#n0611" id="ref11">11</a> Makale bazı tanınmış Alman Müslümanları konu alıyor ve bu kişilerin Yahudi düşmanı, Soykırım inkârcısı, Nazi, İslâmî terör destekçisi ve kadın hakları karşıtı olduklarını ileri sürüyordu. Bu suçlamalar mesnetsizdir ve şüphesiz mühtedilerin geneline teşmil edilemezler. Fakat makalenin amacı aslında doğru haber vermek değil mühtedileri Almanya’daki siyasal değerler terazisinin hatalı tarafında göstermektir. Bu makalede kullanılan olumsuzlamaların çoğu “tamamıyla yabancı” değerler ve yaşam biçimlerine değil, bilakis yıllar önce egemen olan fakat günümüzde utanç verici olarak görülen Alman değerlerine atıfta bulunmaktadır. Çünkü yeni yaratılmakta olan birleşik Alman kimliğini tehdit eden mühtedilerin yabancılıkları değil bilakis Almanlıklarıdır. Bu yüzden de iç düşmanlar olarak resmedilmeleri gerekir.</p>

  <p>İslâm’ın ve Müslümanların Alman toplumuna gittikçe daha çok entegre olmalarından ötürü, halkın ve devletin bu sözde Avrupalı olmayan unsura ilişkin endişeleri bu geniş topluma yöneltilememekte, bunun yerine az sayıdaki mühtedi Alman’a yönlendirilmektedir. Mühtedilerin bu kadar endişeye sebep olmalarının nedeni, Almanya’yı Müslüman bir devlete dönüştürecek olmaları ya da bütün ülkeyi teröre boğacak olmaları değil, siyasal bir motivasyonu olmayan bireysel din değiştirme tercihleridir. Çünkü bu tercih siyasal ittifaklar, kültürler ve medeniyetler arasında tesis edilen sınırlara meydan okur. Mühtediler Müslüman, Alman, Almanyalı Müslüman ve Müslüman Alman olmak konusunda yepyeni çığırlar açarlar. Dolayısıyla da Avrupalı olmanın değişen doğasına ilişkin yeni endişeler yaratırlar.</p>
</body>
</html>
