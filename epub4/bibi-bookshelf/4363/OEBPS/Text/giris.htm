<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">GİRİŞ</h1>
  <hr />

  <h1 id="sigil_toc_id_1">İSLÂM’I ALMANLAŞTIRMAK VE MÜSLÜMANLARI DIŞLAMAK</h1>

  <p class="nonindent">“Eğer Müslümanlarla İslâm’la tanışmadan önce tanışmış olsaydım, asla Müslüman olmazdım.” Mühtedi Almanlar arasında geçirdiğim üç buçuk yıllık araştırmam süresince, bu cümleyi defalarca duymuşumdur. Bunu söyleyenler arasında İslâm’ı İranlı devrimcilerle tanıştıktan sonra 1980’lerde seçen elli yaşındaki bir adamdan tutun da, Arapları ve Türkleri Hıristiyanlığa geçirmeye çalışırken kendisi Müslüman olan Alman bir imam ve Bosnalı Müslüman erkek arkadaşı vesilesiyle din değiştiren yirmi beş yaşındaki eski Doğu Almanyalı bir kadına kadar çok çeşitli insanlar vardı. Kendisi de mühtedi olan Murad Hofmann,<a class="noteref" href="../Text/notlar.htm#ngiris1" id="ref1">1</a> uzun yaşamının sonlarına doğru, yine mühtedi bir Alman Yahudisi olan meşhur Muhammad Asad’ın kendisine, eğer bugünün Müslüman dünyasında yaşayan genç birisi olsaydı İslâm’a giden yolu 1926’da olduğu gibi bugün tekrar bulabileceğinden şüphe ettiğini söylediğini yazmıştır: “Benimle, biraz karamsar da olsa sık sık hissettiği, günümüzde Şark’ta çok Müslüman bulunmasına rağmen, pek İslâm bulunamadığı; bilakis Garpta pek az Müslüman olmasına rağmen zengin bir İslâm bulunabildiği düşüncesini paylaşmıştı.”<a class="noteref" href="../Text/notlar.htm#ngiris2" id="ref2">2</a></p>

  <p>Araştırmam boyunca tanıştığım neredeyse bütün Müslüman Almanlar, doğuştan Müslüman olan kişilerle yakın bir ilişki yaşadıktan sonra Müslüman olmuşlar, ama din değiştirdikten sonra kendileri ile göçmen Müslümanlar arasına bir mesafe koymuşlardı. Müslüman Almanlar İslâm’ı aşkla sevmekteydiler ve aralarında çoğu bir Müslüman’a âşık da olmuştu. Fakat Almanya ya da başka yerlerde yaşayan doğuştan Müslümanları benimsemekte epey zorlanıyorlardı.</p>

  <p>Müslüman Almanlar İslâm’ı, Müslümanların, özellikle de İslâm’ın, münasip görülmediği bir ülkede seçmişlerdir. Dönemin Devlet Başkanı Christian Wulf Almanya’nın yeniden birleşmesinin yıl dönümü olan 3 Ekim 2010 tarihinde “Artık İslâm da Alman tarihinin bir parçası haline gelmiştir” dediğinde, bu ifadesi bir skandal olarak görülmüştü.<a class="noteref" href="../Text/notlar.htm#ngiris3" id="ref3">3</a> Popüler bir dergi olan <em>Stern</em> o hafta, Wulf’u abartılı bir Müslüman sakalı ve fesiyle tasvir eden fotoşoplanmış resimler yayımlamıştı.<a class="noteref" href="../Text/notlar.htm#ngiris4" id="ref4">4</a> Muhafazakâr siyasal liderler Wulf’un tartışmalı sözlerine hemen itiraz ederek İslâm’ın “Almanya’nın bir parçası” olarak görülmesinin büyük bir hata olduğunu savunmuşlardı. Hıristiyan Demokratik Birliği’nden (CDU) Wolfgang Bosbach “her ne kadar İslâm Almanya’daki günlük gerçekliğin bir parçası olsa da, bizim asıl gerçekliğimiz Yahudi-Hıristiyan geleneğidir” demişti. İçişleri Bakanı Thomas de Maizière ise şunu eklemişti: “Eğer İslâm’ı Yahudi-Hıristiyan din ve kültür anlayışıyla aynı seviyeye koyup koymayacağımızı soracak olursanız, cevabım öngörülebilir gelecekte böyle bir şeyin olmayacağıdır.”<a class="noteref" href="../Text/notlar.htm#ngiris5" id="ref5">5</a> CDU’lu tanınmış siyasetçi Volker Kauder “İslâm, Alman kimliği ve geleneğinin bir parçası değildir; dolayısıyla da Almanya’ya ait değildir”<a class="noteref" href="../Text/notlar.htm#ngiris6" id="ref6">6</a> demişti. Aynı siyasetçiler, mühtedi Almanları ise ihanetle, düşmanlıkla, hatta kendi milletlerine saldırabilecek potansiyel teröristler olmakla suçlamışlardı.<a class="noteref" href="../Text/notlar.htm#ngiris7" id="ref7">7</a></p>

  <p>İslâm’ı seçen kimi Almanlar, İslâm’a kamusal alanda yer tanımayan ve din değiştirenlere düşmanca davranılan böylesi bir siyasal iklimde, İslâm’a meşru bir alan açmanın yolunu onu Türkler ve Araplardan bağımsızlaştırmakta buluyorlar. Bazıları İslâm’ın Alman tarzında yaşanabileceği görüşünü savunurken; bazıları da tamamıyla ulus ötesi bir İslâm’ı savunuyor. Her iki grup da Alman olmanın sadece Müslümanlıkla uyumlu olmakla kalmadığını, bilakis Almanların Araplar ya da Türklerden daha iyi Müslümanlar olabileceklerini iddia ediyorlar. Bazıları ise daha da ileri giderek hakiki Almanlığın yolunun Müslüman olmaktan geçtiğini savunuyor. Böylece mühtedi Almanlar, biyolojik ve kültürel ırkçılığa ve Alman ve Avrupa kültürünü homojen bir yapı olarak gören anlayışa hem meydan okuyor hem de farkında olmadan bu anlayışı yeniden üretiyorlar.</p>

  <p><em>Müslüman Olmak, Alman Kalmak</em>, mühtedi Almanların yaşamlarında karşılaştıkları bu tip zorluklara ve çelişkilere odaklanıyor ve Müslümanlara gittikçe daha çok ayrımcılık uygulayan ve Müslümanlığı marjinalleştiren bir toplumda İslâm’ı seçmenin ne anlama geldiğini anlamaya çalışıyor. Ayrıca sayıları günümüzde on binleri bulan Müslüman Almanların, İslâm’ı Alman kimliğine uyarlarken ve Almanlara Ümmet, yani küresel Müslüman cemaati içerisinde meşru bir alan açarken başvurdukları farklı yöntemleri de irdeliyor.<a class="noteref" href="../Text/notlar.htm#ngiris8" id="ref8">8</a> Diğer bir ifadeyle, bu kitap mühtedi Almanların görünüşte siyasal bir motivasyonu olmayan bireysel eylemlerinin Alman ve Müslüman toplumları üzerindeki dönüştürücü neticelerini inceliyor. Günümüz Müslüman Almanlarının, İslâm’a duydukları hayranlık ile Müslümanların genelde yaşadıkları dışlanmayı nasıl uzlaştırdıklarını sorguluyor. İslâm’a âşık birisi, göçmen Müslümanları ve İslâmî pratikleri benimsemekte nasıl ve neden bu kadar zorlanır? İslâm’ın her geçen gün daha da dışlandığı bir yerde, “beyaz” Müslüman olmak ne demektir? Müslüman Almanlar, din değiştirdikten sonra göçmen Müslümanlarla nasıl bir ilişki kuruyorlar? Eskiden Hıristiyan ya da ateist olan Müslüman Almanlar ırk, din ve Almanya’ya aidiyet konularındaki tartışmaları nasıl şekillendiriyor?</p>

  <p>Bu kitap, Avrupa’ya yabancı görülen bir dini seçen yerli Avrupalıların deneyimlerine odaklanarak, İslâmofobi olarak adlandırılan karmaşık önyargılar ve ayrımcı uygulamalar bütününü anlamaya çalışıyor. Bir yandan Alman toplumunun ve doğuştan Müslümanların mühtedi Almanlara karşı gösterdikleri tepkiler, diğer yandan ise mühtedi Almanların doğuştan Müslümanlara karşı gösterdikleri tepkiler biyolojik ve kültürel ırkçılıkların kesişim noktalarına ışık tutmaktadır. Müslümanlık, göçmen Müslümanların alınlarına kazınmıştır, oysaki Avrupalılar da İslâm’ı seçebilir. Sonradan Müslüman olanların doğuştan Müslümanlara ve onların geleneklerine yönelttikleri eleştirileri İslâmofobi olarak adlandırabilir miyiz? Sonradan Müslüman olanların toplum genelinde yarattıkları nefreti nasıl anlamalıyız? Ya da başka bir şekilde ifade etmek gerekirse, Avrupa’da ırka ve dine dayalı ayrımcılığa uğrayan Müslümanların inanç ve bireysel tercihlerini nerede konumlandırabiliriz?</p>

  <p>Bu meseleleri, Alman toplumunun genelini etkileyen toplumsal ve siyasal gelişmeler bağlamında sorguluyor, özellikle de din değiştirmenin siyasal etkilerine odaklanıyorum. İkinci Dünya Savaşı sonrası Almanya’da yaşanan en önemli gelişmelerden birisi, savaşın parçaladığı ülkeyi yeniden inşa etmek için gelen milyonlarca Müslüman işçiydi. Bu göç, Almanya’yı dönüştürmüştür ve dönüştürmeye de devam etmektedir. Göçmen işçiler ve aileleri, Yahudi Soykırımı sonrası büyük oranda homojenleşen Alman toplumunda beklenmedik bir etki yarattı ve onu bir kez daha farklılıklarla uzlaşmaya zorladı. Bu gelişmenin sonuçlarından biri, Türkler ile Almanlar ve Müslümanlar ile Hıristiyanlar/Avrupalılar/sekülerler arasında kategorik zıtlıkların inşası oldu. Bağlantılı, belki de kaçınılmaz başka bir sonucu da bu zıtlıklar arasındaki geçişler ve sınır ihlalleriydi. 2000 yılında Alman vatandaşlığı kanununda yapılan değişiklik sonrasında yüz binlerce Müslüman göçmen ve çocukları vatandaşlık almış, diğer yandan ise eskiden Hıristiyan ya da ateist olan sayıları başlarda az olan fakat her geçen gün artan pek çok Alman da Müslüman olmuştur. Bu tür sınır ihlalleri, Almanlık ve Müslümanlık tanımlarına meydan okudu ve onları dönüştürdü.</p>

  <p>Alman toplumunun geneli, mühtedi Almanları toplum dışına iter ve bir insanın aynı anda hem Alman ya da Avrupalı hem de Müslüman olamayacağı inancına dayanarak, bunların Almanlıklarını ve Avrupalılıklarını sorgular.<a class="noteref" href="../Text/notlar.htm#ngiris9" id="ref9">9</a> Mühtediler, Avrupa kültürüne ihanet etmekle ve takip edilmesi gereken iç düşmanlar ve potansiyel teröristler olmakla suçlanır.<a class="noteref" href="../Text/notlar.htm#ngiris10" id="ref10">10</a> İslâm’ın Avrupalı olan her şeyin zıddı olarak görüldüğü bir toplumda İslâm’ı seçen Almanlar, Müslüman göçmenlerle aralarına mesafe koyuyor (İkinci Bölüm) ve göçmen Müslümanların ve onların geleneklerinin lekelemediği, bilakis bunları aşan sözde ulusallıktan ve geleneklerden arındırılmış bir İslâm’ın sözcülüğünü yapıyorlar. Bazı Müslüman Almanlar ve bunlara eşlik eden bazı Avrupalı doğuştan Müslümanlar, baskıcı âdetlerden arındırılmış saf İslâm’ın Alman değerleri ve yaşam biçimiyle mükemmel bir uyum göstereceğini savunuyorlar (Birinci Bölüm). Hatta bazıları Almanya’daki İslâm’ın, Alman Aydınlanması (Aufklärung)’nın farklılıklara karşı hoşgörü ve açık fikirlilik gibi eski fakat artık kaybolmuş değerlerine dayandığını savunmaktalar. Berlin Duvarı’nın yıkılmasından sonra İslâm’ı seçen Doğu Almanlar için ise Müslüman olmak Doğu Alman kimliklerinden kaçmanın bir yolu oldu (Üçüncü Bölüm). Almanya’da yetişen doğuştan Müslümanlar, bu söylemleri gittikçe benimsiyor ve Müslümanların inançlarından vazgeçmeden Alman toplumuna entegre olmalarının yolunun İslâm’ın kültürel zincirlerinden koparılmasından geçtiğini savunuyorlar (Dördüncü Bölüm). Daha yeni ve daha popüler İslâmî bir yorum ise, mühtedilerin kendilerini sadece gayrimüslimlerden değil fakat diğer Müslümanlardan da soyutlamaları ve İslâm’ın sözde köklerine geri dönmeleri gerektiğini savunarak, ulusal gelenek ve kimlik meselelerini doğrudan pas geçmeleridir (Beşinci Bölüm).</p>

  <p>Dünyanın her yerinde din değiştirenlerin, yeni dinleri ile yerel kültür arasındaki ilişki konusunda düşünceleri farklı olur. Papua Yeni Gine<a class="noteref" href="../Text/notlar.htm#ngiris11" id="ref11">11</a> ve Gana’da<a class="noteref" href="../Text/notlar.htm#ngiris12" id="ref12">12</a> Evanjelik Hıristiyanlığı seçenler, din değiştirmelerinin bir dönüşümü tamamladığına ve sadece eski dinlerini değil fakat eski kültürlerini de geride bıraktıklarına inanırlar. Türkiye<a class="noteref" href="../Text/notlar.htm#ngiris13" id="ref13">13</a> ve Hindistan<a class="noteref" href="../Text/notlar.htm#ngiris14" id="ref14">14</a> gibi yerlerde ise, Evanjelik Hıristiyanlığı seçenler sadece dinsel inançlarını değiştirdiklerine inanır ve benimsedikleri inancın yerel kültürle tamamıyla uyumlu olduğunu savunurlar. Ayrıca yeniden doğuşçu dinsel hareketler çoğu zaman inançlarını, kültürel uygulamalardan “arındırma”yı amaçlar. Dünyanın dört bir yanındaki yeniden doğuşçu Müslümanlar, kültürel bid’atlerden kurtarılmış sözde hakiki İslâm’a erişebilmek amacıyla İslâm’ın temel metinlerine dönmektedirler.<a class="noteref" href="../Text/notlar.htm#ngiris15" id="ref15">15</a> Lübnan’daki Şii Müslümanları konu alan çalışmasında, Lara Deeb<a class="noteref" href="../Text/notlar.htm#ngiris16" id="ref16">16</a> bu süreci “belirli bir akılcılık anlayışına, metin incelemeleri ve tarihsel araştırmalara dayanan... İslâm’ın [yeniden] onanması” süreci olarak adlandırır.<a class="noteref" href="../Text/notlar.htm#ngiris17" id="ref17">17</a></p>

  <p>Her ne kadar kültür ile din arasında yapılan bu ayrım dinsel aktörlere çok açık gibi görünse de, aslında bu iki alan arasındaki ayrım o kadar da açık değildir. Nathaniel Roberts’ın da hatırlattığı gibi,<a class="noteref" href="../Text/notlar.htm#ngiris18" id="ref18">18</a> din ya da kültürün doğalarının ne olduğu sorusunu “yanıtlayabileceğimiz doğal bir zemin” yoktur. Bu nedenle kültürü ve dini, toplumsal bağlamları ve siyasal neticeleri açısından ayırt etme ve aralarındaki ilişkileri bu açılardan kurma çabalarının anlaşılması önemlidir. Örneğin İslâm’ı saflaştırmak, genç Türk kadınları açısından ebeveynlerinin sığ dünya görüşlerini yıkmak ve toplumsal özgürlüklerini arttırmak anlamına gelebilirken<a class="noteref" href="../Text/notlar.htm#ngiris19" id="ref19">19</a> Lübnan’daki Şii aktivistler açısından, kendini geliştirme ve Müslüman olmanın modern yollarını keşfetme anlamına gelebilir.<a class="noteref" href="../Text/notlar.htm#ngiris20" id="ref20">20</a> İslâm’ı saflaştırma, Fas göçmeni Hollandalı Müslümanlar için, Faslı olma ile Hollandalı olma ikilemini uzlaştırmanın bir yolu olabilirken, Hollandalı otoriteler tarafından radikalleşmenin emaresi olarak görülebilir.<a class="noteref" href="../Text/notlar.htm#ngiris21" id="ref21">21</a></p>

  <p>Bu kitabın temel savlarından biri, İslâm’ı kabul eden pek çok Alman’ın ve diğer Avrupalılarının İslâm’ın saflaştırılması taleplerinin, gittikçe artan ve bu noktada Müslüman olmanın Alman ve Avrupalı olmaya aykırı olarak tanımlandığı yabancı düşmanlığı ve İslâmofobi bağlamında en iyi şekilde anlaşılabileceğidir. İslâm’ı sonradan seçenler, toplumun gösterdiği beklenmedik bir düşmanlıkla karşılaştıklarında, İslâm’ın Almanya’daki yerini savunmada aktif rol almakta ve bu amaçla onu göçmen Müslümanların geleneklerinden arındırmaya çalışmaktadırlar. İslâm’ın saflaştırılmasını savunan Müslüman Almanlara ilham veren sadece dünyanın dört bir yanındaki İslâmî yeniden doğuş hareketleri değil, aynı zamanda da aydınlanmanın akılcı birey ve doğal din idealleridir.<a class="noteref" href="../Text/notlar.htm#ngiris22" id="ref22">22</a> Doğrudan akılcı bireye hitap eden bu kültürden ve gelenekten gelen bağımsız İslâm çağrısı her ne kadar evrenselci gibi görünse de, aslında günümüz Almanya’sında son derece tikelci, daha doğrusu Avrupa merkezli bir yan anlam taşır. Hakiki anlamda sadece “Avrupa” ya da “Alman” aklının rasyonel olduğu, “Şark” aklının kültürel inançlardan tamamıyla özgürleşemediğini; dolayısıyla da İslâm’ın gerçek mesajını doğrudan alabilecek ve takdir edebilecek yeteneğin münhasıran kendilerinde olduğunu varsayarlar.</p>

  <h3 id="sigil_toc_id_2">DIŞLANAN BİR DİNE GEÇME</h3>

  <p class="nonindent">Kendi rızasıyla din değiştirmek, asıl amaç ne olursa olsun bireylere yerleşik toplumsal, kültürel ve siyasal sınırları yıkma gücünü bahşeden pek az eylemden biridir.<a class="noteref" href="../Text/notlar.htm#ngiris23" id="ref23">23</a> Güney Afrika’daki sömürgeciliği konu alan çalışmalarında, Jean ve John Comaroff<a class="noteref" href="../Text/notlar.htm#ngiris24" id="ref24">24</a> Hıristiyan olmanın hem sömürgecilere hem de sömürülenlere nasıl farklı güçler bahşettiğine dikkat çekmişlerdir. Avrupalılar Hıristiyanlığı, egemenliklerini güçlendirmek ve kullarının “akıllarına hâkim olmak” amacıyla kullanmışlardı. Oysa Comaroff, Hıristiyanlığı seçenlerin –özellikle de dindar olanların– beyaz sömürgecilerin özünde Hıristiyan olarak kabul ettikleri kategorileri nasıl yıktıklarını da gözlemlemiştir.<a class="noteref" href="../Text/notlar.htm#ngiris25" id="ref25">25</a></p>

  <p>Hindistan’da ise Gauri Viswanathan din değiştirmenin, özellikle de düşük statülü bir dine geçmenin taşıdığı baltalayıcı potansiyele işaret etmektedir.<a class="noteref" href="../Text/notlar.htm#ngiris26" id="ref26">26</a> Viswanathan, bu türden din değiştirmeleri din ya da toplumun geneline yöneltilen bir eleştiri ya da muhalif bir eylem olarak görmektedir: “Din değiştirme, sabit, değiştirilemez kimlikler anlayışını sarsarak, kişi, vatandaşlık, millet ve toplum [kavramlarının] tanımlanmasında kullanılan sınırları yıkar ve bu sınırların geçirgenliğini açığa çıkartır.”<a class="noteref" href="../Text/notlar.htm#ngiris27" id="ref27">27</a> “Dinin toplumsal, siyasal ve ahlâki önemini”<a class="noteref" href="../Text/notlar.htm#ngiris28" id="ref28">28</a> ciddiye aldığından ötürü, <em>Müslüman Olmak, Alman Kalmak</em> kitabı din değiştirmenin toplumsal ve siyasal gücüne odaklanmaktadır. Siyasal gerekçelere dayanmadığı durumlarda bile, bu kişilerin “sınırları, onları ihlal ederek değiştirmiş” olmalarından ötürü din değiştirmenin siyasal neticeleri olduğunu gösteriyorum.<a class="noteref" href="../Text/notlar.htm#ngiris29" id="ref29">29</a> Günümüz Avrupa’sında bu tür sınır ihlalleri, özellikle de Hıristiyanların Müslüman olmaları büyük bir siyasal anlam taşımaktadır.<a class="noteref" href="../Text/notlar.htm#ngiris30" id="ref30">30</a> Hıristiyan ya da ateist Almanlar İslâm’ı seçtiklerinde, hem Alman olmanın anlamını hem de Almanya’daki Müslüman toplumunun yapısını dönüştürürler. Daha da önemlisi İslâm’ı seçen Avrupalılar, kendisini İslâm ve Müslümanları dışlayarak tanımlayan Soğuk Savaş sonrası Avrupa ideolojisine meydan okumakta<a class="noteref" href="../Text/notlar.htm#ngiris31" id="ref31">31</a> ve kendini bireysel tercihlere saygılı ve farklılıklara karşı hoşgörülüymüş gibi resmeden Avrupa kültürü efsanesinin sahteliğini gözler önüne sermektedirler.</p>

  <p>Eski mühtediler, Türk ve Arap isimleri alıp bu topluluklara karışırken; yeni mühtediler Alman isimlerini gururla koruyor, diğer mühtedilerle evlenmeyi tercih ediyor ve göçmen kökenleri olmayan yeni bir Müslüman Alman nesil yetiştiriyorlar. Aynı zamanda ibadetlerin Almanca yapılmasını talep ederek, göçmen Müslüman toplumlarına da meydan okuyorlar. Bu süreç içerisinde, ebeveynlerinin dillerini ve camilerini kullanırken kendilerini rahat hissedemeyen ikinci, üçüncü ve dördüncü nesil genç Türk ve Arap Müslümanlarla ittifaklar kuruyorlar. Sonuç olarak, Almanca konuşan çok etnisiteli Müslüman toplulukların kurulmasına aracılık ediyorlar.</p>

  <p>Daha küçük bir mühtedi grubu ise çok daha aktivist bir konum benimsiyor. Toplumun genelini, özellikle de etno-dinsel hiyerarşiyi açıktan açığa eleştiriyorlar. Bazı Müslüman Almanlar, bir zamanlar Yahudi vatandaşlarını marjinalleştirmiş ve katletmiş olan; şimdiyse Müslümanları dışlayan Alman toplumunun hoşgörüsüzlüğü üzerine akademik kitaplar yazıyor ve seminerler veriyorlar (Birinci Bölüm). Bazıları, Müslümanların dışlanması ve suçlanmasını hip-hop parçalarına konu ediyorlar (Dördüncü Bölüm). Bir diğer grup ise Alman toplumundaki kapitalist ve maddiyatçı eğilimlere karşı çıkıyor ve zekât ya da hayır işleri gibi komünalist geleneklere dayanan daha adil bir toplum için İslâm’a geçilmişi gerektiğini savunuyorlar (İkinci Bölüm). Çok küçük bir grup ise Afganistan, Pakistan ve Suriye’deki cihatçı gruplara katılıp, Almanya’da terörist hücreler kuruyor (Beşinci Bölüm).</p>

  <p>İslâm’ı seçen Almanların kendilerini toplumun geneliyle özdeşleştirmeyip bunun yerine azınlık konumunda yeni bir kimlik yaratmalarını, dönüştürücü potansiyeli olan bir “queer etnisite” yaratma eylemi olarak görüyorum. Bu kavramı, Avrupa’da ırksal ayrımcılığa uğrayan toplumlar arasında doğan umulmadık ittifakların doğası ve etkilerini açıklamak için kullanan Fatima El-Tayeb’den ödünç aldım.<a class="noteref" href="../Text/notlar.htm#ngiris32" id="ref32">32</a> El-Tayeb “queer (nonoş)” kelimesini bir sıfat ya da isim değil, cinsel anlamından soyutlanmış bir fiil olarak kullanır. Avrupa’daki yeni gençlik kültürünü “temelini ne etnik kimliklerden ne de efsanevi bir anavatandan alan yeni bir diaspora bilincinin oluşmasıyla sonuçlanan bir kimlik yapı çözümü” olarak açıklar. Siyah feministler ya da hip-hop sanatçılarının oluşturdukları “queer” etnisitenin “birbirine zıt pek çok kişinin ortak deneyimlerine dayanan bir toplum” inşa etmek gibi yaratıcı bir potansiyeli vardır. Dolayısıyla “kimliğin istikrarsız, stratejik, değişken ve daima edimsel olduğunda ısrar eden yeni Avrupa azınlık aktivizmi, nonoş bir pratik sergilemektedir”.<a class="noteref" href="../Text/notlar.htm#ngiris33" id="ref33">33</a></p>

  <p>Burada Almanların Müslüman olmalarının, bir yandan dinsel-ırksal sınırları ve toplumsal yaşamdaki hiyerarşileri sarsan, diğer yandan ise çok konumlu alternatif toplumlar yaratan benzer bir kimlik yapı bozum ve kurum süreci yarattığı sonucuna varıyorum. Almanların İslâm’ı seçmeleri, her ne kadar bununla sınırlı olmasa ve bundan çok daha eski olsa da, farklı ve marjinalleştirilmiş şehirli toplulukları bir araya getiren ve yeni doğan Avrupa gençlik kültürünün gittikçe daha fazla önem kazanan bir boyutudur. Bu şekilde hem beyaz hem de siyah Almanlar, kendilerini Hıristiyan kimliklerinden koparabiliyor ve dışlanan Müslüman toplumuyla özdeşleşebiliyorlar. Böylece, hepsi de Almanya’da doğan ve yetişen kişileri, Hıristiyan yerliler ve Müslüman göçmenler olarak ayrıştıran söylemi yıkan özgün Alman toplulukları kurabiliyorlar.</p>

  <p>Ayrımcılığın olduğu bir toplumda statüsü daha düşük olan dine geçme eylemi, Afrikalı Amerikan akademisyen W.E.B. DuBois’in bir yüzyıldan uzun bir süre önce “Amerika’da siyah [olmanın] garip anlamını” nitelemek için kullandığı, “çifte-bilinç” kavramını andıran bir durum yaratır.<a class="noteref" href="../Text/notlar.htm#ngiris34" id="ref34">34</a> Berlin Üniversitesi’ndeki çalışmalarını bitirdikten sonra yazdığı ve çok alıntılanan bir paragrafında, DuBois Afrikalı Amerikan deneyiminin temelinde gördüğü “ikiliği” şöyle betimler:</p>

  <blockquote>
    <p>Zenci... bir peçeyle doğmuştur ve bu ona Amerikan dünyasına üçüncü bir gözle bakma imkânı bahşeder – öyle bir dünya ki ona hakiki bir öz-bilinç sunmaz, kendisini sadece diğer dünyanın aracılığıyla görmesine izin verir. Bu çifte-bilinç, kendine daima başkalarının gözlerinden bakan; kişinin ruhunu, onu şaşkın bir hor görme ve acıma hissiyle izleyen bir dünyanın mezurasıyla ölçen garip bir histir. Kişi bu ikiliği daima hisseder – bir Amerikalı, bir Zenci; iki ruh, iki düşünce, uzlaştırılmış iki mücadele... Kişi sadece, arkadaşlarından küfür yemeden, üzerine tükürülmeden ve fırsat kapıları yüzüne çarpılmadan aynı anda hem Zenci hem de Amerikalı olabilmek ister.<a class="noteref" href="../Text/notlar.htm#ngiris35" id="ref35">35</a></p>
  </blockquote>

  <p>Yüz yıl önce Berlin’de yapılan bu gözlemler bugün hâlâ yankı bulmaktadır. İngiliz akademisyen Nasar Meer günümüz Avrupa’sında Müslüman olma deneyimini tasvir etmek için bu çifte bilinç kavramına başvurur.<a class="noteref" href="../Text/notlar.htm#ngiris36" id="ref36">36</a> Her ne kadar paralel bir mukayese olmasa da, DuBois’in çifte bilinç kavramı tam da bu düşüncelerin şekillendiği Berlinli Müslüman Almanların yaşadıklarını son derece iyi anlatmaktadır. Anlatacağım Müslüman Almanlar, DuBois’in kendi halkı için söylediği gibi “bir peçeyle doğ[mamışlardır]”. Bunun yerine, peçeyi giymeyi yetişkin kişiler olarak kendileri tercih etmişlerdir – aslında söz konusu din değiştiren kadınlar olduğunda, peçe basit bir mecaz olmaktan çıkarak somut bir gerçekliğe bile dönüşmektedir. Ancak bu peçe takma eylemi, içinde yaşadıkları Avrupa dünyasında onlara bir “üçüncü göz” bahşeder. İslâm’ı seçen Almanlar sık sık toplumun kendilerine uzlaşmaz kimliklere sahiplermiş gibi “garip bir duygu” hissettirdiğinden bahsederler. Din değiştirenler bu nedenle, Alman dostlarından küfür yemeden ya da yüzlerine tükürülmeden ve Ümmet tarafından dışlanmadan hem Alman kalmaya hem de Müslüman olmaya çalışmaktadırlar.</p>

  <p>20. yüzyıl başlarında yaşayan Afrikalı Amerikalılar ile 21. yüzyıl başlarında yaşayan Müslüman Almanlar arasındaki bu benzerliğin basit ya da doğrudan bir benzerlik olmadığını kabul ediyorum. Mühtedi Almanlar, Müslüman olarak doğmamışlardır. Pek çoğu çoğunluk gruplarından gelmektedirler ve en önemlisi, her zaman din değiştirdiklerini saklama ya da ilişkili bütün görsel emarelerle birlikte din değiştirme eyleminden tamamıyla vazgeçme şansları vardır – ki bu, ayrımcılığa uğrayan grupların sahip olmadıkları bir seçenektir.<a class="noteref" href="../Text/notlar.htm#ngiris37" id="ref37">37</a> Ancak din değiştirenler, ırk ve din sınırlarını ihlal etmelerinin ve aynı anda hem Alman hem de Müslüman olmalarının bir sonucu olarak sosyal statülerinde ani ve beklenmedik bir düşüş yaşarlar. Belki de doğumlarından itibaren böyle bir çifte bilinçle yaşamadıklarından ya da din değiştirme eyleminin aşağı toplumsal katmanla aralarında yeni ve iradi bir bağ kurmasından ötürü, pek çok Müslüman Alman bu ikiliği, bu uzlaşmazlık hissini İslâm’ın Alman bir yüzü olabileceği, Alman değerleriyle uyumlu olduğu ve Türk ve Arap geleneklerinden kurtarılabileceğinde ısrar ederek aşmaya çalışır.</p>

  <p>DuBois’in bahsettiği çatışan bilinç ve kimlikler çoğu zaman ikiden fazladır.<a class="noteref" href="../Text/notlar.htm#ngiris38" id="ref38">38</a> İslâm’ı seçenlerin çoğu sadece Alman kimliğine değil, aynı zamanda marjinalleştirilmiş başka kimliklere de sahiplerdir. Din değiştirenler arasında, örneğin Doğu Alman ya da Doğu Avrupa, Rusya, Latin Amerika ya da Afrika kökenli göçmenler olabilmektedir. Ayrıca işçi sınıfından İslâm’ı seçenlerin sayısı da gittikçe artmaktadır. Üçüncü ve beşinci bölümlerde, kimlikleri arasında “tire olan” bu Almanların din değiştirmelerinin, Federal Cumhuriyet’in ikinci sınıf vatandaşları olma hissinin üstesinden gelmelerine nasıl yardımcı olduğunu göstereceğim. Bu kişiler aslında Müslüman olduklarında, sadece Müslüman olmakla kalmamakta, Almanlıklarını da tartışmasız bir şekilde pekiştirmektedirler.</p>

  <h3 id="sigil_toc_id_3">İSLÂMOFOBİ, YAHUDİ KARŞITLIĞINA MI,<br />
  YOKSA HOMOFOBİYE Mİ BENZİYOR?</h3>

  <p class="nonindent">Günümüz Almanya’sında, İslâm’a ve Müslümanlara eşit muamele yapılmadığını gösteren pek çok kanıt vardır. İslâm’ın ülkede en aktif yaşanan dinlerden biri olması gerçeğine ve yapılmış pek çok başvuruya rağmen, bölgesel Alman hükümetleri İslâm’ı resmi dinlerden biri olarak tanımamakta ısrar ediyorlar.<a class="noteref" href="../Text/notlar.htm#ngiris39" id="ref39">39</a> Protestanlar, Katolikler, Yunan Ortodoks Hıristiyanları ve Yahudiler kendilerine ibadethaneleri için vergi toplama ve devlet okullarından din dersi talep etme imkânı veren <em>Körperschaft des Öffentlichen Rechts</em> (kamu hukuku tüzel kişiliği) statüsünden yararlanırlar. Fakat İslâm, devlet tarafından desteklenmemekte ve devlet okullarında öğretilmemektedir.<a class="noteref" href="../Text/notlar.htm#ngiris40" id="ref40">40</a> Müslümanlar, yeni cami<a class="noteref" href="../Text/notlar.htm#ngiris41" id="ref41">41</a> ya da dinî eğitim veren özel İslâmî okul açma ve helal hayvan kesme gibi konularda da engellerle karşılaşmaktadırlar.</p>

  <p>Yakın tarihli önemli bir kamuoyu yoklamasında, Almanların yüzde 46’sı “Almanya’da haddinden fazla Müslüman var” ifadesine,<a class="noteref" href="../Text/notlar.htm#ngiris42" id="ref42">42</a> yüzde 58’i ise “Müslümanların yaşamlarının ciddi bir şekilde kısıtlanması gerekmektedir” ifadesine<a class="noteref" href="../Text/notlar.htm#ngiris43" id="ref43">43</a> katılmışlar ve yarısından çoğu “Müslümanları sevmediklerini” söylemişlerdir.<a class="noteref" href="../Text/notlar.htm#ngiris44" id="ref44">44</a> Bu kapsamda 2010’da Berlin’deki Açık Toplum Vakfı tarafından yapılan bir araştırma –hiç de şaşırtıcı olmayan bir şekilde– Müslümanların yüzde 89’unun diğer Almanların onları Alman olarak görmediklerini hissettiklerini; yüzde 79’unun geçen yıl içerisinde en az bir kez dinsel ya da ırksal ayrımcılığa uğradıklarını ve genç Müslüman kadınların başörtüsü yasağının iyi bir işe girmelerini zorlaştırdığını düşündüklerini ortaya çıkartmıştır.<a class="noteref" href="../Text/notlar.htm#ngiris45" id="ref45">45</a> Gerçekten de, Müslümanlara özellikle işgücü ve konut piyasalarında ayrımcılık uygulandığı defalarca belgelenmiştir.<a class="noteref" href="../Text/notlar.htm#ngiris46" id="ref46">46</a> Bir o kadar önemli başka bir mesele de, Almanya’nın son birkaç yılda pek çok nefret suçuna şahit olmuş olmasıdır. Bunlar arasında 2009 yılında Manva El-Sherbini’nin öldürüldüğü nefret cinayetinin yanı sıra 2000 ila 2006 yılları arasında Nasyonal Sosyalist Birlik adlı sağ kanat terör örgütünün birimleri tarafından dokuz Türk ya da Türk’e benzeyen kişinin öldürülmesi de vardır.</p>

  <p>Her şeye rağmen Müslümanların karşılaştıkları bu aleni ayrımcılık ve şiddet uygulamalarının yarattığı etki, genellikle İslâmofobinin bir ırkçılık biçimi olarak görülmesi için yeterli görülmemektedir. Problem kısmen İslâmofobi teriminin yıllardır yaygın bir şekilde kullanılmasına rağmen, ne anlama geldiği konusunda gerçek bir uzlaşının olmamasından kaynaklanmaktadır.<a class="noteref" href="../Text/notlar.htm#ngiris47" id="ref47">47</a> 1997 yılında <em>Runnymede Trust Komisyonu</em> tarafından İngiliz Müslümanları ve İslâmofobi üzerine hazırlanan, <em>İslâmofobi: Hepimizin Meselesi</em> (<em>Islamophobia: A Challenge for Us All</em>) başlıklı rapor bu terimin popülerlik kazanmasını sağlamıştı. Avrupa Irkçılık ve Yabancı Düşmanlığını İzleme Merkezi de bu raporu izlemiş ve aynı kavramı kullanmıştı.<a class="noteref" href="../Text/notlar.htm#ngiris48" id="ref48">48</a> Orijinal rapor İslâmofobiyi “İslâm’a karşı temelsiz bir düşmanlık ve bu bağlamda Müslümanların hepsi ya da çoğundan korkma ya da hoşlanmama” olarak tanımlar.<a class="noteref" href="../Text/notlar.htm#ngiris49" id="ref49">49</a> Ne ilk rapor ne de sonrakiler, göçmen Müslümanlara karşı ayrımcılık anlamına gelen İslâmofobiyi diğer ırkçılık biçimlerinden ayrı tutmuşlardır.<a class="noteref" href="../Text/notlar.htm#ngiris50" id="ref50">50</a> Robert Miles ve Malcolm Brown gibi ırkçılık konusunda çalışan bazı akademisyenler, mevcut ırkçılık ve yabancı düşmanlığı teorilerine kolaylıkla dahil edilebilecek olmasından ötürü İslâmofobiyi fuzuli bir kavram olarak görmektedir.<a class="noteref" href="../Text/notlar.htm#ngiris51" id="ref51">51</a> Fred Halliday gibileri, siyasal bir olguyu “kültürelleştirmesi” nedeniyle kavrama eleştirel yaklaşmaktadır.<a class="noteref" href="../Text/notlar.htm#ngiris52" id="ref52">52</a> Fransız akademisyen Jocelyne Cesari<a class="noteref" href="../Text/notlar.htm#ngiris53" id="ref53">53</a> ve Michael Wieviorka<a class="noteref" href="../Text/notlar.htm#ngiris54" id="ref54">54</a> ise, İslâmofobinin kullanışlı olamayacak kadar muğlak bir kavram olduğu kanaatindedir.</p>

  <p>İslâmofobi kavramının kullanışlı bir kavram olup olmadığı konusunda bir uzlaşı olmamasına rağmen, bütün yorumcular dışlama ve ırkçılık biçimlerinin, özellikle Avrupa’da dönüşüme uğradığı ve bu değişimlerin getirdiği asıl yükü Müslüman göçmenlerin taşıdığı konusunda mutabıktır. Sömürgecilik döneminde ayrımcı ve baskıcı uygulamaları ibra etmek için yalancı-bilimsel kalıtım teorileri kullanılmıştı. Sömürgecilik sonrası dönemde ise yine benzer uygulamaları meşrulaştıran ama bu defa uzlaşmaz oldukları iddia edilen (bu sefer biyolojik değil) kültürel farklılıklara dayanan yeni teorilerde patlama yaşanmıştır.<a class="noteref" href="../Text/notlar.htm#ngiris55" id="ref55">55</a> Dolayısıyla aslında ırkçılığın dayandırıldığı biyolojik teoriler hiç kaybolmamış, bilakis akademisyenlerin “yeni ırkçılık”,<a class="noteref" href="../Text/notlar.htm#ngiris56" id="ref56">56</a> “neo-ırkçılık”,<a class="noteref" href="../Text/notlar.htm#ngiris57" id="ref57">57</a> “kültürel köktencilik”,<a class="noteref" href="../Text/notlar.htm#ngiris58" id="ref58">58</a> “ayrımcı ırkçılık”,<a class="noteref" href="../Text/notlar.htm#ngiris59" id="ref59">59</a> “kültür söylemi”<a class="noteref" href="../Text/notlar.htm#ngiris60" id="ref60">60</a> ve hatta “ırksız ırkçılık”<a class="noteref" href="../Text/notlar.htm#ngiris61" id="ref61">61</a> olarak adlandırdıkları kültürel açıklamalar yaygınlaşmıştır.</p>

  <p>Avrupa genelinde, özellikle de Almanya’da İslâmofobi kavramının meşruluğunu ispat edecek şey, Yahudi karşıtlığına benzer bir şey mi yoksa Yahudi karşıtlığından farklı bir şey mi olduğu sorusuna verilecek yanıttır. Müslümanlara uygulanan ayrımcılığı, İslâm’ın kişisel tercihler doğrultusunda seçilebilen ya da terk edilebilen bir din olmasından ötürü, küçümseyen tarafın savları geçerli değildir. İngiliz İslâm eleştirmeni Polly Toynbee bu tutumu “ırk insanların seçemeyecekleri bir şeyken ve halk olarak onları hiçbir şekilde tanımlamaz[ken]... inançlar halkların kendilerini tanımladıkları şeylerdir... Bu ikisi birbirleriyle karıştırılamazlar. İslâmofobi kelimesinin saçma olmasının nedeni de budur” sözleriyle savunur.<a class="noteref" href="../Text/notlar.htm#ngiris62" id="ref62">62</a> Özellikle sağ kanat Almanların bayıldıkları Türk kökenli İslâm eleştirmeni Necla Kelek de bu bakış açısını temsil eder. Tillo Sarazzin’in, Alman göçmen politikasının başarısızlığından Almanya’daki Müslümanları sorumlu tutan, 2010 tarihli <em>Deutschland schafft sich ah</em> (Almanya Kendini Yok Ediyor) adlı tartışmalı kitabını savunurken, Kelek Sarazzin’in ırkçı olarak adlandırılamayacağını çünkü “İslâm[’ın] bir ırk değil, bir kültür, bir din” olduğunu iddia etmiştir.<a class="noteref" href="../Text/notlar.htm#ngiris63" id="ref63">63</a> Böyle eleştirmenler çoğunlukla İslâm’ı kabul eden yerli Avrupalıları ve aynı zamanda İslâm’ı terk edip kendileri sözde İslâm eleştirmeni olan Türkleri, Arapları, İranlıları ve diğerlerini bunun bir örneği olarak gösterirler.</p>

  <p>İslâmofobinin Avrupa genelinde geçerliliği olan bir ırkçılık biçimi olarak kabul edilmesini talep eden diğer taraf ise kendisini İslâmofobinin genel kabul görmüş diğer ırkçılık biçimlerinden, özellikle de Yahudi düşmanlığından pek farklı olmadığını göstermeye adamıştır.<a class="noteref" href="../Text/notlar.htm#ngiris64" id="ref64">64</a> Rita Chin, Fehrenbach, Eley ve Grosmann Yahudi karşıtı, göçmen karşıtı ve İslâm karşıtı söylemlerin hem biyolojik hem de kültürel unsurları eşit derecelerde barındırdıklarını göstermişlerdir.<a class="noteref" href="../Text/notlar.htm#ngiris65" id="ref65">65</a> Meer ve Tariq Modood ise, sözde kültürel eleştirinin de ırkçı olabileceğinin altını çizerler. Dolayısıyla İslâmofobinin “salt ırkçılığın basit bir temsilcisi değil, bizatihi kendisinin bir ırkçılık biçimi” olduğunu ifade ederler.<a class="noteref" href="../Text/notlar.htm#ngiris66" id="ref66">66</a> Alman akademisyen Shooman, İslâmofobi yerine İslâm karşıtlığı terimini kullanır,<a class="noteref" href="../Text/notlar.htm#ngiris67" id="ref67">67</a> çünkü ona göre “Müslümanlık, Müslüman olarak yaftalanmış insanların kaçamayacakları ırksallaştırılmış bir statüdür”.<a class="noteref" href="../Text/notlar.htm#ngiris68" id="ref68">68</a></p>

  <p>Matti Bunzl, İslâmofobiyi hem Avrupa’nın geleceği hem de genel itibariyle jeopolitik durum açısından Yahudi karşıtlığından daha büyük bir sorun olarak görür, dolayısıyla tartışmaya yeni bir bakış açısı getirir. Buna karşın, Yahudi karşıtlığı ve İslâmofobinin farklı olduğunu savunur. Bunzl, “Yahudi karşıtlığı, etnik temelde ulus devletin saflığını korumak için geliştirilmiş bir projeyken, İslâmofobi cepheye Avrupa medeniyetinin geleceğini koruması için çağrılmıştır” diye yazmıştır.<a class="noteref" href="../Text/notlar.htm#ngiris69" id="ref69">69</a> Bunzl gibi ben de, İslâmofobide onu selefinden ayıran özgün unsurlar görüyorum. Bana göre İslâmofobinin en ayırt edici özelliği, eylemlerinden ve eylemlerinin neticelerinden sorumlu olan rasyonel birey kavramına dayanmasıdır. İslâmofobikler, inancın doğuştan olmaması, bilakis Müslümanlar tarafından rızayla seçilmiş ya da sürdürülmüş olmasından ötürü, kadınlar ve siyahlar gibi sistematik ayrımcılık gören diğer grupların aksine, Müslümanların yasal koruma için gerekli şartları taşımadıklarını savunurlar.<a class="noteref" href="../Text/notlar.htm#ngiris70" id="ref70">70</a> Bu mantığa göre inançlarını seçme ya da terk etme özgürlüklerinin olmasından ötürü, ayrımcılığa karşı yasal koruma sağlanması gerekmez. Yaşadıkları her şeyden birey olarak Müslümanları sorumlu tutan bu düşünüş biçimi, İslâm’ın kadınları ikinci sınıf insanlar olarak görmesi ve kocalara karılarını dövme hakkı vermesinden dolayı, Müslüman bir adamla evlenen kadının, evliliğinde zorluk yaşıyor olarak değerlendirilemeyeceğini savunan ve Faslı kocasından boşanmak isteyen dayak mağduru kadına kolay boşanma hakkı verilemeyeceğine hükmeden 2007 tarihli Frankfurt mahkeme kararında açıkça görülür. Mağdurları kendi kaderlerinden sorumlu tutan bu düşünce, piyasa mantığını vatandaşlığa teşmil eden ve rasyonel seçimler yaptığını farz ettiği bireyleri eylemlerinden sorumlu tutan, günümüz neoliberalizmine de uygundur.<a class="noteref" href="../Text/notlar.htm#ngiris71" id="ref71">71</a> Yani David Tyrier’in yerinde ifadesiyle “bu kendi çağının ırkçılığıdır”.<a class="noteref" href="../Text/notlar.htm#ngiris72" id="ref72">72</a></p>

  <p>İslâmofobiyle bağlantılı başka bir konu da, Avrupa’daki seküler kamusal alan anlayışıdır. Almanya’daki ideal kamusal alan modeli özü itibariyle Habermasçı bir modeldir – devlet, ekonomi ve aileden bağımsız, özel bireylerin kamusal yararı müzakere edebilecekleri toplumsal bir alan. Jürgen Habermas teorisini kurarken din konusunu tamamıyla göz ardı etmiştir.<a class="noteref" href="../Text/notlar.htm#ngiris73" id="ref73">73</a> Ancak bu farkında olunmadan yapılmış bir hata değildir.<a class="noteref" href="../Text/notlar.htm#ngiris74" id="ref74">74</a> Charles Taylor, dini kamusal alandan dışlanması gereken özel bir düşünce biçimi olarak gören anlayışın köklerinin, sadece seküler düşünceyi hakiki rasyonalite olarak gören ve dinsel düşünceyi “kuşkulu ve son kertede sadece doğmalarını kabul etmiş insanlarca makul görülen” bir şey olarak kabul eden Aydınlanma düşüncesinde yattığını göstermektedir.<a class="noteref" href="../Text/notlar.htm#ngiris75" id="ref75">75</a> Dinsel düşünce, özellikle de İslâm, kuşkulu ve kamusal alana uygun olmayan bir şey olarak görülür. Lafa gelince liberal olan siyasal aktörlerin dine karşı olmadıklarını, sadece İslâm’ın kamusal alanda ifade edilmesine karşı olduklarını rahatça söyleyebilmelerinin nedeni bu inançtır. Fransa 2004’te, Cumhuriyet prensiplerini ihlal ettiği gerekçesiyle, dinsel sembollerin devlet okullarında takılması/giyilmesini yasaklayan bir kanun çıkarttı.<a class="noteref" href="../Text/notlar.htm#ngiris76" id="ref76">76</a> Okula giden kızlardan başörtülerini evlerinde bırakarak Fransız tarzını benimsemeleri istendi. Fransız seleflerini izleyen Almanya’daki Berlin ve Brandenburg eyaletleri, 2005’te Tarafsızlık Kanunu’nu (Neuträlitatgesetz) geçirerek sadece öğrencilerin değil, devlet okulları ve adalet sisteminde çalışanların da dinsel sembol, işaret ya da elbiseler giymelerini yasakladılar. Fransa’da bu konuda üç semavi dine eşit muamele yapılsa da, başörtüsünü özel değil de kamusal alanda giymeleri gereken dindar Müslüman kadınların yaşadıkları, “tarafsız” kamusal alan ile “serbest” özel alan arasındaki ideal ayrımın saçmalığını ispatlamaktadır.</p>

  <p>Bence, bireysel seçimin idealleştirilmesi ve İslâmofobik savların kamusal alanda ifade bulabilmesinden ötürü, İslâmofobiyi tarihsel Yahudi karşıtlığıyla değil güncel homofobiyle karşılaştırmak daha anlamlıdır. Homofobik söylemler, lezbiyenleri ve eşcinsel erkekleri ayrımcılık gördükleri bir “yaşam tarzını” kendileri seçen, dolayısıyla da yasal korumayı hak etmeyen kişiler olarak tasvir eder. Amerika’da Avrupa’dan çok daha güçlü olan Hıristiyan homofobik lobiler, eşcinselleri heteroseksüelliğe davet ederler. Daha az radikal olan homofobikler ise, tıpkı Amerikan ordusunun 2011 yılından bu yana sürdürdüğü “sorma, söyleme” politikasında olduğu gibi, homoseksüelleri cinsel kimliklerini kamusal alanda ifade etmemeye, tanınma ve yasal korunma taleplerinden vazgeçmeye davet ederler. Bu görüşler, kimsenin dinsel ya da cinsel farklılıklarını açıkça sergilemediği, sözüm ona, tarafsız homojen bir kamusal alan düşüncesini savunan, Avrupa’daki İslâmofobik söylemleri anımsatmaktadır.<a class="noteref" href="../Text/notlar.htm#ngiris77" id="ref77">77</a></p>

  <p>Öyleyse, İslâmofobi konusunda cinsellik ve özgürlük meseleleri iç içe geçmiştir. Her ne kadar İslâm’ın toplum anlayışı heteroseksüel olsa da, Müslümanlar cinselliği, erkek ve kadının beraber bulundukları kamusal alanda dikkat edilmesi ve düzenlenmesi gereken bir mesele olarak görürler.</p>

  <p>Oysaki Avrupalılar bunu, özel alana yapılan garip ve yersiz bir kamusal vurgu olarak görür. Dindar Müslümanların cinsiyet ve cinselliği organize etme biçimleri, Cumhuriyetçilikleri, Joan Scott’ın belirttiği gibi soyut bir eşit vatandaşlık idealine ve cinsler arası farklılıklar ile ataerkinin fizyolojik açıdan reddine dayanan, Fransızlar için son derece rahatsız edicidir.<a class="noteref" href="../Text/notlar.htm#ngiris78" id="ref78">78</a> Fransız hukuku başörtüyü, Scott’ın düşündüğü gibi sadece okula giden kızlar tarafından giyildiğinde “dikkat çeken” bir şey olarak değil, aynı zamanda aşırı bir cinsellik hatta sapkınlığın göstergesi olarak da görmektedir. İroniktir ki, bu dindar Müslümanların bakış açısının tam tersidir.</p>

  <p>“Tercih” kavramının Müslümanlıkla ilgili söylemlerdeki ideolojik merkeziliğini en açık gösteren şey, İslâm’a bağlılık konusunda aktif ama birbirlerinden farklı tutumlar benimsemiş iki grubun –yani İslâm’la sosyalleşen ama pek dindar olmayan kültürel Müslümanlar ile İslâm’ı seçen Almanların– yaşadıklarıdır. Bu iki grubun kamusal söylemde işgal ettikleri yerin sayıları ya da etkileriyle orantısız olması tesadüf değildir. Bu iki grubun karşılaştıkları benzer fakat farklı dışlanma biçimleri İslâmofobiyi oluşturan karmaşık yapıya ışık tutar. Buradaki temel meseleler kendi tercihlerini yapmakta özgür, fakat bunun sonuçlarından da sorumlu olan bireysel özne ile sözde tarafsız, fakat fiiliyatta alternatif ifade biçimlerini reddeden kamusal alandır.</p>

  <h3 id="sigil_toc_id_4">MÜSLÜMANLARIN DIŞLANMASI VE<br />
  İSLÂM’IN ALMANLAŞTIRILMASI</h3>

  <p class="nonindent">Her ne kadar Almanya’nın uzun bir dinsel ayrımcılık, özellikle de Yahudileri dışlama geçmişi olsa da, Müslümanların açık bir sınıf boyutu olacak şekilde dışlanması nispeten yeni bir olgudur.<a class="noteref" href="../Text/notlar.htm#ngiris79" id="ref79">79</a> Müslümanların hikâyesi, Rey Chow’un geç dönem kapitalist Batı toplumlarında “emeğin etnikleştirilmesi” olarak adlandırdığı şeyin yeni bir örneğidir.<a class="noteref" href="../Text/notlar.htm#ngiris80" id="ref80">80</a> İkinci Dünya Savaşı öncesinde, Weimar Almanyası’nda küçük, fakat varlıklı ve toplumsal entegrasyonu güçlü bir Müslüman topluluğu vardı.<a class="noteref" href="../Text/notlar.htm#ngiris81" id="ref81">81</a> Bu Müslüman grubu, İkinci Dünya Savaşı sonrasında pratikte ortadan kaybolurken, Almanya’ya kitleler halinde başka Müslümanlar geldi. Marshall Planı kapsamında mali destek alan Alman devleti, Avrupalı, Kuzey Afrikalı ve aralarında Tunus, Fas ve Türkiye’nin de bulunduğu Orta Asyalı işçileri ülkesine davet etti. Müslümanlar, Almanya’nın yerleşik proleterleri haline geldikten sonra ise “bir yanda münasip ve değerli görülen, diğer yanda ise yabancı ve aşağı görülen arasında zımni bir sınır” ortaya çıktı.<a class="noteref" href="../Text/notlar.htm#ngiris82" id="ref82">82</a></p>

  <p>Alman ulusuna, göçmen çocuklarının bile katılmasını engelleyen sosyo-tarihsel süreçler o dönemde de açıkça görülebilmekteydi. Uzun yıllar boyunca hem Alman yetkilileri hem de göçmen işçiler, adı üstünde misafir olan işçilerin kendi ülkelerine döneceklerini varsaydılar. Bu nedenle, hiç kimse işçilerin Alman toplumuna uyum sağlaması için çaba harcamadı. Almanya’ya gelen ilk misafir işçilerin çoğu erkekti ve bunlar milletlerine göre tasnif edilerek fabrikalarda barındırılıyorlardı. Gün içerisinde millet temeline dayalı olarak hemşerileriyle birlikte çalışıyorlar ve çevirmenler aracılığıyla emirleri kendi dillerinde alıyorlardı.<a class="noteref" href="../Text/notlar.htm#ngiris83" id="ref83">83</a> Ağır işlerde ve vardiyalı çalıştıklarından, Almanca öğrenmek ya da toplumun geneliyle bütünleşmek konusunda işçilerin ne istekleri ne de fırsatları vardı.</p>

  <p>Bu ilk işçi nesli, küresel ekonomik krizden ötürü çıkartılan 1973 tarihli yabancı işçi alma yasağına beklenmeyen bir tepki verdi. Almanya’daki iş fırsatlarının azalmasına rağmen ülkelerine dönmek yerine, ailelerini yanlarına çağırdılar. Küresel krizin pençesindeki memleketlerine dönerlerse, Almanya’ya yeniden girmelerine izin verilmeyeceğini biliyorlardı. Böylece ihtiyaçları sınırlı olan bekâr erkeklerden müteşekkil göçmen grupları, aileleriyle beraber başlarını sokabilecekleri konut ve eğitim talepleri olan tam teşekküllü göçmen topluluklarına dönüşüverdi.<a class="noteref" href="../Text/notlar.htm#ngiris84" id="ref84">84</a> Bunun sonucu olarak, Almanya’nın tam da artık yeni göçmenler istemediği bir dönemde bir çocuk göçmen patlaması yaşandı. Gerçekten de “1974 ila 1980 arası dönemde, Batı Almanya’da yaşayan Türk çocuk sayısı %129 arttı ve 1980’den sonra Almanya’daki Türklerin %40’ından fazlası 18 yaşın altındaydı”.<a class="noteref" href="../Text/notlar.htm#ngiris85" id="ref85">85</a></p>

  <p>Müslüman göçmen işçiler, burada kalıcı olduklarını anladıklarında örgütlenmeye başladılar. 1980’lerde ilk kez anavatanlarından bağımsız örgütler kurmaya, siyasal haklar talep etmeye ve yerel meselelere aktif bir şekilde katılmaya başladılar.<a class="noteref" href="../Text/notlar.htm#ngiris86" id="ref86">86</a> Göçmenlerin yaşadıkları bu sürece karşın, ardı ardına gelen birçok Alman hükümeti ısrarla politikalarını bu işçilerin geri dönecekleri varsayımıyla belirlemeye devam etti. 1982 ila 1998 yıllarında Alman Şansölyesi olan Helmut Kohl, Almanya’nın “bir göçmenler ülkesi olmadığında” ısrarcıydı.<a class="noteref" href="../Text/notlar.htm#ngiris87" id="ref87">87</a> Bu dönemde Alman hükümeti, göçmenlerin memleketlerine yeniden entegre olmalarını kolaylaştırmak arzusuyla, göçmenlerin ihtiyaçlarını dinsel kurumlara, eğitimlerini ise anavatanlarındaki devletlere havale etti.<a class="noteref" href="../Text/notlar.htm#ngiris88" id="ref88">88</a> Bu durum, gönderdikleri paralara bağımlı olan anavatanlarındaki devletleri göçmenlerin Alman toplumuna entegre olmalarını engelleyici bir tutum takınmaya itti. “Hem Avrupalı hem de Müslüman devletler, göçmenleri toplumun geneliyle uyuşmayan farklı kültürel ve dinsel kimlikleri ile yerel dillerini konumları için yıllarca teşvik ederek bilinçli olarak entegrasyona karşı çalıştı.”<a class="noteref" href="../Text/notlar.htm#ngiris89" id="ref89">89</a></p>

  <p>2000’lerde Avrupa’da, “İslâm’ın kurumsallaştırılması”<a class="noteref" href="../Text/notlar.htm#ngiris90" id="ref90">90</a> ya da “yerelleştirilmesi”<a class="noteref" href="../Text/notlar.htm#ngiris91" id="ref91">91</a> yönünde yeni bir akım hüküm sürmekteydi. Hükümetler, Müslüman göçmenlerin kalacağı gerçeğini kabullendiler ve onlara görünmez muamelesi yapmaktan vazgeçerek tanımaya yöneldiler. Ancak Alman akademisyen Schirin Amir-Moazami’ya göre, bu tanıma “Müslümanların alışkanlıklarını, hassasiyetlerini ve yaşama biçimlerini liberal anayasal devletin belirlediği tarzda ve kısıtlar içinde şekillendirmek” anlamına gelmekteydi.<a class="noteref" href="../Text/notlar.htm#ngiris92" id="ref92">92</a> Almanya’da Sosyalist Parti ve Yeşiller Partisi koalisyonu 2000 yılında göç kanununu değiştirerek, Almanya’da doğan göçmen çocuklarının vatandaşlık almalarına imkân tanıdığında, milyonlarca kişi Türk, Bosnalı ya da Arap statüsünden Almanyalı Müslümanlar statüsüne geçti. Yine de yeni kanunun bir tuzağı vardı. Alman vatandaşlıklarını koruyabilmeleri için bu çocukların, on sekiz ila yirmi üç yaşları arasında, ebeveynlerinin vatandaşlığından vazgeçmeleri gerekiyordu – bu diğer çifte vatandaşlardan beklenmeyen bir fedakârlıktı. Vatandaşlığa beklenenden çok daha az kişi başvurdu. Buna rağmen, bu kanun vatandaşlık temelini kan bağından toprak bağına değiştirmiş ve Alman olmanın ne demek olduğu konusunda yoğun tartışmaları tetiklemişti.</p>

  <p>Hıristiyan Demokratlar yeni göç kanununa tepki olarak, göçmenlerin Almanya’nın <em>Leitkultur</em> (kültür temeli)’ni tehdit ettiklerini ileri sürdüler.<a class="noteref" href="../Text/notlar.htm#ngiris93" id="ref93">93</a> Bu bakış açısı ilk olarak, Birleşik Almanya’nın kendisini Avrupalı değerler olan demokrasi, modernite, sekülerizm, aydınlanma, insan hakları ve sivil topluma dayandırması gerektiğine inanan Arap kökenli Alman sosyolog Bassam Tibi tarafından ortaya atıldı.<a class="noteref" href="../Text/notlar.htm#ngiris94" id="ref94">94</a> 2000 yılında çıkartılan kanunu müteakiben, bu kavram çok kültürlülüğe karşı çıkan ve göçmenlerin asimile edilmesini savunan Friedrich Merz ve Jörg Schönbohm gibi CDU liderleri tarafından devralındı.<a class="noteref" href="../Text/notlar.htm#ngiris95" id="ref95">95</a> <em>Leitkultur</em> görüşünün destekçileri, kültür temelini milliyetçi terimlerle tanımlamaktan çekinmişler, bunun yerine anakronistik bir Avrupa kültürü tanımına dayandırmışlardı.<a class="noteref" href="../Text/notlar.htm#ngiris96" id="ref96">96</a> Göçmenlerin Alman toplumuna milliyetlerinden dolayı değil, dindarlıkları ve Avrupalı olmayan kültürlerinden dolayı uyum sağlayamadıklarını iddia ettiler.</p>

  <p>İroniktir ki, CDU’lu siyasetçilerin savundukları Müslümanlık karşıtı ve asimilasyoncu söylemler beraberinde Müslümanların ilk defa Müslümanlar <em>olarak</em> anılmasını da getirdi. Şansölyelik Makamı 28 Eylül 2006’da, Müslüman liderlerini Alman İslâm Konferansı’nda buluşmaya davet ederek yeni bir proje başlattı. Bu çaba, önemli Müslüman nüfusları olan bütün Avrupalı devletlerin diyalog kurmak amacıyla devlet yetkilileri ile dinsel liderleri benzer İslâm konseylerinde bir araya getirdikleri kıta çapındaki kapsamlı bir sürecin parçasıydı. Jonathan Laurence bu konseylerin Avrupa’daki Müslüman varlığında, Avrupalı devletlerin Müslümanların artık kalıcı olduklarını kabul ettikleri ve onları ulusal vatandaşlar haline getirerek evcilleştirmeye çalıştıkları, yeni bir aşamaya işaret ettiğini düşünmektedir.<a class="noteref" href="../Text/notlar.htm#ngiris97" id="ref97">97</a></p>

  <p>İslâm Konferansı, Müslümanların gündelik yaşamlarına somut değişiklikler getirmesinden değil, Müslüman liderlerin devlet tarafından tanınması anlamına gelmesinden ötürü Alman tarihinde önemli bir andı. Toplantı esnasında yaşanan muhtemelen en önemli olay, Federal İçişleri Bakanı Wolfgang Schäuble’un “İslâm, Almanya’nın ve Avrupa’nın, geçmişimizin ve geleceğimizin bir parçasıdır. Müslümanlar Almanya’ya hoş gelmiştir” demesi ve odayı dolaşarak teker teker bütün temsilcilerin elini sıkmasıydı – bu hareket konuştuğum Müslüman temsilcilerinin hepsini derinden etkilemişti.<a class="noteref" href="../Text/notlar.htm#ngiris98" id="ref98">98</a> Alman İçişleri Bakanlığı web sitesi, konferansın amacını “[Almanya’nın bir yandan] kültürel ve dinsel farklılıkları [kabul ettiği], [buna karşılık farklı kültürlerden gelen bu insanlardan da] Almanya’nın liberal demokrasisini bütünüyle kabul etmelerini talep ettiği” bir olay olarak tanımlar.<a class="noteref" href="../Text/notlar.htm#ngiris99" id="ref99">99</a> Alman İslâm Konferansı, Müslümanların “özelleştirilmiş din kavrayışını, daha genelinde ise liberal idealleri benimsedikleri” derecede tanınacaklarını açığa çıkartmıştı. Bu doğrultuda Alman İslâm Konferansı’nın ilk çalışma grubundan, “Alman toplumsal düzeni ve değerleri”ne odaklanması istenmiştir.<a class="noteref" href="../Text/notlar.htm#ngiris100" id="ref100">100</a> Böylece konferansı düzenleyenler, Müslümanları tanıdıklarını, ancak değerlerini Alman değerlerinden tamamıyla farklı gördüklerini belirtmiş oldular.</p>

  <p>Müslümanlarla el sıkışmayı kabul eden bu CDU yetkilileri, Almanya’daki Müslümanların kim olduklarını bilmek ve onları tanımlamak istiyorlardı; ne de olsa İçişleri Bakanlığı dört milyon kişi olduklarını açıklamıştı.<a class="noteref" href="../Text/notlar.htm#ngiris101" id="ref101">101</a> Almanya’daki Müslümanların yarısından çoğunun 1990’ların sonundan itibaren Almanya’da doğmuş olmalarından ve artık Alman vatandaşlığına başvurma hakları olmasından dolayı, hükümet bunları belirlemeye çalışıyordu. Ancak tahminlerde Müslümanlar dinsel bir grup değil, etnik-ırksal bir grup olarak kabul edilmekteydi. Araştırmacılar sadece Almanya’ya Müslüman ülkelerden gelenlerin sayısıyla ilgileniyorlar ve ne kadar çocuk sahibi olmuş olabileceklerini kestirmeye çalışıyorlardı. Bazıları Hıristiyan, Yahudi, hatta ateist olmalarına karşın bu insanlar baştan Müslüman kabul edilmişlerdi. En bariz olan İranlıların durumuydu. Almanya’daki yetmiş bin İranlının pek çoğunun orada olmalarının sebebi İran İslâm Cumhuriyeti’nin baskıcı rejiminden kaçmış olmalarıydı. Bir çalışmaya göre, Almanya’da yaşayan İranlıların yüzde 33’ü kendilerini ateist olarak tanımlamaktaydı, yüzde 72’si de dindar değildi.<a class="noteref" href="../Text/notlar.htm#ngiris102" id="ref102">102</a> İçişleri Bakanlığı, yine de Almanya’daki bütün İranlıları Müslüman saymıştı. Dahası, bu çalışma mühtedi Almanları hesaba dahi katmamıştı.</p>

  <p>İslâm’ın etnik bir şekilde kavramsallaştırılmasının sonucu olarak, Almanlar ve Müslümanlar arasındaki sınırı bulanıklaştıran Alman kökenli Müslümanlar, Hıristiyan Demokratlar için ciddi bir sorun haline geldi. İslâm Konferansı hazırlık aşamalarında, 4 Şubat 2007’de, muhafazakâr <em>Die Welt</em> gazetesine verdiği bir röportajda Schäuble, mühtedi Almanların oluşturduğu tehlikeye karşı ulusu uyarmıştı.<a class="noteref" href="../Text/notlar.htm#ngiris103" id="ref103">103</a> Dolayısıyla bu konu İslâm’ın Almanya’daki yerine ilişkin ulusal tartışmanın tam göbeğine oturdu. Konferans bir “Almanya İslâm’ı” oluşturmayı hedeflemiş olsa da, Müslümanların Alman toplumuyla gittikçe artan inkâr edilemez kaynaşması ve Alman ve Müslüman kimlikleri arasındaki sınırların bulanıklaşması önemli bir endişe kaynağı haline gelmişti. Din değiştirenlerin, ırksallaştırılmış ve kültürelleştirilmiş Müslümanlık tanımının sınırlarını ihlal eden konumlarının yarattığı bu yeni rahatsızlık, güncel İslâmofobinin karmaşık yapısı hakkında bize ipuçları vermektedir.</p>

  <h3 id="sigil_toc_id_5">MÜHTEDİLERİN AVRUPA İSLÂMI’NDAKİ ROLÜ</h3>

  <p class="nonindent">Avrupa ve Amerika’ya göçen Müslümanlar, İslâmî pratikleri dönüştürmüşlerdir.<a class="noteref" href="../Text/notlar.htm#ngiris104" id="ref104">104</a> İslâm daha en başından beri küresel bir din olmuş olsa da, akademisyenler Müslüman varlığının, hem seküler Avrupalılar hem de dindar Müslümanlar üzerinde yarattığı derin etkilerden söz etmektedir. Peter Mandeville <em>Transnational Muslim Politics</em> (Ulusaşırı Müslüman Siyaset) adlı etkili çalışmasında, Batı’ya Müslüman göçünün en önemli neticelerinden birisinin, diaspora Müslümanlarının İslâmî yaşam tarzları çeşitliliğiyle karşılaşmış olmaları olduğunu savunur. “Göçebe ya da küresel şehirlerde, İslâm sadece Müslüman olmayan diğerleriyle değil, fakat Müslümanların İslâm’ın doğası ve anlamına ilişkin görüşlerindeki inanılmaz çeşitlilikle de uzlaşmak zorunda kalmıştır. Bu tür alanlarda Müslümanlar, ya kâfirlik olarak gördükleri ya da belki varlıklarından haberdar bile olmadıkları dinsel yorumlarla karşılaştılar ve bunlarla diyalog kurmak zorunda kaldılar.”<a class="noteref" href="../Text/notlar.htm#ngiris105" id="ref105">105</a> Ayrıca İslâmî grupların bu öngörülemeyen aradalıklarının, İslâmî deneyimlerin çeşitliliği konusunda yeni ve eleştirel bir tartışmayı tetiklediğini de ileri sürer. Mandeville, Batı’daki Müslümanların karşısına çıkan bu tarihsel güçler kümesinin “geleneğin yeniden düşünülmesi ve yeniden biçimlendirilmesi ve gelecek nesillere yönelik [yeni] bir İslâm inşa edilmesi için verimli alanlar sağlayacağını” da öngörür.<a class="noteref" href="../Text/notlar.htm#ngiris106" id="ref106">106</a></p>

  <p>Mandeville’in çalışmasından on yıl sonra yapılan başka bir çalışma, Müslümanların İslâmî pratiklerini yeniden değerlendireceklerine ilişkin öngörülerini kısmen doğrulamaktadır. Göçmen kökenli Avrupalı Müslümanlar, yeni anavatanlarına uyum sağlama konusunda yaratıcı davranmaktadırlar. Fransız Müslümanlar bir yanda ulusaşırı İslâm cemaatine karşı sorumluluklarını koruma, diğer yanda ise dinsel uygulamalarında çoğulcu, pragmatik bir yaklaşım benimseyerek seküler Fransız devleti açısından daha kabul edilebilir olma zorunlulukları arasındaki gergin ipler üzerinde dolaşmaktadırlar.<a class="noteref" href="../Text/notlar.htm#ngiris107" id="ref107">107</a> Alman ve Hollandalı Müslümanlar ise, yeni yerlere taşındıkça İslâmî uygulamalarını yerel şartlara göre yeniden yorumlamaktadırlar.<a class="noteref" href="../Text/notlar.htm#ngiris108" id="ref108">108</a></p>

  <p>Her ne kadar ilgi alanı din değiştirenlerin açtıkları olasılıklardan çok din değiştirmenin nasıl mümkün olduğu olsa da, Olivier Roy Avrupa’daki mühtedilere odaklanan birkaç akademisyenden birisidir. <em>Holy Ignorance</em> (İlahi Cehalet) adlı çalışmasında, İslamcılık da dahil olmak üzere Avrupa’daki yeni köktenciliklerin başarılarını kültür ile din arasındaki bağı koparma becerilerine borçlu olduklarını savunur. Roy, bir yandan sekülerleşmenin dini “saf din” olarak kurgulanabileceği yaşamın toplumsal ve kültürel boyutlarından bağımsız bir alana doğru iterken, diğer yandan küreselleşmenin dünya piyasasında dolaşımda olan dinlerin standartlaştırılmasına da katkı sağladığını iddia eder.<a class="noteref" href="../Text/notlar.htm#ngiris109" id="ref109">109</a> Ona göre Avrupalıların Selefilik gibi püriten İslâmî hareketlere yönelmeleri işte böyle bir bağlamda gerçekleşir.</p>

  <p>Roy, bir anlamda haklıdır: Selefiler ve diğer Sünni gruplar gibi tebliğci İslâmî hareketler de, kültürel ve geleneksel yorumlardan arındırılmış bir İslâm anlayışını savunmakta ve temel metinlere dönme fikrini desteklemektedirler. Ayrıca ulusal geleneklerle yakın bağları olan dört mezhebin, doğru İslâmî yaşamla alakalı olmadıklarını da iddia etmektedirler. Bu anlamda birisinin “iyi” bir Müslüman olabilmesi için Türk, Arap, Japon ya da Alman olmasının hiçbir önemi yoktur. Aksine geleneklerle büyüyen insanların İslâm’ı düzgün yaşamadıkları düşünüldüğünden dolayı, aslında iyi bir Türk, Bosnalı ya da Pakistanlı Müslüman olmak hakiki İslâmî yaşamın önünde engeldir.</p>

  <p>Dolayısıyla Roy’un gözlemleri, İslâm’ın son dönemlerde Avrupa’daki yayılmasını açıklamakta faydalıdır; fakat hikâyenin sadece bir yanını anlatmaktadır. Onun modeli din değiştirenler ya da tebliğcilere hiçbir aracılık rolü atfetmiyor. Oysa ben bu yönelimi belirleyen nedenlerin sadece küreselleşme ve sekülerleşme olmadığını ileri sürüyorum. Müslümanların gittikçe daha çok ırksallaştırılmaları ve marjinalleştirilmeleri de en az bir o kadar önemli bir dinamiktir.</p>

  <p>Müslümanların ırksallaştırılmalarına tepki olarak, Avrupalı mühtediler ve Avrupa’da doğan Müslümanlar Türk ya da Arap olmakla Müslüman olmak arasında kurulan bağlantıyı kırmaya çalışıyorlar. Bunun başlıca sebebi Müslümanlar ve geleneklerini Avrupa’ya yabancı hatta zıt şeyler olarak tasvir eden İslâmofobidir. Bu kitapta, mühtedilerin sadece herkese açık değil, tam anlamıyla evrensel bir İslâm’ı savunduklarını gösteriyorum. Savundukları kültürden bağımsız İslâm, Ortadoğulu ya da göçmen var oluş biçimleriyle karşılaştırıldığında Avrupa ve Alman değerlerine ve zihniyetine daha yakın görünmektedir. Fakat her ne kadar mühtediler kendilerini uzun bir süreden bu yana Alman İslâmı fikrine adamış olsalar da, öncelikle bu fikrin doğuşunun ve siyasal sonuçlarının genelde Avrupa, özelde ise Almanya’daki güncel sosyo-politik gerçeklere dayandığını vurgulamak istiyorum.</p>

  <h3 id="sigil_toc_id_6">MÜHTEDİ ALMAN NESİLLERİ</h3>

  <p class="nonindent">Her de kadar Avrupalıların İslâm’a geçişi çoğu zaman yeni ve şaşırtıcı bir olay gibi görünse de, aslında Almanya’da birkaç yüzyıldır yaşanan bir olaydır. Erkek, kadın; yaşlı, genç; zengin, fakir; eşcinsel, heteroseksüel; dindar, ateist; Hıristiyan, Yahudi; Protestan, Katolik; yerli ya da göçmen Almanlar, Sünni ya da heteredoks İslâm yorumlarını oldukça uzun bir süreden bu yana benimsemekteler. Farklı Almanlar, tarihin farklı anlarında farklı Müslümanlarla karşılaşmışlardır. Belirli bir dönemde Müslüman-Alman karşılaşmalarında etkili olan kişiler, İslâm’ı seçen Almanların İslâm görüşlerini önemli oranda şekillendirmişlerdir. Dolayısıyla aşağıda aktardığımız kısa İslâm’a geçiş tarihi, aynı zamanda Almanya’daki İslâm ve Müslümanların da tarihidir. Bu tarihsel bakış açısı, Avrupa’daki Müslümanlığın yeni, dolayısıyla da Almanya’ya iyi entegre olamamış bir olgu olduğu yönündeki egemen görüşe meydan okumaktadır.<a class="noteref" href="../Text/notlar.htm#ngiris110" id="ref110">110</a></p>

  <p>Her ne kadar 20. yüzyılın başlarındaki yıllıklar İslâm’a geçen birkaç kişiden bahsetse de,<a class="noteref" href="../Text/notlar.htm#ngiris111" id="ref111">111</a> ilk hakiki Alman mühtedi dalgası 1919 ila 1933 yılları arasında Weimar Cumhuriyeti döneminde gerçekleşmiştir. Alman tarihindeki bu kısa fakat özel döneme yaşamın sanattan mimariye; siyasal fikirlerden cinselliğe kadar uzanan pek çok alanında yeniliklere açık liberal bir atmosfer damgasını vurmuştu.<a class="noteref" href="../Text/notlar.htm#ngiris112" id="ref112">112</a> Weimar Almanyası aynı zamanda Hindistan, Türkiye, İran ve Arap ülkelerinden gelen binlerce Müslüman öğrencinin ve Hindistan ve Ortadoğu’dan gelen sömürgecilik karşıtı aktivistlerin de yuvasıydı. Müslüman diplomatlar ve iş adamları gibi bu öğrenciler de din değiştirmelere aracılık etmişlerdir. Ancak 1920’lere kadar, din değiştirenlerin sayısı son derece azdı.</p>

  <p>Din değiştirme konusundaki gerçek atılım, Ahmediye İslâm Tebliğ Cemaati olarak bilinen ve Hintli Müslümanlardan oluşan bir grubun ilk olarak İngiltere daha sonra da Berlin’de cami açmaya karar vermeleriyle yaşanmıştır.<a class="noteref" href="../Text/notlar.htm#ngiris113" id="ref113">113</a> Ahmediler 1921’de kozmopolit ve hoşgörülü Berlin’e geldiklerinde, amaçları Müslümanlar arasında din propagandası yapan Hıristiyan misyonerlere direnmekti. Bunu da misyonerlerin İslâm’ı geri bir din olarak gösteren bakış açılarıyla mücadele ederek yapmayı amaçlıyorlardı.<a class="noteref" href="../Text/notlar.htm#ngiris114" id="ref114">114</a> Ahmediler, 1924 ila 1927 yılları arasında burjuva Wilmersdorf muhitinde güzel bir cami inşa ettiler. Hâlâ ayakta duran ancak kötü bakılmış bu cami, Tac Mahal’i andıran Hint tarzında inşa edilmişti. Açılışından kısa bir süre sonra, Ahmedi camisi gerek Müslüman gerekse de Müslüman olmayan açık fikirli entelektüeller ve edebiyatçılar için popüler bir kültür merkezi haline geldi. Cami İslâm’ı tebliğ görevinde de oldukça başarılıydı. 1930’lara gelindiğinde Almanya’daki Müslüman nüfusun yaklaşık üçte biri mühtedi Almanlardan oluşuyordu.<a class="noteref" href="../Text/notlar.htm#ngiris115" id="ref115">115</a> Bunlardan bazıları İslâm’la Ahmedi camisindeki toplantılarda, diğerleri ise Ortadoğu’daki çalışmaları ve ziyaretleri esnasında tanışmışlardı. Ne olursa olsun yeni Müslümanların artık Almanca konuşan diğer Müslümanlarla buluşabilecekleri ve ortak meseleleri tartışabilecekleri bir mekânları vardı.</p>

  <p>O dönemde tıpkı Berlin’deki Müslüman nüfus gibi, mühtediler de aralarında Şarkiyatçı akademisyenlerin, aristokratların ve eşrafın bulunduğu iyi eğitim görmüş seçkin kişilerdi. Ahmedi camisinin açılışında bulunan önemli Alman mühtedilerin bir kısmı doktora sahibiydi.<a class="noteref" href="../Text/notlar.htm#ngiris116" id="ref116">116</a> Ahmediler, <em>Moslemische Revue</em> (Müslüman Dergisi) tarzı yayınlarında, üst sınıftan gelen mensuplarından özellikle memnun görünüyorlardı.<a class="noteref" href="../Text/notlar.htm#ngiris117" id="ref117">117</a> Caminin en ünlü mühtedisi, İslâm’ı 1927’de seçen ve Hindistan’ı gezmek için 1932’de Lahor’a giden Alman aristokratı Baron Omar von Ehrenfels’di.<a class="noteref" href="../Text/notlar.htm#ngiris118" id="ref118">118</a></p>

  <p>İslâm’ı seçen Alman mühtediler arasında, İslâm’la Filistin ziyaretleri esnasında, bazen de Almanya’daki Müslümanlarla irtibatları vasıtasıyla tanışmış olan Yahudiler de vardı. İslâm’ı seçen en ünlü Alman Yahudilerinden birisi, Polonyalı bir hahamın torunu –ve eski adı Leopold Weiss– olan; daha sonra ise yeni İslâm devletinin temellerini oluşturacak İslâmî prensipleri belirlemesi için Pakistan hükümeti tarafından görevlendirilen Muhammad Asad’dı. Yahudi kökenli olduğu tespit edilene kadar Nazi Propaganda Bakanlığı tarafından kitapları “Alman aklının yarattığı büyük eserler” arasında sayılan, en üretken Alman yazarlarından birisi –ve eski adı Lev Nussimbaum– olan Essad Bey ve (gerçi Ahmedi versiyonu olsa da) Kur’an-ı Kerim’in ilk Almanca çevirisinin editörlüğünü yapan ve Naziler iktidara gelene kadar Ahmedi camisindeki Müslüman Alman cemaatinin lideri olan Hamid Hugo Marcus da bu isimler arasındaydı.<a class="noteref" href="../Text/notlar.htm#ngiris119" id="ref119">119</a></p>

  <p>Almanya’daki diğer bütün organizasyonlar gibi Müslüman organizasyonları da Nazilerin iktidara gelişinden çok etkilendi. Yahudi kökenli Marcus gibi Nazilerin onaylamayacakları üyeler istifa etmek zorunda kaldılar. Zaman içinde liderliğe, Nazilerle yakın ilişkileri olan ya da bizzat kendileri Nasyonal Sosyalist Parti’nin üyesi olan Müslüman Almanlar geçmeye başladı. İkinci Dünya Savaşı’ndan sonra, Almanya’da fiiliyatta hiç Müslüman kalmamıştı. Diplomat, iş adamı ya da öğrenci olarak Almanya’da bulunan Ahmediler ve diğer Hintli Müslümanlar, düşman devletlerin tebaaları olmaları, dolayısıyla da hapis ya da daha kötü muamelelerle karşılaşma ihtimallerinin olmasından ötürü savaş esnasında ayrıldılar. Bunlar hiç dönmediler. Berlin’deki güzel camileri birkaç Müslüman Alman’dan oluşan cemaat sayesinde varlığını sürdürdü, fakat bu insanlar marjinaldi ve şehre sonraları gelen Müslümanlarla karşılaştırıldıklarında pek bir etkileri olmadı. Almanya’daki İslâm’ı etkileyen asıl olay ise, 1960’ların başlarından itibaren Türkiye, Yugoslavya ve İtalya’dan davet edilen misafir işçilerin gelişi oldu. Alman ekonomisi ve kurumları, kısmen misafir işçiler sayesinde geliştikçe, Müslüman öğrenciler Alman üniversitelerine yine gelmeye başladılar.</p>

  <p>Göçmen Müslüman işçilerin ülkeye gelişiyle birlikte İslâm’ı seçenlerin sayısı yine artmaya başladı. 1960’lar ve 1970’lerde, Almanya’daki Müslüman nüfusun çoğunluğunu bekâr erkekler oluşturuyordu. Bunların bir kısmı, yani Müslüman öğrenciler ve mülteciler, Alman kadınlarıyla duygusal ilişkiler kurmuşlardı. Kendileri için tasarlanan apartmanlarda yaşayan mülteciler, Almanya’da kalıcı olarak yaşamalarını sağlayacak evraklara sahip olma umuduyla Alman kadınlarıyla ilişki kurmaya ve evlenmeye çok hevesliydiler.<a class="noteref" href="../Text/notlar.htm#ngiris120" id="ref120">120</a> Bu anlamlı karşılaşmalardan bazıları din değiştirmeyle sonuçlandı ve bu dönemde erkeklerden çok kadınlar Müslüman oldu. Alman kadınlarının Müslümanlarla irtibatının artmasına turizm maliyetlerindeki düşüş de katkıda bulundu.<a class="noteref" href="../Text/notlar.htm#ngiris121" id="ref121">121</a> Egzotik, güneşli yerlere seyahatle başlayan kaçamaklar birdenbire Alman toplumunun bütün sınıflarında popülerlik kazandı. Araştırmam esnasında karşılaştığım din değiştirmiş kadınlardan bir kısmı, Müslümanlarla ilk anlamlı ilişkilerini Türkiye, Mısır, Tunus ve Fas gibi yerlere gerçekleştirdikleri seyahatler esnasında kurmuşlardı.</p>

  <p>1990’lara gelindiğinde, mühtedi Almanların sayısı kritik kitleye ulaştı. Böylece Almanca konuşan Müslüman cemaatleri oluşturmaya ve “mühtedi Almanlar” olarak yeni bir grup kimliği geliştirmeye başladılar.<a class="noteref" href="../Text/notlar.htm#ngiris122" id="ref122">122</a> Kendi aileleri ve arkadaşları tarafından dışlandıklarından, aynı zamanda kendilerini doğuştan Müslüman olan kişilerden oluşan toplum içinde de tam olarak rahat hissedemediklerinden, mühtedi kadınlar manevi desteği Müslüman Alman kadınların oluşturdukları gruplar içinde aradılar.<a class="noteref" href="../Text/notlar.htm#ngiris123" id="ref123">123</a></p>

  <p>2000’lerde, dinamik bir kez daha değişti. Eski eğilimler devam etse de, o dönemlerde, alt sınıflardan gelen, genç ve genellikle beyaz olmayan Almanlardan oluşan yeni bir mühtedi topluluğu ortaya çıktı. Bu genç erkekler, bazen de kadınlar, İslâm’la beraber içki içtikleri, esrar çektikleri, graffiti ve hip-hop yaptıkları doğuştan Müslüman arkadaşları aracılığıyla tanışmışlardı. İslâm, Alman toplumunda marjinalleştirildikçe ve suçlulaştırıldıkça, marjinalleştirilmiş gayrimüslimlere de çekici gelmeye başlamıştı. Alman şehirlerinin, araştırmamı gerçekleştirdiğim Berlin’deki Neukölln ve Wedding gibi, kiraları düşük fakat şehrin pek de saygın olmayan kenar mahallerinde yaşayan ve melez etnik kökenlere sahip Alman gençleri İslâm’ı seçtiler. Bu mahalleler pek çok Türk ve Arap’ın yanı sıra alt sınıflardan gelen yerli Almanlar ve Rusya, Doğu Avrupa, Afrika, Asya ve Latin Amerika’dan gelen gayrimüslim göçmenlerin de yuvasıydı.</p>

  <p>Mühtedilerin demografik yapısının yirmili ila otuzlu yaşlarındaki kadınlardan ergen erkeklere dönüşmesi, İslâm’ın Almanya’da temsil ettiği şeyin değişmesiyle de bağlantılıydı. O döneme kadar, İslâm kadınlarla ilişkilendirilen bir şeydi. Başörtüsü, namus cinayetleri ve zorla evlendirme meselelerinin hepsi sorunlu meseleler olsalar da, yine de bunlar “kadınların” meseleleriydi. Oysa 2000’lerden itibaren İslâm gittikçe daha çok eril terimlerle tanımlanmaya başladı. Artık Müslüman erkeklerin, sadece kadınlarla ilgili bir mesele değil, aynı zamanda da terörist, uyuşturucu satıcısı ve karılarını, kız kardeşlerini ve okullardaki Alman çocuklarını döven maçolar olarak görülmelerinden dolayı, Müslüman erkekler toplumsal bir sorun olarak tasvir edilmeye başlandı. Katherine Ewing, Müslüman erkeklerin Alman milletine nasıl gittikçe daha da yabancı kişiler olarak tasvir edildiklerini gösterir.<a class="noteref" href="../Text/notlar.htm#ngiris124" id="ref124">124</a> Dolayısıyla bu zıtlaştırıcı imajın, koyu bir tenleri olması ve sosyo-ekonomik açıdan temel haklardan yoksun olmalarından ötürü ötekileştirilen genç erkeklere cazip gelmesi pek de şaşırtıcı değildir. İslâm’ı seçenlerin sayısında 2000’li yılların başlarında yaşanan anlamlı artış, Selefiliğin küresel yükselişiyle paralel gerçekleşmiştir. Almanya’daki etnik temelli diğer camilerin aksine, Selefi camileri yeni Müslümanları çekmekte, aralarına katmakta ve kendi İslâm yorumlarını Almanlara öğretmekte çok hevesliydiler. Dahası, bazı Selefi liderlerinin eşleri Alman’dı. Bu kadınlar, İslâm’ı seçen Almanların benzer düşüncedeki insanlarla karşılaşabilecekleri ve İslâm hakkında daha çok şey öğrenebilecekleri camilerde hoşça karşılanmalarında aktif rol oynamışlardır.</p>

  <p>Burada sergilediğim İslâm’a geçişin Almanya’daki tarihi, ihtidanın demokratikleşme sürecini de gösterir.<a class="noteref" href="../Text/notlar.htm#ngiris125" id="ref125">125</a> Bu tarih, İslâm’ın değerden düşmesinin tarihi olarak okunabilir. İslâm’ın Almanya’daki algısal değeri düştükçe, İslâm’ı seçenlerin sosyo-ekonomik değerleri de düşmekteydi. Diğer bir ifadeyle, İslâm marjinalleştikçe, Alman toplumunun marjinal kesimlerindeki insanlara daha cazip gelmeye başladı. Yine de İslâm’ı seçen Almanların eğilimlerine daha yakından bakılması bizleri daha olumlu, başka bir yoruma yöneltir. 1900’lerin başlarında bir avuç mühtedi varken, günümüzdeki sayıları on binlere, hatta yüz bine yaklaşmıştır. İslâm’a geçiş genellikle bir Müslüman ile gayrimüslim arasında yaşanan anlamlı bir ilişkinin sonucu olarak gerçekleşir; ama bu bireysel seçim hem Almanların ve göçmen Müslümanların yaşamlarını hem de Almanlık ve Müslümanlık tanımlarını derinden etkiler. Dolayısıyla din değiştirmede yaşanan dramatik artış, aslında Müslümanların Alman toplumunun ne kadar ayrılmaz bir parçası haline geldiklerini göstermektedir. Almanya’ya göçtüklerinden beri Müslümanlar hem kendilerini, hem de Alman toplumunu –en azından, İslâm’ı benimseyen ve sayıları gittikçe artan kesimini– kökten dönüştürmüşlerdir. Bu süreç içerisinde, Almanya’da İslâm tereddütsüz ulusal bir din konumuna gelmiştir.</p>

  <p>İslâm’ı seçen Almanların ve benimsedikleri İslâmî geleneklerin inanılmaz çeşitliliği, Avrupa’da İslâm’a geçişin tek tip olmadığını göstermektedir. Ne İslâm’ın belirli insanları cezbeden fıtri bir boyutu, ne de belirli dinsel geleneklere kapılan belirli bir birey tipi vardır. Almanya’da kimlerin hangi İslâm çeşidine geçtiğini belirleyen, dolayısıyla da belirli bir zamanda bazı geçişleri olanaklı, diğerlerini ise ihtimal dışı kılan şey aslında toplumsal, siyasal ve kültürel bağlamdır.<a class="noteref" href="../Text/notlar.htm#ngiris126" id="ref126">126</a></p>

  <h3 id="sigil_toc_id_7">MÜHTEDİ ALMANLAR ARASINDA ARAŞTIRMA</h3>

  <p class="nonindent">Bu kitabın dayandığı araştırmayı, üç buçuk yıllık bir sürede (2006-2007, 2009-2011 ve 2013’ün yarısında) gerçekleştirdim. Mühtedilerle, din değiştirenler için düzenlenen Almanca derslere ve dili Almanca olan bazı camilerin düzenledikleri dinsel ve sosyal faaliyetlere düzenli olarak katılarak tanıştım. Berlin’de yüzün üzerinde cami ve mescit bulunmaktadır,<a class="noteref" href="../Text/notlar.htm#ngiris127" id="ref127">127</a> fakat ben araştırmama 2006’da başladığımda, bunlardan sadece altısı, saha çalışmamın ikinci dönemini icra ettiğim 2011 yılının sonlarında ise sekizi, Almanca konuşan Müslümanlar, özellikle de İslâm’a yeni katılanlar için özel tasarlanmış etkinlikler düzenliyorlardı. <em>Deutschsprachiger Muslimkreis</em> (Almanca Konuşan Müslümanlar Cemiyeti ya da DMK), <em>Interkulturelles Zentrum für Dialog und Bildung</em> (Kültürlerarası Diyalog ve Eğitim Merkezi) ve El-Nur Camisi tarafından gerçekleştirilen sayısız haftalık derse, ibadete, Arapça dersine, pikniğe ve yardım toplama etkinliğine katıldım. Ayrıca <em>Muslimische Jugend</em> (Müslüman Gençler), <em>Islamische Gemeinde Deutschsprachiger Islam und Freunde des Islams Berlin</em> (Berlin Almanca Konuşan İslâm ve İslâm Dostları Cemiyeti) ve Potsdam’daki Weimar Cemiyeti’nin sayısız faaliyetine katıldım. Saha defterim daima yanımdaydı ve faaliyetler ve toplantılar esnasında kapsamlı notlar tuttum. Konuşmacı tercihini, etkinliğin ve konuşmaların aldığı yönü not aldığım gibi, yapabildiğim her fırsatta camideki diğer insanlarla da konuştum. Almanca konuşulan İslâmî çevrelerde aktif çalışan on dört doğuştan Müslüman ve altmış altı mühtediyle yarı yapılandırılmış mülakatlar gerçekleştirdim.<a class="noteref" href="../Text/notlar.htm#ngiris128" id="ref128">128</a> Bazılarıyla mülakatımı bir oturumda tamamladım, diğerleriyle ise üç ya da dört oturum görüştüm. Uzun araştırma dönemim süresince pek çok mühtediyi mülakat ortamı dışında, yaşamlarının çeşitli aşamalarında ziyaret etme şansım oldu. Ancak bütün etnograflar gibi, eğilimler ve gerilimlere ilişkin en önemli tespitlerimi bu küçük fakat sıkı kenetlenmiş Müslüman Alman topluluğunda saatlerce süren muhabbetlerde ve sıradan günlük işlerde yer alarak topladım. Zaman içinde Müslüman Almanların yaşamlarını, karmaşık bütünlüğü ve olağanüstü çeşitliliği içerisinde daha iyi anlamama imkân veren samimi arkadaşlıklarım da oluştu.</p>

  <p>Amerika’da yaşayan bir Müslüman Türk araştırmacı olarak mühtedi Almanlar arasında geçirdiğim zaman, bu çalışmaya özel, üretken bir gerilim katmıştır. Bir yandan, Müslüman olduğum için, Müslüman Almanlarla bazı temel inançlar ve eğilimleri paylaşıyordum. Diğer yandan ise, pek çok mühtedinin aksine ben yaşamımın her veçhesini İslâmî prensiplere göre tanzim etmiyordum ve dinimin pek çok gereğini yerine getirmiyordum. Pek çok açıdan, Müslüman Almanların “kültürel Müslüman” olarak adlandırdıkları klişeye uyuyordum. İslâmî ilimler ve uygulamalar konusundaki bilgim, sistematik olmaktan çok uzaktı ve büyükanne ve büyükbabamdan öğrendiğim ya da Türkiye’de büyürken sağdan soldan duyduğum bölük pörçük bilgilere dayanıyordu. Müslüman olmam, İslâmî ortamlarda ve beraber çalıştığım Müslümanlarla daha rahat çalışmamı sağladı. Müslümanlığın bütün gereklerini yerine getirmeyen bir Türk olmam ise, Müslüman Almanların diğer dindar ya da dindar olmayan Müslümanlarla sık sık yaşadıkları çeşitli gerilimleri su yüzüne çıkarttı. Ama bu gerilimler, Müslüman Almanlar ile göçmen Müslümanlar arasındaki karmaşık ilişkilere ilişkin önemli tespitler yapmamı da sağladı.</p>

  <p>Her ne kadar önemli Batı Alman kasabası ve şehrinin çoğunda büyük mühtedi toplulukları olsa da, Berlin’deki mühtedi Müslümanların konumunun kendine has bazı özellikleri vardı. Berlin Duvarı’nın yıkılışı öncesinde, Berlin’in Doğu Alman topraklarıyla sarılmış bir Batı Alman adası olması Berlin’deki toplulukları derinden etkilemiştir. Berlin, Almanca konuşan Müslüman cemaatlere mensup Batı Alman mühtedilerin yanı sıra çok sayıda Doğu Alman mühtedinin de evi olması açısından özel bir yerdir. Liberal ve kozmopolit bir şehir olan Berlin’de, Almanya’nın dört bir yanından gelen yerli Almanların yanı sıra dünyanın dört bir köşesinden gelen göçmenler de yaşamaktadır. Dolayısıyla Almanca konuşulan camilerde, sadece eskiden Alman Katoliği, Protestanı ya da ateist olan ve çeşitli dinleri denedikten sonra İslâm’a yönelen maceraperestlerle değil, Latin Amerikalı, Afrikalı ya da Doğu Avrupalı mühtedilerle de karşılaştım. Bu kitapta, bu kişilerin yaşadıkları şeyler arasındaki ortak noktalara dikkat çekerek, günümüz Almanya’sındaki Sünni Müslümanlığın çeşitliliğini iyi bir şekilde yansıtmaya çalıştım.<a class="noteref" href="../Text/notlar.htm#ngiris129" id="ref129">129</a></p>
</body>
</html>
