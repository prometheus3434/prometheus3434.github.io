<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">ÜÇÜNCÜ BÖLÜM</h1>
  <hr />

  <h1 id="sigil_toc_id_24">BERLİN DUVARININ YIKILMASININ ARDINDAN<br />
  DOĞU ALMANYALI MÜHTEDİLER</h1>

  <p class="nonindent">İki Berlin’in birleşmesinden bu yana, şehirdeki mühtedi Müslüman cemaati eski Batı Almanyalılar ile Doğu Almanyalıları birleştiren bir yer haline geldi. 1989’dan önce Doğu Almanya’da büyüyenlerin pratikte dinsiz insanlar olarak yetiştirilmiş olmaları ve Müslümanlarla hiçbir bağlantılarının olmamalarından dolayı, bu iki grup birbirinden hayli farklıdır. Doğu Almanya kökenli mühtedilerin en çarpıcı özelliği, çoğunun Berlin Duvarı’nın yıkılışından çok kısa bir süre sonra Müslüman olmuş olmalarıdır. Bu insanlar İslâm’ı, devletlerinin çöktüğü ve toplumlarının yeni Almanya tarafından sindirildiği bir dönemde, yani ikinci sınıf vatandaş konumuna düştükleri bir dönemde tanımışlardı. Müslüman olmak onlara her şeyden önce manevi bir tatmin sağlamıştı. Aynı zamanda da Birleşik Almanya’nın Doğu ve Batı Almanyalı kimlikleri arasında yarattığı bölünmüşlüğü aşan yeni bir kimlik sağlamıştı. Batı Almanyalıların önyargılarından genellikle habersiz olan bu insanlar, Müslüman olduklarında karşılaştıkları ikinci dışlanmaya hazırlıksız yakalanmışlardı.</p>

  <p>Bu bölüm her ikisi de, Alman Demokratik Cumhuriyeti (ADC)’nin kapalı ve otoriter rejimi altında büyüyen iki Doğu Almanyalının yaşam hikâyelerini ve bu kişilerle yaptığım görüşmeleri analiz etmektedir. Duvar yıkıldığında, Zehra rejime muhalif bir aileden gelen, yüksek okuldan yeni mezun olmuş ve hayata atılmaya hazırlanan yirmi yaşında genç bir kadındı. Usman ise Doğu Alman Devleti’nin yönettiği bir fabrikada kimyager olarak çalışan, kariyer sahibi otuz yaşında bir adamdı. Duvarın yıkılması, her ikisinin de yaşamını temelinden değiştirmiş ve onları Birleşik Almanya’nın ikinci sınıf vatandaşları haline getirmişti. Hem Zehra hem de Usman, Doğu Almanya’daki komünist rejimin 1989’da yıkılmasından çok kısa bir süre sonra Müslüman olmuşlardı.</p>

  <p>Bu insanların hayat hikâyeleri, 1990’ların başlarında Doğulu (Ossi) olarak dışlanırken, yeni Almanya’da bu sefer Müslüman olarak dışlanır duruma düşen Doğu Almanyalıların yaşamlarındaki beklenmedik değişimi anlatmaktadır. Zehra ve Usman’ın hikâyeleri yakından incelendiğinde, mühtedi Almanların kişisel ve siyasal yaşamlarının aslında ne kadar iç içe geçtiği ve ciddi siyasal değişimlerin ışığında bakıldığında kişisel gibi görünen kararların nasıl da yeni anlamlar kazanabildiği görülür. Devletlerin ayrılmaları ya da birleşmeleri, beklenmedik kazananlar ve kaybedenler yaratır. Ama bu kargaşa ortamı aynı zamanda insanlara yaşamlarının kontrolünü geri almalarını sağlayacak daha önce tahayyül bile edemeyecekleri fırsatlar da sunar. Bu bölüm ADC’nin kısa tarihi, din konusundaki tutumu ve Doğu Almanyalıların Birleşik Almanya’daki kaderlerinin hikâyesiyle açılmaktadır.</p>

  <h3 id="sigil_toc_id_25">ADC</h3>

  <p class="nonindent">ADC ya da Doğu Almanya, Almanya’nın İkinci Dünya Savaşı’nda kaybettiği ve Sovyetler Birliği nüfuzuna verilen bölgede 1949’da kuruldu. ADC rejimi, bilimsel, ekonomik ve sosyal ilerleme gibi sosyalist ideallere dayanmaktaydı.<a class="noteref" href="../Text/notlar.htm#n031" id="ref1">1</a> Denklemin önemli parametrelerinden birisi de ateizmdi. Din ve bilim düşman kavramlar olarak görülüyordu.<a class="noteref" href="../Text/notlar.htm#n032" id="ref2">2</a> Ülke, ekonomiyi ve basını bütünüyle kontrol eden ve bireylerin hem iş hem de aile hayatlarını düzenlemeyi amaç edinmiş bir tek parti, yani Sosyalist Birlik Partisi tarafından yönetilmekteydi. Vatandaşlarının çoğu yaşam koşullarından memnun değildi. ADC’nin ilk on iki yıllında, nüfusunun yaklaşık yüzde yirmi beşi ekonomik ve siyasal gerekçelerle Batı Almanya’ya iltica etti. Sosyalist Birlik Partisi, ilticayı yasadışı ilan etti ve en çok tercih edilen kaçış yollarını kapatmak için aralarında 1961’de inşa edilen Berlin Duvarı’nın da bulunduğu pek çok duvar inşa etti. Kaçmaya çalışan vatandaşlar için de vur emri çıkartıldı.</p>

  <p>ADC rejimi, Doğu Almanya halkının büyük çoğunluğunun desteklediği ve aylarca süren barışçıl bir direniş hareketi sonrasında 1989 yılının sonbahar aylarında yıkıldı. Bunun neticesinde, ülkede kırk yıldan sonra ilk defa 18 Mart 1990’da serbest seçim yapıldı. Doğu Almanya vatandaşlarının Batı Almanya’yla birleşme gibi bir talepleri olmamasına rağmen, ADC 3 Ekim 1990’da resmen Federal Cumhuriyet’e katıldı. Ancak birleşme süreci, Doğu Almanyalıların çoğunu hayal kırıklığına uğratmıştı. Doğu Almanyalıların çoğu, bu süreci kurumları, şehirleri, üniversiteleri ve nihayetinde işlerinin Batı Almanyalılar tarafından işgal edildiği bir süreç olarak algıladı. Daha da kötüsü, kendilerini küçümsenen ve “aşağı, geri ve tembel” olmakla suçlanan ikinci sınıf vatandaşlar konumunda buldular.<a class="noteref" href="../Text/notlar.htm#n033" id="ref3">3</a></p>

  <p>Gözlemcilerin çoğu, ADC rejiminin yıkılmasından sonra Doğu Alman halkı arasında sadece tüketimciliğin değil, fakat dinin de güçlenmesini bekliyordu. Fakat beklentilerin aksine, Doğu Almanya dünyada dinin en zayıf olduğu bölgesi olmaya devam etti. Savaştan sonra Amerika, İngiltere ve Fransa tarafından işgal edilen Batı Almanya’daki yüzde 80’lik kiliseye kayıtlı olma oranıyla mukayese edildiğinde, Doğu Almanya’da kiliseye kayıtlı olanların oranı yüzde 25’te kalmaktadır. Ayrıca halkın yaklaşık yüzde 50’si Tanrı’ya inanmadığını söylemektedir.<a class="noteref" href="../Text/notlar.htm#n034" id="ref4">4</a> Batı Almanya’da, dine toplum içerisinde öylesine önemli bir konum verilmiştir ki, dinî siyasal partiler bile kurulabilir. 1949’dan 1966’ya kadar, devlet “Hıristiyanca bir insan ve vazife anlayışı” olan CDU tarafından yönetildi. Partinin lideri Angela Merkel hâlâ Alman Şansölyesi’dir. Üstelik Batı Almanya hükümeti Protestanlık, Katoliklik ve Yahudilik gibi belirli bazı dinleri destekler ve maddi ihtiyaçlarını karşılar. Doğu Almanya’daki ateizm oranının bu kadar yüksek olması, Sosyalist Birlik Partisi’nin politikalarına bağlanabilir. 2002 yılında yapılan bir çalışmaya göre eskiden ADC’yi oluşturan bölgede 1930’dan önce doğanların yüzde 38’i Tanrı’ya inanmadığını söylerken, bu oran 1961 ila 1974 arasında doğanlarda, yani ADC rejimi altında büyüyenlerde yüzde 70’e çıkmaktadır. Aynı oran 1975’ten sonra doğanlar, yani duvarın yıkılışından sonra reşit olanlar arasında ise yüzde 57’ye düşer.<a class="noteref" href="../Text/notlar.htm#n035" id="ref5">5</a></p>

  <p>Bu bölümde inceleyeceğim iki kişi, yani Zehra ve Usman, ADC rejimi altında büyümüşlerdi. Onlara göre İslâm, hayata yepyeni bir bakış, Berlin Duvarı’nın yıkılışından sonra oluşan toplumsal harabede yollarını yeniden bulmalarını sağlayan büyülü bir yoldu. Duvar yıkıldığında yaşı çok küçük olan başka Doğu Almanyalı mühtedilerle de tanıştım. Ancak onlar, toplumsal dünyalarında bu kadar ciddi bir dönüşüm yaşamamışlardı. Yine de hemen hemen dinsiz sayılabilecek ailelerde büyümüş olmaları açısından, Zehra ve Usman’a benzemekteydiler. Hepsi de dine ve genelde aşkın olana ilgi duyan yeni bir Doğu Alman neslinin mensuplarıydı.</p>

  <h3 id="sigil_toc_id_26">ZEHRA</h3>

  <p class="nonindent">Zehra’yla DMK’daki bir kadınlar grubunda tanıştım. Kısa bir süre önce Mısırlı kocası ve dört çocuğuyla birlikte küçük bir kasabadan Berlin’e taşınmıştı. Yeni din değiştiren bir kadının çocuklarıyla ilişkilerini nasıl yapılandırması gerektiği konusundaki yerinde tespitleri beni çok şaşırtmıştı. Benimle daha yeni tanışmış olmasına rağmen, son derece açık, yardımsever ve anlayışlı davrandı. Yanına gidip ona projemi anlattığımda ve deneyimlerini paylaşmak isteyip istemediğini sorduğumda, benimle çok ilgilendi. Hikâyesini rahat anlatabilmek için çocuklarını bir günlüğüne annesine bırakıp, o günü tamamıyla bana ayıracağına söz verdi.</p>

  <p>Bana adresini verdiğinde, diğer Doğu Almanyalı mühtediler gibi Zehra’nın da çok az Müslüman’ın yaşadığı eski bir Doğu Alman mahallesinde yaşadığını gördüğümde hiç şaşırmadım. Göçmenlere ve esmer tenlilere son derece düşmanca davranıldığı bilinen bu eski Doğu Almanya mahallelerine yerleşmekten çekinen göçmen Müslümanların aksine, mühtedi Almanlar, özellikle de Doğu Almanya’da büyüyenler, bu bölgelerde kendilerini daha rahat hissederler. Zehra, bu mahalleyi annesine daha yakın olması, yeşil alanların çok olması ve Berlin’in diğer bölgelerinden çok daha sessiz olmasından ötürü seçtiğini söyledi. Dört çocuğu olmasına rağmen, yaşadığı daire son derece sade ve düzenliydi. Eve geldiğimde, rahatsız edilmeden konuşabilmemiz için annesi Zehra’nın çocuklarını parka götürmeye hazırlanıyordu. Zehra, not defterimi çıkartır çıkartmaz konuşmaya başladı. Kendisini mülakata önceden hazırladığı belliydi.</p>

  <p>“Bir ateist olarak yetiştirildim” diye başladı. “Ailem tam anlamıyla materyalistti; sadece gördükleri şeylere inanıyorlardı. Tanrı bir tartışma konusu bile değildi. Tanrı’ya karşı değillerdi; sadece ondan hiç bahsetmezlerdi. Konser ve Noel ayini için kiliseye giderdik.<a class="noteref" href="../Text/notlar.htm#n036" id="ref6">6</a> Ama oraya hiç dua etmeye gitmedik, zaten evde de dua etmezdik.”</p>

  <p>Zehra’nın ailesindeki tek dindar kişi büyükannesiydi. “Ama kiliseye gitmek gibi bir talebi hiç olmadı” dedi Zehra. Bunun nedeni herhalde Doğu Almanya’da kiliseyle yakın ilişkide olan kişilere şüpheyle bakılıyor olmasıydı. Yine de büyükannesi dinî vecibelerini evinde yerine getiriyordu. Zehra, büyükannesinin yemekten önce dua ettiğini ve dua ederken ellerini nasıl kavuşturması gerektiğini ondan öğrendiğini hatırlıyordu. “Her zaman kocasıyla cennette yeniden buluşacağından bahsederdi. Biz de ona güler ve ‘Büyükanne, cennet diye bir şey yok ki!’ derdik.” Zehra, büyükannesiyle nasıl dalga geçtiklerini hatırladığında acı acı gülümsedi...</p>

  <p>Zehra’nın yaşamını derinden etkileyen şeylerden birisi, ailesinin siyasal eğilimiydi. Doğu Almanya’daki baskıcı rejime muhaliflerdi. “Ailem, Doğu Alman Devleti’nin Marksist-Leninist öğretisine karşıydı. Babam, bir rejim muhalifiydi [<em>Regimegegner</em>] ve bu yüzden 1960’ların başlarında ülkeden kaçmak zorunda kalmıştı. Beni annem büyüttü. Amcam, rejime muhalefetten hapse atıldı. Tıpkı onlar gibi, ben de Doğu Almanya Devleti’ne sonuna kadar muhaliftim.” Babası ve amcası muhalif tutumlarının bedelini ödemek zorunda kalmış olmalarına rağmen, Zehra siyasal görüşlerini göstermekten çekinmiyordu. Örneğin bir sivil itaatsizlik eylemi olarak, okulda üniforma giymeyi reddettiğini anlattı. Bunun bedelini ödemek zorunda kalmıştı. Okuldaki notlarının iyi olmasına rağmen, Zehra’ya koleje gitmesini sağlayacak yüksekokul diploması (<em>Abitur</em>) verilmemişti. Ayrıca bir de sosyal bedel ödemişti. Çevresindeki insanların çoğu, artık onunla görüşmek istemiyordu ve o dönemlerde kendisini toplumdan dışlanmış hissettiğini söylemişti.</p>

  <p>Zehra’nın anlattığına göre, ergenlik yıllarından başlayarak bağlantı kurabileceği gruplar aramaya başlamıştı. Birkaç barış hareketine katılmış ve bu hareketlerde bulunduğu süre içerisinde Doğu Alman rejiminin boğucu siyasal baskısını iliklerine kadar hissetmişti. Zehra on üç yaşına geldiğinde, Mahatma Gandhi’nin izinden giden yeni bir barış hareketine katılmıştı. “Toplantılarımızı kilisede yapardık. Ama bu sadece örgütlenme amacıyla yapılan bir şeydi. Hiç kimse, bir kez bile Tanrı’dan bahsetmemişti.”</p>

  <p>Zehra, Protestan Kilisesi’nin en azından yataklık ederek katkıda bulunduğu yükselen bir muhalif hareketin mensubuydu. Daphne Berdahl’ın belirttiği gibi:</p>

  <blockquote>
    <p>1980’lerde, Protestan Kilisesi’nin desteğiyle, ADC’de çeşitli barış ve çevre hareketleri ortaya çıkmaya başladı. Hepsi de uluslararası silahlanma yarışına karşı olan bu gruplar, barış seminerleri, kilise toplantıları, gece ayinleri ve modern ilahilerin söylendiği kilise ibadetleri düzenlediler... Her ne kadar protestoları genellikle devlet politikalarını hedef alsa da, nihai amaçları olan dünya barışı aslında sosyalist rejimin resmi hedefinden o kadar da farklı değildi.<a class="noteref" href="../Text/notlar.htm#n037" id="ref7">7</a></p>
  </blockquote>

  <p>Zehra, siyasal sebeplerden ötürü muhalif hareket içindeki aktif pozisyonunu korudu. Bu vesileyle dinle bağlantısını da sürdürdü.</p>

  <p>Rejimin son yıllarında zirveye ulaşan barışçı direniş hareketi, 4 Eylül 1989’da başladı. Örgütlü kitlesel direniş, Leipzig’deki Nikolai Kilisesi’nde gerçekleştirilen bir barış ayiniyle başladı, daha sonra bu ayin her Pazartesi tekrar edilmeye başlandı. Zehra, bu protestolara her hafta katılıyordu. Leipzig’deki barış gösterileri gittikçe büyüdü, öyle ki protestolara şehrin 700.000 sakininden 320.000’i katılmaktaydı. Protestolar hızla diğer Doğu Alman kasaba ve şehirlerine de yayıldı. Halk, serbest seyahat hakkı ve hükümetlerini demokratik yollarla seçebilme özgürlüğü talep etmekteydi. Olaylar tırmandı ve Doğu Almanyalı yetkililer, Batı Almanya’yla aralarındaki kapıları açmak zorunda kaldı. Ardından 9 Kasım 1989’da Berlin Duvarı’nın yıkılışı geldi. Leipzig gösterileri, Mart 1990’da Doğu Almanya’daki ilk demokratik seçimler yapılana kadar devam etti.</p>

  <p>Tüm bu olan bitenin ortasında, Zehra’nın yaşamında beklenmedik bir gelişme yaşandı. Yetkililer ona, Batı Almanya’da yaşayan babasını görebilmesi için on günlük vize verdi. Doğu Almanya rejimi, o sıralar vize politikalarını gevşetmişti. Batı Almanya’yı hayatlarında ilk defa gören diğer pek çok Doğu Almanya vatandaşı gibi o da büyük bir şok yaşamıştı. “Dikkatimi çeken ilk şey, yarı çıplak kadınların süslediği reklam panoları olmuştu. Daha önce hiç böyle bir şey görmemiştim. Çok şaşırmış, üzülmüş ve hayal kırıklığına uğramıştım. Babam beni hemen anladı ve ‘Bu, Doğu Almanya’da duyduğun Altın Batı değil!’ dedi.”</p>

  <p>Zehra, 1989 yılı başlarında yaşadığı bu tecrübeyi anlatırken yeni İslâmî hassasiyetlerinin etkisinde kalmış olabilir; özellikle de çıplak kadın vücudunun reklâm panolarında kullanılması konusunda. Çünkü Doğu Almanya’da büyüyen Zehra’nın, her ne kadar metalaştırılmış biçimiyle olmasa bile, halk plajları gibi yerlerde çokça karşılaştığı çıplaklığa alışkın olması gerekir. Buna rağmen, Batı Almanya’yla ilk karşılaşmasında büyük bir hayal kırıklığı yaşayan tek Doğu Almanyalı o değildi. Tam da bu siyasal karmaşa döneminde, bölünmüş Berlin’de etnografik bir çalışma yapan John Borneman, Batı Almanya’ya hayatlarında ilk defa giden Doğu Almanyalıların tecrübelerini şöyle betimler: “Eve dönen kişilerin çoğu kendilerini değersiz hissediyor, şüphe ve korkuya kapılmış oluyorlardı. Bu, [kendinden çok daha] yüce bir güçle karşılaşmanın tetiklediği bir aşağılık hissiydi.”<a class="noteref" href="../Text/notlar.htm#n038" id="ref8">8</a></p>

  <p>Batı Almanya’yla karşılaşması, Zehra’nın hayatta neyin önemli olduğu konusundaki bakış açısını kökten değiştirmişti. “İstediğim şeyin bu [yani Batı] olmadığını hemen anlamıştım. Ama komünizm de mutluluk getirmemişti. Sürekli korku ve endişe içerisinde yaşıyorduk. Yine de kapitalizmin daha matah olmadığını hemen anlamıştım.” Babası, Zehra’nın yanında kalmasını ve okuluna orada devam etmesini istedi. Fakat Zehra geri dönmeyi tercih etti. “Babama ‘Muhalif hareketin bir parçası olmak, Leipzig gösterilerine katılmak ve Doğu Almanya rejiminin yıkılışının bir parçası olmak istiyorum’ dedim. Yaşananlara, kendi gözlerimle şahit olmak ve bir parçası olmak istiyordum. Zaten Batı bana göre bir yer de değildi.”</p>

  <p>Zehra, Doğu Almanya’nın dağılmasıyla sonuçlanan sonbahar devriminde yaşadığı anları hasretle yad etmekteydi. Heyecan verici bir dönemdi. Rejimden memnun olmayan Doğu Almanyalılar, yaşamlarımızın kontrolünü sonunda geri alıyoruz diye düşünmüşlerdi. O dönemde, devrimciler Doğu Almanya’nın ya da komünizmin yıkılmasını talep etmiyordu. Sadece reform, yani gerçek demokratik sosyalizm istemekteydiler. Yine de pek çok gözlemcinin de dikkat çektiği gibi, Berlin Duvarı 1989’da yıkıldığından işin rengi değişti. Borneman’ın özlü anlatımıyla “[1989 devrimi] halkın hükümet üzerindeki kontrolünü sağlamak ve Doğu Almanyalılığa anlamını geri kazandırmak umuduyla başlamış; ama Batı Almanya kapitalizminin kardeş devletini işgaliyle sonuçlanmıştı”.<a class="noteref" href="../Text/notlar.htm#n039" id="ref9">9</a></p>

  <p>İlk birkaç haftadaki sersemce mutluluk sonrasında, Doğu Almanyalılara egemen olan toplumsal hissiyat bunalım olmuştu. Zehra o dönemi şöyle hatırlamakta: “Rejim yıkıldığında, üzülmüştük. Her şeyin Batı Almanya gibi olmasını istemiyorduk. Aniden her şey pahalandı. Yirmi yaşındaydım. Kendi kendime ‘Aman Tanrım, neler ummuştum, oysa topluma olanlara bak’ dedim.” İnsanların duygularını aniden sarhoşça bir mutluluktan umutsuzluğa, zaferden yenilgiye dönüştüren şey “korkutucu bir aşağılık duygusuydu; yaşadıkları ve savundukları her şeyin, fedakârlıkları ve mutluluklarının Batı’nın maddi refahı karşısında tamamıyla anlamsız olduğu[nu fısıldayan bir] duyguydu”.<a class="noteref" href="../Text/notlar.htm#n0310" id="ref10">10</a> Doğu Almanyalıların çoğu için, yeni başlangıç çoktan tükenmişti.</p>

  <p>Borneman Doğu Almanyalı bir arkadaşının kendisini içinde bulduğu durumu şöyle anlatmakta:</p>

  <blockquote>
    <p>Duvarın yıkılması, yani ömür boyu hapsin sona ermesi Helmut’un hissettiği tuzağa düşmüşlük duygusunu ortadan kaldırmamış, bilakis azdırmıştı. Yaşamının kontrolünü tamamıyla ve aniden kaybettiğini düşünmekteydi. Vatandaşlarının yaşamlarının sınırlarını çizen siyasal yapıdan tutun da –fiyatlar, ev kiraları ve iş güvenliği gibi– yaşamın en temel şeylerine kadar, Doğu Almanyalıların inandıkları her şey yok olup gitmişti.<a class="noteref" href="../Text/notlar.htm#n0311" id="ref11">11</a></p>
  </blockquote>

  <p>Helmut gibi, Zehra da ne yapacağını bilmiyordu. Kariyerine başlaması gereken yirmi yaşında, bütün kapılar aniden yüzüne kapanmıştı. Duvarın yıkılışından kısa bir süre sonra, Zehra bayağı bayağı bunalıma girmişti.</p>

  <blockquote>
    <p>Her şey kapkara görünmeye başladı. Bir Doğu Almanyalı olarak hiçbir yerde iş bulmam mümkün değildi. Doğu Almanya’da, bize bilgisayar kullanmayı öğretmemişlerdi. Bu çok büyük bir dezavantajdı. Sanat Tarihi lisansımı daha yeni tamamlamıştım ve şimdi her şeyi yeniden, en baştan öğrenmek zorundaydım. Çoktan bütün Doğu Almanyalıları işten atmaya ve yerlerine Batı Almanyalıları almaya başlamışlardı. Artık ADC diye bir şey yoktu, ama bir alternatif de yoktu. Aniden Batılıların yanında ikinci sınıf vatandaş konumuna düştük. Bir düşünün, aniden paranız bütün değerini yitiriyor; fakirsiniz ve kimse sizinle çalışmak istemiyor; hiçbir niteliğiniz kalmamış. Birdenbire elinizde hiçbir şey kalmamış. Çok boğucu bir duyguydu. Hiçbir şey yapmak istemiyordum. Hiçbir şansım olmadığını düşünüyordum. Çok hastalanmıştım ve iyileşemiyordum. Tanıdığım o kadar çok kişi bunalıma girmişti ki.</p>
  </blockquote>

  <p>Yaşamındaki bu bunalımlı anlar Zehra’nın dünyaya bakışını değiştirmişti: “Gerçek bir arayış içerisindeydim. İlk defa bütün dünya gözlerimin önüne serilmiş gibi hissediyordum. Eğer artık ADC yoksa ve Batı Almanya’da istenmiyorsam, dışarılarda bir yerlerde yapabileceğim bir şeyler olmalıydı. Sanki bütün dünya önüme serilmişti. İstediğim her yere gidebilir, dünyayı görebilirdim.” Ama Zehra’nın seyahat edecek parası yoktu:</p>

  <blockquote>
    <p>Hep Arap ülkelerini merak etmiştim. ADC’deyken, seyahat özgürlüğümüz yoktu, ama sürekli Karl May’ın kitaplarında okuduğum Arap ülkeleriyle ilgili hayaller kurardım.<a class="noteref" href="../Text/notlar.htm#n0312" id="ref12">12</a> Hayatımda hiç deve ya da çöl görmemiştim, ama yine de Arap ülkelerini görmeyi çok istiyordum. Ayrıca daha önce hayatımda hiç Müslüman da görmemiştim. Batı Berlin’de, dikkatimi çeken şeylerden birisi de başörtülü kadınlar olmuştu. Onlara meraklı gözlerle baktım. Bana sanki huzur içindeler gibi geldi. Özellikle yaşlı kadınlar, yaşlı Alman kadınlarının aksine yaşam dolu görünüyorlardı. Kendi farklı dünyalarında mutlu olduklarını düşündüm.</p>
  </blockquote>

  <p>Zehra, o sıralar hem farklı insanlara hem de dinlere ilgi duymaya başladı. Çekici gelen sadece İslâm değildi, Budizm de ilgisini çekmekteydi. Her şeyi merak ediyordu. Zehra, Budizm hakkında daha çok şey öğrenmeye, hatta meditasyon yapmaya çalışmıştı. Bunalımdan çıkmaya çalışırken, onu en çok büyüleyen şey dindar insanlardı. “Dua etme gücünü nasıl bulduklarını merak etmiştim. Dünya Barışı için Dünya Dinleri adlı bir harekete katıldım. O dönemde sürmekte olan İran-Irak Savaşı ve Bosna Savaşı’nı konu alan oturumlar yapıyorduk. Bana göre bu, günah çıkarmanın olmadığı bir dindi. Hareketin temel öğretisi, dünya barışı için önce ruhsal barışın gerektiğiydi.”</p>

  <p>Zehra, ne Arap ülkelerine ne de başka bir Müslüman ülkesine gitmişti. Ancak artık iki Almanya birleştiğine göre, Müslümanlarla tanışabilirdi. Bir gün, barış toplantılarının birinde Zehra’nın yanına bir Türk oturdu.</p>

  <blockquote>
    <p>Bana hareketin içeriğiyle ilgili sorular sormaya başladı. Ona açıklamaya çalıştım, ama kafası karışmış gibi görünüyordu. “Peki, ama neye inanıyorsunuz?” diye sordu. Ona tek Tanrı’ya inandığımızı, ama İsa Mesih’in günahlarımızın kefili olduğuna inanmadığımızı söyledim. Zaten bu bana hiçbir zaman anlamlı gelmemiştir. Meğerse bir halk eğitim merkezinde [<em>Volkshochschule</em>], İslâm konusunda ders veriyormuş. Beni sınıfına davet etti. Oraya gittim ve tartışmamıza devam ettik. Günün birinde bana “Sen aslında çoktan Müslüman olmuşsun. Tek Tanrı’ya ve bütün peygamberlerin eşit olduğuna inanıyorsun. Bence bir denemelisin” dedi.</p>
  </blockquote>

  <p>Zehra, adamın tavsiyesini ciddiye aldı. Evine gitti ve dua etmeye başladı.</p>

  <blockquote>
    <p>Kendimi çocuk gibi hissediyordum. Kimse bana nasıl dua edileceğini öğretmemişti. Tanrı’yla konuşmaya başladım ve “Tanrım, bana yardım et. Eğer her şeye kadirsen, lütfen bunu bana göster” dedim. Gerçekten bir Tanrı olup olmadığını öğrenmek istiyordum. Müslüman olmak gibi bir isteğim yoktu. Dua ettikten sonra, bazı şeyler yaşadım. Bunları size burada anlatmam mümkün değil. Bunlar benimle Allah arasında. Ama bu dünyada yalnız olmadığımıza ve aramızda meleklerin yaşadığına şahit oldum.</p>
  </blockquote>

  <p>Dua tecrübesi ve melekleri gördüğü hayalleri, Zehra’nın hayatını kökten değiştirmişti. “Zihnimi inanılmaz olasılıklara açtı. Bu dünyadaki varlığımızın keyfî olmadığını, varoluşumuzun arkasında belirli bir akıl ve mantık yattığını görebiliyordum.” Ama bu sadece düşüncelerinde gerçekleşen soyut bir değişim değildi; Zehra’nın günlük yaşamı üzerinde de derin etkiler yaratmıştı.</p>

  <blockquote>
    <p>Eskiden dünyadaki adaletsizlikler beni üzerdi. Hitler’in herkesle aynı güneşin altında yaşadığını; herkesle aynı suyu içtiğini söylerdim. Buna o kadar çok kızıyordum ki. Ama Tanrı’nın varlığını idrak ettikten sonra, bu beni o kadar da rahatsız etmemeye başladı. Hitler’in yaptıklarının cezasını öbür dünyada çekeceğini biliyordum. Korkunç şeyler yapan suçlular vardı; fakat Tanrı onlara hak etikleri cezayı verecekti. Bunu biliyor olmak, insana müthiş bir huzur veriyordu. Daha önceleri midem bulanmadan ne gazete okuyabilir ne de radyo dinleyebilirdim. Bosna’da yaşanan adaletsizliklere dayanamıyordum. Artık dayanabiliyorum. Kendi kendime “Tanrı bütün bunlarla ilgilenecek” diyorum. Bu dünyada başkalarının yaptıkları şeylerden sorumlu olmadığımı fark ettim. Sadece kendimden ve kendi hatalarımdan sorumlu olduğumu anladım.</p>
  </blockquote>

  <p>Ateist bir toplumda büyüyen Zehra’nın yaşamındaki en radikal dönüşüm, aslında İslâm’la değil Tanrı kavramıyla tanışmasıydı.</p>

  <blockquote>
    <p>Bence din değiştirirken yaşadığım en önemli şey, Tanrı’nın varlığını kabul etmek olmuştu. Bazı insanları başka şeyler etkileyebiliyor, mesela bazıları Kur’an’da meteorolojiden ya da embriyodan bahsedilmesinden etkilenebiliyor. Çoğu insanı ikna eden, bu gibi şeyler oluyor. Bazıları ise Kur’an’ın mucizesinden, dayandığı karmaşık sayısal sistemden (ebced) etkileniyor. Ben, bu tip şeyleri, beş ya da on sene önce katıldığım bir eğitimde öğrendim. Benim için bunlar önemli değil. Benim için önemli olan Tanrı’nın varlığını idrak etmekti.</p>
  </blockquote>

  <p>Dolayısıyla Zehra, hemen Müslüman olmadı. Tanrı kavramına odaklandıkça, Hıristiyanlık da ilgisini çekmeye başladı. Zaten lisansını sanat tarihi üzerine yapmıştı ve ilgisini çeken konulardan birisi de Kiliselerdeki Gotik sanattı. Zehra ve annesi, Brandenburg’da bir ev kiraladılar. Kiliseleri gezmek ve Gotik sanat örneklerinin fotoğraflarını çekmek için epey bir vakit harcadı. Aynı zamanda, kayıtlı öğrenci olmamasına rağmen Humboldt Üniversitesi’nde teoloji derslerine girmeye başladı. İsa’nın gotik tablolarını uzun bir süre inceledikten ve teolojik meselelere kafa yorduktan sonra, bu acı çeken figürün onun Tanrı’sı olamayacağına karar verdi.</p>

  <p>Humboldt Üniversitesi’ndeki derslere devam ettiği dönemde, kütüphanede Müslüman olmuş bir Alman’la tanıştı. Bu adamla arasında geçen kısa ve beklenmedik konuşma, Müslümanlığa giden yolda kritik bir adım oldu. Bu adam dikkatini kütüphanede çekmişti, çünkü tanıdığı herkesten çok farklı görünüyordu. Her ne kadar normalde tanımadığı insanlarla konuşmasa da, Zehra bu adamın yanına oturma ve onunla konuşma ihtiyacı duydu. Kısa bir süre sonra din ve Tanrı konusunda ateşli bir tartışmaya girmişlerdi.</p>

  <blockquote>
    <p>“Aslında tanımadığım insanlarla, özellikle de kadınlarla hiç konuşmam; fakat sanırım sizin benimle konuşmaya ihtiyacınız var” diyerek affını istedi. Tanrı konusundaki görüşlerimi sormaya başladı. Ona Tanrı’ya inandığımı, ama kilisedeki Tanrı’ya inanmadığımı söyledim. Dünya Barışı için Dünya Dinleri hareketinden bahsettim. Bana Allah, İsa vb. gibi pek çok ismin olduğunu fakat aslında bunların hepsinin bir olduklarını anlattı. Bu gerçekten de hoşuma gitti. ADC’li olduğumu duyduğunda, Batı’yı nasıl bulduğumu sordu. Ona burada kadınların sömürüldüğünü söyledim. Sonra ben de ona kim olduğunu sordum, bana Müslüman olduğunu söyledi. İslâm’a Türk bir kadınla evlendikten kısa bir süre sonra geçmişti. Ona, İslâm’ın Arap çöllerine ait bir din olduğunu, Almanya’da nasıl Müslüman olabileceğini sordum. Bana Tanrı’nın gökyüzünde oturan bir adamdan ibaret olmadığını söyledi. İdrak edebileceğimiz bir varlık değildi. O, bütün hayallerimizi aşan ve Arap çöllerine bağımlı olmayan bir varlıktı.</p>

    <p>O an, ağlamaya başladım. Ona anne babamın ayrıldığını, kardeşlerimle aramda hiçbir ilişki kalmadığını, erkeklerle yaşadığım bütün ilişkilerin başarısızlıkla sonuçlandığını ve hiç arkadaşım olmadığını söyledim. Hiç kimseye güvenemiyordum. Bana “Tanrı seni seviyor. Sana kucak açacaktır” dedi. Ona yanlış bir dönemde doğduğumu söyledim. İki yüz yıl önceki Almanya’da doğmalıydım. Dünyaya neden bu dönemde geldiğimi anlamıyordum, bana göre değildi. “İşler böyle yürümüyor. Tanrı seni dünyaya bu zaman için gönderdi, 19. yüzyıl için değil. Şu an 1990 yılındayız, duvar yıkıldı, toplumun toptan bir yıkım yaşadı. Sen de sahip olduğun pek çok şeyi yitirdin. Artık bunu kabullenmelisin” dedi. Sözleri beni çok etkiledi.</p>
  </blockquote>

  <p>Bu Batı Almanyalı Müslüman’ın, birleşme sürecinde ülkesini kaybeden bir Doğu Almanyalı olarak çektiği acıları anlıyor olması, Zehra’yı derinden etkilemişti. Söyledikleri, yaşadıklarını inkâr etmek ve farklı bir hayat özlemine kapılmak yerine, yaşadıklarını kabullenmesi ve sahiplenmesini sağlamıştı.</p>

  <blockquote>
    <p>Koşarak daireme geri döndüm. O ana kadar yaşadığım daireden nefret ediyordum. Orada kendimi hep kötü ve yalnız hissediyordum. Hayatımda ilk defa, daireme koşmuştum. Oraya, sanki sevdiğim bir dostum beni bekliyormuş gibi koştum. Sanki bu defa yalnız olmayacakmışım gibi geliyordu. Uzun bir süreden beri ilk defa gülümsüyordum. Yaşadıklarımdan sonra kendi kendime; biliyor musun sen güzelsin dedim. Şu an buradasın. Tanrı seni şu an burada olman için yarattı. Sürekli gülüyordum. Aynada kendime memnuniyet içinde bakıyordum. Kendime saçın güzel dedim – hâlbuki daha önce çok ince olduğunu düşünüyordum. Yüzümün güzel olduğunu söyledim – hâlbuki daha önce çirkin olduğumu düşünüyordum. Vücudumun güzel olduğunu söyledim – hâlbuki daha önce bacaklarımın çok zayıf olduğunu ve sadece uzun etek giyebileceğimi düşünüyordum. Hayatımda ilk defa, kendimi olduğum gibi kabul ettim ve güzel buldum. 1969’da Almanya’da doğmuş olmamı ve yaşadığım toplumsal yıkımı kabullenmiştim.</p>
  </blockquote>

  <p>Zehra, toplumsal yıkım yaşamış bir Doğu Almanyalı olarak, kendisiyle barıştıktan sonra, artık hem Tanrı’yı hem de İslâm’ı tamamıyla benimsemeye hazırdı. Ama İslâm’ı öğrenmek için nereye gitmesi gerektiğini bilmiyordu. 1990’lı yılların başında Berlin’de, İslâm hakkında Almanca olarak bilgi almak hiç de kolay değildi. “Yirmi yıl önce din değiştirdiğimde, Almanca olarak bilgi alabileceğim hiçbir yer yoktu. Türkler ve Araplar hiçbir şey anlatmıyorlardı. Bana kadın olduğum için anlatamayacaklarını, ama camiye de gidemeyeceğimi söylüyorlardı. İslâm hakkında bir şeyler öğrenmek için nereye gidebileceğim konusunda en ufak bir fikrim dahi yoktu.” Zehra, durumun günümüzde tamamıyla değiştiğini düşünüyor. “[Oysa bugün] Herhangi bir günde Berlin’de verilen İslâm konulu derslerin tamamına, isteseniz bile katılmaya zamanınız yetmez.”</p>

  <p>Zehra, ona İslâm’dan bahseden Türk Volkshochschule öğretmeninin yanına gitti. “Bana namaz kılmaya başlamam gerektiğini söyledi. Bana Türk bir ailenin adresini verdi ve ‘Buraya git, sana nasıl namaz kılacağını öğretecekler’ dedi. Ama önce yere beyaz bir örtü serip, kendimden geçene kadar ağlamamı söyledi. ‘Ağla çünkü Tanrı’yı buldun ve onu kabul ettin’ dedi. Dediğini yaptım ve uzunca bir süre ağladım. Bana başımı örtmem gerektiğini söylemediğini çok net hatırlıyorum.” Türk öğretmenin onu yönlendirdiği aile, Zehra’yı neredeyse evlat edinmişti. Onu evlerine kabul ettiler ve büyük bir konukseverlik gösterdiler. “İşim, ailem, arkadaşım yoktu. Bu aile bana yardım etti. Beni beslediler. Bana ellerindeki her şeyi verdiler. Fakat çok cahillerdi. Oysa ben eğitimli bir aileden geliyordum. Onlara bir sürü soru sordum, ama cevap veremediler. O günlerde, Batı Berlin’deki Müslümanlar çok basit insanlardı.”</p>

  <p>Zehra, artık Müslüman olmaya hazırlanıyordu. Yine de Müslüman olduğunda her gereğini yerine getirip getiremeyeceğini önceden denemeye karar vermişti. Özellikle oruç konusunda endişeliydi. Eğer oruç tutamazsa, Müslüman da olamayacağını düşünüyordu. İlk denemesinde, çok zorlanmıştı. Kendini bütün gün zayıf ve hasta hissetmişti. Yaşadıklarını onu evlat edinen Müslüman aileyle paylaştığında, bir kadın ona Allah’tan yardım istemesini söyledi. Sabah namazına kalkıp, bütün gönlüyle oruç için Allah’tan güç istemesini söylemişti. Zehra denileni yaptı. Ertesi gün orucun çok daha kolay geçtiğini görünce çok şaşırmıştı. Hâlâ açlık ve bitkinlik hissediyordu, ama her şey çok farklıydı. “O gün, inançsız oruç tutmanın ne kadar zor olduğunu anladım. Ama inanır ve dua ederseniz, her şey değişiyor. Bana göre bu, duanın gücünün kanıtıydı. Bunların hepsi, benim için ufak fakat anlamlı adımlardı.”</p>

  <p>Adım adım hallettiği başka bir mesele de başörtüsüydü:</p>

  <blockquote>
    <p>Başlarda, başörtüsüne kesinlikle karşıydım. Kendime ‘Bu da ne böyle?’ diyordum. Başörtüsü ve pardösüyü, ADC’de giymek zorunda olduğumuz üniformalara benzetiyordum. ADC’de üniformayı giymemiş ve bedelini ödemiştim. Peki, bana göre başka bir üniforma olan bu şeyi neden şimdi giymeliydim. Kendime önemli olanın kalbimde yaşadıklarım olduğunu söyledim. Başörtüsüne ihtiyacım yoktu.</p>
  </blockquote>

  <p>Zehra’nın başörtüsü konusundaki tutumu, yeni tanıştığı Türk bir arkadaşıyla gerçekleştirdiği İstanbul seyahatinde değişti:</p>

  <blockquote>
    <p>Sultanahmet Camisi’ne gittik. Daha önce hiç gerçek bir cami görmemiştim. Çok etkilendim ve bundan böyle hep orada namaz kılmak istedim. Caminin içindeki markete girerek kendime bir başörtüsü aldım. Tüm bu yaşadıklarımdan sonra, inancımı herkese göstermek istiyordum; bu yüzden başımı örttüm. Başlarda, [başörtüsünü] türban gibi geriye doğru bağlıyordum. Dışarıda taktığımda, namaz kılarken aldığım bütün olumlu enerjiler benimle kalıyormuş gibi geliyordu. Anneleri saçlarını okşadığında çocuklar nasıl sakinleşir bilirsiniz. Başörtüsü takmak bende aynı hisleri uyandırıyordu. Ayrıca sanki hiç kimsenin bakışları beni etkilemiyor gibi geliyordu. Başörtüsü taktığımda insanların attığı o meraklı ve fena bakışlar, başörtümden sekip gidiyordu. O benim zırhımdı.</p>
  </blockquote>

  <p>Kendisini İslâm’a adadıktan sonra, Zehra kendi adlandırmasıyla “aşırı fakat radikal olmayan” bir aşama yaşamıştı:</p>

  <blockquote>
    <p>Artık her şeyi geride bırakmıştım. Alkolü bırakmış, arkadaşlarımdan kopmuş, bütün eşyalarımı atmıştım. Evimin duvarlarında, rehberlik yaptığım müzelerde çektiğim, bir sürü Mısır tanrısı fotoğrafı vardı. Hepsini attım. Benim için bunları atmanın özel bir anlamı vardı. Sanat ve estetik, daima görünümle alakalı şeylerdir. Artık onları istemiyordum. Ayrıca çok yalnız olduğum dönemlerde, onlarla konuşmuştum. Radikal değil ama aşırıydım. Bütün bunları kendim için yaptım. Bunları herkesin yapması gerektiğini asla söyleyemem. Ama benim için doğru olan buydu. Sadece Müslüman bir sanatçıdan tek bir hat eseri aldım. Yerde sadece bir seccadem ve bir şiltem vardı. Başka hiçbir şeye ihtiyacım yoktu. Bütün eski müziklerimi attım. Çok oruç tuttum ve çok namaz kıldım. Ne yazık ki artık böyle şeyler yapamıyorum. Sadece Ramazan’da oruç tutuyorum ve vakit namazlarını kılıyorum. O dönem benim için manevi açıdan çok yoğun bir dönemdi. Attığım hiçbir şeyi özlemiyorum. O dönemde çok derin şeyler yaşadım.</p>
  </blockquote>

  <p>Ancak Zehra’nın yeni bir Müslüman olarak bütün tecrübeleri olumlu değildi. Mesela, kararı babasını son derece üzmüştü. Çünkü babası muhtemelen orada yaşadığı yirmi yıl içerisinde, Batı Almanya’daki İslâm karşıtı görüşleri benimsemişti.</p>

  <blockquote>
    <p>Babam, din değiştirmeme çok şaşırdı. Eğitimimi hep desteklemiş; hatta bana bir kütüphane bile kurmuştu. Bana, sanat tarihi kariyerimi sürdürmediğim için çok büyük bir hayal kırıklığı yaşadığını söyledi. Özellikle karısı bana çok kızıyordu. Namaz kıldığımda, önümde durur ve benimle dalga geçerdi. Bana dinin sadece mutsuzluk getirdiğini ve sorun çıkarttığını söylüyordu. ‘Bak! Bosna’da neler oluyor, hepsi din yüzünden’ diyordu. Ona bunun bir iktidar mücadelesi olduğunu söyledim. Dinle en ufak bir alakası yoktu. Ona, ne Hitler ne de Mao’nun dindar insanlar olmadıklarını söyledim. Elbette, bazı insanlar din adı altında bazı şeyler yapıyorlardı. Ama asıl neden din değildi.</p>
  </blockquote>

  <p>Yine de, babası ve üvey annesinin bütün dinlere eşit derecede karşı olmadıkları çok açıktı. Özellikle İslâm’a karşıydılar. “Üvey annem, keşke rahibe olsaydın; belki o zaman daha iyi anlaşırdık”, dedi. Ben de ona “Ne farkı var?” diye sordum.</p>

  <p>Zehra’nın babasıyla arası asıl, din değiştirmesinden on yıl sonra bozuldu.</p>

  <blockquote>
    <p>11 Eylül’den sonra, babam daha da [sinirli] hale geldi ve benimle bir daha konuşmak istemediğini söyledi. Ona teröristlerin, doğru yolu terk eden insanlar olduklarını, İslâm adına yaptıkları şeylerin İslâmî olmadığını söyledim. Ne zaman böyle bir olay olsa, Müslüman Konseyi mutlaka açıklama yapar. Bunun İslâm’la alakası olmadığını söylerler. Fakat yine de herkes bizi yanlış anlıyor. Sanırım bu bizim kaderimiz!</p>
  </blockquote>

  <p>Babası 11 Eylül’den sonra, başörtüsü takarak kardeşlerine İslâm propagandası yaptığı gerekçesiyle, Zehra’yı kardeşleriyle görüşmekten men etti.</p>

  <p>Babasının Zehra’nın yeni dini ve yaşamına karşı gösterdiği radikal tepkinin aksine, psikoterapist olan annesi yaptığı tercihlere karşı daha anlayışlı ya da en azından saygılıydı. Bunun nedeni babasının Batı Almanya’da geçirdiği yirmi yıl içerisinde burada yaygın olan Müslümanlık karşıtı görüşleri benimsemiş olması, annesinin ise Doğu Almanya’da Müslümanlardan uzak bir yaşam sürmüş olması olabilir. Zehra’yla tanıştığım dönemde, annesiyle ilişkileri hâlâ iyiydi.</p>

  <blockquote>
    <p>Annemin karşısına ilk defa başörtüsüyle çıktığımda, mümkün olduğu kadar hoş giyinmeye çalıştım. Yeni beyaz bir başörtüsü, pembe ekose bir gömlek ve uzun mavi bir elbise satın aldım. Beraber yürüyüşe çıktık. Annem “Bu taktığın başörtüsü bana çok yabancı” dedi. Ona yaşadıklarımı, manevi tecrübelerimi anlatmaya çalıştım. Ona melekleri gördüğümü söyledim. Psikoterapist olduğundan, annem “Bu hayalleri, çok yalnız olduğun için görüyorsun. Bu psikolojik bir rahatsızlık” dedi. “Ama sen mutlu olduğun için ben de mutluyum” diye de ekledi. Sonra da “Mutluluğu ve huzuru bulduğun için çok mutluyum” dedi ve eğer din olmasaydı bunları bulamayacağıma inandığını söyledi.</p>
  </blockquote>

  <p>Zehra, dinî tecrübelerinin psikolojik bir rahatsızlık olduğu konusunda annesine katılmıyordu. Buna rağmen, annesinin eğer İslâm’ı bulmasaydı, çok sorunlu bir insan olacağı yönündeki gözlemine katılmaktaydı. Müslüman olmanın bedenini iyileştirdiğine, uzun süreli bir ilişki yaşamasına imkân verdiğine ve ona çocuk sahibi olma isteği aşıladığına inanıyordu.</p>

  <p>İslâm, Zehra’ya sosyalizm ve kapitalizm dikotomisini aşan yeni bir ideal sunmuştu. Zehra, bu ideale sarılarak, Doğu Almanyalı bir muhalifken yaptığı gibi, yine normlara meydan okuyor ve daha gerçek bir özgürlük adına sahte idealler olarak gördüğü şeyleri reddediyordu. Müslüman olması, Zehra’nın yaşadığı bunalımdan çıkmasına ve Batı Almanya toplumunun yarattığı hayal kırıklığını aşmasına yardımcı oldu; ancak bu sefer kendini başörtülü bir kadın olarak dışlanır durumda buldu.</p>

  <h3 id="sigil_toc_id_27">USMAN</h3>

  <p class="nonindent">Usman’la, Zehra’yla tanıştığım camide tanıştım. Zehra’dan on yıl önce, 1959’da Dresden’de doğan Usman, duvar yıkıldığında kariyer sahibi bir Doğu Almanyalıydı. Yine de hem Zehra hem de Usman, yeni Almanya’da kendilerine bir yer olmadığı hissini paylaşıyorlardı. Dolayısıyla her ikisi için de İslâm, karşılarına yeni Almanya’da çıkan yeni bir idealdi. İnançları, Doğu ve Batı Almanya ya da sosyalizm ve kapitalizm dikotomilerinin ötesine geçmelerine imkân tanımıştı.</p>

  <p>Usman, Doğu Almanya’da büyümüş, okula gitmiş ve İkinci Dünya Savaşı’nın sonlarına doğru müttefiklerin bombalarıyla harap olmuş güzel bir şehir olan Dresden’de bir fabrikada kimyager olarak iş bulmuştu. Duvar yıkıldıktan birkaç yıl sonra, çalıştığı devlet fabrikası kapatıldı. Usman’a, mağaza yöneticiliği kursu verildi. Ancak kısa bir süre sonra, genç Doğu Almanyalıların bile iş bulamadığı bir dönemde, kendisinin hiçbir umudu olamayacağını anladı. Sosyal yardım sisteminden yeteri kadar para alan Usman’ın birdenbire bir ton boş vakti oluvermişti. O da, ilgisini çeken dinsel konuları okumaya başladı. O sıralar, İslâm’ı merak ediyordu. Bana “Medya’da İslâm’la ilgili bir sürü tartışma vardı ve hepsi de olumsuzdu” dedi. “Bu dinin gerçekte ne olduğunu öğrenmek istemiştim.” Usman, o dönemde hiç Müslüman tanımadığını söyledi. Soru sorabileceği kimse yoktu. Mahallesindeki halk kütüphanesine gitmiş ve İslâm’la ilgili bütün kitapları karıştırmıştı. Usman, okuduklarından ikna oldu ve 1998’de Müslüman olmaya karar verdi. Müslümanlarla ilk tanışması ise din değiştirme kararından kısa bir süre sonra Berlin’e taşındığında gerçekleşti; zaten taşınma nedeni de Müslümanlara yakın olmaktı.</p>

  <p>Usman, şehrin fakir Almanların ve göçmenlerin oturduğu, ucuz ama ekonomik sıkıntı yaşayan bir kısmı olan Wedding’e taşındı. Almanca etkinlik düzenlediğini duyduğu bütün camilere gitmeye başladı. Usman, bağnaz İslâm yorumlarını daha cazip buluyordu. Sakalını uzattı, <em>cellabiye</em> giymeye ve İslâm’ın aslına sadık yaşandığı tek yerin Suudi Arabistan olduğu görüşünü desteklemeye başladı. Selefi camilerinde kendi görüşüne daha yakın kişiler bulabilecek olmasına rağmen, Usman hem evine çok daha yakın olması hem de on yıllık bir süreden sonra kendisini orada daha rahat hissetmesinden ötürü, liberal ve mezhep farkı gözetmeyen DMK’ya gitmeyi tercih ediyordu. Usman, bağnaz düşünceleriyle camiye gelen liberal konuşmacılara meydan okumayı seviyordu. Caminin kadın müdavimleri, onun konuştuğunu duyunca genellikle gözlerini devirir, erkek arkadaşları da, Doğu Almanya’da büyüdüğünden dolayı, katılık ve kuralcılıktan hoşlandığını söyleyerek onunla dalga geçerlerdi. Hatta bazıları, onun yeni Doğu Almanya’sının Suudi Arabistan olduğunu söylerdi.</p>

  <p>Genellikle çok konuşkan birisi olduğundan, Usman’la mülakat yapmanın kolay olacağını sanmıştım. Fakat bu fikir onu gerdi. Usman’la mülakat yapmak için caminin o dönemki imamı David’e danıştığımda çok endişelendi. Usman, sinirli sinirli David’in kulağına bir şeyler fısıldadı. Her ne kadar Doğu Almanyalı olsa da, Berlin Duvarı’nın yıkılışından sonra yetişen; daha genç, neşeli ve güven dolu birisi olan David kahkaha attı. “Hayır, Usman” dedi, “Esra, ne Alman polisi ne de CIA için çalışıyor. Bak, o da Müslüman ve Amerika’da bizim hakkımızda bir kitap yayımlamak istiyor. Saklayacak bir şeyin yok Usman, hadi bu kadar utangaç olma”. Usman bu sözlerden sonra gönülsüz de olsa görüşmeyi kabul etti. Ancak kararlaştırdığımız saatte, cami ofisinde hiç kimsenin bulunmayacağı ortaya çıktı. Usman yine huzursuzlanmaya başladı. David’e döndü ve “Eğer camide kimse yoksa, onunla yalnız kalmamız yakışık almaz” dedi. David sakince cevapladı: “Buraya gelen son konuşmacıyla, kadın ve erkeğin aynı odada yalnız kalmaları durumunda gözetilecek İslâmî kurallar hakkında neler konuştuğumuzu hatırlıyor musun? Eğer birisinin girebileceği açık bir kapı varsa, ikisinin buluşmasında sakınca yoktur. Ofis kapısını açık bırakın ve kilitlemeyin; o zaman görüşmenizde sakınca olmaz.” Her ne kadar pek hoşnut olmasa da, Usman sonunda kabul etmek zorunda kaldı.</p>

  <p>Cami ofisinde buluştuğumuzda, Usman kapının sonuna kadar açık kaldığından emin olduktan sonra, oldukça büyük olan toplantı masasının iki ayrı ucuna oturduk. Caminin namaz kılınan kısmında görüştüğümüzde başörtüsü takıyordum, ama görüşme için ofise geldiğimde başörtüm yoktu. Usman yine gerildi. Ofisin de caminin bir parçası olduğunu söyleyerek, başörtüsü takmamı rica etti. İstediğini yaptım. Kapı açık olmasına rağmen – bir kadınla aynı odada bulunarak dinsel açıdan marjinal bir iş yapıyor olmasının dışında, Amerikalı bir kadınla görüşmekten dolayı da gergindi. Belirli bir yaşın üzerindeki Doğu Almanyalıların pek de iyi İngilizce konuşamadıkları iyi bilinen bir gerçektir. Görüşmemize elinde Almanca-İngilizce bir sözlükle hazırlıklı gelmişti. İngilizcesi benim Almancamdan çok daha kötüydü. Bu, Doğu ve Batı Almanyalılar arasındaki bariz farklardan biridir ve Doğu Almanyalılar için bir utanç kaynağıdır. Mülakatı İngilizce yapmak istedi. Bu işe yaramayınca, çok iyi Arapça konuştuğunu ve istersem mülakatı Arapça yapabileceğimizi söyledi. Hemen hemen hiç Arapça bilmediğimi söyledim. Çok güçlü bir aksanım olsa ve Almanca konuşurken hatalar yapsam da, oldukça iyi anladığımı ve eğer hatırlayamadığım bir şey olursa getirdiği sözlükten bakarak mülakatı tamamlayabileceğimizi söyleyerek onu ikna ettim.</p>

  <p>Nihayetinde mülakata başladığımızda, Usman gerginliğinin nedeninin Alman polisinin mühtedi Almanları potansiyel şüpheliler olarak görmesi olduğunu söyledi. Birkaç yıl önce, terör saldırısında kullanılabilecek patlayıcı maddeler toplarken yakalanan mühtedi bir Alman çift ile ilgili epey bir sorun çıkmıştı. “Biliyorsun” diye hatırlattı bana Usman, “Doğu Almanya’da bir kamu fabrikasında kimyager olarak çalışıyordum. Sanırım polis benim terörist olduğumu düşünüyor. Bu yüzden benimle sadece mülakat yapmak istediğinden emin olmak istedim”. Eski işi hakkında hiçbir fikrimin olmadığına ve ne kimya ne de terörizmle ilgilendiğime yemin ettim. Sadece İslâm ve Almanya hakkındaki fikirlerini ve Müslüman bir Alman olarak nasıl bir yaşam sürdüğünü öğrenmek istediğimi söyledim.</p>

  <p>Usman, İslâm’la nasıl tanıştığını kısaca anlattıktan sonra, daha çok İslâm’ın ve ADC’nin Yeni Almanya’daki olumsuz imajları üzerinde durdu. Her iki imajın da siyasal gerekçelerle yaratıldığını ve hiç de adil olmadıklarını söyledi. Usman’a göre, ADC’deki yaşam çoğu açıdan birleşmiş Almanya’dan çok daha iyiydi. Ayrıca, İslâmî ideallere çok daha yakındı. Belli ki Usman bu konuyu boylu boyunca düşünmüştü ve bana savlarını destekleyen bir sürü örnek verdi. “Her şeyden önce,” dedi: “ADC’de içki ve sigara vardı, ama en azından uyuşturucu yoktu. Paranın hiçbir anlamı olmadığı için uyuşturucu satıcıları satış yapmaya zahmet bile etmiyorlardı. Ayrıca yasal fuhuş, pornografi ya da çocuk kanallarında reklâmlar yoktu. Bugünkü televizyon ise tam bir fecaat. Çocuklar bütün gün şiddet izliyor ve çıplaklık her yerde.”</p>

  <p>Usman’a göre ADC rejiminin en önemli yanı, suçlara gerçek cezalar verilmesi; dolayısıyla da toplumda gerçek bir disiplin olmasıydı. “Burada hiç kimse hiçbir şey için gerçek bir ceza almıyor.” Yeni geldiği dönemde Batı Almanya hapislerindeki Müslüman sayısını gördüğünde şok olmuştu. ADC’de ne suç ne de suçlu göçmen Müslümanlar vardı, dedi. Bana bütün bu sorunları anlattıktan sonra, Usman rahat konuşamadığından yakındı:</p>

  <blockquote>
    <p>Çünkü o zaman beni ADC’yi övmekle itham ediyorlar. Ama bu kötü ADC imajı, aslında devlet tarafından yaratılan ve desteklenen bir şey. ADC’deki her şeyin kötü, Batı’daki her şeyin ise iyi olması nasıl mümkün olabilir? Orada hayal bile edemeyeceğin o kadar çok iyi şey vardı ki. Sürekli Stasi’den bahsediyorlar. Hâlbuki bütün devletlerin gizli polisleri vardır. Mesela CIA var, hatta burada, Almanya’nın bile gizli polisi var.</p>
  </blockquote>

  <p>Usman, ADC hakkındaki nostaljik düşünceleriyle camideki iyi arkadaşlarının bile dalga geçtiği konusunda haklıydı. İyi bir toplumun sahip olması gereken değerlere ilişkin benzer görüşlere sahip olsalar da, ADC’de işlerin daha iyi olduğu düşüncesine kimse inanmıyordu.</p>

  <p>Hayal kırıklığına uğrayan diğer pek çok Doğu Almanyalı gibi, Usman da ADC konusunda “Ostaljik”di (Ost [Almanca Doğu] ve nostalji kelimelerinden türetilmiş bir kelime). Ancak yaşıtlarından farklı olarak, o ADC rejimini daha İslâmî bir yer olarak tanımlıyordu. Berdahl “Doğu Almanya’yı bir dizi hukuki ve siyasal pratik ve söylemin sistematik olarak itibarsızlaştırdı[ğını] ve bunu Doğuluların kimlik ve kişiliklerinin temellerine meydan okuyacak şekilde yaptı”ğını gözlemlemiştir.<a class="noteref" href="../Text/notlar.htm#n0313" id="ref13">13</a> Birleşme sonrası yaşanan aşağılanmadan birkaç yıl sonra, bazı Doğu Almanyalılar Batı’da her şeyin daha iyi olduğu düşüncesini sorgulamaya ve bu süreç içerisinde güçlü bir Doğu Almanyalılık kimliği geliştirmeye başladılar.</p>

  <p>Usman, Müslüman olduğunda aslında aynı zamanda da Batı Almanyalıların hem Doğu Almanyalılar hem de Müslümanlar hakkındaki olumsuz önyargılarını kendi şahsında birleştirmişti. “İnsanlar bize, özellikle de mühtedilere karşı” dedi. “Bize radikal diyorlar. İçki içmemek, sigara içmemek, bol giysiler giymek radikallik mi? Bu ülkede başka her şeye izin var.” Usman, en büyük hayalinin Suudi Arabistan’da okumak olduğunu söyledi. “İnsanlar kusursuz olamaz. Sadece Allah öyledir. Ama Suudi Arabistan’daki İslâmî yaşam Kur’an ve Sünnet’in öğretilerine daha yakın” dedi. Suudi Arabistan’ın içki, fuhuş ve <em>fitne</em>’yi, erkekler ve kadınların bir arada çalışmasını yasaklamış olmasını beğeniyordu. ADC’de kadınlarla aynı ofiste çalıştığını ve bunun tam bir felaket olduğunu söyledi. Ayrı ofislerde olmak kaydıyla, kadınlar ve erkeklerin aynı şirkette çalışmasında sakınca olmadığını düşünüyordu. Usman, bir süredir Arapça öğreniyordu ve Suudi Arabistan’a gelen Alman turistler için çok iyi bir rehber olacağını düşünüyordu. Ama ne bir bağlantısı ne de oraya gittiğinde nasıl iş bulabileceği konusunda en ufak bir fikri vardı.</p>

  <p>Usman, sosyal yardımlarla geçiniyordu. Vaktini Wedding’deki çeşitli camilerde İslâm üzerine verilen Almanca eğitimlere giderek, Arapça öğrenerek, dinî vecibelerini yerine getirerek ve annesine bakarak geçiriyordu. Hiç evlenmemişti. Usman, bana Suudi bir kadınla evlenmekten ve onunla beraber memleketine gitmekten mutlu olacağını söyledi. Yine de bu hedefinin peşinde pek de arzuyla koşuyor gibi görünmüyordu. Zehra gibi, o da iki Almanya’nın birleşmesinin toplumun üretken ve saygın bir bireyi olma şansını elinden aldığını, fakat aynı zamanda onu beklenmedik bir şekilde dine de yönelttiğini ve olguları Doğu-Batı dikotomisini aşan bir bakış açısıyla görmesine imkân sağladığını düşünüyordu. Ayrıca Zehra gibi, Usman da mühtedi olarak toplumsal statüsünde ikinci bir düşüş yaşamıştı. O da kendi dünyasını yaratmayı başarmıştı. Ve bu dünya, birleşmiş Almanya’ya asla yeteri kadar uyum sağlayamayacak eski bir Doğu Almanyalı olarak, ona içinde yaşadığı sınırları hayallerinde aşma imkânı sunuyordu.</p>

  <h3 id="sigil_toc_id_28">SONUÇ</h3>

  <p class="nonindent">Doğu Almanyalı mühtedilerin Müslüman olma deneyimleri, Batı Almanyalılarınkinden çok farklıdır. Çünkü bu insanlar otoriter ADC rejimi altında yetişmişlerdir ve savaşın yıktığı Alman ekonomisini yeniden kurmak için gelen göçmen Müslümanlarla hiçbir bağlantıları olmamıştır. Pek çok Doğu Almanyalı açısından devletlerinin yıkılması, birleşmiş Almanya’da ikinci sınıf vatandaş konumuna düşmeleri, Müslümanlar ve İslâm’la karşılaşmaları birbirlerini tamamlayan olaylardır. Berlin Duvarı’nın yıkılmasından sonra Doğu Almanyalılar ve Müslümanların ortak bir kaderi paylaşmaları, yani dışlanmış olmalarından ötürü, iki grubun üyeleri arasında beklenmedik bir yakınlaşma yaşanmıştı.</p>

  <p>İlk bakışta, vatandaşlarını zor kullanarak kontrol altında tutan baskıcı ve otoriter bir devletten kurtulmaları nedeniyle, iki Almanya’nın birleşmesinden kârlı çıkanların Doğu Almanyalılar olduğu zannedilebilir. Fakat birleşmenin dengesiz yapısından dolayı Doğu Almanyalıların yaşadıkları kayıplar son derece güçlü bir duygusal etki yaratmıştır. Bu durum özellikle ADC’de büyüyen ve Batı Almanya kurallarına ve standartlarına göre işleyen Birleşik Almanya’ya hazırlıksız yakalananları çok etkiledi. Berlin Duvarı’nın yıkılmasının ardından benzer deneyimler yaşayan diğer grup ise, çoğunu Müslüman kökenlilerin oluşturduğu göçmenler, mülteciler ve sığınmacılardı. Duvarın yıkılmasından sonra, bazı Alman siyasetçiler açık açık artık “yabancılar”a ihtiyaç kalmadığını ve evlerine geri dönmeleri gerektiğini ilan etti. Buna bağlı olarak 1989’dan sonra ırkçı milliyetçilikte dramatik bir yükseliş yaşandı. Neo-Nazi gruplar etki ve güç kazandı. Özellikle Türkleri ve Afrika kökenlileri hedef alan çeşitli ırkçı saldırılar gerçekleştirildi.<a class="noteref" href="../Text/notlar.htm#n0314" id="ref14">14</a> Bunlar arasında en vahimleri, 1992’de Batı Almanya’nın Mölln kasabasında üç Türk’ün öldüğü molotof saldırısı, 1993’te Solingen’de bir Türk ailesine gerçekleştirilen ve beş kişinin yanarak öldüğü kundaklama ve 1990’da aralarında Angolalı işçi Amadeu Antonio Kiowa’nın da bulunduğu bazı Afrikalıların öldürülmesi olaylarıdır. Eski Doğu Almanyalıların çoğu, yeni edindikleri aşağılık kompleksinden kurtulabilmek için Müslüman göçmenlere karşı olan ırkçı gruplara katılırken, diğerlerinin Müslümanların yanında yer almaları, hatta Müslüman olmaları dikkate değerdir.</p>

  <p>Akademisyenler ve gözlemciler, Berlin Duvarı’nın yıkılması öncesi ve sonrasında Doğu Almanyalıları en çok inciten şeyin, Batı Almanyalılara nispeten çok daha büyük maddi kayıplar yaşamış olmaları olduğu konusunda hemfikirdir. Birleşmeden sonra Doğu Almanyalıların ilk defa karşılaştıkları Müslümanlar, onlara kendilerini aşağılık hissettirmeyen beklenmedik yeni bir gruptu ve kendileri olmaları için onlara yeni fırsatlar sağlamışlardı. Bu olağandışı ittifakın başarılı olduğu durumlarda, Ossi’ler hem Alman olabildiler hem de camilerde hoş karşılandılar. Batı Almanyalıların aksine Müslümanlar, bu kişilerin doğru elbiseler giymiyor olmalarını, pahalı dükkânlarda nasıl alışveriş yapacaklarını bilmiyor olmalarını ve İngilizce konuşamamalarını, yani Doğu Almanyalı kimliğine ait kusurların hiçbirini, önemsemiyorlardı. Karşılaştıkları Müslümanlar, onlara ellerini uzatmış ve İslâm’a davet etmişlerdi. Onları tamamıyla toplumlarının içine almamış olabilirler, fakat en azından onları dışlayan Batı Almanya kapitalizmini aşan yeni değerler; işsiz olsalar ve sosyal yardımlarla geçinseler bile düzgün bir yaşam sürme imkânı; onları Doğu Almanyalı değil Almanlar olarak kabul eden bir toplum ve bu dünyadaki adaletsizliklerin telafi edileceği bir cennet vaat ettiler. Kısacası Müslüman olmak, bazı Doğu Almanyalılara, birleşmiş Almanya’da edindikleri çifte bilinci aşma ve gerçek bir Alman olma şansı tanıdı.</p>
</body>
</html>
