<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1>Teşekkür</h1>

  <p class="nonindent">Bana her aşamada cömertçe yardım eden insanlar, kurumlar ve organizasyonlar olmasaydı, bu kitabı asla yazamazdım. Özellikle son derece zeki ve fedakâr birkaç kadının desteği bu kitabı mümkün kıldı. Berlin’e varır varmaz Katrin Simon’la karşılaşmış olmam benim için büyük bir şanstı. Elimden tutup beni Almanca konuşulan büyük camilerin tümüne götürdü ve birtakım anlayışlı İslâm’ı benimseyen Alman’la tanıştırdı. Riem Spielhaus ve Yasemin Shooman, Alman toplumu ve akademik çevrenin dinamiklerini anlamama yardımcı oldular ve siyasal put kırıcılığın akademik mükemmeliyetle nasıl bir araya getirilebileceğini gösterdiler. En önemlisi, Nina Mühe bana bu kitabı yazmam için gereken ilhamı verdi, görüşlerimi her noktasında eleştirdi ve bana kardeşliğini sundu.</p>

  <p>Bu proje boyunca, düşüncelerimi derinden etkileyen, çok değerli akademisyenlerle tanışma fırsatı yakaladım. Matti Bunzl ve Paul Silverstein, bir fikir ve proje olarak “Avrupa”nın temel gerilimlerini açığa çıkartacak soruları sormamda rol modellerim oldular. Çalışmam, onların öncülük ettiği yolu takip ediyor. Damani Partridge, Fatima El-Tayeb, Schirin Amir-Moazami, Werner Schiffauer, Kader Konuk, Yasemin Yıldız ve Michael Rothberg, İslâm’ın ve Müslümanların Almanya’da temsil ettikleri şeyin ne olduğunu çözümlememde beni etkileyen başlıca kaynaklarım olmaya devam ediyorlar.</p>

  <p>Bu projenin araştırma çalışmaları, Berlin’deki Amerikan Akademisi, Alexander von Humboldt Vakfı, Fulbright Vakfı, DAAD Alman Akademik Değişim İdaresi ve Kaliforniya Üniversitesi, San Diego’nun vermiş olduğu cömert araştırma fonları ve bursla desteklenmiştir. Beni akademik olarak konuk eden Berlin Özgür Üniversitesi’nden Gudrun Kraemer ve Humboldt Üniversitesi’nden Rolf Scheider ve Gökçe Yurdakul hayatımı ellerinden geldiğince kolaylaştırdılar. Uzun süren araştırma iznim boyunca beni destekleyen Kaliforniya Üniversitesi’ndeki meslektaşlarıma müteşekkirim. Ayrıca, Londra Ekonomi Okulu’ndaki yeni işime başlamadan önce izin almama, böylece bu kitabı bitirebilmek için bir yılımı ayırabilmeme olanak sağlayan Craig Calhoun’a da minnettarım.</p>

  <p>Bu araştırmanın çeşitli bölümlerini Amerika, Avrupa ve Türkiye’de gerçekleştirilen pek çok etkinlikte sundum. Bu sunumlardaki dinleyicilerime olduğu kadar düşüncelerime yön verdikleri ve kitabın taslak versiyonlarını gözden geçirdikleri için Marc Baer, Keith McNeal, Gökçe Yurdakul, Nina Mühe, Silvia Horsch, Joel Robbins, Lara Deeb, Rachel Harrell-Bilici, Ellen Moodie, David Gramling ve Barbara Kosta’ya minnettarım. Özellikle kafamın karışık olduğu bir dönemde müdahale ederek dikkatimin diğer projelere kaymasını engelleyen ve beni bu kitabı yazmaya ikna eden Andrew Shryock’a müteşekkirim.</p>

  <p>İkinci bölümün bazı kısımları “Converted German Muslims and Their Ambivalent Relations with Born Immigrant Muslims”, <em>Islamophobia/Islamophilia: Beyond the Politics of Enemy and Friend</em>, ed. Andrew Shryock (Bloomington: Indiana University Press, 2010) içinde ve sonuç kısmının küçük bir parçası da “Convert Alert: Turkish Christians and German Muslims as Threats to National Security in the New Europe,” <em>Comparative Studies in Society and History</em>, 51, no. 1 (2009): 91-116’da yayınlandı.</p>

  <p>Tereddütsüz en büyük gönül borcum, beni topluluklarına, evlerine ve yaşamlarına kabul eden Alman Müslümanlarınadır. Manevi ülkülerini izlerken karşılaştıkları zorluklar karşısında gösterdikleri dirayete duyduğum saygı, araştırmamın her aşamasında artarak güçlendi.</p>

  <p>Böyle bir kitabı, ikiz çocuk annesi olmama rağmen tamamlayabilmem, sevgili anne ve babam Sünter ve Mustafa Özyürek’in daimi destekleri sayesinde mümkün oldu. Uzun süre Berlin’de kalmaları sayesinde araştırmamı yapabildim. Kitabı yazabilmem için de San Diego’ya gittiğimde benimle gelerek konsantre olmama yardımcı oldular. En büyük umudum, onların koşulsuz desteklerinden ve sevgilerinden bir şeyler öğrenebilmiş olmak ve bunu kısmen de olsa çocuklarıma aktarabilmektir.</p>

  <p>Hayatımın son on yılında, Keith McNeal her aşamada yanımda oldu ve aklımı, kalbimi ve hayatımı daha önce tahayyül bile edemediğim açılardan zenginleştirdi. Gökçe Yurdakul, yaşamımın ve bu kitabın her sayfasını sevgi dolu arkadaşlığı ve derin anlayışıyla tamamlamıştır. En büyük entelektüel ve manevi ilham kaynaklarımdan biri olan Dicle Koğacıoğlu, bu dünyayı çok vakitsiz terk etti. Onun okuyamayacağı bir kitap yazacağımı hiç düşünemezdim. Onun özlemini her gün çekiyor ve bu kitabı onun hatırasına adıyorum.</p>

  <p>Üç kıtada hayatımı paylaşmanın yanı sıra geçmişi ve bugünü Marc David Baer ile şekillendirdim. Bu noktada, kimin kimden ne öğrendiğini söyleyebilmem imkânsız; fakat biliyorum ki bu kitapta yer alan fikirlerin çoğu benden çok ona ait. Birlikte paylaştığımız en müthiş tecrübe, yaşamlarımıza Azize ve Firuze’nin katılışı oldu. Bana hayattaki en önemli dersi yani bütün kırılganlığına rağmen hayata nasıl sarılmak gerektiğini öğreten iki meleğime minnettarım.</p>
</body>
</html>
