<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="num">İKİNCİ BÖLÜM</h1>
  <hr />

  <h1 id="sigil_toc_id_16">GÖÇMEN MÜSLÜMANLARLA ARAYA MESAFE KOYMAK</h1>

  <p class="nonindent">Bir akşam, Aarika ve annesi beni eski Doğu Almanya’da bulunan, Berlin’in hemen dışındaki bir kasaba olan Potsdam’da beraber oturdukları evlerine akşam yemeğine davet ettiler. Aarika, kırk yaşlarında bağımsız, başarılı ve çekici bir kadın. Onu şahsen gören, yirmili yaşlarında Doğu Berlin’de mankenlik yaptığını öğrendiğinde hiç şaşırmaz. Bugün ise pahalı bir İtalyan moda mağaza zincirinin Berlin şubesinde yönetici olarak çalışmakta. Bir Doğu Alman ailesinde tipik bir ateist olarak yetiştirilen Aarika, İslâm’la birkaç yıl önce Mısır’a yaptığı bir seyahat esnasında tanışmış. O seyahatte şu anda kocası olan Hasan’la da tanışmıştı. Hasan, o sıralarda Aarika’nın kaldığı otelde DJ olarak çalışmaktaydı. Her ne kadar Hasan dindar bir Müslüman olmasa da, onunla ve Mısır halkıyla tanışması Aarika’ya İslâm’ı tanıma fırsatı sağlamış. Bana, Mısırlıların kendisini en şaşırtan özelliklerinin, o kadar az şeyleri olmalarına rağmen, bu kadar cömert ve hallerinden memnun olmaları olduğunu söylemişti. İslâm hakkında bir yıl kadar kendi başına bir şeyler okuduktan sonra, yavaş yavaş domuz yememe, alkol içmeme, oruç tutma ve namaz kılma gibi İslâmî uygulamaları benimsemiş. Nihayetinde Berlin’deki küçük bir camide Müslüman olmuş. Kocası Aarika’nın din değiştirdiğini dinî nikâh istediğinde öğrenmiş ve büyük bir şok yaşamış. Aarika, kazancı yüksek olan işini kaybetmek istemediğinden, Berlin’de yaşamaya devam etmekte ve Mısır’daki kocasını yılda dört kere ziyaret etmekteydi. Kocasını ziyarete gittiğinde, beraber kalmaları için bir apartman dairesi kiralıyordu; çünkü kocası çalıştığı otelde mesai arkadaşlarıyla paylaştıkları tek göz bir odada kalıyordu. Anlattıklarına göre, kocası Berlin’e gelmeye niyetli değildi. Bu nedenle Aarika annesiyle aynı binada, fakat ayrı bir dairede yaşamaya devam ediyordu. Aarika, bu özgür yaşama biçiminin İslâm’a tamamıyla uygun olduğunu savunuyor.</p>

  <p>Akşam yemeğinde muhabbet dönüp dolaşıp Müslümanlara geldi. Her ne kadar Aarika’nın annesi başını örtmediği sürece kızının dinsel tercihine karşı hoşgörülü davransa da, Müslümanları sevdiği pek söylenemezdi. Özellikle de Berlin Duvarı’nın yıkılışından sonra tanıştığı Türklerle muhatap bile olmak istemiyordu. Türkiye’den geldiğimi öğrendiğinde, Aarika’nın annesi bana Türklerin ne kadar berbat insanlar olduğuna ilişkin hikâyeler anlatmaya başladı. Türk kadınlarının her zaman kocalarının arkasında yürüdüklerinden, yolu ya da saati sorduklarında Almanlarla hiç konuşmadıklarından, çok fazla çocukları olduğundan ve metro ya da dükkanlarda insanları dirsekleriyle ittiklerinden şikâyet etti. Misafir olarak kendimi içinde bulduğum zor durumdan kurtarmak için Aarika’ya döndüğümde, arkadaşımın şevkle onayladığını ve Türkleri savunmaya yeltenmediğini görerek şaşırdım. Sonra bana şöyle söyledi: “Ona bütün bunların geleneklerden kaynaklandığını ve eğer bu insanlar kendilerini iyi Müslümanlar olarak yetiştirmiş olsalardı, böyle davranmamaları gerektiğini bileceklerini söylüyorum. Mesela, eğer Hz. Muhammed’in hadislerini okumuş olsalardı, yabancı bile olsa, herkese gülümsemeleri ve nazik davranmaları gerektiğini bilirlerdi.” Pek çok mühtedi (Birinci Bölüm) ve Avrupa ya da başka ülkelerdeki İslâmî reform hareketlerinde yer alan doğuştan Müslümanlar (Dördüncü Bölüm) gibi, Aarika da İslâmî sanılan pek çok uygulamanın İslâm’la alakası olmadığına ve geride bırakılması gerektiğine inanıyordu.</p>

  <p>Yüzyıldan uzun bir süredir, dünyanın çeşitli yerlerindeki Müslümanlar kültürel bid’atlerin kirletmediği hakiki İslâm’ı hedefleyen çeşitli reform hareketleri başlatmaktadırlar. Bu hareketler, inançları ve ibadetlerini kültürel yozlaşmadan arındırmak ve “tashih” etmek amacıyla yüzlerini İslâm’ın temel kaynaklarına çevirir.<a class="noteref" href="../Text/notlar.htm#n021" id="ref1">1</a></p>

  <p>Ancak her ne kadar “hakiki” İslâm’a yaptıkları vurgu dünyanın diğer bölgelerindeki Müslümanlara benzese de, mühtedi Müslüman Almanların bu söyleme katılış biçimlerine yakından bakıldığında, siyasal neticelerinin Müslüman ülkelerdeki Müslümanlar ile Avrupa’daki Müslümanlar açısından son derece farklı olduğu görülmektedir. Bu fark, söz konusu Müslümanlar etnik Avrupalılar olduğunda daha da büyüktür. Müslüman ülkelerin çoğunda, sözde hakiki ya da sahih İslâm hedefinin doğurduğu ayrım, yeniden doğuşçular ile gelenekçi ebeveynleri arasındadır.<a class="noteref" href="../Text/notlar.htm#n022" id="ref2">2</a> Aynı arayışın Avrupa’da yarattığı ayrım ise göçmen Müslümanlar ile anavatanları arasındadır. Ramadan gibi Avrupalı Müslümanlar, İslâm’ın hakiki kaynaklarına dönmeyi, Avrupa’daki farklı göçmen Müslüman toplumlarını birbirleriyle bağlamanın aracı olarak görürler. Ramadan Avrupa Müslümanlarının, İslâm’ı benimseyen ancak onu kendi kültürleriyle harmanlayan Endonezya, Afrika ya da Hindistan Müslümanları gibi yapmaları gerektiğini savunur. Ona göre, böylece “Hem [İslâm’ın] evrensel prensiplerine saygılı hem de Avrupa ülkelerinin tarihleri, gelenekleri, beğenileri ve tarzlarına uygun bir Avrupa/Amerika İslâm kültürü” yaratılabilir.<a class="noteref" href="../Text/notlar.htm#n023" id="ref3">3</a></p>

  <p>Kültürel bid’atlerden arındırılmış sözde hakiki İslâm’ı yaşamak isteyenler, mühtedi Almanlar olduğunda ise bunun siyasal neticeleri çok daha farklı olur. Kültürden bağımsız İslâm, Almanya’daki Müslüman Almanlar nezdinde, Araplar ve Türklerin genellikle kötü bir üne sahip olan kültürel uygulamalarından arındırılmış İslâm anlamına gelir. Bu düşünce biçimine göre, bu sorun halledildikten sonra İslâm sadece kendi özüyle değil, demokrasi, özgürlük ve hoşgörü gibi Avrupa idealleriyle de uyumlu olacaktır. Dolayısıyla arındırılmış İslâm, Almanya bağlamında, Alman mühtedileri önceki nesilden ayıran değil, bilakis onlarla bağlayan bir hedef haline gelmekte. Bu süreç, İslâm’a “hatalı” uygulamalar sokan göçmen Müslümanları dışlar. İslâm’ın bu şekilde tanımlanması, bir yandan Alman milletine mensup etnik Müslüman Almanlar için bir alan açarken, öte yandan göçmen Müslümanların İslâm’ı kendi ulusal ya da etnik geleneklerine göre yaşadıkları yönündeki genel kanıyı teyit eder.</p>

  <h3 id="sigil_toc_id_17">KOMŞU OLARAK<br />
  GAYRİMÜSLİMLERİ TERCİH ETMEK</h3>

  <p class="nonindent">Bir mühtedinin, göçmen Müslümanlarla ilişki kurup kurmayacağını belirleyen etkenlerden biri de yaşadığı yerdir. Her ne kadar pek çok Müslüman Alman, özellikle de göçmen Müslümanlarla evli olanlar, göçmenlerin yaşadıkları muhitlerde yaşamayı tercih etseler de, diğer bir grup açıkça bu muhitlerin dışında yaşamayı tercih etmektedir. Berlin, etnik açıdan bölünmüş ve göçmen kökenli çok fazla insana ev sahipliği yapan bir şehirdir. Bu insanlardan yaklaşık iki yüz bini Müslüman ülkelerden gelmedir. Neukölln, Wedding ve Kreuzberg gibi muhitlerde ciddi Müslüman nüfusları vardır. Şehrin diğer muhitlerine, özellikle de Pankow gibi eski Berlin Duvarı’nın doğusunda bulunan muhitlere 1970’lerde misafir Türk işçiler gelmemiştir; dolayısıyla da buralarda oturanlar çoğunlukla Alman’dır.<a class="noteref" href="../Text/notlar.htm#n024" id="ref4">4</a> Doğu Avrupa ve Rusya’dan gelen “Beyaz” post-sosyalist göçmenler bu muhitleri tercih eder. Hem tarihî sebeplerden hem de bu muhitlerin neo-Nazi grupların kalesi olmalarından ötürü, bu muhitlerde yaşamayı tercih eden göçmen Müslüman sayısı ise çok azdır.<a class="noteref" href="../Text/notlar.htm#n025" id="ref5">5</a></p>

  <p>Kendisi eski bir Doğu Almanyalı olan arkadaşım Ada, din değiştirdikten sonra Pankow’da yaşamaya devam etmiş. Pankow, pek de göçmen dostu olmayan bir mahalledir; Ahmedilerin bu muhitte cami inşa etme planlarına karşı ateşli bir “halk” kampanyası başlatıldı ve neo-Naziler tarafından kontrol edilen giriş yasak bölge olarak ilan edildi. Ada bana, bu muhiti tercih etmesinin nedeninin sessiz, güvenli ve temiz bir muhit olması ve dört yaşındaki oğlunu götürebileceği büyük yeşil parkların bulunması olduğunu söylemişti. Ada, bekâr bir anne olarak şu sıralar oturmakta olduğu binaya taşındığında Müslüman’dı. Ama başörtüsü takmıyordu. Komşularının dostça mesafeyi koruyan, oldukça hoş ve kibar insanlar olduğunu görmüştü. Ama başına sıkıca sardığı başörtüsünü takmaya başladığında, Ada’nın komşuları açıkça hasmane bir tavır takınmaya başladı. İslâmî bayramların birinde, Müslümanlar ile gayrimüslimler arasındaki diyaloğu geliştirmeyi hedefleyen bir örgüt olan Inssan’ın organize ettiği bir projeye katılmıştı. Kurabiye pişirip, onları üzerinde “Kurban Bayramı’nda, Müslüman Komşunuzdan Selamlarla” yazan bir notla birlikte komşularının kapısına bıraktı. Bu jestin amacı, Müslümanların gayrimüslim komşularıyla tanışmaları ve onlara ibadetlerini tanıtmalarıydı. Her ne kadar hepsi kapılarına bırakılan kurabiyeleri seve seve almış olsalar da, komşuları arasından hiç kimse Ada’ya kuru bir teşekkür bile etmedi.</p>

  <p>Ada’nın başına gelen en kötü şey ise, bir sabah kalktığında arabasının ateşe verildiğini görmesiydi. Polis, failleri yakalayamadı. Ada, başına bu tarz bir olay gelmesinin sebebinin İslâmî bir hayat yaşaması ya da Müslümanlar gibi giyinmesi olduğunu hiç düşünmemişti. Fakat ona olayla ilgili detaylı sorular sormaya başladığımda, sokaktaki başka hiçbir arabaya dokunulmadığını ve mahallede daha önce hiç böyle bir şeye şahit olmadığını söyledi. Bu mahallede çok sayıda neo-Nazi nefret suçu işlendiğini hatırlatıp, ona şüphelerimden bahsettiğimde, biraz şaşırmış görünmesine rağmen bunun mümkün olabileceğini kabul etti.</p>

  <p>Ada bana, Pankow ve komşuları hakkında epey bir yakındıktan sonra, pek çok Müslüman’ın yaşadığı, dolayısıyla da başörtüsüyle çok daha rahat yaşayabileceği Neukölln ya da Kreuzberg gibi bir muhite neden taşınmadığını sordum. Bana gözlerinde büyük bir hayret ve hiddetle bakarak: “O, Neukölln’de yaşayamam! Çok pis bir muhit! Ayrıca, oğlumun göçmenlerin arasında büyümesini de istemiyorum” dedi. Kaldı ki o dönemde ben bile eski Doğu Almanya’daki Mitte adlı nezih bir muhitte oturuyordum.</p>

  <p>Ada’nın çok daha somut endişeleri olduğunu söylememe gerek bile yok. Neukölln, çoğunlukla Türkler ve Arapların oturduğu bir göçmen gettosudur. Berlin’deki en fakir mahalledir ve en yüksek işsizlik ve okul bırakma oranlarına sahiptir. Berlin’in bu açılardan diğer çoğu Alman şehrinden daha kötü durumda olduğu göz önünde bulundurulduğunda bunun anlamı daha iyi anlaşılabilir. Bu tip mahallelerin canlı çokkültürlü yaşamını ve düşük kiralarını seven bazı Almanlar ve başka yerde yaşamak için yeteri kadar parası olmayanlar, yirmili yaşlarında bu tür muhitlerde yaşamayı tercih ederler. Fakat çocukları olduğunda ya da çocukları okul yaşına geldiğinde, başka bir mahalleye taşınırlar ve bu durum bu alanların toplumdan soyutlanmasına neden olur. Esasında çocuklarını Alman çocukların gittikleri okullara göndermek; böylece daha iyi eğitim almalarını ve başlarını beladan uzak tutmalarını sağlamak amacıyla, hali vakti iyiye gitmeye başlayan göçmen aileleri de durumları izin verir vermez bu mahallelerden taşınır. Ada için, göçmen Müslümanlarla, özellikle de fakir ve dışlanmış olanlarla karıştırılmamak ve onlarla bir tutulmamak çok önemliydi. Her ne kadar bekâr bir anne olarak bunu başarmasının zor olduğunun farkında olsa da, eğitimli ve hali vakti yerinde bir Müslüman olmayı hedefliyordu.</p>

  <p>Bazı Almanlar, özellikle de çocukları Müslüman olarak doğanlar, çoğunlukla göçmenlerin oturdukları, düşük gelirli muhitlerde yaşamayı tercih ederler. Bazıları kendilerini bu muhitlerde evinde hissederken, bazıları bu tecrübeden pek de keyif almaz. Otuz yıl önce on dokuz yaşındayken Şii olan Miles, bu insanlardan biriydi. O ve Türk kökenli Alman karısı Neukölln’e taşınmıştı. Onunla tanıştığımda, boşanmak ve tek çocuklarının velayetini almak için karısı onu mahkemeye vermişti. Dolayısıyla muhitte yaşayan göçmen Müslümanlara karşı takındığı sert tutuma, kişisel yaşamındaki bu olayın da katkıda bulunduğu şüphesizdi. Mahalle hakkındaki tecrübelerini bana şu kelimelerle aktardı:</p>

  <blockquote>
    <p>Başlarda Türk anne ve babalarının çocuklarını İslâm’a uygun yetiştirdiklerini zannediyordum. Fakat burada yaşadıktan sonra, artık hangi çöplükten çıkıp geldiklerini merak ediyorum. Kirli, çirkin ve iğrençler. Bunu karıma da söyledim, ama o büyük bir dairede oturmak istiyordu; bu yüzden Neukölln’e taşındık. “Bak, kapımıza kim işiyor? Alman serseriler değil, Türkler” dedim. Kısa bir süre önce küçük bir kız çocuğunu çöpe atıp yaktılar. Burada yaşayan Müslümanların en büyük düşmanı Cahiliye. Midelerinden başka şey düşünmüyorlar.</p>
  </blockquote>

  <p>Diğer mühtediler gibi Miles da Müslümanların toplum içinde düşük bir statüde bulunmalarını dinlerinden bihaber olmalarına bağlıyordu.</p>

  <p>Sûfi yönelimli Müslüman Almanlar genellikle diğer Müslüman Almanlarla sosyalleşir ve göçmen Müslümanlarla aralarına mesafe koyarlar. Araştırmam esnasında karşılaştığım gruplar arasında kendisini Berlin’deki göçmen Müslümanlardan ayırma yönünde en açık çabayı gösteren grup Potsdam’daki Weimar Cemiyeti’ydi. Bu cemiyet ilk olarak 1960’larda Fas’ta ortaya çıkan, daha sonra ise aralarında İngiltere, Amerika, İspanya, Danimarka, Almanya, Güney Afrika ve Güney Amerika ülkelerinin de bulunduğu Hıristiyan ülkelerinden pek çok mühtedi devşiren bir mezhep olan Murabıtlar tarafından kurulmuştu. Bu grup komün olarak yaşar ve İslâmî vergi olan zekâtın toplanması ve yeniden dağıtımını içeren sosyal bir refah sistemi uygular. Cemiyet, yerleşim yeri olarak Prusya saraylarıyla dolu ve hiçbir göçmenin yaşamadığı Doğu Almanya’daki bir yer olan Potsdam’ı seçerek, kendisini göçmen Müslümanlardan izole etme tercihini açıkça göstermiş oluyordu.<a class="noteref" href="../Text/notlar.htm#n026" id="ref6">6</a> Grubun güzel toplantı evinde Pazar sabahları gerçekleştirilen etkinliklerden birkaçına katıldım. Bu toplantılar, grubun yayımladığı Almanca bir gazete olan ve insanları Müslüman Almanlarla tanışmaya davet eden İslâmî Gazete’de (<em>Islamische Zeitung</em>) duyurulur. Toplantılara katılan yabancıların sadece Murabıtların bulundukları İspanya, İngiltere ve Amerika’dan gelen kişiler olduğu dikkatimi çekmişti.</p>

  <p>Grup üç ayda bir, kısmen tebliğ amacıyla bir fuar organize eder. İlk bakışta, grubun üyeleri hippileri andırır. Kadınlar uzun, bol, renkli gömlekler ve kulaklarını ve boyunlarını açıkta bırakacak şekilde bağlanmış renkli başörtüleri takar – ki bu Almanya’daki göçmen Müslüman kadınlardan çok farklıdır. Ayrıca grubun fuarlarında, batik kıyafetler sergileyen reyonlar bulur. Grubun üyeleri Hint müzikleri çalar. Kafalarında klişe bir Müslüman imajı olan gayrimüslim Almanlar, muhtemelen bu Müslümanları Ortadoğu’daki Müslümanlardan ziyade Hint kültüründen ilham alan bir yeniçağ (new age) hareketine benzetiyorlardır. Konuştuğum Murabıtlar, bana Alman olmalarından dolayı gayrimüslim Almanlara ulaşmaları ve İslâm’ı onlara anlatmalarının çok daha kolay olduğunu söylemişlerdi.</p>

  <p>Murabıtlar için kendilerini göçmen Müslümanlardan ayırt etmenin oldukça önemli olduğunu hemen anladım. Grubun üyelerinden biri, üç ayda bir kurdukları pazarın ne kadar işe yaradığını anlatırken, bana insanlara hakiki İslâm’ı öğretmek amacıyla fuarda ne tip uygulamalar yaptıklarını anlatmıştı. “Örneğin” dedi, “reyonlar için sanatçılardan ücret almıyoruz... Hz. Muhammed, veren elin her zaman alan elden üstün olduğunu buyurmuştur. Müslümanlar olarak bu hadise uygun yaşamayı öğrenmemiz gerekiyor... Biz, topluma hiçbir şey vermemelerine rağmen sürekli devletten bir şeyler isteyen –her daim ‘Bana da verin! Bana da! Bana da!’ diyen– şu göçmen Müslümanlar gibi değiliz”. Açıkça kapitalizm karşıtı olan bir Müslüman’ın, fakir din kardeşleri hakkında bu kadar olumsuz bir görüşe sahip olduğunu duyunca çok şaşırmıştım. Şunu sordum: “Ama bunlar toplumdaki en fakir ve dışlanmış insanlar. Ne verebilirler ki?” O da şöyle cevap verdi: “Eğer paraları yoksa pekâlâ size gülümseyebilirler değil mi? Ama onlar bunu bile yapmıyor.” İlk başta şaşırmış olmama rağmen sonradan fark ettim ki, bu Murabıt’ın göçmen Müslümanlara bakışı, yine Potsdam’da yaşayan Aarika’nın annesinden pek de farklı değildi. Göçmen Müslümanlara, özellikle de Türklere yönelik bu türden olumsuz görüşlerin Müslüman Almanlar arasında oldukça yaygın olduğuna, araştırmamın ilerleyen dönemlerinde de şahit oldum.</p>

  <h3 id="sigil_toc_id_18">TÜRK KADINLARI GİBİ GÖRÜNMEMEK</h3>

  <p class="nonindent">Tanıştığım pek çok mühtedi Alman kadın, Türklerle aynı muhitte yaşamaktan çok Türk zannedilmekten ya da Türk kadınları gibi görünmekten çekiniyordu. Pek çok kadın, Müslüman olduktan bir süre sonra başörtüsü takmayı arzuluyor ve bunun için gereken manevi gücü de toparlıyor. Ancak bunu yaptıklarında, en korktukları ve canlarını en çok sıkan şeyin Türk kadınlarıyla karıştırılmak olduğunu bana belki defalarca söylemişlerdir. Bu sebeple, çoğu Türkler gibi görünmelerini engelleyecek çözümler bulur. En basit çözümlerden biri, Türkler ve Arapların Berlin’e geliş şartlarının çok farklı olmalarından ötürü etnik hiyerarşide çok daha üstlerde görülen Arap kadınları gibi örtünmektir. Türk göçmenlerin çoğu ülkeye 1960’larda eğitimsiz misafir işçiler olarak gelirken, Arapların çoğu Almanya’da üniversite eğitimi alan zengin kişilerdi. Berlin’deki Türk kadınları, tıpkı Türkiye’dekiler gibi, alın kısmı yukarı bakacak şekilde başlarının etrafına sıkıca sarılmış parlak ve renkli başörtüleri takarlar. Her ne kadar son yirmi yılda bu örtünme biçimi Türkiye’de oldukça önemli bir siyasal sorun ve moda meselesi olmuş olsa ve bir insanın hem Müslüman hem de modern olunabileceğine inanılsa da,<a class="noteref" href="../Text/notlar.htm#n027" id="ref7">7</a> Almanya’daki mühtedi Müslümanlar bu tarzı kabul edilemez bulurlar. Yeni Müslüman olan Almanların çoğu, içe bone giyilen ve başörtüsü bone görünecek şekilde gevşek biçimde bağlanan Arap tarzını tercih eder. Bu tarzı, annelerinin aksine Almanca konuşulan ortamlarda sosyalleşen genç Tük kadınlarının da benimsediklerini gözlemledim. Bu önemsiz farkın gayrimüslim Almanların eğitimsiz gözlerince anlaşılamadığını, bilakis sadece tarz sahibi Müslüman kadınların okuyabilecekleri bir şifre olduğunu söylememe gerek bile yok.</p>

  <p>Pek çok Alman’ın beğendiği başka bir örtünme biçimi de, başörtüsünün boynu, bazen de kulakları açıkta bırakacak şekilde başın etrafına sarıldığı Afrika tarzıdır. Yukarıda da bahsettiğimiz gibi Murabıt kadınları, başlarını böyle örter. Arkadaşım Ulrike’nın anne ve babasının Müslüman oluşunu kabul etmelerini sağlayan, örtünürken başlarda kullandığı Arap tarzını bırakarak Afrika tarzına geçmesi olmuştu. Ulrike, Fas doğumlu müstakbel kocasıyla tanıştığı zaman, yani on yedi yaşında Müslüman olmuştu. Fakat başörtüsüne girmesi on yılını almıştı. Bana, anne ve babasıyla yaşadığı bir tartışma sonrasında Afrika tarzını nasıl benimsediğini anlattı:</p>

  <blockquote>
    <p>Hicap giymeye başladıktan bir süre sonra, anne ve babamın evine gittim. Bu kararımı anneme söylemiştim, ama babam bilmiyordu. Hiddetlenerek “Bu da ne böyle? Türk kadınlarına benziyorsun” dedi. Ben ümitsizce “Hayır, Türk kadınları gibi görünmüyorum. Bu Arap tarzı!” dedim. Haftalarca münakaşa ettik. Beni El Kaide mensubu olmakla bile itham etti. Birkaç hafta sonra, elbette hicabımla, babamın doğum günü için annemlerin evine tekrar gittim. Arkadaşlarına “Koltuğumda oturan bu bayan, her ne kadar pek benzemese de kızım. Alman’dan ziyade Türk’e benziyor” dedi. Sonra halam geldi ve “Ulrike, şu şeyi kafandan çıkartmayı unuttun mu?” dedi. Çok nahoş bir parti oldu. Birkaç ay sonra, bu defa benim doğum günümdü. Annemlerin evindeki odamda ağlıyordum. Annem geldi ve “Misafirler burada ve yine tartışmak istemiyorum. Şu şeyi gerçekten giymek zorunda mısın?” dedi. O anda kendimi biraz zayıf hissediyordum ve türban gibi takacağımı söyledim; Annem “Bu şahane!” dedi. Babam beni gördüğünde, yüzünde kocaman bir gülümseme vardı ve “Bu çok daha iyi” dedi. O andan itibaren bu şekilde örtünmeye karar verdim. Artık buna alıştılar ve sorun çıkmıyor.</p>
  </blockquote>

  <p>Artık Ulrike başını Afrika tarzında örtüyor; ama Afrika tarzı boynunu kapatmadığı için ilave bir şal daha takıyor. Bu şekilde kendini daha rahat hissettiğini söylüyor. Çünkü bu tarzla kimse onun Müslüman olduğunu anlamıyor. Almanlara özel lüks kafelere gitmeyi, hatta yazın göl kenarlarına giderek kıyafetleri üzerinde olacak şekilde yüzmeyi seviyor ve kimsenin onu Türk sanmadığını ve hain bir mühtedi muamelesi yapmadıklarını söylüyor.</p>

  <p>Günümüzde erkek bir mühtedi olmak çok daha kolay – en azından giyim açısından. Arap tarzı uzun beyaz elbiseler (Kandura) giymedikleri ya da takke takmadıkları sürece, kimse erkek mühtedilerin Müslüman olduklarını anlamıyor. Erkek bir mühtedi bana gülerek: “Seyrek sarı sakallarım, Türk ve Arap kardeşlerimin sakallarının yarattığı etkiyi yaratmıyor” demişti. Ayrıca yeni mühtediler için bu kıyafetler ya da sakal bir zorunluluk değil, daha çok camide gereken şeyler olarak görülür. Buna rağmen, Müslüman olduklarını ilan ettikten sonra, erkek mühtediler de kendilerini savunmak zorunda kalıyor. Dolayısıyla İslâm’ın adını kötüye çıkarttıkları için göçmen Müslümanlara kızıyorlar.</p>

  <h3 id="sigil_toc_id_19">MÜSLÜMAN GÖÇMENLER GİBİ KONUŞMAMAK</h3>

  <p class="nonindent">Amir, Lübnanlı bir baba ve Alman bir annenin oğludur. Hıristiyan annesi tarafından bir gayrimüslim olarak yetiştirilmiş ve birkaç yıl önce Müslüman olmuştu. Şu anda Polonyalı bir mühtediyle evli. Onunla tanıştığımda, Amir ve karısı Berlin’de Türk devletince işletilen bir camide gönüllü olarak çalışmakta ve Almanca konuşan ziyaretçileri İslâm hakkında bilgilendirmekteydiler. Yemyeşil halıların üzerine oturup İslâm’ın Almanya’daki konumu hakkında konuşmaya başladık, söz dönüp dolaşıp İslâm’da reform meselesine geldi. Reform kelimesini duyduğunda, Amir oturuşunu dikleştirdi, sesini gürleştirdi ve bana kararlılıkla şunları söyledi:</p>

  <blockquote>
    <p>İslâm’da reforma ihtiyacımız yok. İhtiyacımız olan Müslümanlarda reformdur. Türklerin kırk yıldan uzun bir süredir burada olup, çoğunun Almanca konuşmayı bilmemeleri büyük bir ayıp. Eğer iyi Müslümanlar olsalardı, Hz. Muhammed’in “Eğer yabancı bir memlekete on beş günden uzun süre için gidecek olursanız, oranın dilini öğrenin ki insanlarla konuşabilesiniz” hadisini okumuş olurlardı. Yani eğer bu insanlar iyi Müslümanlar olsalardı, Alman dilini öğrenir ve toplumla daha iyi bütünleşirlerdi.</p>
  </blockquote>

  <p>Müslüman Almanlar, İslâm’ı yaşama ya da Almanya’daki yaşama katılma biçimlerinden ötürü Müslüman göçmenleri eleştirme konusunda kendilerini gayrimüslim Almanlardan daha yetkin görürler. Düşük gelirli göçmen mahallesi Neukölln’de yaşamaktan mağdur olan dul Miles, Müslüman göçmenleri İslâm’ın adını kötüye çıkartmak ve İslâm’ın Almanya’da yayılmasını engellemekle suçlamıştı. Bana, Müslüman göçmenler Almanya’ya gelmeden önce, İslâm’ın iyi bir isme sahip olduğunu söylemişti. Fakat günümüzde Müslüman olsalar çok mutlu olabilecekleri halde Almanların İslâm’dan nefret ettiklerini ve bunun sebebinin de Müslüman göçmenlerin, özellikle de Türklerin kendilerini toplumdan soyutlamış olmaları, yani iyi Müslümanlar, dolayısıyla da iyi vatandaşlar olmamaları olduğunu düşünüyordu. Bana şunları söyledi:</p>

  <blockquote>
    <p>Türkler Almanca öğrenmiyorlar, çünkü bu toplumun bir parçası olmak istemiyorlar. Onlara hep “Sizlere bunu bir Müslüman olarak söylüyorum. Almanca öğrenmelisiniz” diyorum. Burada bir Şii Camisi var, ama her şeyi Türkçe yapıyorlar. Oradaki imamları, bana entegrasyon eksikliğinin kendi suçları olduğunu ve hutbelerden en az yarısını Almanca vermeleri gerektiğini söylüyor, ama dediklerini yapmıyorlar. Bu nedenle İslâm, Almanlara hiç ulaşamıyor.</p>
  </blockquote>

  <p>Miles’ın Almanya’daki Türk varlığına ilişkin şikâyetleri, Türklerin İslâm’ı Almanca tebliğ etmedeki zaaflarıyla sınırlı değil. Almanya’da hiç göçmen olmadığı zamanların hasretini çekiyor. Almanya’daki göçmen varlığına yönelik eleştirisi, sağ kanat ırkçılarınkinden hiç de farklı değil.</p>

  <blockquote>
    <p>Bu sokakta yürüdüğümde, Türkçe ve Arapça konuşmalar duyuyorum. Bu bana yabancı. Herkesin Almanca konuştuğu zamanları hatırlıyorum, işte bana yakın olan şey bu. Artık kendi ülkemde yabancı oldum. Bir düşün, eğer bir Türk köyüne gitsen ve herkes Almanca konuşuyor olsa, kendini nasıl hissederdin? Ya da İstanbul’a gittiğini düşün. Yalnızsın ve sadece Almanca konuşmalar duyuyorsun. Aniden birisi bir şeyler haykırıyor ve sen tek kelimesini bile anlamıyorsun. Kötü bir şeyler söylediğini düşünüyorsun. Eğer Türkçe olsaydı, kendini güvende hissederdin. Ben gencim, o yüzden iyi şeyler de söylediklerini biliyorum. İnsanları, gözlerinden okumayı öğreniyorsun. Bunu Şarklılardan öğrendim. Yaşlı insanlar ise garip seslere, kokulara ve seslere alışamıyor.</p>
  </blockquote>

  <p>Miles’ın yabancı korkusunun sahte-bilimsel bir boyutu bile vardı:</p>

  <blockquote>
    <p>Yabancı kültür en fazla yüzde 8 olmalı, yani nüfusun sadece yüzde 10’u “yabancı” olacak şekilde kısıtlamaya gidilmeli. Eğer bu rakamın üzerine çıkılırsa, kimlik tehlikeye girmeye başlar. Burada o kadar çok yabancı yaşıyor ki, tehlikeli seviye aşılmış durumda. Sokaklar İstanbul sokaklarına benziyor. Eğer Türkçe biliyorsanız iyi. Oğlum <em>abuu</em> diyor. Bu, çetelerin kullandığı bir kelime. Zehlendorf’daki insanlar [varlıklı ve ağırlıklı olarak etnik Almanların yaşadığı bir muhit], bu dili anlamıyor. Bir keresindeki küçük bir Arap ya da Türk çocuğu arkadaşımın yanından geçerken “Ananı s..eyim” dedi. Ben Almanya’da büyüdüm. Bir Alman çocuğu bu sözü asla kullanmaz. Bu tipik Arap ya da Türk davranışı. İşte onların topluma kattıkları bu.</p>
  </blockquote>

  <h3 id="sigil_toc_id_20">“MÜSLÜMAN GÖÇMENLER<br />
  BURADA YAŞAMAMALI”</h3>

  <p class="nonindent">Araştırmam esnasında, mükemmel Müslümanlar olmaktan uzak göçmenlerin Almanya’da yaşamayı hak etmediklerini ima eden birkaç mühtediyle tanıştım. Bu bakış açısının en kuvvetli şekilde savunulduğu yer, Berlin’deki Bilal Camisi’nde katıldığım ve Almanya ve Avusturya’ya Müslüman göçünü konu alan bir seminerdi. Konuşmacılar, Avusturyalı mühtedi bir kadın ve Arap kökenli Almanyalı bir erkekti.</p>

  <p>Müslümanların Avusturya ve Almanya’da karşılaştıkları zorluklardan bahsettikten sonra, mühtedi kadın Almanca öğrenmedikleri, yasadışı işler yaparak para kazanmalarına rağmen işsizlik yardımı aldıkları ve İslâmî ideallerden uzak bir hayat sürdükleri için göçmenleri eleştirmeye başladı:</p>

  <blockquote>
    <p>Müslümanların kendilerine neden burada yaşadıklarını sormaları gerekiyor. Eğer orada tebliğ amacıyla bulunmuyorsa, bir Müslümanın gayrimüslimlerin arasında yaşaması caiz değildir. Tebliğ yapmayan Müslüman göçmenler, özellikle de Türkler ve İslâm’ın adını kötüye çıkaranlar, ülkelerine geri dönmeli. Bir Avusturyalı olmama rağmen, benim bile kendime neden burada yaşadığımı sormam ve eğer iyi bir cevabım yoksa Avusturya’ya geri dönmeyi düşünmem gerekir.</p>
  </blockquote>

  <p>Arap kökenli Alman konuşmacı heyecanla onayladı ve şunları söyledi:</p>

  <blockquote>
    <p>Müslümanların gayrimüslim bir memlekette yaşamaları caiz değildir. Eğer buradaysanız ve tebliğ yapmıyorsanız, üstüne üstlük bir de İslâm’ın adını kirletiyorsanız, burada yaşamanız günahtır. Burada, Almanya’daki asıl sorunumuz devletten işsizlik yardımı alanların yalan söylüyor olmaları. Aslında paraya ihtiyaçları yok. Fazladan para alıyor ve İslâm’ın adını kötüye çıkartıyorlar.</p>
  </blockquote>

  <p>Benim kadar rahatsız olan başkaları da var mı diye etrafa bakındığımda, mühtedi katılımcıların çoğunun söylenenleri başlarıyla onayladıklarını gördüm.</p>

  <p>Aldığı onayla coşan Avusturyalı konuşmacı ekledi: “Ancak bu topluma entegre olursak, burada tebliğ yapabiliriz. Bu da ancak Almancayı iyi öğrenmekle, iş sahibi olmakla, ekonomik bağımsızlıkla ve iyi karakter sahibi olmakla mümkündür. Belki o zaman insanları etkilemeye ve onları İslâm’a kazandırmaya başlayabiliriz.” Erkek konuşmacı hemen Almanya’daki göçmen Müslümanların umutsuz durumuna ilişkin bir örnekle arka çıktı:</p>

  <blockquote>
    <p>Buraya geçen gece geldik ve camiyi arıyorduk. Sokakta ellerinde bira şişeleri olan bir sürü Arap genci gördük. Birbirlerine “Selamun aleykum” [Barış seninle olsun] dediklerini duydum. Oysaki bunlar günah kardeşleri! Bu ifadeyi selâmlaşırken Müslümanların kullanmaları gerekir. Etrafta böyle insanlar varken nasıl tebliğ yapacağız? Sokaklar sarhoş sözde Müslümanlarla doluyken İslâm’ın güzelliğini insanlara nasıl anlatacağız?</p>
  </blockquote>

  <p>Seminer sona erdiğinde, camiden iyi tanıdığım eleştirel bakışlı bazı Müslüman Almanların bu önyargılı sözleri sorgulamalarını bekledim. Hatta elimi bile kaldırdım. Ama beklentimin aksine, dinleyiciler arasındaki hemen hemen herkes konuşmacılara katılıyordu. Tek eleştiri, bu konuları hepsi aynı fikirde olan kişilerin yanında konuşmanın anlamsız olduğuydu. Katılımcıların çoğu Müslüman Almanlardı, dolayısıyla çok iyi Almanca konuşuyorlardı ve mühtedi kadın konuşmacının saydığı iyi tebliğci kriterlerinden ilkine uyuyorlardı. Dinleyiciler arasında mühtedi bir kadın şunları söyledi: “Her zamanki gibi buradaki cemaate vaaz veriyoruz. Ama bu odadaki Müslümanlar zaten iyi eğitimli, iyi Müslümanlar ve işsizlik yardımı için yalan söylemezler. Öyleyse bu mesajı dışarıya, Almanya’daki eğitimsiz Müslüman cemaatlerine nasıl taşımalıyız?”</p>

  <p>Bu noktada, artık kendimi tutamadım ve elimi kaldırdım. Şunları söyledim: “Ama bu söyledikleriniz sağ kanat siyasetçilerin söylediklerine o kadar benziyor ki. Müslüman göçmenlerin neden burada yaşamaması gerektiğini açıklarken onlar da aynı sebepleri sıralıyor. İşsiz, işsizlik yardımı alan ya da ayyaş tek bir Müslüman bile kalmasa, Müslümanları yine de seveceklerini sanmıyorum.” Ben savımı açıklarken konuşmacı kesinlikle ikna olmuş görünmüyordu. Lafımı dahi bitirmeden, tahtaya büyük bir daire çizdi ve açıkladı:</p>

  <blockquote>
    <p>İşte davamız böyledir. Bu çember dinsizler camiasıdır. Allah’ın bu dünyadaki temsilcileri olarak, vazifemiz bu dairedeki insanları teker teker İslâm’a davet etmek ve onları cehennem ateşinden kurtarmak. Bu iş ancak teker teker hepsi Müslüman olunca sona erecek. Eğer buradaki Müslümanların durumu iyi olursa, birkaç insanı etkileyebilirler ve böylece davamıza bir adım daha yaklaşabiliriz.</p>
  </blockquote>

  <p>Sonra durumlarını insanları teker teker İslâm’a davet eden ilk Müslümanlarınkine benzetti: “Fakat bizim işimiz daha kolay, çünkü sayımız çok daha fazla. Her Müslüman İslâm’a bin gayrimüslim davet etmeli.” Ona göre bunu yapmanın tek yolu, Müslümanların takdire şayan Alman vatandaşları olmalarıydı.</p>

  <h3 id="sigil_toc_id_21">TÜRKLERİ SUÇLAMAK</h3>

  <p class="nonindent">Yukarıda da bahsettiğimiz gibi, Almanya’da İslâm’ın adının kötüye çıkmasından Müslüman göçmenleri sorumlu tutmanın avantajlarından birisi, bütün Müslümanları değil, sadece, hem Müslüman göçmenlerin çoğunu oluşturan hem de en kötü Müslümanlar olarak görülen Türkleri suçlayabilmektir. Bu söylemin destekçileri zaman zaman Türkleri, iyi örnekler olarak görülen Araplarla mukayese eder. Bu söylemde Türk kelimesi, neredeyse işçi sınıfına mensup eğitimsiz göçmenle eşanlamlı hale gelmiştir.</p>

  <p>Bu tutumun tipik bir örneği, Berlin’deki Almanca konuşan Müslüman cemaatlerin organize ettiği 2011 İslâm Haftası’nın açılış konuşmasında, otuz yıl önce Müslüman olan elli üç yaşındaki Alman bir mühtedi olan Gerhard Abdulqadir Schabel tarafından dile getirildi. Onun ifadesiyle: “Bütün Müslümanlar bu ülkeye ait olduklarını ve burada olan bitenden mesul olduklarını idrak etmeli. Eğer Almanya’daki Türkler kendilerini Almanya’ya adarlarsa ve kazandıklarını Türkiye’ye göndermezlerse; işte ancak o zaman gururla ‘İslâm, Almanya’ya aittir’ diyen Alman başbakanına katılabilirler.”</p>

  <p>Benzer biçimde, Alman toplumuna tam olarak katılmadıkları; böylece İslâm ile Almanlık arasında bir çatışma varmış gibi gösterdiklerinden ötürü Türkleri Almanya’daki en etkili mühtedilerden biri olan Murad Hofmann da sık sık suçlar. 2010 yılında Asad hakkında gerçekleştirilen kamuya açık bir seminerde, Hofmann Alman halkına Müslümanların bu topluma ait olmadıkları hissini verenin Türklerin seyahat alışkanlıkları olduğunu iddia etti. “Eğer Türkler her yıl Türkiye’ye gitme âdetlerinden, birkaç kez vazgeçseler, sonunda bu toplumun bir parçası olabilirler” dedi.</p>

  <p>Bu türden suçlamalar, kendi dışlanmışlıkları ve yabancılaştırılmalarından göçmenleri sorumlu tutan ırkçıların söylemlerini andırmakta. Sağcı siyasetçiler ve mühtedilerden bazıları, göçmenleri dışlayanın Alman kurumları, politikaları ve ırkçılığı olmadığına, bilakis göçmenlerin, özellikle de Türklerin kendileri olduğuna inanıyor. Ancak Schabel ve Hofmann’ın sözcülüğünü yaptıkları mağduru suçlama söylemi, günümüzün gerçeklerini yansıtmadığından geçerliliğini yitirmiştir. Bugünün Almanya’sında, Türk kökenli Alman göçmenleri Türkiye’ye nadiren para gönderir. Bu, vatana geri dönecekleri umuduyla, ilk nesil Türklerin yaptıkları bir şeydi. Dahası, her ne kadar pek çok Türk tatil için sık sık Türkiye’ye gitseler de, çoğu Almanların gittikleri tatil köylerine gider ve tatil paketlerini Alman seyahat acentelerinden alırlar. Bu tip tatil köylerinde Almanca konuşulur ve Alman yemekleri servis edilir. Almanya’da tanıştığım Türklerin çoğu Türkiye’nin yanı sıra, gayrimüslim Almanlar arasında popüler olan İspanya ya da İtalya gibi ülkelere de gidiyorlardı. Bu hikâyenin ironik bir başka yanı da, Hofmann’ın bizzat kendisinin yıllarca Türkiye’de yaşamış olması, fakat bunu Alman kimliğine karşı bir tehdit olarak görmemesidir.</p>

  <p>Tanıştığım Alman mühtedilerin çoğu, Türklere karşı takındıkları eleştirel tavrın aksine Araplara nispeten daha sempatik bakmaktaydı. Mesela sekiz yıl önce Müslüman olan otuz üç yaşındaki Detlev, kendisini Arap eğilimli bir Müslüman Alman olarak görmekte; Türklerle arasına ise mesafe koymaktaydı. Almanya’daki Müslüman göçmenlere yönelik bakışını sorguladığımda, Detlev her ne kadar ona göre fazla “kaotik” olmalarından ötürü Araplarla sorunlar yaşasa da, yine de Almanya’da İslâm’ı yaymak için yaptıkları şeyleri takdir ettiğini söyledi. “Öte yandan Türkler, dinlerini yaymak adına Almanya’da neredeyse hiçbir şey yapmadı” dedi. “Bi’ düşün. Çok camileri var ve çok iyi örgütlenmiş durumdalar. Bu ülkede çok şey yapabilirlerdi. Ama İslâm’ı yayma adına ne yapıyorlar? Hiçbir şey! Bütün tebliğ işini bir avuç Arap yapıyor.” Türk camilerindeki insanların çoğunun Almanca bile konuşmadıklarından yakındı. “Kendi gençlerine bile kötü örnek oluyorlar. Gençler, Türkiye’den gelen imamların konuştuğu Türkçeyi anlamıyor. Bu nedenle kendi dinlerini bile öğrenemiyorlar” dedi. Detlev, özellikle Türklerin sırf Müslüman olduğu için Türkçe konuşmaya başlamasını beklediklerinde ne kadar kızdığını anlattı. Bana sertçe “Buna kesinlikle karşıyım” dedi. “Kimse beni Türkçe konuşmaya zorlayamaz. Almanya’dayız ve burada Almanca konuşulur.”</p>

  <p>Araplar ve Türkler arasındaki, varlığını neredeyse bütün mühtedilerin kabul ettikleri, bu farkın kökenlerini araştırmam boyunca hep merak ettim. Bu meseleyi hem Alman mühtedilerle hem de Almanyalı dindar Türklerle tartıştım. Müslüman Almanların bu kanısını bazı Türkler de paylaşmaktaydı. Türk, Arap ve Alman Müslümanlarla düzenli olarak görüşen, siyasal açıdan aktif birisi olan Bülent, Türklerin etkili tebliğciler olmalarını engelleyen şeyin milli karakterleri olduğunu söylemişti. Ona göre Türkler açılmaktansa kendi içlerine kapalı kalmayı tercih ediyorlardı. Bülent ayrıca Türklerin çoğunun mensup oldukları Hanefi mezhebinin, kuralcı bir mezhep olduğunu ve Türklerin çoğunun bu kuralları yaşayarak öğrendiklerini de savunuyordu.<a class="noteref" href="../Text/notlar.htm#n028" id="ref8">8</a> Ona göre kuralları yaşayarak öğrendiklerinden, ibadetlerin ardında yatan mantığı anlatmayı beceremiyorlardı; Müslüman Almanlar da bu durumdan hoşlanmıyordu. Bülent, benimle Türklerin istekli olduklarında bile ne kadar kötü tebliğciler olduklarını gösteren bir anısını paylaşmıştı:</p>

  <blockquote>
    <p>Geçen gün camideydim ve İslâm hakkında soru sormak için bir Alman geldi. İki Türk’ün onunla konuşmalarına kulak misafiri oldum. Gusül abdesti olup olmadığını sordular. Adam elbette “Hayır, o da ne?” dedi. Onlar da vakit geçirmeksizin abdest alması gerektiğini, eğer almazsa öldüğünde cehenneme gideceğini söylediler. Yanlarına gidip, bizim Türklere biraz ağırdan almalarını söyledim. Adam Müslüman bile değildi ve tutmuş ona gusülden, cehennemden bahsediyorlardı. Elbette adam kısa bir süre sonra camiyi terk etti.</p>
  </blockquote>

  <p>Bülent Türklerin kendi İslâm anlayışları dışına çıkan bütün anlayışlara karşı önyargılı ve eleştirel olmalarından da yakındı. Bülent’in sırtında bir sorunu vardı, bu yüzden de namaz kılarken bacaklarını açmak zorunda kalıyordu. Bana şöyle demişti: “Her defasında, birileri yanıma gelip, böyle namaz kılamazsın, bu doğru değil, der. Ama gördüğüm kadarıyla Araplar bu tip meselelere pek takılmıyorlar.” Bülent, fırsattan istifade Müslüman Almanları da eleştirmeden geçmedi:</p>

  <blockquote>
    <p>Müslüman Almanlar arasında egemen iki eğilim var. Bir grup, kuralları fazlasıyla ciddiye alan ve İslâm’ı kendileri gibi yaşamayan bütün Müslümanları eleştiren, Selefilere yakın grup; diğeri ise çok bireyci ve İslâm’ın toplumsal bir din olduğunu anlayamayan grup. Kur’an’ı okuyup, kendi başlarına yorumlayabileceklerini, neyin önemli neyin önemsiz olduğuna karar verebileceklerini düşünüyorlar. Ben buna Alman dik kafalılığı diyorum. Mesela sadece <em>bismillahirrahmanirrahim</em> [rahman ve rahim olan Allah’ın adıyla] kelimesiyle namaz kılabileceklerini iddia ediyorlar. Ya da [neyin] helal, [neyin] haram olduğuna ilişkin kuralların çok karışık olduğunu ve bunlara riayet etmek zorunda olmadıklarını söylüyorlar. Onlara bunların önemli kurallar olduğunu, istediklerini yapıp istemediklerini yapamayacaklarını söylediğinizde ise, sizi dinlemiyorlar. Ama bu tip insanlar genellikle kendilerine cemaat içinde yer bulamıyor ve İslâm’ı kendi başlarına yaşıyorlar.</p>
  </blockquote>

  <p>Fakat Almanya’da büyüyen ve günlük yaşamında Almanca konuşmayı tercih eden Bülent, söz konusu manevi meseleler olduğunda Türkçenin duyguları Almancadan çok da iyi ifade ettiğini düşünüyordu. “Kur’an’ın Almanca çevirisini okuduğumda, bana farklı bir kitapmış gibi geliyor” demişti. “Elbette” diye ekledi “bu sadece benim alışkanlıklarımdan kaynaklanıyor”. Kişisel olarak camilerde Türkçe kullanılmasını tercih etmesine rağmen, Bülent mühtedilerin Almanca kitaplar yayımlayarak yaptıkları katkıları takdir ediyordu. Bana dindar Müslüman Türkler arasında entelektüel kişi sayısının az olmasından ötürü, çok az kitap yazıldığını söylemişti. Ayrıca Alman mühtedilerin, Almanca konuşmak zorunda kalan Almanyalı Arap ve Almanyalı Türkler arasında yaptıkları aracılığı da takdir etmekteydi.</p>

  <p>Türklerin, tebliğde Araplar kadar etkin olmadıkları doğru olsa bile, benim gözlemim bu farkın Türkler ve Arapların milli karakterlerinden ziyade Almanya’ya göçme biçimlerindeki farktan kaynaklandığıdır. Türkler Almanya’ya misafir işçiler olarak kalabalık gruplar halinde geldiler. Son anketlere göre, Almanya’daki neredeyse dört milyon Müslüman’ın yüzde 75’i Türk kökenli.<a class="noteref" href="../Text/notlar.htm#n029" id="ref9">9</a> Diğer yandan Araplar, Almanya’ya ya öğrenci olarak ya da Berlin’deki büyük Filistin nüfusu gibi mülteci olarak geldiler. Erkek Arap öğrenciler, burada Alman kadınlarla görüşme ve romantik ilişkilere girmekte özgürlerdi. Kendilerine görücü usulü evlilik ayarlayan ailelerinin baskısından uzaktaydılar. Müslüman Alman arkadaşlarımdan birkaçı bana, Arap kocalarının ilişkilerini uzun bir süre boyunca yurtdışındaki ailelerinden gizlediklerini anlatmışlardı. Diğer bir ifadeyle, ailelerinden ve toplumsal zincirlerinden kopmuş olan Araplar, Almanlarla ilişki kurmaya daha açıktı. Bunun bir sonucu olarak bazı Alman kadınlar Müslüman oldu. Oysaki Almanya’daki Türk toplumu büyüktür. Her ne kadar Almanlarla evlenen Türk sayısı çok olsa da, Türklerin Almanya ya da Türkiye’den Türk bir eş bulma şansları çok daha yüksektir.</p>

  <p>Bu demografik etkene ilave olarak, hem Türk hem de Alman devletlerinin siyasal kararları Almanya’daki Müslüman Türkleri toplumun genelinden soyutlama yönündedir. Bugün bile Almanya’daki camilerin yüzde 40’ı Türk devleti tarafından desteklenmekte ve finanse edilmektedir. Almanya’ya imamlar beş yıllık sürelerle Türkiye’den gelir. Genellikle Almanca bilmezler; bilseler bile Almancaları halkın geneliyle iletişim kuracak kadar iyi seviyede değildir. Ayrıca Almanya’daki Türklerin günlük gerçeklerinden de habersizlerdir. Türk camileri sadece namaz yerleri değildir; bilakis insanların Türkçe konuşan dostlarıyla buluştukları kültürel bir işleve sahiptir. Camilerin genellikle müdavimlerin bir arada çay içebilecekleri kahvehaneleri ve Türk ürünleri satan bakkalları vardır. Türk devletinin desteklediği camilerde Türk bayrağı ve ülkenin kurucusu Mustafa Kemal Atatürk’ün posteri asılı olur ve Cuma vaazları Türk devletinin esenliğini dileyen bir duayla bitirilir.<a class="noteref" href="../Text/notlar.htm#n0210" id="ref10">10</a></p>

  <p>Türk devletinin, Almanya’daki Türk toplumunu Türkçe konuşur tutmakta ve onlara Türk devletinin memuru olan imamlar göndermekte çıkarı vardır. Böylece Türk devleti, Türk tebaası üzerindeki nüfuzunu korumakta, muhalif siyasal ideolojilere sapmalarını önlemekte ve memleketlerine para göndermeye devam etmelerini garanti altına almaktadır. Radikal imamları desteklemeyeceği konusunda seküler Türk devletine güvenilebilmesinden ve öyle olsalar bile Alman vatandaşı imamların aksine kolaylıkla sınır dışı edilebilecek olmalarından ötürü bu durumdan Alman devleti de memnundur.</p>

  <h3 id="sigil_toc_id_22">MÜSLÜMAN ÜLKELERDEKİ<br />
  MÜSLÜMANLARLA KURULAN İLİŞKİLER</h3>

  <p class="nonindent">Müslüman göçmenlere karşı kayıtsız, hatta bazen şaşırtıcı derecede düşmanca bir tutum takınan Alman mühtedilerin çoğu Müslüman ülkelerde yaşama konusunda da ikircikli bir tutum içindedirler. Bazıları bu toplumları idealize eder ve bu ülkelerde yaşamayı çok isterken, bazıları da Almanya’da yaşamaktan memnundur ve İslâm’ı burada daha iyi yaşayabileceklerine inanmaktadır.</p>

  <p>İster Almanya’da isterse de Ortadoğu’da yaşamak istiyor olsunlar, tanıştığım mühtedilerin çoğu Türkiye’de yaşayan Türkler ya da Arap ülkelerinde yaşayan Arapların Almanya’da yaşayan soydaşlarından çok daha kibar ve iyi insanlar olduğu konusunda hemfikirlerdi. Özellikle Almanya’daki Türklerin İslâmî gelenekten koptukları, hatta insanlıklarını kaybettiklerini çok duymuşumdur. Camilerdeki vaaz sonrası çay sohbetlerinde, gerek göçmen gerekse de mühtedi Müslümanlar memleket ziyaretleri, anavatan ziyaretleri, hac ziyaretleri ve Kuzey Afrika ya da Ortadoğu’ya gerçekleştirilen turistik geziler gibi vesilelerle Müslüman ülkelerde edindikleri izlenimlerini anlatırlardı. Her ne kadar mühtedi Alman kadınlar arada sırada erkeklerin kendilerini taciz ettiklerinden ya da İslâm’ın doğru yaşanmadığından şikâyet etseler de, genellikle memleketlerinden göçmeyen Ortadoğulu ve Kuzey Afrikalı Müslümanların göçenlerden çok daha iyi olduğu sonucuna varılırdı. Kriterleri farklı olsa da, bu kanaat gayrimüslim Almanlar arasında da yaygındır. Türkiye’de doğmuş ve yetişmiş olmama rağmen Amerika’da yaşayan bir doçent olduğumu duyduklarında Almanlar, İstanbul, Ankara ve İzmir’de tanıştıkları Türklerin Almanya’dakilerden çok daha zeki, becerikli ve sofistike olduklarını söylemeden edemiyorlardı. Genellikle bana şaşkınlık içerisinde “Oradakiler buraya Anadolu’dan çalışmaya gelen köylü takımı gibi değil” diyorlardı.<a class="noteref" href="../Text/notlar.htm#n0211" id="ref11">11</a> Gayrimüslim Almanlar birkaç defa açık açık “Buradaki Türkler kötü, senin gibi iyi değil” dediler. Gayrimüslim Almanlar genellikle Türk sanatçıları, entelektüelleri ve iş adamlarını Batılı görünümleri ve Batılı burjuva geleneklerine hâkimiyetlerinden ötürü takdir ederken, mühtedi Almanlar diasporada olmayan Türklerin İslâm’a bağlılıklarını, cömertliklerini ve konukseverliklerini takdir ederler.</p>

  <p>Ortadoğu’daki Müslümanlara yönelik bu idealleştirilmiş bakış açısının tam aksi bir versiyonu da bulunmakta ve insanlar bazen bu iki bakış açısı arasında gidip gelmektedir. Ortadoğuluları öven kişiler bir bakmışsınız hemen ardından İslâm’ı doğru yaşamadıkları ya da Batı’nın etkisiyle yozlaştıkları için onları eleştiriyor. Küçük bir oğlu olan ve arabası yakılan Doğu Almanyalı arkadaşım Ada, bu bakış açısının mühtedilerin hayatlarını nasıl etkilediğini şöyle anlatmıştı:</p>

  <blockquote>
    <p>Alman kız kardeşlerimizin çoğu Almanya’yı terk ederek kocalarının memleketine gitmek istiyor. Bunun pek de iyi bir fikir olduğunu sanmıyorum. Elbette, orada ezanı duyabilir, hicap içinde rahatça dolaşabilir, helal et yiyebilir ve buna benzer şeyler yapabilirsiniz. Fakat artık Batı medeniyeti her yerde; Suudi Arabistan’da bile içki satın alabilirsiniz. Kısa bir süre önce kocasıyla beraber Cidde’ye taşınan bir arkadaşım var. Cidde’nin çok Batılı olduğunu, orada içki bile satın alabildiğinizi söylüyor. Şu aralar Mekke’ye taşınmayı düşünüyorlar.</p>
  </blockquote>

  <p>Ada, Kanada ya da Amerika’da yaşamak istiyordu. Almanya’yı ya da Almancayı sevmediğini hiç söylemedi ama değişim öğrencisi olarak Amerika’da bir yıl, sonra da Bosnalı erkek arkadaşıyla Kanada’da da bir yıl yaşamıştı. Her iki ülkedeki rahat yaşam tarzı hoşuna gitmişti, ama sosyal haklarından ötürü Kanada’yı tercih ediyordu. Ada, dindar bir Müslüman’ın yaşamının her iki ülkede de kolay olacağını gözlemlemişti. Üstelik en favori fast-food lokantaları olan Taco Bell ve Cinnabon’da yemek de yiyebilecekti. Ona göre İslâm’ın yaşanacağı en iyi yer, Ortadoğu ya da Almanya değil Kanada’ydı.</p>

  <p>Diğer mühtedilerin Almanya’yı terk etmek gibi bir hayalleri yoktu. Bir açık hava etkinliği esnasında arkadaşıyla birlikte bir camiyi ziyaret ettikten sonra on yedi yaşında Müslüman olan Verena, bana şöyle söylemişti: “Alman olmaktan gurur duyuyorum. Bu ülkeyi seviyorum. Bu kadar güçlü bir ekonomisi olması ve herkesin buraya göçmek istiyor olmasından gurur duyuyorum. Bir Müslüman olarak burada yaşamak istiyorum.” Hiç Müslüman bir ülkede yaşamayı düşünüp düşünmediğini sorduğumda, yüzünde büyük bir gülümsemeyle şu yanıtı verdi: “Elbette Müslüman bir ülkede yaşamak isterim, ama bu ülkenin Almanya olmasını isterim!” Gözlemlediğim diğer bir güçlü eğilim de, yeni Müslüman olan Almanların ya maddi destek yoluyla ya da onları daha iyi Müslümanlar haline getirerek Müslüman toplumlara yardım etmeyi ya da onları dönüştürmeyi –bazen de ikisini birden– arzuluyor olmalarıydı. Mesela yirmi beş yaşındaki mühtedi bir Alman olan Irma, Afrika’ya gitmek ve oradaki Müslümanlar arasında yaygın olan kadın sünnetine karşı mücadele etmek istediğini söylemişti. Irma yabancı kültürlere ve mazlumlara geçmişte de ilgi duymaktaydı. Bu ilgisi henüz bir lise öğrencisiyken tanıştığı Tunuslu bir mülteci aracılığıyla İslâm’la tanışmasından çok öncelere uzanıyordu. Müslüman olmaya ve Tunuslu arkadaşıyla evlenmeye karar verdi, çünkü değişim öğrencisi olarak yaşadığı küçük bir Moldova kasabasında yaşamın ne kadar harap edici olabileceğine şahit olmuştu. Bana kolejden mezun olur olmaz, dünyanın çeşitli yerlerindeki Müslümanlara yardım etmek istediğini söylemişti. Eğer Afrika’ya gidemezse, Taliban rejimi altında acı çeken ve burka giymek zorunda kalan kadınlara yardım etmek için Afganistan’a gitmek istiyordu. Tanıştığım diğer mühtedi kadınlar da, Filistin’deki yetimlere yardım etmek, Müslüman Afrika ülkelerindeki kadın ticaretine karşı mücadele etmek ya da doktor olarak Afgan kadınlarına yardım etmek istediklerini ifade etmişlerdi. İslâm adı altında kadınları sömürmek için hangi İslâm dışı bid’atlerin kullanılmakta olduğunu anlayabilecek en ideal kişilerin kendileri olduğuna inanıyorlardı. Dahası Batılı kadınlar olarak, namus cinayetleri, aile içi şiddet, kızlarını okula göndermeyen babalar ve karılarının çalışmasına müsaade etmeyen kocalar gibi İslâm’ın adına zarar veren uygulamalarla mücadele için kendilerini daha donanımlı görüyorlardı.</p>

  <h3 id="sigil_toc_id_23">SONUÇ</h3>

  <p class="nonindent">Günümüz Almanya’sında bir mühtedi olmak hiç kolay değil. Çoğu etnik Avrupalı Müslüman, din değiştirdikten sonra kendilerini, hiç ummadıkları bir şekilde, dışlanmış vaziyette bulmakta. Başörtüsü takan Alman kadınları birdenbire yardıma muhtaç, lisan becerilerinden ya da daha kötüsü akıldan yoksun mağdur kadın muamelesi görmeye başlamakta. Diğer bir ifadeyle, bir gece içinde, onlara Türk muamelesi yapılmaya başlanmakta.</p>

  <p>Mühtedi Almanların pek çoğunun bu beklenmedik ve nahoş durumla başa çıkma yöntemlerinden birisi, kendileri ile doğuştan Müslümanlar arasına mesafe koymak ve kültür ya da geleneklerin yozlaştırmadığı hakiki İslâm’ın peşinde koşmak. Ancak saf İslâm’a ulaşmaya ve İslâm’ı olumsuz çağrışımlarından arındırmaya çalışırken, farkında olmadan göçmenlere karşı zaten mevcut olan ırkçı önyargıları teyit etmekte, hatta bu önyargıları daha ileri noktalara taşımaktalar. Dolayısıyla savundukları idealleştirilmiş hakiki İslâm, aslında Almanya’daki fakir, eğitimsiz Müslüman göçmenleri, özellikle de Türkleri ağır bir ırkçılık yükü altında bırakmakta.</p>

  <p>Birinci Bölüm özü itibariyle Alman kültürüyle uyumlu saf İslâm’ı savunan düşüncelerin, Aydınlanma’nın akılcı birey kavramına dayandığını göstermişti. İkinci Bölüm ise aynı argümanın öteki yüzüne, yani saflığını geri kazanmış İslâm’ın aydınlanmış Alman aklına mükemmel bir şekilde uyacağını savunan yüzüne odaklanmıştır. Alman kültürüyle uyumlu idealleştirilmiş bir İslâm’ı savunan Müslüman Almanların çoğu, aynı zamanda göçmen Müslümanları İslâm’daki hakikati görmelerini sağlayacak akılcı kararlar vermekten aciz, gelenek baskısı altında yaşayan kişiler olarak resmetmekteler. Aydınlanma ruhunun, sözde çoğulcu ancak aslında Avrupalı olmayan insanları akılcılığa layık görmeyen Avrupa merkezcilik vurgusunu takip eden bu düşünce biçimi, İslâm’ın hakiki mesajını kavrayabilecek yegâne olmasa bile en ideal aklın şüphesiz Avrupa aklı olduğuna inanmakta.<a class="noteref" href="../Text/notlar.htm#n0212" id="ref12">12</a> Bu nedenle Müslüman Almanların önemli bir kısmı, eğer Almanya’nın İslâm’ın adına zarar veren Müslümanlardan olmasa bile, Müslüman göçmenlerin geleneklerinden arındırılabilirse, İslâm’ın yaşanabileceği en iyi yerin Almanya olduğuna inanmakta.</p>
</body>
</html>
