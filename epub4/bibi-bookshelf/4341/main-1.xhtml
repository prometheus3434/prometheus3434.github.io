<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p>Konuğun serbest bir konuşması vardı; üstelik konuştuğu zaman, ağzının içine baktırmasını da biliyordu. Sesi Bey Damının divanhanesinde bir yabancılık çekmiyordu; yıllardır buradaymış ocağın alevlerindeymiş, ateşin çıtırtılarındaymış, ekşi bal suyundaymış gibiydi. Ölmezbey yadırgadı «Hele bana bak yiğit» deyip iyice konuğa döndü. Onbaşı Çavdar'a, El ulağı Durdu'ya, Çalık Buğda'ya dönüşü ve onlara lâf atışı gibi değildi duruşu ve konuşuşu : «Yirmi beşinde ya varsın ya yoksun. Gelgelelim konuşuşun, bilişin yaşına uymuyor. Sende bir iş var, nedir. Adını da demedin.»</p>
<p>Konuk Türkmen yine gizlice güldü. Terbiyeli, inceden, haddini bilen bir gülüşü vardı. «Ne olacak hav Ölmezbeyim, gezgin bir Türkmen. Farz t ki ezanını...»</p>
<p>«Ha, haaay. Ozan değilsin. Bu Ölmezbey dediğin topraktan bitmedi ot gibi, gökten de su olup akmadı; ozanı da bilir yazanı da... Sen ozan değilsin.» Gözleri fıldır fıldırdı. Yıllanmış, çok tecrübeli, çok oyunlar görmüş ışıklar yanıp sönüyordu: «Ozan olsan da olmasan da bana ne; sen şimdi benim konuğumsun hemi de hoş gelmiş safa gelmişsin. Hele bir de bakalım Sav Tekin nerdedir şimdi?»</p>
<p>«Sav Tekin Bey Hamedan taraflarında olmalı. Melikşah'tan ayrılmayacak. Bilirsin Selçuk Beyleri fırsat bulmağa gelmez, başkaldırıverir. Melikşah Sultan'ın yanında bunun için bulunuyor ki hemen yardım etsin diye.»</p>
<p>Ölmezbey gerçekten öfkelendi ama bu öfkelenme biraz da hayıflanmağa benziyordu: «Selçuk soyunun kötü yanı. Hepsi baş olmak ister. Sonra da, ne ise söyletme beni. Durulurlar durulurlar ya olan geçen zamana olur. Ee... Bir de İltutmuş Bey dediydin? Yeni bir Bey mi bu? Kimin nesidir dedik de sustuydun...»</p>
<p>«Sırası geldi şimdi diyelim. Ben o İltutmuş Bey'in yamağıyım desem... Aşçı yamağı gibi mi olur? Varsın olsun; aşçı olmasa iyi yemek yenmez. Adım Yağmur benim, İltutmuş Bey...» Yağmur ta baştan alıp Küpeli Hafız'ı, Haşan Sabbah'ı, Küpeli Hafız'ın ölümünü, vasiyetini, İltutmuş'u anlattı. «İşte böyle Ölmezbeyim» dedi; «Şimdi Urumeline Kutlamış oğlu Süleyman geldi ki sorma gitsin. Afşin Bey'i aramayacağınız gibi Kutlamış oğlundan ayrılmak istemeyeceksiniz öylesine bir bey bu bey. Gelgelelim bir beyle, bir orduyla Urumeline sahip çıkılır sanmayın; Urumelinin Urumeli olması için Selçuklunun bütün inandığı şeyler gelmeli, Urumelindekilerin inandıkları silip süpürülmeli. Bunları da ordu yapamaz; tekke mekke ne ise yapmak gerek... Gençleri, yeni yetmeleri böyle böyle alıştırıp yetiştirmek gerek. Nalbantsan nalbantlığını, demirciysen demirciliğini, çulhacı, debbağ yahut saraç isen çulhacılığını, debbağlığını, saraçlığını, çömlekçiysen çömlekçiliğini bilip bir araya gelmek gerek. Dükkân tezgâh sahibi olup yerleşmek, Urumelinde bu sanatları işleyen varsa aralarına girmek, onlara daha iyisini göstermek; kılıçsız, kansız onları bize döndürmek, bize çalmak gerek. O zaman Haşan Sabbah'ın münafıkları da yapacağını yapamaz. Bizans'ın yaygaracılarının da eli böğründe kalır. İltutmuş Bey beni de, daha başkalarını da bunun için Urumeline saldı. Kendisi orda, Merv'de, Rey'de, İsfahan'da, Horasan'da, oralar eski merkez... Oralardan burası yurt yapılmak için düşünülecek. Belki on belki yirmi yıla kadar bir Ahmed Yesevi adı duyulacak buralarda, sonra daha başkalarının. O zamanaca yapılacak çok iş var.»</p>
<p>Ölmezbey ağzı açık dinliyordu; divanhanedekiler kendilerini Yağmur'a iyice vermişlerdi. Bu, her gece dönüp dolaşan Afşin Bey meselinden daha başkaydı; daha yeni, daha sancı, daha vurgun. Kimi İltutmuş Bey'i düşünüp duruyordu düşlü gözlerinde, kimi Kutlamış'ın Süleyman Bey'i, Afşin'in kılığından alıp alışılmamış yeni bir kılığa büyüterek bürümeğe çalışıyordu. Bir de hiç duyulmamış, hiç bir şekil şemayil veremedikleri Ahmed Yesevi. Ölmezbey: «Kim, kim, kim dedin?» diye öyle şaşkın sordu: «Bu Ahmed Yesevi dediğin hay Yağmur oğlum? Niye şimdi değil? Neden on beş yirmi yıl sonra?» Sanki yaşlılığına, sakatlığına hayıflanıyordu sormuyordu da... «Ahmed Yesevi dedim Ölmezbeyim. Henüz sekiz on yaşlarında da.»</p>
<p>Bey Damının divanhanesindekiler, birden bozuldular. Deminden beri emek verip dinledikleri bu Türkmen'in aklından zoru olmalıydı; bir iki doğru söz duymuş, onları anlatmış, şimdi de çoluk çocuğa sapıtmıştı. Mırıldanmalar oldu, oflayıp poflayanlar. Yağmur, yirmi beş yılın tazeliği ışıyan gözleriyle gülüyordu: «Ahmed Yesevi'ye şimdi siz çocuk deyip dudak büküyorsunuz eyi bükün bakalım. Ona dudak bükenlerin utancı nasıl oldu bilir misiniz? Semerkant Beyinin çocuk deyip güldüğünüz Ahmed Yesevi'ye yalvarmasından haberiniz var mı? Öyleyse söyleyim de duyunuz. Ahmed Yesevi yedi yaşındayken Semerkant Beyi de av merakından herhal biraz kaçırmış olmalı ki, oralarda Karacuk Dağı derler bir dağ vardır, o dağda ava çıkmış bu senin Semerkant Beyi. Karacuk Dağı çok kayalıktır, dereleri sıktır. Bu yüzden av avlayamamış. Av avlayamadım diye de koca dağa kızmış bu dağ ortadan kalkacak da kalkacak diye tutturmuş. Olur, Beydir; ne düşündüğü bilinmez, pek iyi demişler. Demişler amma Beyin adamlarında koca dağı ortadan kaldıracak güç nerede? Hemen ne kadar meşhur evliya, veli, büyük varsa adam salıp çağırmışlar, Beyin böyle böyle istediğini söylemişler. Onlar da kabul edip bir arada görklü Tanrı'ya yalvarıp yakarmağa, niyaz etmeğe başlamışlar. Gelgelelim duaları kabul olmamış. Karacuk dağı, daha bir kabarıp yerinde lök gibi durmuş. Bunun üzerine sebebini araştırmışlar. Acaba bir köşede unutup da çağırmadığımız çağırıp da gelmeyen bir arif kişi, bir veli mi var ki onun gönülsüzlüğünden böyle oldu bu iş deyip düşünmüşler, akıllarına Şeyh İbrahim'in oğlu Ahmed Yesevi gelmiş. Gelmiş gelmesine ya onlar da sizin gibi çocuk deyip dudak bükmüşler. Hele onlar da sizin gibi dudak büke dursunlar gelin ben size Ahmed Yesevi'den vereyim haberi.</p>
<p>Ahmed Yesevi durumu bilmiş. Ablasından akıl danışmış. Ne dersin, gitsem mi ki, diye sormuş. Ablası bakmış ki babasının vasiyeti gibi bütün işaretler tamam, artık Ahmed'in ortaya çıkma zamanıdır. Haydi var git, bakalım Tanrımız ne gösterir, deyip kardeşini yolcu etmiş. Karacuk dağının bulunduğu Yesi şehrine gelen çocuk Ahmed'i, öteki büyük veliler yine şüphe ile karşılamışlar; Yesi şehrinde veliler, beyler, çeriler tamam doksan dokuz bin kişi imiş. Çocuk Ahmed bir somun ekmek almış, somun ekmeğe bir Fatiha okuyup üflemiş; sonra beye uzatıp: «Buyurun, şehir halkı yesin» demiş. O bir somun ekmek doksan dokuz bin kişiye yetmiş de artmış bile hay Ölmezbeyim ne diyorsun sen, yetmiş de artmış bile yaa!» «Eee?» dedi Ölmezbey hayretle: «Sonra dağ, dağ? Karacuk Dağı?»</p>
<p>«Bunun üzerine çocuk Ahmed, babasının hırkasını boynuna örtmüş bir dua etmiş. Dua, işte o dua. Ardından bir yağmur, ardından bir sel, gayri sorma. Ortalık gece karanlığı olmuş şimşekler çakmış, yıldırımlar düşmüş; gidiş o gidiş. Ortalık aydınlanıp yağmur durunca bakmışlar ki Karacuk Dağı ortalıkta yok.»</p>
<p>Ölmezbey başta olmak üzere bütün divanhanedekiler, Ahmed Yesevi'nin çocukluğuna dudak bükmenin korkusunu duymuş gibi toplandılar. Herkes önüne bakıp susuyordu. Sonra göz altından Ölmezbey'e baktılar, sonra Yağmur Türkmenine. Ölmezbey'in gözleri, dizinin dibinde oturan sekiz on yaşlarındaki torunundaydı. Çocuğa dikilen bakışları toplanıp dağıldı, dağılıp toplandı. Sonra çocuğu diziyle dürtüp itti: «Kalk Çaka kalk. Git de Pelit olacak koca anana anlat duyduklarını gör bak senin anandakiler dağı yok ediyor dağı. Sen hâlâ odun kabukları yüzdür sularda. Yürü var koca anana.»</p>
<p>Kışın geri kalan gecelerini Afşin Bey yavaş yavaş Ahmed Yesevi'ye, Kutlamış oğlu Süleyman'a bırakır oldu; Onbaşı Çavdar, Elulağı Durdu, Çalık Buğday bile lâfın bunlardan açılmasını istemeğe başladılar. Çal İmam, duyduklarını, arada bir gittiği Amasia, Okheta, Komena çevrelerine yerleşen Türkmenine, Türkmen'in Yavgulusuna, Karahanhsına, Karakeçilisine; onlar ötekilere yaydılar. Kış sona ermeden Urumeli baştan sona Yağmur'un anlattıklarını duydu, bekledi, özledi. Kışın sonuna doğru Yağmur Ölmezbey'e çıkıp «Gitmem gerek.» dedi. Ölmezbey bir süre ağzını açmadı. Sonra: «Çaka'yı da götür.» dedi; «Eyi ata biner. Eyi kılıç kullanır, ok atar. Tek suçu kaçıp kaçıp derede odun kabukları yüzdürmesi. Kafasının içi de dolsun, boş kalmasın derim. Bunu da sen yaparsın. O zamanaca senin dediğin dernek midir nedir onu da burda hazırlarız hay oğul; benim dam senin sayılır.»</p>
<p>Yağmur «Amasia'ya gidiyorum Ölmezbey» dedi. «Oraları görüp, baharda Ökheta'ya geçerken buraya uğrarım. Çaka'yı vermek istersen o zaman alayım. Niyetim Bizans'a ulaşmak; Ersagun Bey'e.»</p>
<p>Yağmur'un gelişi de gidişi de, daha çok Çavuldur'un gelinleriyle kızları için kötü oldu. Yağmurdan sonra Onbaşı Çavdar'la Elulağı Durdu; sonra Çalık Buğday, sonra Çal İmam'ın oğlu, sonra ötekiler tek tek, ikili üçlü, yedili sekizli çıkıp gittiler. Her giden «Kutlamış oğlu Süleyman Bey'e» diyordu; atlanan Süleyman Bey'i bulmak umuduyla atlanıyordu. Bey Damının divanhanesinde geceleri ocakta çıtırdayan çam, gürgen artık tatsız çıtırdıyordu; meşelerin kor ateşi tatsızdı. Allah'tan ki bahar birdenbire gelmişti; Çavuldur için bir boşanış olmuştu.</p>
<p>Bahar fışkırıyordu; gözelerden büngül büngül suydu bahar, ağaçlardan al, yeşil, ak, eflâtun, morumsu çiçeklerle yapraklardı. Arı vızıltıları, sinek kanatlarının vınlayışı; bülbülü, serçesi, kırlangıcı, ak-mavi güvercinleriydi hatta kargası, saksağanı bahardı; göğün maviliğiyle yarışan yeryüzünün baş döndüren deliliğiydi. Kızların kanı büngüldüyordu gözelerdeki su yerine, delikanlılardan Çavuldur'da kalanları at bulabilseler uçup gideceklerdi.</p>
<p>Bahar başı Çavuldur kadınlarının suya dökülüşüydü de; esvaplarının pılı pırtılarının, partallarının suya dökülüşüydü. Sanki kışın soğuğunu, isini, pasını, yağını yağırını bahar sularına vermezlerse Çavuldur kadınları yaza dönemezlerdi; yaylalarına yaylama diyemezlerdi.</p>
<p>1075 yılının baharı da, Bey Damının pılı pırtısıyla suya verdi kendini. Aşağıda Dere Boğazından gürleyip Zelay'a doğru akan deli suyun yunağında katırlar esvap kazanlarını, kuzu kazanlarını, post denklerini, arabaları; dövme keçeleri, kıl keçeleri, kaba keçeleri, baharla yarışan nakışları, delice kilimleri, dertop yün denklerini yıkayıyıkayıverdiler. Gün henüz alacaydı; ışıyıp ışımamak arasında uykuluydu; gelinlerin sessiz dönüp dolaşışı kızların gevrek sesleri canlandırıyor; Pelit Ana'nın kocamış öksürükleri dürtüklüyordu. «Elinizi sıkı tutun kız soyhalar; katırlar şimdiye geri dönmeliydi. Hele ocaklar da mı kurulmamış daha, kız biz sizin gibiyken esvap çoktan soğuğa dökülmüştü hay gidi soyhalar. Hele şuna bak odun böyle mi çatılır anan olacak öğretmedi mi itin enciği.»</p>
<p>Pelit Ana bağırsa da çağırsa da, öksürüklerini boşuna höykürse de gün doğmadan önce kimsenin eli suya, kile varmazdı. Bahar sabahları henüz soğuktu, bahar sabahlarının ayazı, sıcak keçeleri, sıcak keçelerin uykusunu aratıyordu. Ama gün doğup da ortalık ısınmağa, Dere Boğazının yunağı benim demeğe başladı mı gelinlerle kızları kimseler tutamazdı. Bu sefer konuşan onlar olurdu: «Pelit Ana. Hay Pelit Anam bak hele kuzuların kaçı kesilmiş, katırlarla geri giden olmasın.» «Pelit Anam kuzu kazanları boş diyorlar he mi?»</p>
<p>«Kuzuların hastalıklısı mı seçilmiş ne Pelit Ana? Öyle duyduk da.»</p>
<p>«Hay Pelit Ana bize bakacağına kuzu kazanlarına bak, senin Çakan yine bir iş yapmasın, yalayıp yutmasın. Kuzular ancak ona yeter de hani.»</p>
<p>Pelit Ana aldırmazdı artık; ocakların yanışı, koca esvap kazanlarında suyun fokurdayışı, kızların yarı bellerine kadar eteklerini sıvayıp suyu çiğneyişleri; sudaki keçelerin, yünlerin, kilimlerin kirini çiğneyişleri, o berbat geçen kışın sağırlığına tokuç vuruşları başlamıştı ya kızların, gelinlerin o kadarcık lâflarına da kulak asmamak gerekti. Hatta onların üstüne üstüne gitmek, daha da fingirdetmek onları. Pelit Ana bilirdi, genç kızlığından, gelinliğinden bilirdi, yiğidi, eri yavuklusu ırakta; ölü mü diri mi bilinmiyorken gelinin kızın ateşi dökülmedi mi? «Heyy. Ağca Kız; su senden korksun kız, sen sudan ne korkuyorsun? Turna. Hay Turna tut şu Ağca Kız'ın belinden vur suya da anlasın kâfir, ha anam ha vur, ooohh.»</p>
<p>Yunağın durgunlaşmış, hafif dönen suyunda bir boğmadır başlardı; ıslak içlikleri yapış yapış genç bedenlere sarmaşır, yapışıp kalırdı; beden olurdu.</p>
<p>Su, kız gelin, dul kadın bir arada öğleye ulaşırdı. Öğleye doğru daha yaşlı kadınlar, yorgunluğa dönmüş bedenlerini dinlendirmek için kuzu kazanlarına pişen kuzulara bakmağı bahane edip çayırın dibine, duldaya çatılmış ocaklara gider, kimi soğan soyar, kimi taze ebegümeci, cılban, kuzukulağı, daha dikçeleri akıllarına eserse yelmük toplamağa çıkardı. Kızların dağılmaması lâzımdı bu sıralarda; çünkü sağdan soldan, söğütlerin, ak kavakların arasından yahut kuşburnu çiçeklerini siper almış yeni yetmelerin, kızların yavuklularının, eğer çeriye katılıp ordu içine gitmediyse görünmeğe başladıklarını da Pelit Ana bilirdi. Nitekim işte, şu sarı benizli kız, İlbey'in Gökçen'i yavaştan yavaştan, suya saldıkları kıvrak dokumayı ucundan alınış, çayıra kurusun diye serecekmiş gibi top kuşburnuyu doğrulamış aklınca gitmeğe hazırlanıyordu, gidiyordu. Pelit Ana top kuşburnu dalının oynadığını da gördü. «Kız Gökçen; hay çöp bacağı kırılası, kıvrak yundu mu ki sereyim demek istersin?»</p>
<p>«He ya Pelit Anam. Yundu yundu, baksana sakız gibi.»</p>
<p>«Baksana sakız gibiymiş kız senin sakızın sarımsı mıdır öyle soyha?»</p>
<p>Kızlar fingir fingir güldüler; gelinler şangırdadı, dullar gerdan kırdı. Gökçen, kıvrağı dolayıp hışımla suya attı. Dizlerine kadar sıvayıp hıncını kıvrak bezinden aldı, çiğnedi de çiğnedi. Gizliden top kuşburnuna baktı, kuşburnunun arkasındakini görebilseydi bir, göremedi. «Bacıma bir baksam mı ki Pelit Ana. Yine ortalıkta görünmez oldu da, sele suya gitmesin?» «Hadi hadi daha orda bak, Çaka'yla odun kabuğu yüzdürüyor suda.»</p>
<p>Oh, sonunda görebilmişti, bacısını görmek için bakıyormuş gibi top kuşburnunu gözlemiş bir görünüp kaybolan yavuklusuna bakmıştı; bakmasıyla birlikte Turna'ya da hışımla dönmüştü. Turna da o yana gözünü dikmişti herhal. Pelit Ana, böyle anlarda hep aynı şeyi yapardı: «Kızlar! Hani mani ha? Mani atmak nerde hadi ben başlıyorum. Kız Gökçen sana bu:</p>
<p>Dama vurdum kazmayı</p>
<p>Çift dola gel yasmayı</p>
<p>Anandan mı öğrendin</p>
<p>Böyle serbest gezmeyi</p>
<p>Gökçen fırsatı yakalamış gibi atıldı. İlkin, öfkeli gözleri Turna'da idi:</p>
<p>Sarıca yanaklıyım</p>
<p>Derelerde saklıyım</p>
<p>Anası da biliyor Oğluna meraklıyım.</p>
<p>Derken aygın baygın yüzü, o sırada ocağın öğseğilerini karıştırdığı için gözü durmadan yaşarıp kırpışan Çal İmam'ın karısındaydı. Az önce top kuşburnunun ardında bir görünüp kaybolan oğlanı anasında görür gibi olmuştu Gökçen. Ama Turna'nın, gölgede su şırıltısını andıran sesiyle irkildi:</p>
<p>Kaleden atın beni</p>
<p>Güllere katın beni</p>
<p>Ben Selçuk kınasıyım</p>
<p>Pahalı satın beni.</p>
<p>Çal İmam'ın tombulcana karısı, dumanlı gözlerini ovalayıp bir Gökçen'e bir Turna'ya baktı. Sonra Turna'ya dönük manisini attı:</p>
<p>Ay kız kimdensin kimden</p>
<p>Adın düşmez dilimden</p>
<p>Anan atan beslesin</p>
<p>Büyüyende bizimsen.</p>
<p>Tokuçlar soğukluğa atılan pılı pırtıya indi kalktı, kızlar, gelinler birden «ovvv» diye bağırıştılar. Gökçen Turna'yı bir an Çal İmam'ın küçük oğlunun gerdeğinde görür gibi oldu. Patladı:</p>
<p>Sarı ile mor ile</p>
<p>Ekmek yedim lor ile Anam beni vermezse Kaçacağım zor ile.</p>
<p>Turna'nın gölgede su pırıltısını andıran sesi sevimliydi; tertemizdi, iddiasızdı:</p>
<p>Saçımda siyahım var Bülbül gibi ahım var Göz gördü gönül sevdi Benim ne günahım var.</p>
<p>İkisinin de gözleri alttan alta Çal İmam'ın karısındaydı; ötekiler de belli etmiyorlardı ama işlerini oyalamış, tokuç patırtısını bırakmış kimi gözleri kimi kulaklarıyla Çal İmam'ın karısını bekliyordu. Pelit Ana bile meraklanmıştı. Çal İmam'ın karısı ne diyecekti, maniyi kime atacaktı, kime söz verecekti. Çal İmam'ın karısı Turna'ya bakıp güldü; Turna esmerdi. Gökçen'e baktı yine güldü. Gökçen sarı benizdi. Usuldan attı maniyi:</p>
<p>Karabağda talan var</p>
<p>Zülfün yüze salan var</p>
<p>Ayak götür tezce gel Gözü yolda kalan var.</p>
<p>Turna yüzüne yapışmış bir tutam ıslak saçını belli belirsiz sevdi; okşar gibi yanına attı. Esmer yüzü ışıdı. Gökçen örgülü saçlarını hırsla çekiştirdi. Sarıca benzi sarı kırmızılaştı. Pelit Ana araya giriverdi: «Hani ayak hani? Size ayak veren mi oldu da kendiliğinizden alıp gittiniz. Yeniden başlayın kız, ayak gülesin he mi? Ayak gülesin dedik?»</p>
<p>Bir yandan da Akça Kız'ın ayrılıp gittiğini görmüştü. «Bir haceti vardır» diye düşündü ilkin. Fakat Akça Kız'ın daha bu yanda, yunağın göleğinde Gökçen'in küçük bacısı ile odun kabuklarını yüzdüren Caka'ya doğru gittiğini görünce belinlendi. Bir gözle Akça Kız'ı kolladı bir gözle esvap yuyanların gülesin ayağından mani atışlarını. Derken derken dalıp gitti. Şimdi çok gerilerde kalan yılların sıcak buğusunda; ta Ceyhunlarda falan, başka -ama genç ama güzel, ama hoş- baharlar allanıp pullandı, allanıp pullanan baharlarda başka -ama tiril tiril, ama terütaze, ama ipildekli-esvaplar yundu arındı. Pelit Kız kıvrak dokuma bezlerin o canım pürtüklerinde, akı tırnaklayan çizgilerinde maviş bakışlara alacalı, delice maniler yumakladı. Unuttu olduğu yeri, Akça Kız'ın Çaka'ya gidişini.</p>
<p>Halbuki Akça Kız Pelit Ana'nın kendisini gözetlemesinden korkuyordu; birden bağırmasından, şu Çaka'ya iki çift bir şey soramadan geri çağırmasından işkilleniyordu. Henüz gelişmemiş bir yemişin çalısının ardına dar attı kendini, bük üzümlerinin dikenine yanlamasına yattı. «Hişt!</p>
<p>Çaka. Hişt azıcık bak hele bu yana Çaka.»</p>
<p>Çaka'dan önce Gökçen Kız'ın küçük bacısı baktı: «VıııI Pelit Anam görmesin seni Akça Kız abam, görmesin.»</p>
<p>«Sus kız, sana lâfım yok. Çaka'yı dürt de baksın bu yana.»</p>
<p>Çaka, göleğe saldığı, sağdan soldan uzun çubuklarla oynatıp yüzdürdüğü irili ufaklı odun kabuklarına dalmıştı yine. Göleğin ortasına kocaman bir taş, sonra daha küçük iki taş koymuştu; odun kabuklarını taşların arasından ustaca dolaştırıyor kah bir taşın çevresini sardırıyor, kah iki üç odun parçasını ayırıp öteki taşa doğru sürüyor bazen de bütün odun kabuklarını kocaman taşın bir yanında toplayıp hızla sürüyordu. Gökçen Kız'ın bacısının dürtüşlerine önce aldırmadı; sonra tam, bütün odun kabuklarını taşın üzerine çıkaracağı sırada işini bozan kıza ters ters baktı: «Ne var yine kancık, çarparım şimdi, doğru otur.»</p>
<p>«Bana ne kızdın, baksana Akça Kız abam seni işmar eder.»</p>
<p>«Akça Kız abana da sana da söyletme beni sürtük.»</p>
<p>Çaka'nın çocukça sesi kocamanlaşmayı «Sürtük! Kancık!» sözlerinin azarlamasında sanıyordu; bunları derken büyümek için sabırsızlanır gibiydi. Ancak Akça Kız'ın vakti yoktu öyle uzunlamasına: «Çaka. Çaka dediysek sana, ne sandın kendini sümüklü, hele bak dedik bee.» «Baktık işte, n'olmuş?»</p>
<p>Akça Kız alttan aldı: «Kızma babam, kızma yiğidim, hele gel, bir şey soracağım sana, dersen vallaha da billaha da ağamın gümüşlü yayını sana verdim bil. Hele bak, gümüşlü yayı duyunca nasıl da gözlerin parlar. Gelmezsen vermem ben de.»</p>
<p>Çaka gümüşlü yay için değil de işi bozulduğu içinmiş gibi baktı; Gökçen'in bacısının omzuna yumruğunu vuruverdi: «Az daha duraydın da bak şu içindeki kaleyi nasıl alıyordum göreydin, bozdun işi tuh sana.»</p>
<p>Kız ağlamaya başlayınca Akça Kız korktu: «Kız bağırma, kör olmayası Pelit Ana'nın cinlerini başına mı yığacaksın. Yavru, hişt yavru, sussana azcık hişt.»</p>
<p>Çaka, Akça Kız'ın yanına gelmişti: «Sen ona bakma; zırlasın... Pelit Anam bağırmasın asıl...» O sırada Turna'nın, gölgede su şırıltısını andıran sesi yine duyuldu:</p>
<p>Dar köprüden geçerken</p>
<p>Uy amman yarim yar</p>
<p>Köprü salladı beni, oğlan</p>
<p>Oğlan nar tanem oğlan</p>
<p>Oğlan bir tanem oğlan</p>
<p>Turnanın sesi, türkünün ebemkuşağı renklerince birbirine girmiş hüznünü ufak, küçük, yorulmadan kozahyordu. Gökyüzü de, yeryüzü de, ikisinin arasında sallanan bahar da Turna'nın sesinde kozalanan türkünün hüznünü içmekteydi. Akça Kız, elinde olmadan göğüs geçirdi: «Sesin dert görmesin kız Turna» diye mırıldandı; üstelik sevinmişti de: «Bu türkü Pelit Ana'yı uyutur ki uyutur, dünyasını unutturur.»</p>
<p>Gökçen'in bacısı Akça Kız'ın, sonunda ferahlayan mırıltısını duymuş olmalı ki, küçük kız çocuklarına has bir şirretlikle döndü: «Öyle belle sen öyle belle, sanki Pelit Ana'ya da demeyeceğim de ben..»</p>
<p>Fakat Turna'nın türküsü, türküyü dolduran ses Pelit Ana'nın öfkesini bile unutturacak kadar güzeldi:</p>
<p>Ben ele varmaz idim</p>
<p>Uy amman yarim yar</p>
<p>Ağam yolladı beni, oğlan</p>
<p>Oğlan nar tanesiyim</p>
<p>Yarin bir tanesiyim</p>
<p>Akça Kız, «Eyi ,eyi git daha orda Pelit Ana» dedi ama, türküden olacak, sesi öfke sertliğinde değildi de sere serpe bırakıvermişti kendini: «Git de koğsun seni.»</p>
<p>Türkü, Akça Kız'ın gözlerinde de ilmiklenip ilmiklenip çözülüyordu. Yanı başına kadar gelen fakat orada türküye kapılıp duruveren Çaka'ya, ilmiklerin çözülüp açıldığı gözlerini çevirdi: «Çaka, hele az daha yanaş hele.»</p>
<p>Turna'nın türküsüne Çavdar Onbaşı'nın anasının kopuzu da karıştı. Bahar güneşinde gevrekleşmiş bir ses, kopuzun tellerinden Çavdar Onbaşı'nın anasının kocamış, kavruk, çalı parmaklarına sıçrıyor; parmaklardan eski bir sızı alıp tellere veriyor, tellerden kopuzun teknesine düşüp yılların tozunda yankılanıyordu., sonra Turnanın gölgede serinlemiş su sesini oylum oylum oyalıyordu :</p>
<p>Dar köprüden geçerken</p>
<p>Ay amman yarim yar</p>
<p>Elim değdi eline, oğlan</p>
<p>Oğlan nar tanesiyim</p>
<p>Yarin bir tanesiyim</p>
<p>Gümüş kemer bağlamış</p>
<p>Uy amman yarim yar Yarin ince beline Oğlan nar tanesiyim Yarin bir tanesiyim.</p>
<p>Kopuz telinde gevrek, Turna'nın sesinde bahar serinliğiyle yeğnileşmiş türküdeki hüzün Akça Kız'ın ciğerine oturdu. Türkü, sanki kendisiydi: etinden kemiğinden sıyırmışlar da Akça Kız'da Akça Kızlıktan ne kalmışsa alıp türkünün orta yerine nakış gibi oturtmuşlardı. Akça Kız kopuzun tellerinde döğünüyordu, Turna'nın sesinde beleniyordu: «Çaka, hele bana bir de hele kardaşım, yiğidin adı Yağmur'du he mi?» Akça Kız'ın Çaka'ya bakan gözleri de silme türküydü: «Hani kara yağız, hani kaşlarını bildin mi? Bahar kırlangıcının kanadıydı, börkünden taşan saçları sığırcık karasıydı Çaka, bildin he mi?» Çaka, Akça Kız'ın gözlerine bakıp kaldı. Yeni doğmuş kuzusunu hatırladı; doğduğuna doğacağına pişman, güneşi görmekten deli divane, ama öylesine pırıltılı öylesine melul mahzun kuzusunun gözleri. Akça Kızın gözlerine bakarken Turna'nın türküsü daha yanık geldi:</p>
<p>Dar köprüden geçerken</p>
<p>Uy amman yarim yar</p>
<p>Geldik omuz omuza, oğlan</p>
<p>Oğlan nar tanesiyim Yarin bir tanesiyim.</p>
<p>Akça Kız'ın yerine Akça Kız'ın gözleri konuştu sanki, Cakaya öyle geldi: «Neden öyle baktın Çaka? Ayıpladın he mi? Sen genç olmaz mısın, hep böyle mi kalırsın sanki? Yağmur dönecek mi Çaka? Ça-vuldura bir daha dönecek mi ki?» «Dönecek..» «Hihh.. Kurban olam sana dönecek dedin he mi?» «Dönecek dedik ya işte kız!»</p>
<p>Turnanın sesi türküde hiç bir zaman şu sıradaki kadar güzel, şu sıradaki kadar insan, halden bilir olmamıştı hiç; Akça Kız hiç bir zaman bu kadar güzelleşmemişti. Turna türküyü uzatsaydı daha, yıllara, gecelerin uzun yıllarına söyleseydi, gündüzlerin ışığına. Çavdar Onbaşı'nın anasının elleri yeşerseydi, yorulmasaydı: «Geleceğim mi dedi Yağmur; duydun he mi kardaşım?» «Duyduk dedik ya kız. Sana ne Yağmur Bey'in Çavuldur'a gelmesinden?» «Hiç.»</p>
<p>Boynunu da bükmüştü Akça Kız; omuzları iyice düşmüştü, dağılacağa benziyordu, gel ki türkü az daha devam etse Akça Kız eriyecekti. Çaka: «Yağmur Bey gelip beni alacak.» der demez hopladı sanki: «Yalan.»</p>
<p>Çaka kızdı: «Ölmezbey'in torunu yalan mı söylermiş kız, nerde görülmüş?»</p>
<p>«Kızma Çaka, kızma kardaşım; Akça Kız aban ne dediğini bildi de mi söyledi sandın? Gelip seni niye alacak ki? Hani, eli kılıç tutan birine benzemez gibi mi he?»</p>
<p>«Halt etmiş onu diyen. Yağmur Bey var ya Yağmur Bey, yiğidin başı diyor Ölmezbey Atam, Çavuldur'un öyle birini yetiştirmesi için kırk deve yükü bazlama yemesi gerekirmiş sen ne diyorsun kız aklınla?»</p>
<p>Akça Kız'ın gözleri süzüldü bunun üzerine, sanki Yağmur giderkenki çalımıyla, o sığırcık karası saçlarının börkünden dökülüşü, enli sırtıyla kalın göğsüyle ve kara yağız yüzünde kara yağız bakışıyla gelip başucunda «Hadi Akça Kız» deyivermişti. «Ben ne diyeceğim hay Çaka; yüreğimi bir bilsen asıl... Yüreğim ne der, bir Yağmur der, bir de, bir şey demez daha.» Sustu. Turna'nın sesine verdi kendini; türkü bütün yüküyle Çavdar Onbaşı'nın anasının kopuzunun tellerindeki salkım söğüdü de alıp sürükleyerek dolanıyordu; kocaman, yutması dayanması zor, ölümüne bir zehrin tortusunu söylüyordu:</p>
<p>Benden sana fayda yok Ey amman yarim ey Yarim sen gelme bize oğlan Oğlan nar tanesiyim Yarin bir tanesiyim.</p>
<p>Ama Çaka, bu sırım sopası gibi yeni yetme, zehrin tortusunu anlayacak çağda değildi ki: «Eyi. Şimdi sen gümüşlü yayı ne zaman vereceksin?»</p>
<p>Akça Kız baktı kaldı: «Ne gümüşlü yayı o da ne?» sonunu tamamlayamadı. Boğaz paralayan bir çığlık koptu önce; anlaşılmayan. Sonra: «Bizans'ın uşakları bastılar!» diyen bir haykırış. Ok vızıltıları, naralar; kılıç ışıltıları, şakırtılar, at kişnemelerine karışan kaba, yabancı gırtlakların yabancı, pis, tiksindirici hurraları. Bir yaz dolusu hışmında, gök gürültülerine ve kara bulutlara karışmış boşandı, yağdı; yıkıp dağıttı, durup soludu. Yeniden yağıp çaktı ve ortalıkta ne varsa silip süpürdükten, suya sele verdikten sonra geldiğinden beter gitti. Akça Kız; neden, nasıl, niçin olduğunu saatler sonra bile bilip anlayamadığı bir kavrayışla atılmış, Çaka'yı belinden kavradığı gibi bük üzümleri dikenleriyle yemişen çalılıklarının aralığındaki kuytuluğa çekmiş, saklamıştı.</p>
<p>Delicesine açılmış, çılgın bakan gözlerinde korkunç bir dünya alt üst olmuştu, birdenbire girmişti: Pelit Ana'nın oklanışı, damın orta direği gibi kütürdeyerek devrilişi; Çavdar Onbaşı'nın anasının kopuzunu kaldırıp kaldırıp Bizans uğrularının neresine vurduğunu düşünmeden indirişi, kopuzun parça parça dökülüşü, sapın elinde kalışı, delirmiş gibi haykırışı, kopuzun sapını kaldırışı, önce bir kolunun kesilişi, Çavdar Onbaşı'nın anasının, düşerken bir başka kılıçla ikiye bölünüşü. Sonra Turna'nın bir atın terkisine uçurulurken atıyla birlikte suya yuvarlanışı, debelenişleri. Sonra Turna'nın, Gökçen'in, ötekilerin, daha ötekilerin at terkilerinde kaçırıhşı. Gökçen'in bacısının at toynaklarında çiğnenişi, ezilişi... Çal İmam'ın karısının «Allah» deyişindeki son ses. Sonra sessizlik, ölü sessizliği, ölümden öte sessizlik; Akça Kız'ın bir şeyler bekleyişi, bir şeyler yukardan Çavuldur erkeklerinin yetişmesini bekleyişi. Yukardan, yukardan bir atlının kanatlanmış, uçmasını, kanatlarını çırpa çırpa bu uğruların nefeslerini, seslerini hurralarını kesmesini...</p>
<p>Yukardan; Yağmur Bey'in kopup yıldırımlardan korkunç çarpmasını şu itleri... Ama olmamıştı hiç biri, hiç biri, hiç biri. Bir hıçkırık gelmiş boğazını kanlı yumruklarca yırtınıştı; bir hıçkırık boğmuştu Akça Kız'ı; sessizlik; Tanrı'ya bile yakışmayan bir sessizlik. Çaka'ya nasıl sarılmışsa Çaka'yı nasıl belinden kavramış, nasıl fırlayıp orta yere atılmasın diye tutmuşsa öylece, yarı böğrü dikenlerin acısından sızıp kalmıştı; bir donma sızısında.</p>
<p>Ne maniler, ne türkü, ne o taşa toprağa, bahara sinmiş ses, ne Turna ne ötekiler. Önceden de mi olmamıştı acaba? Fakat orada Pelit Ana oklanmış, şurada Çavdar Onbaşı'nın anası biçilmiş, beri yanda Çal İmam'ın karısı upuzun. Yarıları yöreleri kendileri gibi her şeyden, herkesten habersiz, unutmuş Çavuldur kadınları.</p>
<p>Akça Kız'ın, Çaka'nın belini sıkan kollan korkmuş gibi gevşedi; yoksa Çaka da mı? Çaka canlı ölü olmalıydı; donuk, hissiz, anlamsız, ifadesiz bakıyordu.</p>
<p>O zaman fırladı Akça Kız yerinden; o zaman boğazını yırtan kanlı yumruğu kustu: «Yetişin! Yetin! Yetin!» Çaka'yı da bırakıp çaptı; ne bastığı yeri biliyordu ne atlayıp aştığı yeri... Yokuş tırmandığını bile fark etmiyordu; dümdüz, enine boyuna yamyassı bir morluğun ortasında koşuyordu, solukları da kendisinin değildi. Varacağı yere vardığını hissettiği için durdu ancak. Varacağı yer? «Çakaaaa!» Düşüp bayıldı o zaman.</p>
<p>Ayılışı, Çavuldur'un örenine oldu; yıkıntısına. Çavuldur boyunun varı yoğu yakılmıştı, yıkılmıştı. Çavuldur Boyunun yangın yerinde bir Çaka, çocuk çaresizliği, çocuk güçsüzlüğü; ağlamasını bile hatırlamayan çocuk boğuluşu içinde çöküp oturmuştu... Ölmezbey'in damında, sadece divanhanenin üstü açık üç duvarı yanıp yıkılmış zenginliği soyulmuş çırçıplak divanhanesi kalmış damında, eli böğründe kala kalmıştı. Kalkıp Çaka'nın yanına gitti; gün, herhal ikindiye dönüyordu. Belki, dünün ikindisine, belki yarının ama yaşadığı günün ikindisine değil. Yüreğinin başından, karnından, ayak tırnaklarından beynine çekilen, kopuz tellerine benzer teller geriliyor, teller sızlıyor, teller iniliyordu. Akça Kız, kendinin dışında bir baş et yığınının yürüdüğünü zannediyordu. Çaka'nın yanına varınca bir süre hareket bile edemedi; sonra görünmekten korkan sağ eli, görünmekten korkan kolunun itişiyle uzandı. Çakanın omzuna değdi, yabancılaşmış durdu; yavaş yavaş Çaka'nın omzuna ısındı, dostluk aradı; aradığını bulduğu için omuzu garipsemiş, utanca yakın okşadı. «Şimdi ne yapacağız Çakam? Şimdi?»</p>
<p>Çaka da öyle, tıpkı Akça Kız'ın kolu ve eli gibi uzandı; omzundaki eli tuttu, iki tay, burun buruna gelip de koklaşmış, birbirini sevmiş, nefesleri nefeslerine karışmıştı sanki öyle iki el sarmaştı. Ardından Çaka, taş yüzünü, taş gözlerini Akça Kız'a döndürdü. Akça Kız'la Çaka hiç konuşmadan baktılar birbirlerine. Bir göz açımı mı sürdü yoksa gün battı, yeniden doğdu, yeniden mi ikindiye döndü, bilemedikleri kadar uzun yahut kısa sürdü bakışmaları; ardı çok kötü bir ağıt getirdi; ağlamaları ilkin sonu gelmeyecekmiş sanılan bir uğunuşu andırıyordu; döğünüş biçimini aldı, uzadıkça duruldu.</p>
<p>Sonra akşam serinliği çıktı.</p>
<p>Birbirlerine sarıldılar; birbirlerine sokuldular. Isınmak için miydi güçlenmek için miydi korkularını değiş tokuş edip ferahlamak için mi, yoksa yeni bir can bulmak için mi bilemediler. Bilemedikleri için de daha çok sarıldılar birbirlerine.</p>
<p>Sonra, talan artığı eti kemiğine geçmiş, kürek kemikleri derilerinden fırlak uyuzumsu bir iki inek döndü; hayvan aptallığında bakıp yanlış yere gelmenin korkusu ve garipliğinde böğürdüler. Biri topal, birinin sırtı yağır, biri hallice birkaç beygir geldi yağmadan kurtulmuşlardı, yoksul yoksul bakıp durdular; bir iki koyunla keçi de öyle meleşti, tavuklara dokunan mı olmamıştı ne? Aç, arsız, yüzsüz gıdaklayan, eşinen, yem için toprağı didikleyen hatta birbiriyle kapışan tavuklar kaçıştığı yerden döndü. Çavuldur, akşam sessizliğinde ve akşam esmerliğinin garipliğinde hayvansı bir canlılığa ağız açtı.</p>
<p>Çok ters bir iş oldu; gelip dökülen bütün hayvanlar, Çaka'yla Akça Kız'ın çevresini sardılar. Akça Kız ile Çaka, ertesi sabaha kadar kendilerine gelemediler. Gün devresine hiç de güzel doğmadı. Sabah kuşları ötmesine ötüyordu; talan artığı hayvanların dağınık sesleri eskisinden farklı değildi; tavuklarınki de, ama bu yeni bahar sabahının pembesi, yangın kızıllığının sönmüş pembesindeydi.</p>
<p>Akça Kız uyandığında Çaka daha uyuyordu. Çocuk yüzü, uykunun dışında bir başka türlü, içten, belli belirsiz seyirmekteydi. Akça Kız birdenbire çevresinde bir ölüler yığınının kokuştuğunu hissetti; sabah ölü kokuyordu. Ve Akça Kız acıktığını da fark etti; karın boşluğunda ekşimiş ağrılar guruldadı.</p>
<p>Bir an, ölülerle inekler ve keçiler arasında bocaladı; sonra bir bakraç aradı. Süt sağdı, ocak yaktı; bakraçta süt kaynattı, suda yumurta haşladı, Çaka'nın uyanmasını bekledi. Hatta Çaka'nın uyanışını hazırladı, yavaş, ürkütmeden, yumuşak abla sesinde Çaka ürküntüsüz uyandı. Yalnız bir defa, Çaka uyanır uyanmaz Akça Kız korktu, ikirciklendi, sıkıntıda kaldı. Çaka'ya öyle bakıp sustu. Çaka da yalnız bir defa uyanınca ağlayacak gibi oldu, öyle baktı. Sonra hiç konuşmadılar; konuşulmaması gerektiğini anlamış gibiydiler; olanların dün olduğunu, dünde kaldığını, ne yapsalar olanları değiştiremeyeceklerini birbirine anlatmış gibiydiler. Sütü öyle içtiler, yumurtaları öyle yediler. Ondan sonra da konuşmağa zaten vakit bulamadılar. Çaka, kırık dökük bir kağnı buldu, talan artığı iki kocamış öküzü kağnıya koştu; önce, aşağıdan yunaktan kadın ölülerini yukarı taşıdılar; sonra Ölmezbey'in yarısı yanmış cesedini, Çal İmam'ın bir kolu yarı göğdesinden budanmış ölüsünü, sonra ötekileri sağdan soldan; damların yıkıntısından çıkarıp topladılar. Harmanlığın düzlüğünü kazmağa başladılar.</p>
<p>Gün batarken ne Akça Kız'da hal derman kalmıştı ne de Çaka kolunu bacağını oynatabiliyordu. Ama ölüler yerlerine yerleşmişti, ölüler rahattı. Ölmezbey'in hiçbir endişesi kalmamıştı ve Çal İmam, çok sık bahsettiği cennetin kapısına varmış olmalıydı. Belki de şimdi, şu saatte hepsi bir araya gelmiş oturup konuşmaktaydılar. Şu Akça Kız'la Çakalarının dertlerine derman olabilmek için, geleceklerinin yalnızlığını gidermek için çareler arıyorlardı; belki de bir yolunu bulup Görklü Tanrı'ya varmağı düşünüyorlardı: «Biliyorsun hal vaziyet böyle böyle oldu; gayri bu yoksul Akça Kız'la bu garip Çaka bizden çıktı sana emanet, görelim ha, göz kulak ol, rezil etme» demeği münasip buluyorlardı. Kim bilir belki Görklü Tanrı'yı da aralarına almışlar şu çevrelerini sarıp doldurmakta olan akşam karanhğındaydılar; dört bir yanlarını sarıp sarmalamışlardı; yazının yabanın itinden, uğrusundan, hırlısından hırsızından koruyacaklardı. Akça Kız, bunun tıpkı tıpkısına böyle olmasa bile buna yakın olduğunu biliyordu; akşam karanlığına elini uzatsa parmakları ya Pelit Ana'ya ya Ölmezbey'e yahut da ötekilerden birine değecekti. Kim bilir nerde, ne zaman, hangi akında öldüğünü bile bilmediği babası da koşup gelmişti belki, elini uzatmış olabilirdi kızına doğru, yüzünü zar zor hatırladığı anasına da dokunabilirdi parmakları, geldiyse tabi.</p>
<p>Yorgundu, kırık döküktü, dokunsalar un ufak dağılacak gibiydi Akça Kız, ama bir doluluk, yüreğinden göğüs kafesine, göğüs kafesinden yüreğine gidip geliyor Akça Kız'ı ayakta tutuyordu: «Acıktın mı Çakam? Ekmek yesek mi he mi? İstersen tavuk keseyim.» «Yooo. Sakın, sakın kesme.» Çaka birden, kendi de farkında olmadan itiraz etmişti. Çocukça irkilişini Akça Kız ilkin anlayamadı. «Et ettir Çakam. Sabahtır yemedin.» Çaka, bu sefer durgun cevap verdi: «Acım ama yiyemem. Can alma şimdi Akça Kız abam. Uyusam mı ki?» O gece de öyle geçti. Ertesi gün biraz daha alışıktılar. Çavuldur'un örenini dolaştılar; delik deşik, yıkık damlara bir bir baktılar; ne var ne yok, ne kalmış topladılar. Dere yunağında Bizans uğrularının unutup alamadıkları, görüp beğenmediklerinden kalıp da derenin suyuna gitmeyenleri topladılar. En az yıkılan Çal İmam'ın damıydı; ellerinden geldiğince, becerebildikleri kadar Çal İmam'ın damını onardılar. O gün Akça Kız'ın aklına hep Pelit Ana geldi: «Pelit Ana da böyle düşünürdü; Pelit Ana da bunu akıl ederdi» diye akşamı etti; Çaka'yı hep gözledi, bir gözü işteyse bir gözü de Çaka'nın üstünde oldu. Üçüncü günün sabahı başlarken artık ölüleri unutmuşlardı. Bizans uğrularının ettikleri de şöyle böyle akıllarına geliyordu; yalnız Çaka'nın gözlerinde sık sık bir donma başlıyordu; birden gözleri ne kadar irileşebilirse o kadar açılıyordu <span style="font-style:italic;">ve</span> Bizans uğrularının soygunu, gürültüsüz patırtısız, narasız bir sessizlik içinde açılan donmuş gözlerinde oynaşıyordu; bir an kadar sürüyordu.</p>
<p>Ancak Akça Kız dördüncü günü Yağmur'u sorabildi. Öğle güneşi sıcağını dökmüştü, Dere Boğazından buğulanıp vadi boyunca Zelây'a doğru sıcak yumaklar halkalanıyordu. Akça Kız C Çaka'ya göstermeden en yağlı tavuğu kesip yolmuş, köz ateşte çevire çevire kızartmış; yağlı yoğurt ezeleyip köpürtmüş, kül içinde pişirdiği bazlamaları bölüp buğusuyla getirip Çaka'nın önüne koymuştu. Dört günden beri ilkin Çaka'nın yüzünde sarımsı oturan bulut kalkıvermişti; gözleri eski güzelliğinde gülümsemişti: «Kız Akça abam seyran mı bugün nedir anam anam.» Bu da Akça Kız'a yetmişti yeteceği kadar. «He ya seyran Çakam, niye olmasın?» deyip bir göz açımınca Çaka'yı süzmüştü. «Gelir he mi artık?» demişti. Sormuştu. Çekinmişti sonunu demekten.</p>
<p>«Kim gelir mi Akça Abam?»</p>
<p>«Kim olacak, hiç. Çavuldur'a kim gelir ki gayri.»</p>
<p>«Çavdar Onbaşı duyduysa... Çal İmam'ın oğlu da gelir. Duyan gelir her hal.»</p>
<p>«Her duyan gelir mi?»</p>
<p>«Gelmez mi kız?»</p>
<p>«Her duyan?»</p>
<p>«Uzattın sen de. Niye gelmezler? Sen olsan gelmez misin? Hani erkek olsan.»</p>
<p>&quot;Gelirim. Çavuldur'dan olduğumdan kelli gelmem gerekir. Çavuldur'dan değilsem ne işim var?» «Orası öyle. Biz de Çavuldur'dan olanları konuştuk.»</p>
<p>Akça Kız iç çekti. «Yazık» dedi. Tavuğun öteki buduna da Çaka'ya verdi. «Ye, ye Çakam. But tatlı olur, seversin he mi?» Ayran bakracını da sürdü önüne: «Yoğurdu iyi ezeleyemedim gibime geliyor. Çökelekli kalmış, sevmedin sen.» Ve birden sordu: «Diyeceğim şuydu hay Çaka, Yağmur Bey de gelir mi dersin?»</p>
<p>Çaka budun etli kısmını ısırmıştı, but dişleri arasında kaldı öylece. «Hıı?» diye mırıldandı. «Haa.» Sözlerinde neden olduğu anlaşılamayan bir şüphe belirmişti, budun ısırdığı etini koparıp çiğnerken de silinmedi. «Gelirim demişti ya. Şimdi? Hani duyduysa?» «Duyduysa gelir mi Çakam.»</p>
<p>Çakanın gözlerindeki şüphe umutsuzlandı: «Neye gelsin ki? Çavuldur var mı gayri?» İkisi de yemediler artık, kalan tavuk öğle sıcağında büzüldü, ayran ısınıp ekşidi, fıkırdadı. Bazlamaların üstündeki kül kalıntıları topraklaştı.</p>
<p>Yağmur, beşinci gün, Akça Kız'la Çaka'nın akıllarından bile geçmiyorken çıkıp geldi. Gün ikindiye kavuşuyordu; kırmızımsı kurşuni noktalarla kirlenmiş kır beyazı atı silme gök ter içindeydi; eyer bellemesinde ter köpürmüştü, içi pembe burun deliklerinde atın yorgunluğu fışırdıyordu, kocaman soluklar halinde burun delikleri kabarıp iniyordu. Yağmur dörtnal seslerine dönüp koşan Akça Kız'la Çaka'ya ilkin bir anda ve beraberce bakmıştı. Sonra gözleri daha rahat Akça Kız'da kalmıştı; fakat Tanrım, güzel Tanrım ne kadar azdı o bakış ne kadar azdı ne kadar az! Yağmur hiç bir şey söylemeden, sormadan atından inerken biçimine getirip koltuk altından Akça Kız'a bir daha bakmıştı; evet evet bakmıştı, gizlice, kaçamak. Akça Kız2ın yüreği hop etti... Kara bir dünya dertop kalktı ak bir dünya usulcana oturdu yüreğine o hop edişle birlikte, iliklerinece sırılsıklam, sıcacık, hoş bir terleyişle terledi Akça Kız. Ne yapacağını şaşırdı. İlk gördüğü gün olduğu gibi; sallanan odun köprünün az bu yanında, Yağmur Bey'in göz altından bakışında ne yapacağını şaşırdığı gibi. Yağmur atından inince: «Niksar'da duydum» dedi; kantarmaları boşaltıp atını saldı, daha çok Çaka'ya bakıyordu. «Gecikişim ondan hay Çaka. Duyduğumda pek inanasım gelmedi, Ölmezbey öyle boşu boşuna baskın yemez diye düşündüm. Biz böyleyiz halbuki, bir yere yerleşince tamam deyip koyveriyoruz kendimizi, Ölmezbey gibilerimiz bile. Urselin adamları mıydı?»</p>
<p>Soruyu Akça Kız'a bakıp sormuştu. Gözlerinde ırak tütünler tüttü. Akça Kız cevap veremedi. Çaka da baskın yapanların kimin nesi olduğunu bilmiyordu. «Bizans uğrusuydu Bizans uğrusu olmasına ya gayri Urselin miydi bilemeyeceğim.»</p>
<p>Akça Kız, bir şey söylemiş olmak için Yağmur'a acıkıp acıkmadığını sordu. Bir yandan da, Yağmur acıktım dese ne pişirip de önüne koyacağını düşünüyordu.</p>
<p>Yağmur aç olduğunu söyledi: «At sırtında yedik at sırtında uyuduk. Bakalım konuğa sunacak neyiniz var, hele görelim Akça Kız.»</p>
<p>Demek adını da biliyordu? Gökler maviliğini indirip eteklerine doldurmuştu sanki Akça Kız'ın, yerler yeşilliğini. Nasıl bir sevindirik oldu kendisi de bilemedi, omuzlarında uçmağa hazır kanatlar pırpırlanıyor yüreğini alıp alıp götürüyordu: «Konuk ağırlayacak kadar varımız bulunur hay Yağmur Bey; hele böyle uzaktan bizi deyip de gelmiş konuk olursa canımız da var sunulması ne ki.»</p>
<p>Yel yepelek ocağa koştu. İki tavuğu birden, Çaka'yı çağırıp kestirmesi; yolması, tülemesi, içini çıkarması, sonra da köz olmuş ateşe vermesi o kadar çabuk oldu ki, kendi de şaştı. «Adımı öğrenmiş» diye düşünüyordu hep; «Nerden öğrendi ki, kimden? Herhal köprüde beni görünce.» Olanı biteni unutmuştu; bir Yağmur Bey'i gözünün içindeydi bir de o köz ateş, köz ateşe verdiği tavuklar, Yağmur Bey'i için yağını sala cızırdata kızaran tavuklar. Çaka'yı da unuttuğu oluyordu. Arada bir kapıya çıkıyor, gözlerinin isini ateşini silerek Çaka'ya bakıyormuş gibi Yağmur Beyini gözlüyordu. Yağmur Beyi Çaka'ya dönmüştü. Yağmur Beyi Çaka'yla konuşuyordu. Yağmur Beyi bir gün başka hiç kimseyle konuşmak istemeyecekti; bir gün gelecekti, sadece... «Benimle konuşacak hep.»</p>
<p>Ocağın başına döndüğü zaman, Akça Kız, gözü köz ateşte çakılı kaldı: «Görklü Tanrı, güzel Tanrı içimden geçenleri bildin he mi?» diye mırıldandı; «Bildiysen, sen bildin işte, benim bildiğimle senin bildiğin bir olsun. Caymaca olmasın.»</p>
<p>Kızarmış tavuklarla köpüklenmiş silme ayran tasını Yağmur Bey'in önüne getirdiği zaman Yağmur Bey Çaka'ya bir şey sormuş da cevap bekliyor olmalıydı ki yiyeceğe de Akça Kız'a da bakmadı; Çaka'yı bekliyordu. Çaka: «Gelirim Yağmur Beyim» dedi, «Seninle gelmezsem nereye giderim. Beni sevindirdin.»</p>
<p>«Eyi orada Ersagun Bey'e teslim ederim seni.»</p>
<p>Ersagun Bey'i bilmezsin sen, Alparslan Sultanımızın hem yeğenidir hem de çocukluk arkadaşıdır. Bizans'ın ıcığını cıcığını bilir; seni iyi yetiştirir.»</p>
<p>Akça Kız'ın yüreği cız etti; tedirginleşti. Akça Kız'ın tedirginliği Yağmur Bey'in gözünden kaçmadı: «Hele yemeğimiz gelmişken yiyelim, eline sağlık Akça Kız. Eline sağlık da, yüzün mü sarardı bana mı öyle geldi?»</p>
<p>Akça Kız önce, hafif: «Sana öyle gelmiş olmalı.» dedi, «Sararmış mı ki?» Varsa yüzündeki sarılığı silip atmak istiyormuş gibi elini yüzünde dolaştırdı. Birden dudakları titredi: «Ben ne olacağım öyleyse?»</p>
<p>«Ne öyleysesi? Seni de yerleştirecek bir yer bulacağız herhal?»</p>
<p>«İstemem. Ben Çaka'dan ayrılmam boşuna.» Çaka'dan ayrılmam demişti; ama Çaka lâfı başka türlü çıkmıştı; başka bir adın söylenmesi gibi. «Çaka'ya alıştım da Çaka'dan başka birim mi kaldı ki. Ölürüm gayri, boynu bükük beslemelere dönerim.»</p>
<p>Sızlanıyor muydu, direniyor muydu; yoksa yalvarıyor, sesi «Yağmur Beyim beni bırakma» mı demeğe getiriyordu, anlaması zordu. Yağmur Bey kocaman bir lokma ısırdığı tavuğun etini gevelemeğe başladı; çiğneyip tadını çıkara çıkara yutmak gelmedi içinden. «Bu sizi basan Ursel uğrusu, Norman kanından gelmedir, Norman neyin nesidir iyice bilmem ama bildiğim Norman kanının Bizans'tan ayrı oluşudur. Zaten BizanslI Mıhayıl'a bağlıdır. Bizans bu sıra hayli karışıkmış. Doğudan bu yana da Kutlamışın Süleyman Bey gelir ki şu sıralar Ankyra düzlüğünü tutmuşlardır. Diyeceğim bu Ursel yahut da Mıhayıl eninde sonunda Kutlamış oğlunun sillesini yiyecektir. O zaman da Ursel'in basıp tutsak ettiği sizinkiler kurtulur. Derlenip toparlanırsınız.»</p>
<p>Akça Kız yardımcı olsun diye Çaka'ya baktı, Çaka Ersagun Bey'i, Bizans denilen yeri, Bizans denilen yerin sarayını düşünüyordu, Akça Kız'ın baktığını fark etmedi bile. Akça Kız, Çaka'nın düşüncelerini anlayacak halde değildi, Yağmur Bey'e bakmağı da istemiyordu; çocuk olabilse çoktan iki parmağını üst üste koyup Yağmur Bey'e uzatacak: «Boz! Konuşmuyorum küsüm.» deyip sırtını dönecekti. Sonunda baktı Yağmur Beyine, ama o küsmüş kız çocuğunun gözleriyle baktı: «Çaka'yı da götürme öyleyse. Madem Çavuldur Boyu kurtulacak, başında Beyi olmazsa kurtulması ne işe yarar? Çaka çocuk değildi ki Bey o. Yok yoksam...»</p>
<p>«Bey dediysen Beyin ne demek olduğunu da bilirsin hay kız. Beyin okuyup yazması olmalı; hem kendini hem kendi boyunu hem de dostunun yağısının, barışığının küsünün her şeyini bilmeli. Şimdi sıra öyle senin bildiğin Boy Beylerinin sırası değil, şu sıra bütün Beyler ateş gibi olacak, cin gibi olacak ki Beylerin de Beyi hepsinin başında bir tekmişler gibi görünecek; bunun için de hepsinden çok daha, çok daha bilecek; çok daha çok daha düşünecek. Geri yanımızda Melikşah gücünü kuvvetini aklını fikrini oraların pekişmesine, oralardan bu yana «Ben hurdayım, sırtınızı bana dayayın varın varacağınız yere korkmayın!» diyebilmesi için verecek. Bu yanda bir Kutlamış oğluna, ondan sonrakilere kim yardım edecek? Kutlamış oğlunun eli her yere erişemez ki, düşmanın içinden vurmazsan yenmişin neye yarar? Ersagun Bey'e Çaka gibiler gerek, Ölmezbey boşuna yanına vermek istemedi herhal.»</p>
<p>Akça Kız birden: «Çaka'ya da ben gereğim» dedi; «Hele baskından sonra abası oldum. Ben de onsuz edemem ki...»</p>
<p>Yağmur ne diyeceğini bilemedi bir müddet; Niksar'da haberi aldığı zaman iki küreğinin arasına bir bıçak acısıyla saplanan sızıyı, gözlerinin aniden yanışını, burun direğinin sızlayışını hatırladı. Sallantılı bir odun köprü gelmişti hemen aklına; sallantılı odun köprünün öte başında salınan, yürüyor mu uçuşu uçuşu mu veriyor öylesine belirsiz gelen, düşlü gelen bir körpecik kızın ölümcül sesleri birbirine ulanmış, kulaklarında çınlamıştı. Atına nasıl atladığını, nasıl eşkini dörtnala, dörtnalı tırısa, tırısı rahvana kattığını, rahvanda nasıl başı öne düşüp uyuduğunu, rahvanda nasıl dörtnal düşleri gördüğünü düşündü. Çaka için olmasa gerekti; «Hayır Çaka için değildi, Çaka için değildi değildi!» Ta Çavuldur'dan ayrılacağı sıra, Ölmezbey'in elini öperken utana sıkıla kızı sormuştu, kızın adını. Ölmezbey'in oyunlar kuran çocuklaşmış sesi gün gibi ayan beyan kulağındaydı, kulağından gitmemişti ki hiç: «Haa şu mu? Akça Kız. Hay Yağmur oğlum desene ki Çaka torunumuzun yanı sıra bir de kız istersin? Eh, vereceğiz çaresiz. Amma sana bir şey deyim mi Yağmur oğlum? Durmuşsun durmuşsun da turnayı tam gözünün orta yerinden vurmuşsun. Akça Kız'ın içi de akça kızdır, helâl olsun. Hele bir dön hayırlısıyla da Görklü Tanrı ne demiş bakar görürüz.»</p>
<p>Görklü Tanrı diyeceğini hem de öyle demişti ki. Akça Kız'a bunları böylece söylese miydi? «Sen Çaka'sız edemezsin de ben sensiz edebilir miyim hay kız, kalk gidiyoruz!» dese miydi? O zaman Akça Kız'ın gözleri ışır, sesi ışır, yüreği ışırdı, gün ışığı olur çıkardı. Şimdi Akça Kız'a, Akça Kız böyleyken dayanamıyordu da o zaman, gün ışığı olup çıktığında nasıl dayanırdı.</p>
<p>Konuşmak tavuk budu ısırmak kadar kolay ve lezzetli değildi; at sürmek kadar, ok atmak, arşın kılıç çekmek kadar da kolay değildir. Akça Kız'a bakarken: «Hele bak» diyebildi ancak; «Çaka'sız edemem derken utanmazsın da.»</p>
<p>«Bunda utanacak ne var ki Yağmur Beyim.» «Eyi. Eyi. Hele bir yola düşelim de. Yolumuz Kutlamışın oğlu Süleyman Bey'e çatsın da, ondan gayrisini o zaman düşünürüz. Şimdi ben derim ki tavuğunuzu cücüğünüzü neyiniz varsa artık toplayıp Zelâ'da satın derim. İyisinden iki at iki de katır gerek size; katırlara pilinizi pırtınızı yüklersiniz.»</p>
<p>Akça Kız Yağmur'un sözlerinden pay çıkarmak için boşuna yordu durdu kendini, umut aradı. Hem vardı hem yoktu. Nedense üzmedi, üstelik sevince benzer bir ışık yüreğini yalar gibi oldu. Akşamaca kâh büyüdü kâh küçüldü. Akşam karanlığıyla birlikte çıkan ay ışığı, baharın gençliğini yüklenmişti. Akça Kız'ın yüreğinde oynayan ışığı bütün bütün kaynattı; bir ara gelir gibi olan uykusunu alıp götürdü. Ellerini, birleştirdiği dizlerinin altından kenetleyip sırtını damın gevşek taş örgü duvarına dayadı, saçlarını taş sessizliğine verip daldı gitti. Bahar yıldızları da gençti, körpecene. Çadır eteği olmuş, yeryüzüne yağan yıldızlar; yeryüzüne eğilen, kucak açan yıldızlar, bir an geldi, bütün yıldızlar ay ışığında salkım saçak Akça Kız'ın yanını yöresini doldurdu... Yıldızlar, Yağmur Bey'in nefesinde, Yağmur Beyinin erkek sıcakhğındaydı.</p>
<p>Yağmur'u da uyku tutmamıştı. Yorgundu yorgun olmasına; at sırtı, baldırlarında hâlâ acıyordu, eyerleşmiş bir sert deri belinden sırtına yayılıyordu ama uyku gözlerine kadar geldiği halde uyuyamadı. Dışardaki ay ışığından da çekiniyor gibiydi; dışarıdaki ay ışığı Akça Kız gibi geliyordu Yağmur'a; çıkarsa ay ışığına değil Akça Kız'a sarınacağını sanıyordu. O zaman her şey biterdi, söyleyemediği şeyi söyleyiverirdi. Ne demişti İltutmuş Beyi? «Yağmur sen yalnız adamsın. Yağmur sen, senden beklenen ne ise bir tek ona ver kendini; yeryüzünde ondan başka şey yok belle, kadın yok, kız yok, içki yok, keyif yok belle. Sen kendini adadın ya adadığın nesne vardır ya sen varsın... İkisi de var olsun dersen ikisi de olmaz Yağmur... Baştan düşün sonra kendini adadığın nesne de, kendin de rezil olursun. Bizim yolumuzda rezil olmak ölümü aratır adama; ölümü aratır ama bulduramaz...» İltutmuş Bey'in karanlığın içinden fırlayan sesine Çaka'nın horultusu karıştı ise de fısıltılar durmadı.</p>
<p>İltutmuş Bey'in, uykusuzluğun koyulaştırdığı dam altı gecesinde fısıl fısıl fısıldayışı Yağmur'u perişan ediyordu. Hiç değilse fısıldayan sesi susturmak için: «Benden de ne çok şey istemişsin ya İltutmuş Beyim» diye mırıldandı; «Yalnızlık bana göre mi sanki Tanrı'ya göre. Tanrı'ya.» Fakat mırıltısından da İltutmuş'tan da Tanrı'dan da utandı. «İltutmuş Beyim nerdedir ki şimdi?» diye düşünmek istedi. Birden Balçar'ın ölüsü geldi gözlerinin önüne; Balçar'ın at sırtında Küpeli Hafız'ın tekkesine gelişini. Yerinden yurdundan günlerce uzakta, bir bey oğluyken.</p>
<p>Karabudundan bir yoksul kadar bile yeri yurdunda ölemeyişi. Şimdi; şuracıkta, Çavuldur'un silip süpürüldüğü, bir iz bırakamadığı bu kime ait olduğu belirsiz yerde de Yağmur bir başka Balçar farz etti kendini. Akça Kız'a varıp her şeyi anlatmağı, gidip dizlerine koymağı başını, Akça Kız'ın dizlerine neyi var neyi yoksa bırakmağı düşündü. Akça Kız'dan başka kimse anlayamazdı yorgunluğunu, uykusuzluğunu. Akça Kız'dan başkası bilemezdi.Kalktı.. Fakat gidemedi. Dışarıdan sızan ay ışığında on kere bin Akça Kız kaynaşıyordu. Korktu.</p>
<p>Kutlamış oğlu Süleyman Bey, ya henüz dalmıştı ya dalmak üzereydi, saatlerdir de uyumuş olabilirdi; birdenbire sıçradı; uyandı. Sığır kuyruğu bir kamçı şak deyip saklamış, çıplak bedenine saklayış hızında yapışmış kalmıştı. Uyandığında da kamçı saklayışını ve kamçının şapta kavrulmuş yanışını boş böğründe duymuştu: «Hayırdır inşallah» bile diyemedi de arandı şöyle bir. Karanlıkta; ay ışığı çadır içine süzüm süzüm iniyordu ama karanlığı çok hafif alacalanmaktan öte gidemiyordu.</p>
<p>İkonyum'u aldı alalı bu böyle oluyordu, hiç değilse on günde on beş günde bir kuş uykusundayken bile, geceleri olmasa da, şak deyip şaplı bir sığır kuyruğu kamçı iniveriyordu, şak, şak, şak! İkonyum'u almakla, İkonyum'a yerleşmekle, az daha dursaydı İkonyumlulaşmakla kötü mü etmişti yoksa? «İkonyum'u yerle bir mi etmeliydi? İkonyum'da İkonyum bırakmadan? Yeni bir İkonyum kurmak için...»</p>
<p>«Ben, bana ne denildiyse onu yapıyorum, ne denildiyse.»</p>
<p>Yıkma denilmişti, aldığını aldığın gibi koru denilmişti; sadece gelenlere, gelecek olanlara yer hazırla denilmişti. Başka? Acaba Küpeli Hafız mıydı bu? Küpeli Hafız'ın dediklerini tam tamına yapmamıştı da bir noksan mı bırakmıştı? Yoksa? Yoksa o bir andan o bir anın gelip geçen pis, ölümcül, çirkin arzu kıvranışından mı haberdar olmuştu Küpeli Hafız'ın ruhu? İkonyum'a girince, İkonyum'un baş döndüren düzlüğünde sere serpe yatıveren zenginliğini, bir genç kız baharında esrik uzanan göğsü bağrı apaçık, fışkıran bereketini görünce aklına şeytanın girişini hemen unutmak istemişti halbuki. Kardeşini terslemişti içindeki şeytanı terslercesine: «Mansur! Mansur yok böyle şey. Ne biz babamız Kutlamış'ız ne de Kavurt Bey! Selçuklu bir olacak bir, yeni bir günah işlemeyelim sakın ha!»</p>
<p>Mansur'un sesi olduğundan da yumuşak ısrar etmişti: «Bırakıp geldiğimiz yurt Melikşah'a yetmez mi? Daha şimdiden Nizamül Mülk'ün eşi dostu saray diye, saray teşkilâtı diye kilit yerlerin başına getirilmedi mi? Nizamül Mülk'ün yeğenleri, azatlı köleleri birer birer geliri çok illerin başına gönderilmiyor mu? Selçuklu'nun kanı pahasına edinilen yurt Nizamül Mülk'ün arpalığı oluyor, Selçukoğullarını hor görüyor, kendilerini üstün tutuyorlar.»</p>
<p>«Melikşah Sultan'ın elbet bir bildiği vardır, senin aklının ermediği...»</p>
<p>«Melikşah Sultan'a bir gün seni de gammazlarlarsa iş işten geçmiş olmasın sakın.» «Bize verilen buyruk buraları tutmamızdır. Mansur; Melikşah'a güven. Beni ona kötüleseler de, bir gün gelse Melikşah yok edilmemi bile buyursa ona güven.»</p>
<p>«Tedbirini almayana budala derler; Türkmen budalalığı da bu olmalı herhal. Önümüz kâfir dolu, arkamızda ise güveneceğimiz, bize sıkı sıkıya sarılan hiç bir kuvvet yok. Sanki yaban hayvanlarının önüne atılmışız, günahımızı da kimse çekmeyecek; ne yapalım, tutunamadılar, yok olup gittiler, yazık, diyecekler. Gücümüz kuvvetimiz artarsa ne diyecekler peki? Geri gelin, siz buraları bekleyin oraları pekişti; ya Nizamül Mülk'ün adamları ya Terken Hatun'un Karahanh soyu gelip yerleşecek, diyecekler, geri çekecekler; unutulup gideceğiz. Kimdik, ne idik, kimin nesiydik, şu Urumeline bir ömür verdik, Selçuklu için ömür tükettik hatırlayan bile olmayacak.» «Sen hatırlanalım diye mi yapmak istiyorsun yapacaklarını hay Mansur. Bu kadar ucuz mu bu iş?» «Eğlenmeden konuşsak daha iyi olmaz mı?»</p>
<p>«Kessek daha iyi. İkonyum'da yapacağın işler olmalı. İltutmuş Bey'in adamlarına yer bulman; yerli din adamlarını, âlimlerini çağırıp konuşman gerek. Haşan Sabbah'ın adamları yine bizden önce gelmiştir muhakkak. Tedbir dedin. Tedbiri kılıçta belleme.»</p>
<p>Bu, kardeşi Mansur'la ilk açık konuşmasıydı; biliyordu. Mansur'un düşündüklerini yabana atmamak gerekti. İkonyum da öylesine güzeldi ki; sanki Karabağ'ın, Gence'nin, Merv'in parça parça en güzel yerlerini alıp getirmişler, İkonyum'a oturtmuşlar, İkonyum'u öyle süslemişlerdi, hele Merv'i. Süleyman Merv'de doğmuştu.</p>
<p>Şeytan en sinsi fakat en dayanılmaz, en can alıcı kadınsıhğıyla işte o zaman girmişti kanına; Merv İkonyum'da büyümüş, İkonyum bütün Urumelinden şeytanca taşmıştı. İkonyum ile birlikte Süleyman. İkonyum'a ve Süleyman'a Urumeli de dar gelmişti; denizler dar gelmişti, gökler, kocaman görünmez dağlar da gelmişti. O zaman kötü bir ısıtmalı titreme damarlarında yanmıştı, damarlarından çamçak çamçak kımız içmiş delicesine esrik bir kan dolanmıştı.</p>
<p>«Neden olmasın? Mansur'un demek islediği neden olmasın?»</p>
<p>Fakat Küpeli Hafız gelmiş, çakılıp kalmıştı gözlerinin önüne; Küpeli Hafız'a ettiği yemin! Mansur'u, Mansur'un söylediklerini, kanına kanına giden şeytanı unutmağa çalışmıştı. Nasıl olsa İkonyum'da yapılacak çok şey vardı. Yerlisi bekliyordu, yeni gelen Türkmen'i bekliyordu;</p>
<p>İkonyum gelecek başka Türkmenleri bekliyordu. İkonyum büyüktü, yerlisi çoktu; gelen Türkmen, keskin sivri tırnakları yumuşacık tüylere saklanmış bir yaban kedisinin pençesinde yerleşiyordu. Ya yaban kedisinin pençesi birden kapanır da keskin sivri tırnaklar Türkmen'i tırnaklarsa ne olacaktı?</p>
<p>İkonyum susuyordu, konuşmuyordu ilk günler. İkonyumlu, bir çift göz olmuş, ihtiyar bir sessizlikte fıldır fıldır sağı solu gözlüyordu; bir çift kulak olmuş, kocaman açılmış, yayılmış ihtiyar sessizliğin kımıltısını dinliyordu. Süleyman Bey gözlerle kulaklar arasında, yavaş yavaş bir memnun konuşmanın başladığını fark etti. O zaman, daha güneylerde akın tazeleyen, dolanıp Ankyra düzlüğünü vurmak için hazırlanmış olan Tutak Bey'e haber saldı, çağırdı. Maksat, yeni tanıdığı; huyunu suyunu pek tartamadığı Tutak Bey'den daha tedbirli olmasını istemek, İkonyum Selçukluya ısınıncaya kadar vur kır yapmadan, yolunca yordamınca akınlar yapmasını; daha çok, Türkmenlerin yerleştiği yerleri güven altına almasını, yolları açık tutmasını, en çok Kral Yolu dedikleri ucu Bizans'a varan yolu açık tutmasını isteyecekti. Aynı gün bir yandan İltutmuş Bey'in adamlarından birini geriye, İltutmuş Bey'e salmış; gönderebildiği kadarıyla Türkmen göçeri gönderilmesini, hoca, hafız, öğütçü, ağzı lâf yapabilen aklı başında, ne dediğini bilen okuryazar takımından kimseleri de bu yana salıvermesini istemişti. Bir çift göz, bir çift kulak olup ihtiyar sessizliğini gözleyen ve dinleyen İkonyum'un o ihtiyar sessizliğini gençleştirmek zorunda olduğunu şehre girdiğinin onuncu günü biterken anlamıştı: «Bunu, şehre girmeden önce, çok daha önce bilmeliydim halbuki; Süleyman'sam bilmeliydim.» diye hayıflandı. Ve aynı gün, gece yarısı gizlice Ebulkasım'ı çağırttı; Küpeli Hafız «Bu Ebulkasım Malazgirt'! gördü, Bizans'ı gördü; yanında bulunsun, kendini nasıl bilirsen öyle bil bunu da.» demişti. Ebulkasım'a, gece yarısı gizlice söyleyeceklerini söylemiş «Üç ay mühlet sana.» demişti; «Üç ay içinde bunları öğren; Kral Yolundan git, Kral Yolunun girdisini çıktısını iyi belle. Bizans'ı vurmak değil maksadım, Bizans'ın soluğunu kesmek. Soluk borusu neredeyse ona yakın yerleşelim. Bizans'ta Ersagun Bey'i bulacaksın. Ne der ne düşünür bir bir söylesin. İkonyum'da değilsem yolunun üstündeyimdir, bulursun beni. İkonyum'dan çıktığını ben bile bilmeyeceğim.»</p>
<p>Ne kamçılar saklıyordu uykusunda o günlerin, ne şeytan kadınsı kılığıyla kanına girebiliyordu. İkonyum da baş döndüren ovasında sere serpe yatan zenginliğinden, o genç kız baharında bağrı açık fışkıran bereketinden artık sıyrılmış, Süleyman Bey'in aldığı öteki şehirlerden farksızlaşmıştı. Ebulkasım'ın gidişinden hemen sonra hokkayı diviti kamışı almış, kendi diliyle Melikşah'a İkonyum'dan ilk haberini yazmıştı: «Buyruğun yerine geldi Sultanların Sultanı Melikşah Sultanım. Kutlamışın oğlu Süleyman'a güven, İkonyum'u senin için aldı. Senin adın ve Selçuklunun adı için aldı. Bu böyle sürüp gidecek... Öteki yerler alındığı zaman da Kutlamışın oğlu Süleyman böyle yazacak, seni her zaman Sultan bilecek. Ta ki babamızın günahı silinmiş ola, hem de Selçuklu soyu birbirine bir daha düşmeye ve hiç kılıç çekmeye. Parçalı kilim hangi otağa yaraşır? Her bir parça birinin elinde kalırsa kilimin nakışı bozulur ve hem de nakışı bozulan kilim, kilimlikten çıkar at bellemesi bile olmaz, ayak altında sürünür. Sultanlar Sultanı Melikşahımın bunu böyle bilmesini isterim, Kutlamış oğlu Süleyman, Melikşah kiliminin bir nakışı olursa; Melikşah kilimine bir yeni nakış atarsa bu onun iki dünyada da yüzünün akı olur vesselam.» Ohh! İçi ne kadar da rahattı; gönlü nasıl ferah, gözleri gündüz sularınca aydınlıktı. İkonyum, karanlıkların içinde bir atlama taşı misali geçince unutulacak kadar değersiz... En son uyumadan önce Mansur'u çağırtmıştı. Mansur'un uykulu gözlerindeki meraka gülmüş, kas kas gülmüş, çocukların su katılmamış gülüşünün rahatlığını içe içe gülmüştü: «Yarın ava çıkmak istiyorum Mansur. Şöyle, eski, en eski günlerimizdeki gibi. Gence'de, Karabağ'da, Merv'de çıktığımız gibi, ne dersin?» Mansur ağabeyinin içini dışını bildiğini sanırdı. Ama bir gece yarısı uyku sıcağından adam kaldırıp da ava çıkacağını söyleyecek kadar cılkısızlaşmış bir ağabey hatırlayamıyordu. Birinden birinin uyku başına vurmuştu ama acaba hangisinin? Yahut da bu av bir bahaneydi: «Eyi olur, hele ava Sultanca çıkılırsa...»</p>
<p>«Sultanca ava çıkmak da ne ola ki?»</p>
<p>«Sultanca nasıl çıkılırsa. Gence'de, Karabağ'da, Merv'de ava çıkan Kutlamışın oğulları, Tuğrul Bey takımının tutsağı değil miydi? Alpaslanlıların acıyarak baktığı?»</p>
<p>«Ey ne olmuş öyle olunca? Söğen mi vardı, döğen mi? Kendi çocuklarından ayrı mı tuttular? Okuyalım dedik de hayır mı dediler? Ava çıkmağı diledik de önümüze engeller mi koydular? Sırası geldi, buyruğumuza ordular mı vermediler? Mansur sen sayrısın, kendini iyi etmen gerek, neden hep ters düşünürsün?»</p>
<p>«Babamın oğluyum da ondan, Kutlamış Bey'in oğluyum.»</p>
<p>«Ya biz?.»</p>
<p>Süleyman Bey sesindeki öfkeyi bastırmak için sustu; öfkelenmek istemiyordu, Mansur'u kırmak hiç istemiyordu. Mansur dişlerini gıcırdattı: «Şimdi Melikşah yoktu, yerinde sen vardın. Yahut...» «Ben» diyecekti, diyemedi. Avuçları terledi; kolu dirseğinden kasılıyordu, yüzü ekşimiş yoğurda dönmüştü, kabarıp bakraçtan taşacaktı nerdeyse.</p>
<p>Süleyman Bey Mansur'u çağırdığına da güldüğüne güleceğine de pişman olmuştu: «Babamı unut artık» diye sakinleşmeğe çalıştı. «Kim haklı kim haksız bir gün gelir belli olur. Selçuklu'ya hizmet etmek için ille Sultan olman şart değil. Küpeli Hafız Sultan mıydı?»</p>
<p>«Düşündüğümü yapabilmem için buyurmam lâzım; buyurmam için de Sultan olmam. Bir Küpeli Hafız'dır tutturmuşsun; Küpeli Hafız gibiler her sultana kul olur, her buyruğa uyar ona göre eğilir.»</p>
<p>«Doğru dersin, doğru dersin de, bir yerde yanılırsın. Küpeli Hafız gibileri değil sen Küpeli Hafız benzetmelerini tarif edersin, böyleleri daha çok bulunur, aranmasına bile lüzum yok, köpeği aramazsın, kendiliğinden gelir, ayaklarını yalar da neden cins tazıyı aramadan bulamazsın, söyle hele bakalım kardaşım Mansur? Atın cinsini cibilliyetini niye ararsın, o da at bu da deyip önüne gelene binsene hadi; önüne gelen ata binip de nasıl yarı yolda kaldığını görsene.» «Sultan olunca bütün tazılar senin ayağına gelir, buyurdun mu en cins atlar da.» «Öyle oldu diyelim; kardaşım Mansur, hadi Sultan oldun belleyelim. Buyur bakalım nasıl buyuracaksın; buyruğunla nasıl bir nizam kurmağı düşünürsün?»</p>
<p>«Benim nizamımı; kendi nizamımı, Kutlamış oğullarının. Tuğrul Bey takımının değil. Aldığım yer benim olmalı ben aldığım yerin adamı olmamalıyım; girdiğim şehir, toprağından kızına kısrağına kadar benim sözümü dinlemeli, ben şehrin sözüne tâbi olmamalıyım.»</p>
<p>«Ya dinlemezlerse?»</p>
<p>«Kılıç ne güne duruyor? Et yığınlarından ha üç fazla olmuş ha beş eksik, nasıl olsa benden olanlar sökülüp geliyor, boşluğu onlarla doldururum.»</p>
<p>«Nereye? Ne zamana kadar?»</p>
<p>«Ne yeri ne zamanı olur bu işin.»</p>
<p>«Ya aldığın şehrin, girdiğin toprakların eski nizamı seninkinden üstünse? Yahut da zorlaman onları daha üstün bir nizam kurmağa iterse... Senin kanından gelenler de ona katılırsa?» «Kılıç ağabey kılıç dedim sana, üç fazla beş eksik, ne çıkar?»</p>
<p>«Ama onlar da insan? Onların da eti kemiği, inandığı bir varlığı, sevdiği sevildiği vardır. Senden değil diye...»</p>
<p>«Benden olmalılar; bana çalışmalılar. Kutlamışların üstün yaratılışı için varlıklarını ortaya dökmeliler.»</p>
<p>«Zulümle olmaz bu iş kardaşım Mansur; can yakmakla, höt deyip kaş çatmak, surat asmakla olmaz. Olursa ömrü kaç gün sürer? Halbuki töreni sağlam kurarsan, yasalarını güçlü kılarsan, senden olmayanı senden olmamış diye hor görmezsen, seversen, kuracağın nizam da ömürlü olur; nizamın başı sen olursun, herkes kendi kendine hizmet ediyor gibi görünür ama geçen senin buyruğundur, aslında sana hizmet ediyordur. Ben böyle derim.»</p>
<p>«İnşallah yanılmamışsındır; inşallah aldanmamış olursun, ne deyim; buyruk bende değil derim hay Süleyman Beyim, sultan ben değilim dedim.»</p>
<p>«Eyi öyleyse Sultanın buyruğundan çıkma o zamanaca. Şimdi yarın sabah ben ava çıkınca şehre tellallar çıkart, Melikşah Sultanın buyruğudur dedirt. İkonyumlular duysun ki: Herkes kendi dilinde konuşacak, kendi dininde inanacak. Kimse kendi dilini konuşup kendi dinine inanıyor diye kınanmayacak, hemi de suçlanmayacak. Amma kendi dilinde konuşup kendi dinine inanan herkes, yediden yetmişe adam başına yüz kuruş vergi verecek. Bana işi düşen benimle konuşan yerlisi de yabancısı da benim dilimde konuşacaktır. Benim dilimden konuşan benim dinime inanan kimselerden vergi alınmayacaktır.»</p>
<p>Mansur düşündü herhal; ne cevap verdi, ne soru sordu ne de yüzünde gözünde bir işaret belirdi. Sonunda bir şey söyleyecek gibi oldu, caydı. Sadece, yarım yamalak bir sesle: «Öyle olsun» dedi. Çıkmağa hazırlandığını belli etti.</p>
<p>Süleyman Bey «Söyleyeceğini söyle öyle git» dedi, «Bilirim, uyutmaz seni sabahaca. Söyle, rahat söyle. Ne olursa olsun seni severim. Şurda, Urumelinde babamdan kalan bir sensin.» «Babamızı seven yolunca gider ağabey, ondan ayrılmaz.»</p>
<p>«Babamız, yanlış düşündü, yanlış yaptıysa da mı? Onu sevmek hatasını düzeltmekle olur. Hatasını devam ettirirsek babamızı inkâr etmiş olmaz mıyız? Ne olursa olsun, ne yaparsa yapsın hay Mansur, babamızı inkâr etmek bize yakışmaz. O zaman halk da inanmaz bize, arkamızdan gelmez. Senin söylemek istediğin bu değildi zaten, lâf olsun diye, inat için söyledin. Asıl söylemek istediğini söyle de yatalım artık.»</p>
<p>Mansur bu sefer kapalı konuştu: «Bizim dilimizle konuşmayan, bizim dinimizde olmayan adam başına yüz kuruş vergi verecek dedin, bu kuruş ne kuruşu olacak. Yerli para mı, Melikşah'ın parası mı yoksa?»</p>
<p>«Ey. Niye sustun? Yoksa? Tamamla hele.»</p>
<p>Kapalı konuşacakken nedense lâfı eğip büzmemeği uygun gördü Mansur; açıktan «Üstünde senin damgan olan para, halkı daha çok inandırır bunu iyi belle. Paraya damganı bas.» Süleyman Bey, kardeşinin saplandığı çukurdan çıkamayacağına bir türlü inanamıyordu. «Bir gün gelir gerçeği anlar» diye düşündü, «Kötüye gitmez inşallah, iyi düşünmüyor, saplanmış kalmış.» Pek de haksız görmüyordu kardeşini; çocuklukları, gençlikleri, daha sonraki günleri Selçuk Beylerinin çocuklarından farksız geçmişti ama ne de olsa babalarının boynu bükük günahını, hissettirmemeğe çalışılsa bile, daha kötü hissediyorlardı. Alpaslan'ın oğulları bir yana öteki Selçuklu Beylerinin çocukları kadar bile noksansız olmadıklarını fark ediyorlardı. Ve bu en çok Mansur'u kahrediyordu. Mansur hırçındı, çok içliydi; içliliğini hırçınlıkla, inatla, taşkın hareketlerle bastırıp göstermemeğe çalışıyordu. Süleyman hem kendini ezdirmemek hem Mansur'u kurtarmak için, daha pek küçükten aklını kullanmak zorunda olduğunu anlamıştı. Uykusuzluğun bölüp parçaladığı; çok eski, yıllanmış katı bir hüzün garipleşmiş bir tebessüme bürünerek yüzünü gerdi. «Evet bunların hepsi o çukurda. Mansur çıkmalı çukurdan, çukura toprak doldurmak başka çare yok.»</p>
<p>Mansur ne olursa olsun örtüp bastıramadığı içliliğini bir tek ağabeyinin yanında belli ederdi. Süleyman Bey'in yüzündeki gergin tebessümü görünce üzüldü, «Yine de sen ne dersen onu yaparım ağabey, benim için üzülme. Sen benden daha iyi düşünürsün belle ki.» «Değil Mansur değil. Deseler ki bütün Urumeli mi yoksa Mansur mu? Düşünmem bile, Mansur derim. Fakat şimdi elimize çok büyük bir fırsat geçti, babamızın adını düzeltme fırsatı. Kutlamış oğulları derken babamızın ya haklılığı düşünülecek ya haksızlığı. Yani biz, bize verileni alnımızın akıyla yerine getirir de Selçuk birliğini pekiştirirsek, Selçuklunun yarınını güven altına alırsak babamız yargılanmadan daha, temize çıkacak, hiç değilse iyi şeyler söylenecek hakkında. Ama senin dediğini yaparsak hele bir de başaramazsak ne olur? Babamız bir daha bir daha bir daha ölür. Üstelik bizim çocuklarımızın boynu da senden benden beter bükülü kalır. Bize verilen fırsat bir daha çocuklarımızın eline geçmez. Mansur, dünün kötülüğünü unut, kin adamı adam yapmaz; kin seni kemire kemire kurutur. Bak sana ne diyeceğim, dinle de sonra git yat, düşün nasıl düşünürsen. Epey oluyor, ama epeyce, daha yeni yetmeydim, aylardan mart ayı olacak hava şerbet gibiydi de şöyle çıkıp Merv'in dışına çıkayım dedim. Hani bilirsin Merv suyunun aşağısında kümbetler vardır, az bu yanı dutluktur ya, dutlukları geçince bağlıklar da vardır, Merv'den bağlıklara gelen arkların kıyılarında birtakım kocamış ağaçlar ufacık kırmızı yemişler verir.» Süleyman Bey sanki o günlerdeydi; şerbet tatlılığında bir mart sabahına uyanıyordu: «Baktım adamın biri kocamış bir ağacı kesip devirmiş. Adam yaşlıydı, bembeyaz sakalı şimdi bile gözümün önünde; dallı nakışlı enlice sarılmış, o güne değin hiç görmediğim bir kuşak sarmıştı beline, börkü de bizim börklerden az daha yassıcaydı, adam börkünü şöyle başının ardına doğru sıyırmıştı, saçsız ahn derisi pırıl pırıldı.»</p>
<p>Güldü Süleyman Bey, çocukça: «Ne kadar da her şeyini hatırlıyorum adamın. O gün içimdeki gamı kasveti almıştı, belki de ondan; yoksa ozan sanma beni, anlattığım azıcık ozanca olsa bile öyle sanma Mansur. Neyse, biz adama gelelim. Adamın elinde, kalınca bıçağa benzeyen şeyler vardı. Kestiği kocamış ağacın kütüğünü bunlarla usul usul yardı. Yanında bir yerde ıslak topraklara sardığı, henüz tomurcuğu patlamamış uzunca, inceden sürgünler duruyordu. Onların da bir ucunu balta ağzı kaypaklığında yontup kütüğün yarıklarına yerleştirdi, ama öyle anlattığım gibi kolay olmadı bu işler; sanırsın adam hiç akılda olmayan, şeklini bile bilmediği bir dünya yaratmakla meşgul. Sürgün çubuklarını kütüğün yarıklarına yerleştirme işini bitirince adam, daha önceden hazırladığı sazlarla kütüğü bir iyice sarıp sarmaladı. Toprağı parmaklarıyla beş on defa inceden eledi, taşını yumrusunu ayıkladı. Kütükle sürgünlerin birleştiği yere, parmaklarıyla elediği toprağı nasıl bir yerleştirme yerleştirdi anlatamam sana; herhal işin bittiğine inanmış olmalı ki kalktı, sağı solu temizledi. Benim orda olmama ya aldırmıyordu yahut da fark etmemişti bile. İki diz üstüne çöküp oturdu. Böyle derinden, yerin en altından geldiğini sandığım bir ses Tebareke okumağa başladı. Ben de bir kıyıya oturup dinledim. Az ötelerden Merv Suyunun şırıltısı şöyle böyle geliyordu; bu yanımda da adamın o yerin altından geldiğini sandığım sesi Tebareke okuyordu. Gayri ben mi dinliyordum ötede dut ağaçları mı yoksa adamın kestiği kocamış ağacın kütüğüne sarılmış tomurcuklu sürgünler mi? Mansur, beni dinliyorsun değil mi?» Mansur: «Dinliyorum» dedi; «Bilirsin her zaman dinledim seni ağabey.» Süleyman Bey kardeşinin sesinde bir diken ucu aramak istedi; fakat yıllardır hatırlamadığı, ama içinde hep taze ve o günkü gibi canlı kalmış Merv'in şerbet tatlılığındaki sabahına dalmıştı. Şimdi kardeşinin sesinde bir diken ucu aramanın acısından sakındı. «Adam Tebarekesini de bitirince sordum: Baba hayırlı olsun, yaptığın iş ne idi, kusura kalma anlamadım, dedim.</p>
<p>Adam beni yadırgamadı hiç. Zaten adamın gözleri hiç bir şey yadırgamayacak cinstendi, herhal, her şey onun için olağandı biliyor musun Mansur, o adamın gözlerini sana gösterebilmem için bin yıllık ömrün var da vereceksin deseler, çekinmeden verirdim. Adamın gözleri seviyordu, hay Mansur, baktığını seviyordu. Oduna baksa odun yumuşuyordu herhal. Kiç oğul, dedi; bu kestiğim ağaç kocamıştı; biz endürüz ağacı deriz. Buralılar, siz Türkmenler ne dersiniz bilmem. Küçük, kuş gözü gibi. Kırmızı kırmızı yemişler verir. İranlIlar da mahlep dermiş, gayri İranlIlar mı, Araplar mı artık bilmem. Şimdi ben bu kocamış ağacın kütüğüne kiraz aşıladım. Sürgününü aldığım kiraz ağacı da aşılıymış, onları da Urumeliden alıp getirmişler, diyen öyle dedi vebali günahı boynuna. Tutarsa eğer, kocamış ağacın kütüğü işe yarayacak; kökleri derinde olduğu için yeni dalları iyi besler, iyi meyve verir. Ben görmem meyvesini ya sen görürsün. Kiraz ağacı uzun yaşarmış senin torunların da görür. Eh bize de bir Fatiha okuyan olursa olsun. Eskidi diye, kocadı diye bir ağacı oduna vermedense ondan yeni bir ağaç türetmek daha iyi değil mi?»</p>
<p>Süleyman Bey Mansur'a baktı. Sanki adamın sorduğu soruya Mansur'dan cevap bekledi. Mansur'un yüzü yine kaya düzlüğündeydi. Süleyman Bey, rahat geniş bir soluk aldı: «İstersen bunu sana bir mesel olarak anlattım belle. İkonyum'u, bütün Urumelini kocamış endürüz ağacı bil; gel kini garezi bir yana koy; mezarların üstlerini açma, el ele verip Urumeli kütüğüne bir kiraz aşısı yapalım.» «Melikşahın bağı için mi?» «Varsın olsun. Senin aşıladığın kirazı yiyen seni bilir, bağ sahibini bilmez ki.»</p>
<p>Mansur kalktı. «Bağın sahibi sana kiraz aşıla dediyse kiraz aşılarsın hay ağabey; ya sen bütün ağaçları söküp de ceviz dikmek istersen? Gönlün ceviz dikmeğe hükmederse?» «Neden ille varı yoğu sökmek istersin? Kökleri suya ermiş ağaçlardan faydalanacağın kadar faydalan. Sonra, istediğini dik. Sonra ama, bağı bozmadan»</p>
<p>Bir daha da Mansur'u karşısına alıp konuşmamış; daha sonraya bırakmıştı, işlerin kendiliğinden gelişmesini beklemiş, gelecek günlerin; küçük büyük yeni savaşların Mansur'u değiştireceğini ummuştu. Niyeti İkonyum'da Mansur'u bırakıp, ordusuyla birlikte daha batıya, asıl gidilmesi gereken yere gitmekti. Ama bir gece, hem de en rahat uyuduğu bir gece birden sığır kuyruğu bir kamçı şak demiş saklamıştı uykusunda; uyuyan bedeni boydan boya sığır kuyruğu kamçısının kurumuş şap yanığında sızım sızım sızkırmştı.</p>
<p>Bir değildi, iki değildi; gelip geçiciye benzemiyordu. On günde on beş günde bir, kuş uykusundaysa bile uykuları, düşleri, yan uyanıklıkları kamçılanıyordu. Anlatsa kime anlatacaktı ki? En yakını Mansur'du; yüreğinin yarısı diye bellediği; öteki yarısı bile Mansur için titrer bildiği kardeşi. Fakat Mansur'a da anlatamazdı. Mansur'un ne diyeceğini çok iyi biliyordu: «Babamız Kutlamış Bey'in kamçısıdır deyip çıkacaktı.» «Öcünü Tuğrul Bey takımından almadın;</p>
<p>Alparslan'ın oğluna kul oldun» diyecekti. Birikmiş bir öcü, yufkalaşacağı yerde koyulaşan bir kini fırsat bilip söyleyecek de söyleyecekti. Halbuki babası Kutlamış Bey'in kamçısı değildi bu kamçı, çok iyi biliyordu; olsa olsa Küpeli Hafız'ındı. Küpeli Hafız Süleyman Bey'e yeminini hatırlatmak istiyordu herhal; bir ara, İkonyum'un da deli bir arzuyla çağınıp çağırdığı, Melikşah'tan ayrı, kendi başına bir beylik kurma hevesine kapılışını, beylik hırsını dövüyordu. Kamçılar, belki de «Kendine gel deli.» demek istiyordu. Evet, babası değildi; Kutlamış Bey?</p>
<p>Babasını hatırlamağa çalıştı; Kavurt Bey geldi bir ara gözlerinin önüne, sonra Mansur. Gözlerini yumdu. Uyumağı denedi; uyuyamayacağını anladı. Dışarıda ay ışığında hiç değilse kamçılar yoktu. Giyinip dışarı çıktı. On beş gündür İkonyum'un içinden taşınmıştı, şehrin dışında, bağlara akan suyun kaynağına yakın konmuştu. Ardıç ağaçlarının seyrekliğinde kurulu çadırlar, ay ışığında yalnızlaşıyordu. Kol nöbetçilerinin gölgeleri kıpırtısızdı.</p>
<p>Nedense ay ışığı da Kutlamış oğlu Süleyman Bey'in beklediği rahatlığı veremedi; sanki ay ışığının donuk, hareketsiz ölü aklığına hararlar dolusu tuz doldurmuşlardı, sanki şaplanmış sığır kuyruğu kamçılar av ışığının görünmeyen bir yerinden, belki de kol nöbetçilerinin gölgesinden, ardıç ağaçlarının dallarından şaklamağa hazırlanıyordu. İçini bir ipek böceği kurdu kemirip durmaktaydı. İstemeye istemeye Mansur'un çadırına doğruldu.</p>
<p>Mansur'un çadırı ötekilerden ayrıca, çadırların seyrekleştiği sarkık çatal kayanın hemen dibindeydi. Az berisinde at uşağının, el ulağının çavuşunun çadırları vardı; gözcüsüzdü, Mansur'un gözcü istemeyen inadı kendine güvenden mi geliyordu, ayrıcalık hastalığından mı Süleyman Bey onun orasını anlayamamıştı. Yine de her şeyi tartıp düşünüp çatal kayanın başına bir nöbetçi dikmelerini buyurmuştu ama nöbetçiyi göremedi. «Herhal yine kafası kızdı, savdı.» diye düşündü; «Ağabey nöbetçiler beni sıkıyor, çocuk muyum, çocuk sanıyorum kendimi.» demişti bir gün. Mansur'un çocukluğunu bir türlü sevemediğini bildiğinden üstelememişti. Şimdi çocuk olmanın uçarılığını düşündü sadece. Boynu bükük de olsa, baş kaldırdığı için boğdurtulmuş bir bey oğlu olmanın acısında bile koşup oynasa çocukluk ne kadar bulunmaz, bir daha ele geçmez bir nimetti. Kendi oğlu Kılıç Arslan hiç değilse o acıyı bilmeden çocukluğuna doyacaktı; amcası Mansur gibi, büyüdüğünde, bir kin, bir nefret yumağı olmayacaktı; güzel, ılık, hoş, her zaman hatırlanacak bir çocukluğu kocaman bir yün yumağı eğirecekti.</p>
<p>Süleyman Bey'in gözü çatal kayanın başında nöbetçi arıyordu ama aslında Küpeli Hafız'ın tekkesinde daracık bir odayı, daracık odada, İltutmuş'un kucağında kundaklı, kulağına okunan ezandan habersiz oğlunu, Kılıç Arslan'ı görüyordu. Yürümeğe başladı mıydı ki? Belki de bir iki söz öğrenmişti onları kekeliyordu. «At diyebiliyordur balam herhal. Yürümeğe başlar başlamaz ata bindirin demiştim.»</p>
<p>Oğlu Kılıç Arslan'ın, babasının ünü tünü Selçuk'u doyurmuş bir bey oğlu olarak büyümesi lâzımdı; evet evet, öyle olmalıydı, öyle olacaktı. Melikşah'ın çocukları kadar, Melikşah'ın çocuklarına akran, Melikşah'ın çocuklarından daha üstün, daha üstün, en üstün büyüyecekti. Kılıç Arslan; «Babam, Süleyman Bey. Kutlamışın Süleyman Bey'in oğluyum heyyy!» diyecekti göğsünü gere gere.</p>
<p>Ah ne olurdu bir nara alabilseydi; şöyle uzunundan, şu masmavi gökte yuvalanmış aydedeye çarpa çarpa, çarpıp aydedeyi sarsa yıka bir nara ataydı «Heyy diye.» Ay ışığının neresine gizlendiyse sığır kuyruğu kamçıları narasında yok edeydi. Ama bir yandan Kutlamış Bey'in oğlu olmanın boynu büküklüğü, öte yandan Kılıç Arslan'ın babası olmanın doluluğu boğazına kadar gelen naraya engel oldu. Çocuklaşmak zordu gerçekten; Mansur yine mi, Mansur bunda da mı haklıydı yoksa? «Ah Mansur kardaşım, şu ay ışığı gibi olamaz miydin hay soyha herif, neden?» Geri dönecekti. Mansur'la dertleşmenin zorluğunu, hele gecenin bu yarısında daha iyi hissediyordu. Fakat önce Mansur'un çadırından dışarı süzülen incecik ışık yalabımasını gördü, sonra daha bu yanda, çatal kayanın duldasına çekilmiş olan atı. İçindeki ipek böceği kurdu birden dikleşti, biz ucu gözlerini açtı, tüy kulaklarını dikti, bir o yana bir bu yana dolandı, kıvrandı sanki. Hele atın Atsız Bey'in atı olduğunu anlayınca... At geleli çok olmamıştı; bellemenin altına elini soktu, ter yeni kurumuştu. Atsı nemli bir kuruluk bellemenin keçesinde henüz ıslaklığını belli ediyordu. Birden çadıra girmek, Atsız Bey'le Mansur'un karşısında dimdik, hiç bir şey söylemeden dimdik durmak gelip geçti aklından, daha doğrusu içindeki ipek böceği kurdu öylesine bir arzuyla</p>
<p>tutuştu. Halep yörelerinde, ordusunun başında bulunması gereken Atsız Bey ne derdi acaba? Nasıl bakardı? Ama caydı, akıllıca bulmadı. Atsız'ın atını, farkında olmadan siper edip çatal kayanın duldasına iyice verdi kendini. Atsız ne isteyebilirdi? İkonyum'u aldığı günün haftasında Atsız'dan gelen mektuba verdiği cevap mı kesin değildi? Yoksa Atsız hem mektubundan korkmuş hem de aldığı cevabın kesinliğinden mi şüphelenmişti? Mansur'la?</p>
<p>«Ama Mansur kardeşim benim, öz kardeşim, Mansur'a ben kol kanat oldum, Mansur'a ben?» Kutlamış Bey de Tuğrul Bey'in kardeşiydi: Kavurt Alparslan'ın kardeşi değil miydi? Demek, oluyordu bunlar; ne biçim dünyaydı bu hey görklü Tanrım, yarattığın dünyayı bile bile mi yarattın yoksa biz mi bu hale getirdik?</p>
<p>Atsız'ın atına bir şaplak atmıştı farkında olmadan; at huysuzlanınca çekindi.</p>
<p>Çadırdan dışarı süzülen ışık yalabımsı gölgelenip açıldı. Süleyman Bey'in bulunduğu yarıda iyice belli olmayan bir gölge bir süre durdu. Atın huysuzlanması içerden de duyulmuş olmalıydı. Gölge dışarıyı dinler gibi durdu.</p>
<p>Ordu, ay ışığında derinlemesine karanlık bir uykuya vermişti kendini; bir uzaktan bir yakında çoban köpekleri uludu.</p>
<p>Çadırın içinden vuran gölge kıpırdadı. Herhal gitmeğe hazırlandı. Süleyman Bey, bir an durumunun biçimsizliğini düşündü. Atsızın ilk geleceği yer kendi bulunduğu yerdi; orada, bir duldaya saklanmış, atı siper edip gizlenmiş halde göreceklerdi, Kutlamış oğlu Süleyman Bey bir uğru gibi korkak, gizliden lâf dinleyen, kötü bir sokak çaşıtı gibi bastırılacaktı. «Benim onları basmam daha beycedir.» diye mırıldandı. Doğruldu; üstünü başını çekiştirip düzeltti.</p>
<p>Mansur'un çadırına girdiğinde Atsız Bey çıkmak üzereydi; Süleyman Bey'i görünce bocaladı. Birden ayıkmış gibi Mansur'a döndü; «Kutlamışın oğlundan ne beklenirdi; beni sattın» diye tükürür gibi konuştu.</p>
<p>Mansur da ne diyeceğini şaşırdı; belki ömründe ilk defa sarardı.</p>
<p>Süleyman Bey, sesinde hemen kopacak bir fırtına yüklüyken sakinleşmiş : «Kutlamışlar kolayına adam satmaz Atsız Bey» dedi; «Düşünürsen, lâfını geri alırsın. Mansur, bu işi benden gizli yaptı. Senin onu satmadığını nasıl ispat edersin?»</p>
<p>Mansur, ağabeyinin sözlerinden pirelendi; bir oyun oynayıp oynamadığını kestirememenin sıkıntısında iyice tedirginleşti. Atsız'a bir tuhaf baktı. Sanki beceriksizce hesap sordu. Atsız, sadece «Ben adam satmam» diyebilmişti.</p>
<p>«Öyleyse Kutlamışlar da satmaz. Başkaldırır, beylik ister; gücü yeterse almasını gücü yetmezse ölmesini bilir, ama adam sattığını gören olmamıştır, bir daha ağzından çıkmasın. Ne işin var burada?»</p>
<p>«Niyetim seni görmekti.»</p>
<p>«Mansur'un çadırında mı? Ne zamandan beri Selçuk Beyleri başkalarının çadırında aranır oldu? Yeni töre mi?»</p>
<p>&quot;Acı konuşma ağabey, Atsız Bey'in gelişi kasıtlı değildir.» diye Atsız Bey'i korumağa çalıştı ama Mansur'un sesi güvenilecek kadar sağlam çıkmadı: «Seni görmek için geldiği gerçektir. Nasıl karşılanacağını bilmediği için bana uğramış, geleli çok olmadı.»</p>
<p>«Hoş gelenin hoş karşılanacağını Atsız Bey senden benden iyi bilir Mansur; biz hoş gelmeyenleri bile hoş karşılamışızdır. Demek ki, Atsız Bey çok kötü geldi; Halep'ten, ordusunun başından ayrılıp gece uğruları gibi gelmesi de habersiz gelmesi de bunu gösterir.»</p>
<p>«Bize de Atsız Bey demişler Kutlamışın oğlu; Alparslan'ın kılıç arkadaşı olmuşuz, yoldaşı olmuşuz; bize de bir lâf söylenirken azıcık düşünülerek söylenmelidir. Habersiz gelmesi dedin. Ulak yolladık sana; ulağın mektubunda olanı biteni yazdık, Melikşah'ın niyeti budur dedik... Melikşah'ın kanına, bir yandan Nizamül Mülk, bir yandan Terken Hatun girdi, niyetleri Kutlamış oğullarını Urumelinde Bizans'a yedirmek, Alparslan'ın namlı beylerini gönderildikleri yerlerde eritip bitirmektir dedik. Afşin'in adı çoktan duyulmaz oldu. Neden dedik, başına bir iş getirilmediğini kim söyler? Sav Tekin ordusunun başında yenilip durur eledik, neden? Sav</p>
<p>Tekin'in ordusu düzmecedir, sağdan soldan derlemedir, yol yordam kaçkınlarının seçilmiş kötüleridir dedik, niçin dedik. Bunları düşün Kutlamış oğlu Süleyman Bey gelip düşünmene yardım edeyim, iki çift lâfım var, bir araçta danışıp söyleşelim dedik. Bu, haber salmak değil de ya nedir?»</p>
<p>«Cevap yollamadık mı? Melikşah dil uzatılamayacak kadar büyüktür, yaptıklarını da yapacaklarını da bilir; sözleri ayan beyandır, kötü şeyler düşünürsün, bu kötü tutkudan cay, sonu deliliktir, gelirsen bile sözümüz budur, yorulma demedik mi?»</p>
<p>Atsız Bey düşük bıyık uçlarını çekiştiriyordu. «Yine de geldim» diye sözü ağzında yuvarladı. «Yine de geldim ki karşı karşıya konuşmakta hayır vardır diye. İlla ki kafan bir kalın cevizdir; taşa vurup kırmadan, içi görünmeden gözünü açayım dedim.»</p>
<p>«Seni dinleyecek vaktim yok Atsız Bey. Kafamın kalın ceviz oluşu benim bileceğim iş.» Mansur, ağabeyinin öfkesinin patlamak üzere olduğunu hissetti. Yatıştırmahydı; zaman kazanmalıydı. Yoksa o hazır öfke birden boşanırsa her şey biterdi; bir göz açımı içinde düşündü ve farkında olmadan telâşlanmış sesini ayarlayamadan: «Gelmiş artık ağabey» dedi; «Konuğumuzdur, sabahlasın hele. Yolcuyu yorgun göndermek bize yaraşmaz.»</p>
<p>«Halep gibi Şam gibi bir yerde ordusunu bırakıp gelen beyi ağırlamak da ne? Döndüğünde ordusunu bulursa, bulduğu ordusu bunu tanırsa, Bey bilirse orda dinlenir. Sözüm bu kadar?» «Demek doğru ha Kutlamış'ın oğlu?» Atsız Bey'in o ana kadar kaçamak arayan biraz da suçlu sesi birden dikelmişti; acılı bir yenilişin pürüzlülüğüyle dikçe «Kutlamışların iyi at seçtiğini kim görmüş ki şimdiyece» dedi; «Hep kötü ata bindiler. Sen de Kutlamışın oğlu, sen de kötü at seçtin, baban gibi. Kurnazlık yaptın sanma, kırılası ceviz kafanı vuracak taş aradığın gün Atsız Bey'i bulamayacaksın.»</p>
<p>Mansur ürperdi, yüzü iyice sarardı. Fakat Süleyman Bey, kardeşinin ürperişini de yüzünün sararışını da göremeyecek kadar hayret içindeydi; kabarmak üzere olduğunu bildiği, bu yüzden hep kendini tartıp özengilemeğe çalıştığı için yavaş yavaş can sıkıntısı olmağa başlayan öfkesini de unutarak Atsız Bey'e bakıyordu: «Doğru olan ne? Kutlamışların kötü ata bindiğini kim söylemiş? Hay Atsız Bey ben seni niye arayım, kafamı niye taşa çarpayım?» diye üst üste sorular sorarken bir yanda da, her şeye rağmen Atsız Bey'in dikleşen sesindeki acayipliğe bir anlam vermeğe çalışıyordu: «Ben gideceğim yolu bile bile seçmemişsem kafamı vuracak taş aramam niye? Hele o zaman seni niye arayım? Bir başka Kutlamışın karşısındasın Atsız Bey. Ben Süleyman'ım; babam Kutlamış öleli kaç yıl oldu bilmez misin?»</p>
<p>«Bildim, kurnazlığını bildim. Ama sen de baban gibi yanıldın, kurnazım sandın da yanıldın.» «Açık konuş Atsız Bey. Gecenin bir vaktinde sabırlar da taşar, insan oğlunun avucuna sığmaz olur.» Atsız Bey'in, her zamanki yoksul çocuk yüzü, yoksul çocuk gözleri bir ara cesaretlendi; sonra buz tuttu soğudu daha sonra kıpkırmızı ısındı. Sağ eli kıpkırmızı ısınmış yoksul çocuk yüzünden umulmayacak kadar sert ve yırtıcı bir itişle koynuna girdi; bir hayli kırışmış, iyice nemlenip tüysüz at derisinden fark edilmeyecek kadar silinmiş bir kâğıt çıkardı.</p>
<p>«Şökli'nin mektubu bu; bilirsin!»</p>
<p>«Şökli'nin mektubundan bana ne? Niçin bileyim?»</p>
<p>«Kutlamışın oğlu kurnazlık yok artık. Sen de ben de soyunup neyimiz varsa dökelim orta yere. Anamızdan nasıl doğduysak. Mektubun sana yazıldığını bilmezlikten gelme.»</p>
<p>«Bana yazılan mektup sende ne arıyor? Yol kesip uğruluk mu yaparsın Beylik mi, bilelim de ona göre davranalım.»</p>
<p>Süleyman Bey'in çok belli soğukkanlı sesi, Atsız Bey'in yoksul çocuk yüzünde bir ara hiç kımıldamadı; neden sonra buz kırıkları misali parçalanıp çatladı. Atsız Bey hiç de yoksul çocuk yüzünden umulmayan bir şekilde ama yine de acemice gülmeğe başladı, sözüm ona kas kas güldüğünü sanıyordu «Bu mektup çift yazıldı Kutlamışın oğlu, çift ulaklacyola çıkarıldı, biri varmazsa biri senin, eline varsın denildi akılları sıra. Biri bende olduğuna göre.»</p>
<p>Süleyman Bey deminden beri takındığı tavırları bir anda yadırgatan bir evecenlik içinde Atsız'ın elindeki mektubu kapıp aldı. Bir çırpıda okudu. Donup kaldı önce; şaşkınlık mı kızgınlık mı yoksa ağlamağa hazır bir dövünme mi ne olduğu ilk bakışta pek anlaşılmayan bir donukluk bütün yüzünü yalayıp sıyrıldı. Atsız Bey'e dik dik; Mansur'a yorgun, halsiz umutsuz baktı; Mansur'a bakarken gözleri yıkık bir çadırın dağınıkhğındaydı. Sonra yavaş yavaş cızırtı ile yanan yağ çanağının dibine gitti; sanki ışıkta mektup başka şeyler söyleyebilirmiş gibi mektubu yeniden, bu sefer dura dura okudu : «Kutlamış oğlu Süleyman Bey karındaşıma derim ki» diye başlıyordu. «Sen Şökli'nin öz karındaşısın hem de Selçuk soyundan bildiği tek beyisin. Şökli bunu böyle bildiği, senden başka Selçuk soyundan gelme bir Bey bilmediği hemi de bundan sonra bilmeyeceği için.»</p>
<p>Süleyman Bey, Şökli'nin dut ağaçlarının pütürlü göğdelerini andıran boynunu hatırladı; bir de, at toynakları gibi küt tırnaklı parmaklarını, kızarmış kuzu budunu küt tırnaklı parmaklarıyla vıcık vıcık avuçluyordu. Bir daha iğrendi: «Bu sözlerin ardında Şökli yek, bu sözlerin ardında Şökli'nin akıl hocası kimse o soyha yatıyor» diye düşündü: «Budala bunlar; Türkmen Beyleri sözüm ona, uğruluğu devlet sanırlar, tuh.»</p>
<p>Şökli Süleyman Bey'i çağırıyordu; «Gel başımıza geç. Ben de öteki Beyler de sana uyalım yolunca gidelim; Selçukluyu, Selçuk töresini dirilt. Burada bir yanda Atsız denilen bir uğursuz, yolsuz yordamsız Bey, Melikşâh'ın kapı kulu görünüp kendi başına sultanlık kurmak tutkusunda. Seni vuracak, bizi dağıtacak, gücünü artırırsa Melikşah'ı yıkacak. Bir de Tutuş dersen Tutuş var, Melikbaş'ın karındaşıdır bilirsin. Onun niyeti de beni burdan vurmak. Atsız uğursuzuna seni yedirip yok ettirip Atsız'ı ondan sonra silmek diler. Asıl niyeti de Melikşah'ı en sona bırakıp onu alaşağı edip yerine geçmek, Kutlamış'ın ününü tününü silip unutturmaktır. Biz onlardan önce davranıp başımıza sen Kutlamış oğlu Süleyman Beyim geçip Atsız'ı hemi de Tutuş'u kırarsak daha iyisi olmaz mı? Bilirim sen Melikşah der başka şey demezsin. Şimdi gelelim Melikşah'a. Sana Melikşah'tan haber verelim... Bu Melikşah senin Melikşahın değildir artık. Sözü niyeti Bağdat'taki Halifeyi baş bilmektir. Nizamül Mülk'ün aklına uyup Bağdat'ta medreseler yaptırmıştır. Niye yaptırmıştır?»</p>
<p>Süleyman Bey: Budala, diye döğündü içinden. Hem de nasıl budala. Medrese nedir bilir misin hay Şökli soyhası. Görsen handan farkı nedir anlar mısın?»</p>
<p>Döğündü ama güldü de içinden. Şökli Bağdat'ta yaptırılan medreselere aklınca sebep bulmuştu; «Şunun için yaptırmıştır ki Selçuklu bu medreselerde diz üstü gelip çürüsün diye, dört duvar arasına sokulsun, elinden kılıcı alınsın, Nizamül Mülk milletinin, Bağdat'taki Halife milletinin ne demeğe geliyorsa çetrefil dillerini söküp dil değiştirsin, Selçukluluğunu unutsun diye. Sen Kutlamış oğlu Süleyman Beyim Selçukluyu kılıçsız, oksuz, yaysız düşünebildin mi? Hele düşün ki, gözleri kulağı düşmüş katırları görür gibi olasın. Kulağı düşmüş katırın sırtına Nizamül Mülk milleti de Bağdat Halifesinin milleti de hemen atlayıp binmez mi? Bir de Nizamül Mülk der ki: «Süleyman Bey istemeye istemeye: «Doğruya benziyor» diye düşündü : «Böyle düşünülürse?» Elinde olmadan gözlerini yumdu. Çanakta yanan yağın cızırtısı kulağında bir süre acıdı. Melikşah delirmemişti herhalde; Melikşâh'ın pembece, tıknaz, tertemiz yüzü geldi kapalı gözlerinin ardına. Pembece, tıknaz, tertemiz baktı. «Budala düşüncesi Şökli bunlar, budala» diye düşündü içinden, Şökli'yi payladı. «Bu aklı veren kimse sana, durma kafasını kes. Melikşah bilerek yapar ne yaparsa.»</p>
<p>Fakat Şökli'nin haberi doğruysa Melikşah azıcık töreden ayrılmışa benziyordu. Şökli, Nizamül Mülk'ün oyununu anlatıyordu: «Nizamül Mülk Melikşah'a akıl verir ki: Bu Kutlamış oğullarına bağlı olan Türkmenler, bunlardan Selçuklulara eziyet erişmiştir. Eskiden çok emekleri geçmiştir amma bunların yaradılışlarında Sultanlara karşı bir nefret vardır; doğuşlarından başlar, her biri bir sultan olmak yahut sultansız beylik sürmek diler. Hem bu dileklerinin kötüye varmasını önlemek hemi de eski hizmetlerini değerlendiriyormuş gibi görünmek için sen ulu sultanımın buyruğundaki Horasan ve Huzistan İranlIları ile Kürtlerden kurulu Müslüman ordusunun içinde bin kadar da Türkmen çerisi bulundurmak yeter hemi de eyi olur diye Melikşah'a bu Nizamül</p>
<p>Mülk denen kişi akıllar verir. Bu yazdığım, aynıyla Nizamül Mülk'ün lâfıdır ve gayrisi değildir. Şimdi Kutlamış Beyin oğlu Süleyman Şah, lâfıma eyi dikkat ettin mi sana Şah derim, ne demeye gelir artık anlamışsındır, Nizamül Mülk bizi hemi İranlIların hemi Kürtlerin hemi de öteki Müslümanların arasında yok etmek diler bunu da anlamışsındır. Öyle ise babanın boşuna ölmediğini ispat et; ben Şökli sana uydum. Başka Beyler de sana uydu. Mısırdaki Fatımî Halifesi de seni bekler. Sözüm bu kadar.»</p>
<p>Mektubu bitirdiği halde Süleyman Bey epeyce bir süre gözlerini kâğıttan ayıramadı. Çanaktaki yağın cızırtısı, sanki kulağının içinde yanıp duruyordu, kulağının içinde on kere yüz bin çanak yağ inceden inceye, sinsice cızırdıyordu. Bir ara, gözleri, elindeki kâğıtta bulandı; kırmızı cızırtılar kâğıtta alevlenir gibi oldu. Kâğıdı tutan elleri durup dururken titredi.</p>
<p>Gene, o biri uzaktan biri yakından iki çoban köpeği uludu. Sustu.</p>
<p>Çadırda Atsız Bey, çadırda Mansur, şimdi sustuğu halde çadırda keçemsi bir sessizliğe ulumakta olan çoban köpekleri, çanakta yanan yağın cızırtılarına karıştı.</p>
<p>Süleyman Bey'in gözleri kanlanmıştı; Atsız Bey kendine korkunç bir sessizlik içinde çevrilen Süleyman Bey'in kanlanmış gözlerinden ürperdiğini hissetti. Fakat gözlerini kaçırmadı; iyice açtı, iyice baktı. Süleyman Bey, kanlanmış gözlerinin aksine ilkin yumuşak: «Şökli de yanlış düşünüyor Atsız Bey.» dedi; «Sen de Şökli de biz de Melikşah'ın gözü, kulağı, eli gibi olmalıyız. Nizamül Mülk'e benzeyenler başa giyilen börkleri andırır, süslü olur, ibrişim olur, altunlu elmaslı olur., hangi başa geçirilmişse o başı süsler sadece, bir de sıcak tutar, bir de eskiyinceye kadar gösterişli durur. Baş için de göz için de, kulak için de el için faydası bitti mi, eskidi mi kaldırır atarsın. Ama ne gözü, ne kulağı, ne de eli atabilirsin. Attın mı, bu dediklerim başı bıraktı mı baş işe yaramaz, işte o zaman Nizamül Mülk, dediğimiz kadar kötü kişiyse zayıflayan, işe yaramaz hale gelen başa çöküp oturur, boğar onu. Biz Selçuklunun sahibi olalım, aldığımız yerlerin, alacağımız yerlerin, Urumelinin sahibi olalım; Melikşah'a sırtımızı dayayalım. O zaman Selçukluyu Nizamül Mülk de yıkamaz; medreseleri bizim için çalışır, oğulları, yeğenleri bizim için çalışır. Ben böyle düşünürüm, düşüncemden de kimse caydıramaz beni.»</p>
<p>Atsız Bey karşılık verecek oldu. Kutlamış oğlu Süleyman'ın sesi birden katılaştı: «Hemen git Atsız Bey; atın terini almıştır artık. Yolun uzun, sözlerimi düşünmeğe de vaktin var demektir.»</p>
<p>Atsız Bey'in yoksul çocuk yüzü kapkara oldu. Bir anda Mansur'u ve Süleyman Bey'i süzdü; bir şey demek istedi; demedi. Hızla döndü; çadırın kapısına varmadan Süleyman Bey'e yan dönük: «Bir gün gelecek beni anacaksın. Kutlamış oğlu; iyi durumda anmanı isterim yay kirişi boynuna dolandığında değil.»</p>
<p>Sesi de kapkaraydı boğuk: «Şökli bile fayda ekmeyecek sana.»</p>
<p>Süleyman Bey: «Şökli bana iki mektup yazmadı Atsız Bey, iki ulakla göndermedi.» dedi; «Bana yazdığı senin eline geçtiğine göre öteki kimeyse onun eline vardı demektir.»</p>
<p>Mansur'a baktı bunu derken: «Yalnız şunu bil Atsız Bey, Kutlamış Beyin oğulları hep aynı düşünür, eğer mektubun eşi onlardan birine yazıldıysa sana söylediğim karşılığı almıştır. Bu gece buraya gelmedin, bizimle konuşmadın, biz de seni görmedik Atsız Bey.»</p>
<p>Atsız Bey çıktıktan sonra da Süleyman Bey Mansur'a az önceki gibi bakmakta devam etti. Neden sonra: «Beylik istiyorsan ben senin buyruğuna girmeye hazırım Mansur» dedi; «Seni Beyim bilir, senin için savaşırım. Sultanlık istersen?» Sustu.</p>
<p>Sesi birden nemlenmişti; sesindeki nemin artmasından korktu. Yavaş yavaş Mansur'a yaklaşırken belli etmeden yutkunuyordu. Elini Mansur'un omzuna koydu; Mansur'un omuzu bir taş soğuğunda katıydı, çekti elini. «Sultanlık isteme Mansur. Bugün hoş gelir belki sana, alkışlar hoş gelir ama yarını da var bunun; sen Sultanlığın yarınını düşünmezsin, düşünsen zaten Sultan olmak istemezdin.»</p>
<p>Atsız Bey'den aldığı Şökli'nin buruşmuş mektubunu uzattı: «Al» dedi; «İşte Şökli sana yazdığının bir aynını da bana yollamış. Hangimizi kandırırsa yine de Şökli kârlı olacak. Bunlara mı Sultan olmak istersin?»</p>
<p>Mansur bir karşılık vermiyordu; sanki çadırda yoktu, sanki Süleyman Bey başkası ile konuşuyordu. Mansur taş gibiydi; utanmış mıydı kızmış mıydı belli değildi. Çanakta yanan yağın duldasına geldiği için ne yana baktığı da anlaşılmıyordu. Süleyman Bey: «Karrdaşımsın hay Mansur karındaşımsın» diye mırıldandı; «Elim varmaz sana, zorlama beni, he mi?» Mırıldandı ama ne dediğini kendi bile fark etmedi. Elinden tutup, çekip Mansur'u ışığa getirmeği, gözlerini göre göre, gözlerinin içine baka baka «Babam gibi Sultanlık davasını sen de güdersen elimle boğarım Mansur seni elimle.» diye bağırmağı ne kadar istediyse o kadar çabuk çadırdan çıkmağı da istiyordu. Çadırdan çıkmak daha kolayına geldi.</p>
<p>Çıktı ama yine de beyninin içi olduğu gibi çadırda, Mansur'da kalmıştı. Ne ay ışığı ne ardıçlar, ne kol nöbetçileri ne de çerilerin çadırları hiç biri hiç biri gözüne görünmüyordu. Kendi çadırına girdiğini, iki keçe arasında kabartılmış yün yumuşaklığına olduğu gibi, boylu boyunca uzandığını bile neden sonra fark edebildi. Çadırın en loş köşesinde bilebildiği bütün yüzler; Kutlamış, Çağrı, Tuğrul Beylerin çok silik, Alparslan'ın devsi, Melikşah'ın dost tıknazlığında, Küpeli Hafız'ın güven verici yüzleri, kocaman divan sinisi genişliğinde kabarmış bir Mansur yüzünde, akça, al ışıklarla görünüp görünüp kayboldu. Her biri uykusunun bir parçasını alıp götürdü; her biri gözlerinde ağrıyıp durdu, sancıdı. Ta sabah ezanı okununcayaca.</p>
<p>Üç ayrı yerden üç ayrı ses, ay ışığını süze süze sabah ezanına başladığı zaman Kutlamış oğlu Süleyman Bey, ayak tırnaklarından saç diplerine kadar terlemiş soğuk bir iğrenişin, küskün bir nefretin, tarifsiz bir bıkkınlığın taşlamasında katılıp kalmıştı. Üç ayrı yerden ay ışığını süzen, üç ayrı yerden göğe ağıp uzak bir yerlerde ayışığını eğiren, ilmikleyen üç ayrı sesin sabah ezanı az daha gecikseydi Süleyman Bey; taşlaşan bedenine uyacak, dışarıya, ay ışığına vurup taşsı, topraksı bir vurdumduymazlık içinde delicesine bar bar bağıracaktı; bedeninden daha ağır bir taş yükü olup yüreğine oturan Mansur'u, yüreğinden koparıp atabilmek için ne kadar haykırmak mümkünse öylece haykıracaktı. Fakat sabah ezanı taşları da susturacak tazelikteydi. Sanki bin yılın ötesinden, yumuşacık, ılık bir topraktan bir kaynak süzülüyor; süzülüş şırıltısında sular yumuşacık, ılık bir göleğe toplanıyor, gölekte büyüyor, gölekten taşıyor, bir yamaçtan akıp gidiyor, bir tepeye iddiasız, gösterişsiz, ama nasıl bir güzel tırmanıyor, orda ayı yalıyor, aydan yeryüzüne damla damla dökülüyordu. Yok hayır yeryüzüne değil, damla damla değil; aydan Süleyman Bey'in yüreğine, Süleyman Bey'in yüreğindeki taş yüküne, Mansur'a bir yaz sağanağında sabah ezanı yağıyordu. «Esselâtü Hayrünminennevm.» diye uzaklaşırken Süleyman Bey «Namaz uykudan hayırlıdır» dedi yüreğinde. Dedi ama kalkamadı, abdest alamadı, namaza varamadı. Bir gün kabarışına karışıp gitti; uyudu. Daldı mı dalmak üzere miydi, yoksa saatlerce mi uyumuştu bilemedi. Şak dedi şaplanmış sığır kuyruğu kamçılar inip kalkmağa başladı. Şırak şırak şırak öttü; sesini duydu. Duymasıyla da kalkıp fırlaması bir oldu. Bütün bedeni saplanmıştı sanki, sığır kuyruğu kamçıların izlerinde yanıyordu.</p>
<p>Gün ışıyalı hayli oluyordu. O sabah ordusuna yürüyüş buyruğunu verdi. Amarion üstünden sağa sapıp Pessinus'tan Miriyangelyo'yu, oradan da Ankyra'nın batı düzlüklerini tutmağı düşünüyordu. Amarion'a varınca, hemen hemen hiç karşı gelinmediğini görünce kuşkulandı. Mansur'u Eymir, Beğdüz, Bayıdır boyu çerilerinin başına vererek Amarion'dan kuzey batıya gönderdi. Genç beylerden daha önce deneyip gözünün tuttuğu ikisini; Burçak Bey'le Kara Budak Bey'i dağ yolundan güney batıya saldı. Daha önce Afşin Bey'in ordusundan kalma, bütün bu yöreleri iyi bilen Çavuldur, Üreyir, Ala Yuntlu uşaklarından iki bölük düzdü; bölüklerden biri Mansur'la arasındaki bağlantıyı, öteki de Burçak ve Kara Budak Beylerle olacak haberleşmeyi sağlayacaktı. Son konuşmada: «Haber kesilirse» dedi: «Dağılmaca yok. Bu yolların her biri Dorylaion'a gelir; haber alamayan, bizi orada ya bulur ya bekler. Ne olursa olsun orada bizden bir haber alacaktır yahut da bir buyruk. Hadi bakalım, hepimizin uğuru açık ola. » Mansur'u ayrıca tuttu. Hatta öğle ekmeğini beraber yedi. İşlemeli kuş nakışlı, ortası çepçevre silme ayet yazılı dövme bakırdan kalaylı kocaman sininin çevresinde Mansur'u karşısına oturttu. Mansur tutmaç çorbasını severdi; kırmızı kına boyasında ışıldayan kaşığının yarı çocuksu bir iştahla çorbaya dalışını; Mansur'un ağzında, dudaklarında sıcak bir lezzetle yavaşlayışını, daha doğrusu lezzetle kaşığın Mansur'un ağzında çorbayı dinlendirişini göz altından seyretti.</p>
<p>Mansur tutmaç çorbasından sonra bulgurlu evelek boranisini de severdi. Gümüşlü sahanda sarı bulgur taneli yeşilin üstüne dökülmüş yoğurda kendisi de imrendi, dayanamadı; Mansur'u seyretmeden yedi ama yine de kardeşinin lokmalarını başka bir tatta çiğnediğini hissetti.</p>
<p>Mansur öyleydi; Mansur sevdiğini severdi, sevdiğinden bir dünya lezzeti almanın rahatlığını yaşardı. İnandığını da severdi, inandığından da bir dünya lezzeti almanın rahatlığını beklerdi. Mansur'un sevdiği üçüncü yemeği de getirdiler. Keklik süğlemesi yanında yumruk iriliğinde bıldırcın süğlemesi. Süleyman Bey av eti sevmediği halde Mansur'un dişlerinde biraz da yaban bir iştiha ile çıtırdayan bıldırcın kemiklerini ürkütmemek için keklikten bir parça aldı. Mansur, çalkama tasına sarılmıştı. Tasın, yağlı parmaklarından kaymasını önlüyormuş gibi tası avuçlamıştı, dikti tepesine. Tulumda çalkanıp büngüldekte soğutulmuş çalkama, Mansur'un, iki yandan çenesine inceden süzüldü. Mansur, çalkamaya değil dünyaya doyamıyordu herhal, dünyayı iki kulpundan tutmuş, ağzını dünyanın ağzına vermiş içiyor da içiyordu ha. Süleyman Bey Mansur'un en çok yemek yemesini, tası dikip başına, içmesini seyretmekten hoşlanırdı; dünyadan koptuğunu sandığı zamanlar, Mansur'un dünya ile kucaklaşır gibi yeyip içişini hatırladı mı yüreğinde ığıl ığıl bir ılık kabarış sevince dönüverirdi.</p>
<p>Ama bugün neden hep Mansur'un sevdiği yemekleri hazırlatmıştı? Mansur'dan ilk ayrılışı değildi halbuki; kısa süren, ufak tefek ayrılışları olmuştu hep.</p>
<p>Gözü, Mansur'un çenesinden süzülüp damlayan çalkamaya takılıp kaldı öylece, düşünmek istediği ama düşünemediği bir şey vardı. Mansur, ağabeyinin bakışlarını tası siniye bırakacağı sırada gördü. Utanır gibi oldu; yemeğe dalmıştı, birçok şeyleri unutmuştu her zamanki gibi. Başını önüne eğeceği sırada ağabeyinin gülümsediğini görünce o da gülümsedi: «Çalkama iyi geldi» dedi. «Hele şu kekliğe de bakalım bir.» Yemeğin sonuna kadar konuşmadılar.</p>
<p>Süleyman Bey hep bu yemeği hatırladı; çok daha keyifli; konuşa söyleşe nice yemekler yedikleri halde hiç biri son yedikleri yemek gibi gözlerine çakılıp kalmadı. Hele Mansur'un çalkama tasını siniye bırakırken kendisine baktığını görünce çocukça utanışını hiç unutmadı. Bunun için Pessinus'un toprak surlarına dokunmadan geçti. Miriyangelyo'yu şöyle bir korkutmak için iki gün kuşattı; oyalanıyordu. Tam kuşatmayı kaldırıp doğuya, Ankyra yoluna varacağı sırada Ebulkasım geldi.</p>
<p>İyi haberler getirdiği belliydi, sabırsızlanıyordu.</p>
<p>Süleyman Bey Ebulkasım'ı dinlemeden önce Mansur'un çalkama tasına sarılan yağlı avuçlarını bir kere daha hatırladı. Ebulkasım «Mansur Bey'in selâmlarını getirdim. Önce onu söyleyeyim.» diye başlayınca irkildi; sanki tas Mansur'un yağlı avuçlarından kaymış da siniye düşmüştü. «Nerde gördün?»</p>
<p>«Akkilaion Kalesinin az beri yanında. Yüreği sağlam gözü pekti yine, sandım ki düğün bayram var, dernek kurulmuş. Kımızlar, büryanlar, çevirmeler, tandır kebapları ki deme gitsin.» «Nedenmiş?» «Şu Bizans'ın Ölmezler Birliği düzüp de bu yanlara salması vardı ya onun sonu işte. Ursel'i kovalayım derken İzak Komnenos denilen keferebaşı Mansur Beyimin eline tutsak düşmüş ondanmış.»</p>
<p>«Pek akıl alacak işe benzemez bu Ebulkasım? İzak şu sıralar Kapadokya'da yahut da Ankyra çevresinde olmalı.»</p>
<p>«Orasını bilemem Süleyman Beyim. Bildiğim şu ki senden ayrıldıktan birkaç gün sonra bu Ölmezler denilen adı batası Bizans yeminlilerine Dorylaion dolaylarında ben de rastladım. Ben senin üstüne geleceklerini sanıp hemen dönecektim; hele bir öğreneyim bakayım, acele etme Kasım kardaş dedim. Eyi da demişim. Çünkü bunlar, İzak Komnenos'la Aleksi Komnenos denilen iki kardaşın buyruğunda imişler. İçlerinde parayla tutulmuş Frank çerileri de varmış ki bunların başında da Ursel nam domuzu bulunurmuş, niyetleri de Urumeli içlerinde düzeni kurup Bizans'ı sağlama bağlamakmış. Gel gör ki ben Bizans'a varıp da daha Ersagun Beyime yeni ulaşmıştım ki Ersagun Beyim, Kasım haberin ola Ursel Kapadokya'da Krallığını yaymış İzak'la Aleksi'yi de kovmuş ilk haberi ben vereyim sana dedi.»</p>
<p>«Demek İzak'la Aleksi Kapadokya'da tutunamayınca daha bu yanlara geldiler?»</p>
<p>«Onun orasını bilmem. Yalnız o günlerde Bizans'ta bir haber daha dolanıyordu, ben ayrılmak üzereydim. Güya Ursel denilen domuz bizim bir ordumuzu bozmuş; hani aklıma türlü kötü doğmalar doğmadı desem yalan olur. Ama sen Süleyman Beyimi Ursel'in bozması ne haddine üstüne varmayı bile düşünemez dedim de içim rahatladı. Megalina Boğazında bir handa Yağmur Beye rastlayınca...»</p>
<p>«Tanır mısın? Böyle bir bey bilemedim.»</p>
<p>«Sen bilmezsin Beyim, Küpeli Hafızhdır; İltutmuş'un yetiştirmesidir. Yanında bir kızla Çaka derler bir oğlancık vardı. Çavuldur'dan. Meğer Ursel domuzunun vurup kırdı dedikleri bu Çavuldur yoksullarıymış. Üzüldüysem de içim daha bir feraha açıldı. Yağmur Bey seni ararmış, Ankyra düzlüğünde bulamayınca yolundan kalmamış.»</p>
<p>«Beni neden ararmış?»</p>
<p>«Küpeli Hafızlarda neden olur mu hay Süleyman Beyim? Arar işte, gel gelelim bulmayı aklına koyup aramamış olmalı; bulurdu yoksa. Bir selâm da ondan var. Kızla oğlanı Ersagun Bey'e bırakıp Peçenek'e geçeceğim, Süleyman Bey o yandan çekinmesin Peçenek'i kendinden bilsin dedi. Tuh. Tuh. Süleyman Beyim tuh.»</p>
<p>Alnına bir şaplak atıp börkünü geri itmişti. Hayıflanması kızgınlık halini almak üzereydi: «Tuh ya! Aklına güvenirsen olacağı bu işte.»</p>
<p>«Eksik etek misali dövünüp durma karşımda Kasım, lâfı da dağıtma nolmuş aklına?» «Nolmuşu var mı hay Süleyman Beyim, Bizans'ta Boğaç denilen bir Peçenek gördüm. Eski Peçenek Beylerinden birinin adamıydı; Küpeli Hafız'ın epeyi emeği var bu adamda. Yağmur Bey'e yardımı dokunurdu herhal. Aklıma gelmedi ki diyeyim. Ne de olsa bey adamıdır, Peçenek'te tanıdığı vardır. Hay gidi akıl.»</p>
<p>«Benim Peçenek'e pek işim düşmez Kasım hayıflanma. Kendini kurtarmasını bilmeyen amcaoğlunu sırtında taşırsın sonra; ko yerine yuvarlansın. Mansur neden bayram eder onu de sen.»</p>
<p>«İşte bu Ursel Mursel yüzünden hay Süleyman Beyim, ordan geldik bu lâflara ne ise. Bir kısım çeriyle İzak, yanında da kardeşi Aleksiyos'la birlikte bu yanlara gelmiş olmalı ki Mansur Beyim baskın yapıp Zampi Köprüsünde kırıp geçirmiş hepsini. Nice zengin Bizans beyleri ile birlikte İzak Komnenos'u da tutuklamış, dediklerine göre fidye paraları hesaplanamayacak kadar çok tutuyormuş. Düşündün sen Süleyman Beyim? Yüzüne gam kasavet çöktü, neden ki?» «Mansur'un yolu Zampi Köprüsüne ters düşer Kasım; yolundan neden geri dönmüş onu düşündüm. İleri değil de neden geri?»</p>
<p>«Belki haber aldı Süleyman Beyim?»</p>
<p>«Haberciler önde, o yandaki artçıların da bana haber ulaştırması gerekirdi. Neyse? Hele öğreniriz?» dedi ama hep o Mansur'un yağlı avuçlarıyla yapıştığı çalkama dolu tası düşündü. Çalkama tası, bir Bizans başında altınlı, elmaslı, zümrütlü parıldıyordu sanki. «Hele öğreniriz Kasım» diye düşünceli düşünceli mırıldandı. «Hele sen Kral Yolundan haber ver. Çabuk döndün; korkarım yarım yamalak öğrendin öğreneceğini; yahut da hiç.»</p>
<p>Ebulkasım, Süleyman Bey kendisine çok kötü bir söz söylemiş gibi çarpıldı; yüzü dertop oldu, ekşidi. Kırık bir sesle : «Ebulkasım'ı bilirsin Süleyman Beyim» dedi. «Ne zaman sana yarım yamalak bilgi verdi? Gönderdiğin yerden ne zaman dolmadan geldi, yarım geldi ki?»</p>
<p>Süleyman Bey'in düşünen tebessümü yavaş yavaş açıldı: «Erken gelişin Kasım, erken gelişin. Ben seni daha on beş yirmi gün beklerim diye hesapladıydım..»</p>
<p>«Senden ayrıldığım gecenin sabahı, henüz gün ışırken Traknades Derbendinde dört yiğide rastladım Süleyman Beyim. Çavuldur'dan, Afşin Bey'in ordusunda vuruşmuşlar da Afşin Bey dönerken salıvermiş bunları. Birinin adı Çavdar, Onbaşı Çavdar derlermiş; birinin adı Buğday.</p>
<p>Çalık Buğday diye takılırlardı. Ötekine Çal İmamın Oğlu derlermiş, adını da dediler ya unuttum, dördüncüsü de Elulağı Durdu; Afşin Bey'e elulağı olmuş. Şu Çalık Buğday denilen az işe yaramaz bir yoksul gibi görünürdü ama ondan da yararlandık. Seni deyip düşmüşler yola. Buyruğuna girip savaşmak için geliyorlarmış. Baktım ki hepsi de gözü açık, buraları çok iyi biliyorlar. Onun üzerine ben şu kişiyim Süleyman Bey'in adamıyım, gelin benimle deyip aldım yanıma. Yolları avuçlarının içi gibi biliyorlardı. Hatta daha ordan alıp yanıma getirecektim ya, hele şu yolların son durumunu bir öğrenelim bakalım dedim, her birine bir yol verip beni Bizans'ta falan yerde bulun, erken gelen beklesin ama geçtiğimiz yolları belleri de gözünüzün elifine nakşedin; sakın bir noktasını unutmayın, diye tembihledim. İşte çabuk dönüşümün sebebi bu Süleyman Beyim; her birimiz ayrı bir yoldan Bizans'a ulaştık, ben Kral Yolundan gittim. Orada buluştuk, döndük... Ben deniz yolundan, onlar Nikomedya yolundan geldik Nikiya'ya. Senin Bizans'ın soluğunu kesmek istediğin yere. Var mı bir noksanım hay Süleyman Beyim?»</p>
<p>Süleyman Bey'in düşünen tebessümü, Ebulkasım'ın sorusu üzerine tepsileşip ışıdı: «Yok» dedi memnun; «Küpeli Hafız, bu Ebulkasım işini bilir dediydi zaten. Yeri cennet olsun.» «Öyleyse Süleyman Beyim izin ver de şu yumuşak toprakta yolları çizerek anlatayım. Hemi de ezbere lâf etmemiş olurum. Şimdi şurasını Dorylaion farz et, şu yuvarlak çizdiğim yeri. Bana kalırsa ordan işe başlayacaksın. Bu Dorylaion Bizans'ın ordu yığınak yeridir zaten, bilirsin. Senin pek beğendiğin Kral Yolu da bu Dorylaion'dan geçer ama bana sorarsan bu yolu unutalım biz derim. Hele şu sıralar gelip gideni çok; çerisi başıbozuğu kaynıyor. Bizim öteki yollardan birini seçmemiz gerek. Bunlardan biri Dorylaion'un kuzeyinden Tembris Suyunu şuradan bir köprü ile geçer, az dağlık çok ormanlık yerlerden dolaşıp Gordeserba'ya gelir. Bu Gordeserba şöyle böyle bir köydür işte; ovalık yerdedir; ovalık yer dediysem kuru toprak sanma, orman dağdan ovaya inmiş belle, bir ağaç denizi git git yine de ağaç denizinin içindesin. Böyle böyle sağa sola görünmeden varacağın yere varırsın, hem de kimseye görünmeden varırsın, ileri kolların iki yandan ormanı tarayarak giderse artçılar da gözünü sıkı açarsa baskına uğranılmaz, pusuya da düşülmez. Zaten bu yol pek kullanılan yol değildir, yad kişinin bileceği de akıllarına gelmez herhal. Ta Malagina'ya kadar kolay gidersin. Sangaryos Nehrini atladın mı kendini Malagina'da bil. Malagina da Bizans'ın ordu yığınak yeridir, ayrıca bütün Bitinya'nın hemi de Tarsiya'nın çerileri burada toplanır.»</p>
<p>«Malagina'dan geçmeyen bir yol çiz öyleyse.» «Çizemem Süleyman Beyim, bu Malagina Bizans yollarının temel başı. Şimdi çizeceğim yolun varıp vardığı yer de orası olacak. Bu yol da Dorylaion'un batı kapısından kel tepeleri aşıp Basilika'ya ulaşır. Güneyde Kotiyon'dan kıvrılıp gelen yol da gelip Basilika'da birleşir; onun için burda bir işaret ateşi var, Mama işaret ateşi. Basilika'da bu heriflerin büyük papazları yerleşmiş olduğundan kıymetli bir durak, hemi de konak yeri. Yol bakımlı, iri taşlarla döşeli yerleri epey uzun, rahat gidiliyor ama tehlikesi göze alınmaz gibi geldi bana, bir yanı uçurum, dönemeçleri çok, uçurumların aşağısında da Sangaryos döne döne akıyor, ta Linoe'ye kadar böyle. Ondan sonra dikine doğrulayıp şu çizdiğim öteki yolla Sangaryos kavşağında birleşip Malagina'ya varıyor.»</p>
<p>«Anlattığına göre Malagina'yı önceden halletmemiz gerek.»</p>
<p>«Gürültü kopar. Anladığım kadarıyla sen Nikiya'yı almak istersin. Önceden Malagina'ya yüklenirsen Nikiya'nın gözünü açmış olursun. Nikiya'nın çok sağlam surları var. Bizans da Nikiya'yı göz göre göre bırakmaz; din adamları çok değer verirmiş buraya. Süleyman Beyim? Bir şey sorarsam sana.»</p>
<p>Süleyman Bey'in «Sor bakalım.» diyen bakışı üzerine «Nikiya'yı aklına koymasına koymuşun ya bana biraz körfez bir şehir geldi; Bizans İmparatorunun yol uğrağı o kadar. Halbuki daha bu yandaki Nikomedya'ya neden göz dikmezsin? Bizans'ın asıl soluğu ordan kesilmiş olmaz mı? Yol üstüdür, bir tuttun mu Bizans hırıldamağa başlar. Bir zamanlar Afşin Bey orada Küpeli Hafız'a ocak bile kurdurmuştu; Boğaç dediğim Peçenek o ocaktandı, neden bu Boğaç'tan yararlanmayı düşünmedim Bizans'ta tuh... Nikomedya'nın girdisini çıktısını bilirdi.» «Nikomedya işimize yaramaz bizim.» diye Süleyman Bey Ebulkasım'ı susturdu; «Ayakaltı baş ağrıtır. Nikomedya'da gelen geçen seni çiğner ama Nikiya'nın körfezliği güven verir. Nikiya İmparatorun uğrak yeri dedin. Üstelik Hıristiyanların kutlu yerlerinden. Bu kadarı bizim olması için yeter de artar bile. Sen bana Malagina'dan geçmeyen bir Nikiya yolu söyle gevezelik etme.» Ebulkasım ikide bir Boğaç Peçenekini neden andığını düşündüğünden Süleyman Bey'in niçin sinirlenmiş olabileceğini anlayamadı. Bir tuhaf baktı onun için. Süleyman Bey «Yol yol» dedim diye üsteledi, «Malagina'dan geçmeyen bir yol vardır muhakkak.»</p>
<p>«Var» dedi Ebulkasım da «Gel gelelim yol denir mi bilemem. Oduncu yolu, çoban yolu ne dersen de artık. Sangaryos kavşağına gelmeden sola dönüp Gallas deresinin yanısıra gidilecek. Derenin geçit verdiği yeri Çavdar Onbaşı biliyor, ordan ötesi, dediğim oduncu yolu, Nikiya'ya varıyor.» Süleyman Bey ferahlamışa benziyordu; alnını avuçlayıp sıkması, kaşır gibi sıkması sıkıntıda değildi, belliydi. «Oldu bu iş Ebulkasım.» dedi; «Oldu bitti. Şimdi sen Mansur'a uç, tutsağını bana yollasın kendisi de hemen Doryiaion yolunu tutsun. Güvendiğin birini de Burçak Bey'le Kara Budak Bey'e yolla. Malagina çevresinde dolaşsınlar; Sangaryos kavşağı güven altına alınmalı. Çavuldurlular nerede?»</p>
<p>«Çavdar'la Çal İmamın oğlu Gordeserba'da; bu yoldan gidebileceğini düşündüğüm için orada bıraktım. Ötekiler de çevrede yerleşen Kırgızları dolaşacaktı, hani baskın maskın olursa işe yarar diye düşündük de. Kırgızlar alıcı kuş gibi çullanır çullanacağı yere bilirsin.»</p>
<p>«İyi düşünmüşsün. İyi düşünmüşsün de Kasım. Yine de kolay yapılacak bu iş, baskınsız maskınsız. Hele Dorylaio'na varalım; o zamanaca bir fırsat çıkar herhal.»</p>
<p>Fırsat, daha Ebulkasım'ın ayrılacağı sırada çıktı. Üstü başı dökülmüş; perişan ve yorgun, gözlerinin feri bile kaçmış bir yarı ölü olarak Aleksi Komnenos gelip Süleyman Bey'i buldu. Zampi Köprüsü baskınında nasıl çalıların arasından kaçıp saklandığını Ursel'in eline düşmemek için nasıl yarı aç yarı tok mağaralarda gizlendiğini anlattı. «Bana yardım edin.» dedi; «Duydum ki kardaşım İzak da elinizdeymiş, bizi serbest bırakın. Bizans'a döner dönmez İmparator'u sizinle anlaşmak için zorlarız.»</p>
<p>Süleyman Bey'in gözleri birden açıldı; Aleksi Komnenos'u dinlerken daha çocukluğunda duyduğu bir destan aklına gelmişti; yaşlı, çok yaşlı bir kadın, herhal Atsız Bey'in nenesiydi o anlatmıştı. Erlik, Karahan Tanrı'dan şöyle avuç içi bir yer istiyordu, bir sığır gönü kadar. Koca Karahan Tanrı bir sığır gönü ne tutacak ki deyip bağışlıyordu. Erlik sığır gönünü ince ince sırım kesiyor, ip gibi uzatıyor, öyle bir yer alıyordu ki ölçüsüz. Karahan Tanrı şimdi Bizans İmparatoru olabilirdi niye olmasın. Bizans İmparatorundan bir sığır gönü, kadar toprağı Komnenosların fidyesi olarak isteyebilirdi sessiz sedasız. «Eyi» dedi keyifle; «Karındaşın İzak'la seni Dorylaion'dan Bizans'a göndeririz, kuşkun olmasın. Şimdi yorgunsun. Konuğumuz olup dinlen hele.»</p>
<p>Dorylaion yakınlarına vardıklarında ikinci fırsat ayaklarına geldi; Bizans karışmıştı, Bizans İmparatoru çaresiz kalmıştı, ordularının başına güvenle getirdiği herkes imparator benim diyordu, şimdi aslı Bizans'ta biri Bizans'ın Peçenek tarafında biri de Urumelinde olmak üzere iki imparator daha türemişti, üç imparator bir Bizans'ın başına çöreklenmişti. Haberi gönderen Ersagun Bey'di; «Bunlardan birisi senden muhakkak yardım isteyecek tedbirli ol, hemen kanma, hangisini seçmen gerekirse bildireceğim.» diyordu. «Haberi Melikşah Sultan'a da iletmeni isterim.» diye rica ediyordu.</p>
<p>Süleyman Bey hem daha rahat düşünebilmek hem de sağlam bir karara varmak için hemen yolunu değiştirdi; Dorylaion yolundan sola sapıp Kotiaion yoluna yakın sık ağaçlı tepenin dere yatağında mola verdi. Her iki yola da gözcü koydu; Mansur'a, Budak ve Burçak Beylere haber salıp konak yerine meşveret için dörtnal yetişmelerini istedi. Ebulkasım'ı çağırdı. İçi içine sığmıyordu. Yüreğinin başında iplik iplik bir gerilme vardı, bütün damarlarını çekiyordu. Gözleri hiç yoktan buğulanıyordu.</p>
<p>Ebulkasım gelince, bir süre gözlerinde buğulananın ne olduğunu bilmediği bulutlara bakıp durdu. Sonra «Ebulkasım.» dedi; «Ebulkasım şunu bil ki benim ana baba karındaşımdan ilerisin, onun için Mansur'a da söyleyemeyeceğimi sana söylerim, şimdi biz bir yolun başına geldik, ne yolu dersen ne yolu olduğunu anlatamam ama adımı ha atıyoruz ha attık, belle ki sık bir orman, sürülmemiş ham toprak, işte böyle bir yerde belki de biz bir yeni yol açmak üzereyiz. Şimdi sen gece deme gündüz deme, istersen on at çatlat soluk almadan uyku uyumadan doğrulayıp İitutmuş Bey'i bul. Kör topal işe yarar yaramaz göçe hazır ne kadar Türkmen varsa durmasın bu yana salsın, bendin kapaklarını sonunaca açsın. Yetmiyormuş gönderdiklerin, de; yetmeyecekmiş, de.»</p>
<p>Durup soluk aldı. Gözlerinde buğulanan bulutlar durulanıyordu; ağırdan dibe çöküyordu. Yüzüğünü çıkarıp Ebulkasım'a verdi; iri, kan kırmızısı bir yakut taşıydı. «Ne yap yap, Melikşah yalnızken bul. Bu taş seni ona ulaştırır. Paraya, daha çeriye ihtiyacım olduğunu söyle; Kutlamışın oğlu buyruğunun sonuna ha vardı ha varacak, ne dediysen o oldu, bir parmak bile dışına çıkılmadı bundan sonra da çıkılmayacak dedi, de. Ebulkasım bir de şunu söyle; her şey Melikşah'ın gücüyledir, Melikşah yoksa Süleyman da yoktur, hepsi bu kadar Ebulkasım.» Ebulkasım farkında olmadan diz yere vurup Süleyman Bey'i eski usul selâmladı; sanki bir görünmez el, Ebulkasım'ı omzundan bastırıp diz çöktürmüştü, görünmeyen el sanki yüz yıl, on kere yüz yıl ötelerden uzanıp gelmişti; öylece «Buyruğunu aldım Süleyman Beyim» dedi; «İzin verdin gidiyorum.»</p>
<p>Tam çıkacağı sırada: «Mansur hâlâ gelmedi Ebulkasım.» dedi Süleyman Bey. «Dorylaion'a bizden daha yakında halbuki. Üstelik seninle haber göndermiştim. Yazık, bir olmazın peşinde helak olacağa benzer.»</p>
<p>Ebulkasım ne diyeceğini bilemedi. Mansur'un, Süleyman Bey'in haberini dinleyişini, Süleyman Bey'in tutsak İzak Komnenos'u acele istediğini söylediğini zamanki yüzünün girdi çıktısını; «Tutsağı biz tutsaklamışız Ebulkasım, gerekirse Süleyman Bey'e biz götürmesini biliriz» derken sesindeki pekmez bulaşıklığını hatırladı. Yutkundu. «Gelir Süleyman Beyim. Yollar biliyorsun ya şu sıra bileni tedbirli yürümeye zorlar, ondandır.» diyebildi. Süleyman Bey'in «İnşallah öyledir» diyen sesi güvensizdi; «Öyledir, öyle olsun diyelim Ebulkasım.» Utanmağa hazır yavaş bir ses bir anda «Ebulkasım?» diye tekrarladı; «Bir de Kılıç Arslanımı gör Ebulkasım, ne yap yap gör. Kucakla benim için he mi, az sallapati yürüyeceğe benzerdi bacakları, sallapati yürüyorsa bile sallapati yürüyen bacaklarından öp; gözlerinden Ebulkasım, gözlerinden öp. Durma artık!» Ebulkasım, çadırdan kaçar gibi çıktı.</p>
<p>Süleyman Bey'in gözlerinde buğulanan bulut birden boşaldı çadırın Ebulkasım'dan sonraki yalnızlığına; yalnızlıkta kocaman adam olmaktan, Süleyman Bey olmaktan, kolunu uzatıverse ünü tünü arşı tutmuş yılların Bizans'ını silkiverecek bir Türkmen yiğidi olmaktan utanmadı. Ebulkasım ne İltutmuş Bey'e, ne Melikşah'a gidiyordu; Ebulkasım Kılıç Arslan'a gidiyordu, Ebulkasım olabilmekten daha zengin bir şey var mıydı ki dünyada?</p>
<p>Ama Süleyman Bey fazla yalnız kalmadı çadırında, daha, fazla Süleyman olamadı. Bizans'taki asıl İmparatordan bir ulak geldiğini haber verdiler; ulağın hemen Süleyman Bey'i görmesi gerektiğini söylediler.</p>
<p>Ulak toza bulanmıştı; kirpiklerinin ucunda tozlar ilmek başı olmuştu. Ayakta zor durduğu belliydi: kendi usulünce Süleyman Bey'i selamlarken bir yandan da düşmemek için zorlandığı görünüyordu. Yüce İmparatorun selâmlarını ve iyi dileklerini sıraladıktan sonra olup bitenleri yorgun argın anlattı: «Bizans'ın Peçenek tarafındaki ordulara hükmeden Nikifor Bryennos bulunduğu yerde İmparatorluğunu ilân ettiği için asıl İmparatorumuz Nikifor Bryennos'un üstüne yürümek üzeredir; bunun için de sizin Urumeli dediğiniz yani şimdi üzerinde bulunduğumuz yerlerdeki ordumuza hükmeden Nikifor Botanyates'e Bizans'a dönmesini buyurdu. Fakat Nikifor Botanyates de bu yanda İmparatorluğunu ilân etti. Şimdi asil efendimiz Bizans'ın hakiki efendisi İmparator Mihail sen Süleyman Şah'tan...» «Ne Şahı? Kim der bunu?» «İmparator sizi şah bilir, Sultan bilir böyle hitap etmemi ister.»</p>
<p>«İmparatorun yanılmış, biz sadece bir ordu beyiyiz. Şah da Sultan da Melikşah'tır.»</p>
<p>«İmparatorum Melikşah'ı en büyük Sultan bilir ve ona giden elçilere öyle hitap etmeleri buyurulmuştur. İmparatorum sizi de Şah bilir, Sultan bilir.»</p>
<p>Süleyman Bey alay etmemek için gülümsedi. Bizans'tan gelen ulak bu gülüşü, deminden beri kılı bile kıpırdamayan yüzünün tek çizgisi oynamayan bu dağsı Türkmen Beyinin, İmparator'un verdiği şah unvanından hoşlanışı sandı. Yorgunluğun da getirdiği hafifseme içinde bir BizanslI yumuşaması ile: «Haşmetli İmparatorumuz sizi sadece Sultan değil damadı olarak görmeği de dilemektedir sanırım efendimiz»deyiverdi. Fakat Süleyman Bey'in yüzü yine öyle dağ sertliğinde sessizleşmişti: «İmparatorun dileğini bırak ne ister onu söyle şimdi?» «Nikifor Botanyates'in yolunu kesmenizi, tutuklamanızı. İmparatorum yardımınızı karşılıksız bırakmayacaktır.»</p>
<p>Erlik'in, Karahan Tanrı'dan istediği bir sığır gönü kadarhk yer geldi yine Süleyman Bey'in aklına. Hem bu sefer daha sağlam, daha çabuk alınacakmış gibi. «İmparatorunuz merak etmesin» dedi, «Botanyates'i avucunun içinde bilsin. Şimdi sen dinlen. Yarına kadar düşüneyim.»</p>
<p>O gün Süleyman Bey'in pek düşünmeğe vakti olmadı. Daha doğrusu düşünceleri öylesine hızla değişir oldu ki Süleyman Bey oldu olalı böylesine hızlı düşünmemişti. Elçi çıkar çıkmaz ilk işi Gordeserba, Linoe, M od ra çevrelerindeki Kırgız, Çavuldur, Eymir boyları aşiretlerine haber salıp daha yukarılara doğru çıkmaları, Nikiya içlerine doğru yerleşmeleri için buyruk yollamıştı. Ayrıca iki bölüğe de karakol gezmelerini buyurmuştu. O sırada konak yerine gelip yerleşen Burçak Bey'i, yanına Çavdar Onbaşı'yı da katarak Pitegos üstünden Midas'a yollamıştı; çevrede ne kadar Türkmen varsa toplayıp Nikomedya'dan Halkedon'a doğru yayıp yerleştireceklerdi. Çal İmamın oğlu ile Elulağı Durdu'yu da Kara Budak Bey'e karşıcı çıkardı; konak yerine uğramaması doğrudan Nikomedya'yı tutup Burçak Bey'i ve Türkmen göçmenlerini kollaması buyruğunu iletti. Mansur hâlâ görünmemişti. Mansur hâlâ gelmiyordu.</p>
<p>İçi içine sığmazken, yüreğinin başı iplik iplik gerilirken, gözlerinde kocaman bulutlar ağarken buğulanırken kolu kanadı kırılmış gibiydi bir yandan da. Çocukluğundaki boynu büküklük, babası Kutlamış Bey'in yay kirişinde boğuluşunun kahrediciliği gizliden sinsi, müstehzi kıpırdanmağa başlamıştı; koluna kanadına ıslak, yapış yapış bir soğuklukla çöküyordu.</p>
<p>İki keçe arasında kabartılmış yün yatağa kendini bırakıverdiği zaman vakit yatsıyı bir hayli geçmişti; bedeninden çok beyni ağrıyordu. Sanki dışardaki, dere yatağının sağlı sollu iki yanını saran ağaç denizi, yapraklarını uslu bir yele vermiş beyninde, yılların yorgunluğuyla kıvranıp kıpırdıyordu.</p>
<p>Mansur gelmemişti. Belki de gelmeyecekti.</p>
<p>Kutlamış Bey'i boğan yay kirişini görür gibi oldu; Mansur'un boynuna boynuna tınlıyordu. Ersagun Bey'in ikinci ulağı bu sırada yetişti. Üç menzili bir edip at sürmüştü. Haberi ağzından verdi: «İmparator Mihail'in Bizans'ta hiç bir gücü kalmamıştır. Sakin olup habercisine de haberine de kanmasın Süleyman Bey. Şimdilik Botanyates'i tutup ondan yana çıkmak Selçukluların yararına. Söz verdiyse sözünden, karar verdiyse kararından dönmenin yolunu bulmalı Süleyman Bey; vakit yoktur. Tezlik gerekir. Elimde ulak azdır, ulağı eğlendirmesin yola salsın.»</p>
<p>Haber, Mansur'u unutturmuştu.</p>
<p>Ulağın yanına kendi adamlarından ikisini verdi. At değiştirip beklemeden geri yolladı. Bizans İmparatorundan gelen ulağı uyandırmalarını söyledi. Giyinip Aleksi Komnenos'un çadırına gitti. Aleksi'nin çadırı Bey çadırının hemen yanındaydı; Aleksi'yi tutsak yerine koymamıştı Süleyman Bey, konuğu gibi davranılmasını buyurmuştu. Çadırı, bir Bey çadırı gibi süslüydü, genişti, rahattı. Aleksi Komnenos sere serpe uzanmış; başında uzunca, ucu püsküllü takkesi, sırtında yeni bol, eteği uzun kadınların gece giydiğine benzer gömleğiyle rahatlamıştı. Süleyman Bey «Keşke geleceğimi önceden haber verseydim, keşke geleceğime onu çağırtsaydım» diye düşündü. Hele, o rahatlamaya iyice kendini vermişken Aleksi Komnenos'un Süleyman Bey'i görünce fırlayıp ayağa kalkışı, düşecek gibi olan takkesini tutmağa çalışırken geceliğini saklamak için yaptığı garip hareketleri Kutlamış oğlunu daha çok üzdü. Fakat ister istemez güldü: «Kusura bakma Aleksi Komnenos, sizi ziyaretim dostluk içindir. Çözemediğim bir mesele var; ondan önce bir şey sormak istiyorum. Bir gün Bizans'a İmparator olmağı hiç düşündünüz mü?»</p>
<p>Aleksi Komnenos'un bir yerine bir nal çivisi batırılmış gibi oldu. Şaşkınlığı iyice arttı. Sağa sola bakındı. Süleyman Bey'e oturması için şaşkın, biraz da gülünç bir hareketle yer gösterdi: «Oturmaz mısınız asil Süleyman Bey? Şöyle buyurmaz mısınız?» «Hele otururuz Aleksi Komnenos. Daha çok otururuz. Şimdi ayak üstü konuşmak gerek, acele. Bizde ayak divanı denir bir lâf vardır, onun gibi. Soruma, cevap vermedin?»</p>
<p>«Anlayamadım da, bağışlayın beni, pek birdenbire oldu asil Beyim.»</p>
<p>«Hangisi? Sofum mu? Gelişim mi? Hadiselerde pek birdenbire gelişiyor. Hadiselerin ardı sıra gidersek yakalayamayız; ben hadiseler bizim ardımızdan gelmeli derim.»</p>
<p>Aleksi Komnenos'un gözleri yavaş yavaş toparlanıyordu; kısılmıştı. Süleyman Bey'i, Aleksi Komnenos'un kısık gözleri sıkıştırıp yakalamağa çalıştı. «Kardeşim İzak Komnenos'un başına bir hal mi gelmiş yoksa? Sağ değil mi?»</p>
<p>Süleyman Bey çevikçe sıyrıldı «İmparator olman için İzak bir engel midir? Engelse? Kolay.» «Hayır hayır onu demek istemedim.»</p>
<p>Bir an düşündü; o bir anda kısık gözleri Süleyman Bey'i yukardan aşağı taradı: «Süleyman Bey, İzak kardeşimdir; İzak'ın sağ olması Bizans için kazanç olur.» «Eyi, öyle olsun. Ya Mihail'in? Şimdiki İmparator'un?»</p>
<p>«Benimle anlaşman için şartlarını söylemelisin Süleyman Bey?»</p>
<p>«Bryennos ve Botanyates ayrı ayrı İmparatorluklarını ilân ettiler. Bizans'ta üç imparator var şimdi. Dördüncüsü olacağına göre şartlarım ağır olabilir.»</p>
<p>«Öyleyse Botanyates'e yardım edin Süleyman Bey; Botanyates'i halk da sevmez, kolay yıkılır.</p>
<p>Şartlarınızı o zaman konuşuruz.»</p>
<p>Süleyman Bey Aleksi Komnenos'un hiç de göründüğü kadar aptal olmadığını anlamıştı. Daha tedbirli: «Sizi Botanyates'e göndermek istiyorum.» dedi; «Ben de sizin gibi düşünmüştüm. Yanınıza en gözü pek çerilerden seçme bir bölük katacağım. Botanyates kazanmak istiyorsa önce Nikiya'yı teslim alsın. Gerektiğinde yardıma hazırım.»</p>
<p>«Nikiya'dan Bizans'ı idare etmek zordur.»</p>
<p>«Bizans üstüne yürüdüğü zaman, başaramazsa geri döneceği bir yer olmalıdır. Bizim çerileri Nikiya'ya bırakabilirsiniz. Ayrıca başıbozuk Kırgızlar var, göçebe kalırlarsa size daha çok zararları olur. Onlara Nikiya'da yer verin. Hem şehirli olurlar, hem sizin için bir denge.»</p>
<p>«Kardeşim İzak'ın ne düşündüğünü de bilmek isterim Süleyman Bey.»</p>
<p>«Kardeşin İzak Mansur'un elinde.» Yüreğine yine teller gerildi; tellerde öfkeye benzer bir şeyler titredi: «Mansur da henüz gelmedi. Sabaha kalmaz gelir. Kardeşini hemen yollarım.» «Ya kardeşim de senin kardeşinle bir anlaşma yaptıysa.»</p>
<p>Ummadığı bir ok Süleyman Bey'in ciğerine saplansaydı ancak bu kadar acırdı. Ters ters baktı Aleksi Komnenos'a: «Ne gibi?» «Bizans'a da haberler gelir Süleyman Bey. Bizans'ın da kulağı deliktir. Üstelik bu işlerin ustasıdır. Mansur'un nasıl kendi başına bir sultanlık peşinde olduğunu bilmez miyiz?» «Kardeşimle anlaşabilirler mi demek istedin?» «Bütün insanlar anlaşabilir, isteklerini yahut fiyatlarını bilmeli.»</p>
<p>«Mansur için duyduklarınız yanlış. Bunu ben söylüyorum ben.»</p>
<p>«Niçin öfkelendiniz Süleyman Bey? Sizin Tanrınız da kardeşleri bir yaratmıştır ama keselerini ayrı yaratmıştır. Ne demek istediğimi anlamışsındır.»</p>
<p>«Peki, peki. Sana İzak'ı hem sağlam göndereceğim hem de Mansur'la hiç bir anlaşma yapmamış olarak göndereceğim. Tamam mı?»</p>
<p>«Ne zaman yola çıkmamı istiyorsun? Hemense yarım saate kalmaz hazır sayılırım.» «Tamam. Şartlarımı öğrenmek istediğin gün İmparatorluğa hazırsın demektir Aleksi Komnenos. Böyle bileceğim?»</p>
<p>«Şartlarını Ersagun Bey'le mi bildireceksin asil Kutlamışın oğlu?»</p>
<p>Aleksi Komnenos'un gözleri iyi kısılmıştı, çizgi gibi, sanki Süleyman Bey'i sıkıştırmıştı, sanki yakalamıştı Süleyman Bey'i, çizgileşen gözlerde bir dizi utanmaz ışıklar da gördü: «Sandığımdan da zeki kefere» diye düşündü: «Çetin cevize benzer.»</p>
<p>Alaylı bir tebessümle güldü: «Hele o gün gelsin Komnenos. Belki de ummadığın kimseler gelir karşına, senin pek güvendiğin.»</p>
<p>Çizgileşmiş gözler kapanıverdi; sonra açıldı, gülümsemeğe çalıştı: «Hazırlanayım izin verirsen.» Süleyman Bey çadırına gelinceye kadar Bizans'la dolup dolup boşaldı. Aleksi Komnenos'a İmparatorluk teklif ederken Beylik urbasından da soyunmuş olduğunu hissediyordu; bambaşka, henüz nasıl sıcak tuttuğunu, nasıl koruduğunu, bilip tatmadığı yeni ve başka, hiç alışılmamış urbalar giyer gibi olmuştu. Şah... Mihail'in elçisinin ağzından çıkan bu kelimenin de sıcaklığı vardı; tıpkı, tıpkı, tıpkı yeni urbalar gibi: «Sen İmparator olmak ister misin?» Sanki bir çocuğa sen demirci olmak ister misin gibi sorulmuştu sanki sen olmak istemezsen, başkasını İmparator yaparım ha der gibi, çocuk korkutulur gibi, çocuk. Bizans. İmparator? Komnenos. İzak! İzak ve Mansur! «Mansur, hay Mansur, ah Mansur. Yüz karam benim, babamdan beter yüz karam, ah!» Çadırına girmedi; Aleksi Komnenos'un yanına vereceği seçme çerileri teker teker seçti. Aleksi Komnenos'u uğurladı. Onlar henüz ayrılırken, ordunun hemen yürüyüşe geçmek üzere hazırlanmasını buyuracaktı ki Bizans İmparatorunun ulağı aklına geldi. Aleksi Komnenos'la konuşurken iyiden iyiye ulağı unutmuştu.</p>
<p>Ulak ölü bir uykudan uyandırılmanın şaşkınlığında toparlanamamıştı daha; üstelik korktuğu da ilk bakışta anlaşılıyordu; böyle apar topar uyandırıldığına göre Süleyman Bey'i kızdıracak bir hadise geçmişti yahut da... Ulak, Süleyman Bey'in yüzünü, huzuruna girerken şöyle bir görmüş ama içinde kabarmağa hazır, şimdiden bastırmakta güçlük çektiği korkulara bir cevap bulamamıştı. Süleyman Bey'in sesinden biraz rahatlar gibi oldu: «Seni uyandırmak istemezdim; uzun yol geldin, yorgundun. Gel gelelim İmparatoruna tezden bir haberimiz var. Yorgunluğunu onun için tedirgin ettim.»</p>
<p>Ulak cevap bulamadı; diliyle dişi arasında bir şeyler geveledi o da anlaşılmadı. Zaten Süleyman Bey'in, ulağın konuşmasını beklemediği belliydi: «Botanyates'in nerde olduğunu biliyorum. Duyduğuma göre İmparator'un tedbirini almazsa Botanyates Bizans'a girmek niyetindedir. Vaktinde yetişebilirsen İmparatoruna, Nikifor Bryonnos'un üzerine varmamasını, kendini Botanyates'ten korumasını salık verdiğimi söyle; ben şimdi Nikomedya'ya yürüyordum, Nikomedya'dan Botanyates'i vuracağım. Botanyates'in işini bitirince Bryonnos'u ortadan kaldırmak kolay olur. İmparatoruna yardım edeceğim, beni dostu olarak bilebilir. Selamımı, hemi de bu sözlerimi tezce iletemezsen benim dostluğumdan faydalanması zor olur. Durmayasın!» Bizans İmparatoru Mihail'in ulağını da savdıktan sonra bir an yapacağı bir işi kalıp kalmadığını düşündü. Bütün doğanlarını uçurmuştu, havada doğanlarının kanat seslerinin pırpırlandığını duyar gibi oldu. Şimdi, doğanların döneceği yere gidip avı beklemeliydi.</p>
<p>Tepsileşmiş bir ay Nikiya yönünden gizlice büyüyordu.</p>
<p>Orduya yürüyüş için hazırlık buyruğunu verdi. Huzursuz değildi; tedirgin değildi; kuşkulu hiç değildi, ama şu tepsi gibi gizlice büyüyen aya benzer bir sızıltı göğüs boşluğunda yalanıp duruyordu. Hiç düşünmek istemediği halde kulağı ayak seslerindeydi; birdenbire yürüyüş buyruğu alan ordunun o baş döndüren hay huyu arasında kulakları Mansur'un gelişini hemen fark edebilecek gibiydi. Yoktu.</p>
<p>Atına atlarken: «İnşallah yoldadır» diye içinden geçirdi. Hatta daha içinden; daha düşüncelerinin bile giremediği içinde bir yerden «İnşallah ölmüştür» dedi; «Ordusunun kırılmasına da razıyım.» Malagina'yı aşağıdan dolaştı. Doğrudan Midas yoluna vurup kestirmeden, dere yataklarının kıyı sıra Nikiya'dan Nikomedya'ya giden yola çıktı. Gün ışırken Prainetos'un üstündeki ormanda mola verdi. Gün ışıkları daha pembeden kızarmamış bir tazelikte, Propontis Körfezinin üstündeki sabah sisini gümüşlüyordu.</p>
<p>Çeri, kuş uykusuna yattı.</p>
<p>Süleyman Bey, akşamdan beri, ırmaklarda dönen su dolaplarından beter işleyen beyninde taşınması zor bir ağırlık duyuyordu. Günlerce uykusuzluğa dayanıklı gözlerinin, beynindeki ağırlığı yüklenip, neredeyse su dolapları gibi gıcırdayacağını zannetti. Ne orman, ne aşağılarda gümüşlenen körfez, ne de sabahın o yeni doğmuş çocuk yüzü. Hiç biri, hiç biri dinlendirici değildi. Bin Bizans yıkılıyor, bin Bizans kuruluyor; yıkılanlarla kurulanlar arasında delice atlar koşuyordu. Bir an körfezin gümüşlenen sislerinin ardında, belki de gümüşlü sislerin içinde Nikomedya'nın, tepeli kalesi karanlık çizgilerle, su yüzüne düşmüş gibi inip kalktı. Kalenin eteğinde, körfezle kale eteğinin arasında bir yol vardı; Ebulkasım o yolu öyle bir tarif etmişti ki sanki Süleyman Bey yapmıştı onu; taşlarını demir külünklerle un ufak etmiş, kumunu ayaklarıyla çiğneyip pekiştirmişti. O yol Bizans'a giden yoldu; o yola düştün mü ucunda Bizans vardı. O yol bir kilidin içinde dönen anahtar misaliydi; Süleyman Bey, bilmediği bir kilidin bilmediği bir anahtarını düşündü, bilmediği kilidin içinde bilmediği anahtarın dönüşünü.</p>
<p>Yabancı bir eve girmenin ürpertisiyle üşüdü.</p>
<p>Tepede, göğdesi yumrulmuş, dalları sarılmış bir çam vardı; çıktı sırtını yumrulmuş göğdeye dayayıp oturdu. Sırtında yıllanmış kabukların güveni ağaçsı bir sesle hışırdadı. Uzakta, Nikomedya daha belirliydi.</p>
<p>Birdenbire Küpeli Hafız geldi aklına, Küpeli Hafız'ın Bizans'ı anlatışı. «Eh, işte bir şey kalmadı şunun şurasında.» diye mırıldandı; «Yol Bizans'a...»</p>
<p>Fakat Küpeli Hafız'ın kaşları çatılmış mıydı ne? «Sakın ha Süleyman Bey sakın ha! Döv, parçala, tedirgin et, korkut, yalvart, ne yaparsan yap. İstersen atlarının nallarında silip süpürt, yerle bir et. Ama Süleyman Bey oğlum, sakın Bizans'a girme. Gücün yetse bile Bizans'ı alma. Sen silinirsin. Selçuklu yok olur. Bizans yerin altından akan sudur; bastığın yeri oyar da çökmüşken seni çökertir. Soluğunu kes yeter. Bir gün gelir olmuş armut gibi kendiliğinden düşer, oğul sakın gençliğine kapılma...»</p>
<p>Küpeli Hafız'ın sesini öylesine yakından duydu ki elinde olmadan sağını solunu kolladı. Bir başına olduğunu bir türlü kabullenemedi. Kabullendiği zaman da neyin nesi olduğunu bilemediği bir yalnızlıkla garipsedi: O zaman da, Küpeli Hafız'ı öylesine canlı, öylesine güvenle dinlerken de buna benzer bir garipseme duymuştu da gözlerini aça aça -ne kadar da güzel, canlı, can evini veriveren, gönlünü seriveren gözleri vardı, başkasında hiç mi hiç görmemişti Süleyman Bey-Küpeli Hafız'ın: «Hay Süleyman Bey oğlum neden baktın; Bizans çok şey bilir, çok şey görüp geçirmiştir. Gücü de kuvveti de bundan gelir. Ne zaman Selçuklu Bizans'ın bildiğini bilir, onun kadar görüp geçirirse, korkmasın Bizans'a girip otursun.» demesiyle az buçuk garipsemesi geçmişti. «Gitmesini bildiğin kadar, durmasını da, duracağın yeri de bilirsen korkun olmasın, sana deyip diyeceğim son söz budur Süleyman Bey oğlum!»</p>
<p>Melikşah'la en son konuşması da bundan başka değildi. Şimdi bir yanında Küpeli Hafız bir yanında Melikşah vardı. Önünde gümüşlü sinleri gittikçe kızarık maviye çalan körfez, daha bir belirlenmiş Nikiya Kalesi; ardında yıllanmış çamın yumrulmuş gölgesi, hışırtılı kabukları.</p>
<p>Melikşah yine o son sözünü söyledi: «Seni sana, seni görklü Tanrı'ya emanet kılıyorum Süleyman.»</p>
<p>O zaman hiç bir şey anlatmayan bu cümlenin şimdi nasıl korkunç bir yükle yüklendiğini anlıyordu. Bu sefer tedirginleşti. «Nikiya mı? Bizans mı?» diye mırıldandı. Arkasından da «Hay ne olurdu yanımda Küpeli Hafız gibi biri bulunaydı» diye söylendi. İltutmuş'u çağırmak geldi aklından, caydı hemen «Sıkıştın mı kime haber salıp yardım umacaksın peki?» diye kendini payladı; «Ebulkasım'ı gönderip İltutmuş'tan yardım istemedin mi soyha? Orada o işi kim yapabilir ondan başka?» Biraz uyuşa mıydı ki? İçi geçecekti herhalde, uyku gönül kökünde yuvalanmış gözlerine çıkmağa yol arıyordu. «Ondan söylenip duruyorum herhal, Işık Gollü Deli Karı'nın oğluna mı döndüm ne?» Ama yine de Küpeli Hafız gibi birinin kendine lâzım olduğunu düşünmeden edemedi; çevresindekileri bir bir gözden geçirdi. Ebulkasım en iyileriydi yine de. Ebulkasım? «Daha yetişmesi gerek. Yetişmesi gerek.»</p>
<p>«Ah, ah Mansur ne olurdu hırsı tamahı bıraksaydın soyha. Kin ne oluyor hay ocağı batası, hem de kime? Şimdi el ele vereydik, şimdi benim aklımın ermediğini sana danışsaydım, senin gücünün yetmediğine ben koşsaydım...»</p>
<p>Bir Sarı Hoca'dan bahsetmişti Küpeli Hafız, Sarı Hoca'nın sık sık söylediği; bir atın bir çift kulağına benzettiği iki kardeşten bahsetmişti. «Mansur'la sen de öyle ol Süleyman, Selçuklunun yarınına eğilin, yarınını dinleyin, umudum bu hay oğul» demişti.</p>
<p>«Ne fayda? Mansur'un sonunu iyi göremem.»</p>
<p>Körfez aşağıda mavimsi tütmeğe başlamıştı; güneş yarım mızrak yükselmiş. Sağda Tarasiya tarafları tabak gibi. Daha bu yanda Eribolos üstünde belli belirsiz bir toz bulutu. Gecikmiş bir çoban sürüsünü tozlu bir yolda haydalamakta olmalı. Çoban gecikirse sıkıntısını sürü çeker tabi. Ersagun Bey'i alsa Bizans'tan artık? «Hah Süleyman, hah yiğidim buldun adamını şimdi; Ersagun Bey bunca yıldır Bizans'ın bütün bildiğini öğrenmiştir.»</p>
<p>Yalnızlığı gider gibi olmuştu. Gözlerindeki o yüklü ırmak dolabı gıcırtısı da başlamak üzereyken duruverdi; yıllardır uyuyup da dinlenmiş gibiydi.</p>
<p>Kalktı.</p>
<p>Toz bulutu iyice kalınlaşmıştı. Geciken bir sürüye de benziyordu. Ama, iyice bakınca sürü tozu olmadığını anladı. İçi cız etti. Toz toplanıp dağılıyordu. Toz. Ya Mansur değilse? Ya Bizans çerileriyse? Toz bir ara görünmez oldu, çok üstte sadece ince iz olup kaldı. Sonra yavaş yavaş göründü yine; yol kıvrılmıştı herhal. Yolun kıvrımı Eribolos'tan gelip Nikomedya'ya giden kıvrımdı.</p>
<p>Öncüleri Nikomedya yolu kavşağında, körfezin sazlıklarında beklemeğe gönderdikten sonra ordusuna baskın için hazırlık buyruğunu verdi. Dağınık bölükler halinde orman içinden saz batağına varılacak; ordan, görünen çayırlık hızla geçilecek ve o sırada baskın düzeninde bölükler toparlanacaktı; yolun tozuna at vurmak yoktu.</p>
<p>Kuş uykusundan molaya yatan çeri, daha öncüler ata binmeden hazırlanmıştı. Fakat körfezin burnundaki sazlığa, yol kavşağını istenildiği anda kesebilecek şekilde dağılan öncülerin, birden kavşağa, en acemi çerilerde bile görülmeyecek bir toylukla atıldığı görüldü; durmuş öylecene bekliyorlardı. İçlerinden bir ikisinin at binip geriye dörtnal döndüklerini de görünce Süleyman Bey'in yüreği bir oturup bir kalktı, kıymıktandı, karıncalandı. Hele yetişip gelen bir çerinin atından inerken «Müjde Süleyman Beyim, bu Mansur Bey'dir!» deyince tutamadı kendisini: «Çok şükür» dedi; durdu kaldı bir süre. Atını birden tepikleyip kavşağa doğru uçmak geldi içinden. Fakat Mansur Bey'i umduğu gibi bulmadı; Mansur'un yüzü ancak bir saat önce ayrılmış, ava çıkmağa niyetlenmiş de sonradan caymış bir yüzdü. Özlemsiz, meraksız, düşüncesiz bir yüz; hatta Süleyman Bey'in yüzündeki endişe çizgilerine şaşmış bir yüz.</p>
<p>Ordu konaklamıştı; iki yanı fundalık iki yanı yol otan düzlüğün çayırında sabah ekmeği için ocaklar çatılmış, kocaman dövme bakırdan çorba kazanları oturtulmuş, lor tulumları erzak arabasından çıkarılmıştı. Bir yandan atların yemleri kestiriliyor, bir yandan deri kırbalarla su taşınıyordu. Öğleyken bile Mansur Bey'le gidip de şimdi dönebilen çeriler kimi ayak üstü, kimi top oturmuş, kimi yan uzanmış; çalışma arasında olanlar çalışırken konuşup halleşiyordu. En olmayacak şeyi devleştirip anlatıyor, yoktan yere kas kas gülüyor, el şakasından dil şakasına kadar bir şamatadır gidiyordu. Ama Mansur Süleyman Bey'in o hep özlemiş; kuşkusuyla, endişesiyle hafitten korku karışık bir çekinişle özlemiş gülücüklü gözlerine ancak arada bir bakıyor, sorularına lâf olsun diye cevap veriyordu. Sanki şu Nikomedya kavşağında ağabeyine kavuşmuş olması Mansur Bey'i taşlaştırmıştı.</p>
<p>Süleyman Bey Mansur'un kopuk bir koldan farksız olduğunu ilk defa hissetti; korktuğu başına gelmişti: «Demek ki hay Mansur» diye iç çekti, dertli, acımsı, kopmuş; «Demek ki her kavşakta yol birleşmiyormuş. Yazık umuduma.» Mansur'da yine ses yoktu; kıpırdama da.</p>
<p>Süleyman Bey ne konuşursa konuşsun Mansur'u o donyağı yumuluşundan çözemeyeceğini, çözebilse bile bu sefer de donyağının eriyen kokusundan bunalacağını anladı. En iyisi her şeyi oluruna bırakmaktı. Süleyman Bey de öyle yapmak için doğruldu. Doğrulurken, yeni aklına gelmiş de pek üzerinde durmuyormuş gibi: «İzak Komnenos tutsağınmış» dedi; «Fidyesini kardeşi ödeyecek. Söz verdim, salalım da gitsin.»</p>
<p>Mansur'un donyağı yumuluşu, Süleyman Bey'in umduğu şekilde koktu çözülerek: «İzak benim tutsağım.»</p>
<p>«Ne senin ne benim hay Mansur. İzak aslında Melikşah'ın tutsağı. Böyle bilsek daha iyi olur.» «Benim tutsağımın fidyesini ben konuşsam daha iyi olur diye düşünürüm.»</p>
<p>«Ne zamandan beri?» diye bağırdı ama yine de Süleyman Bey toparladı kendisini. «Bak Mansur, bu, sen ben kavgası değil dedim.»</p>
<p>«Bu kavşakta birleştik, bu kavşakta ayrılalım; sen yolunca git, ben de yolumca. Tanrı hangimiz haklıysa ona yardım etsin. Beni daha söyletme artık; büyüğümsün ota ki sana da...» Süleyman Bey Mansur'u susturdu : «Benim yanımda kalacaksın; İzak da Bizans'a gidecek.</p>
<p>Buyruk budur Mansur Bey; sakın buyruğun dışına çıkayım deme. Şimdi git, karnını doyur. Ben yalnız yiyeceğim!»</p>
<p>Mansur'un oturduğu yerden fırlayışı erimiş bir yağın fokurdayışını andırdı; yüzü kapkara karardı. Gözlerine sipsivri korkunç bir karataş çakılıp kaldı; sanki fır fır dönüp fırlatmağa hazır bir sapana yerleştirilmişti, ha vurdum ha vuracağım diyordu. Baştan aşağı taşlaşmış kara bir öfke bütün bedeninde sapır sapır titredi: «Son diyeceğin bu mu?»</p>
<p>«Son buyruğum bu Mansur Bey! Duydun, ikiletmeni dilemem!» Ağlayacak mıydı yoksa Mansur? Süleyman Bey öyle sandı.</p>
<p>Süleyman Bey de kendini zor tutuyordu; ama yine de sakin, hiç bir şey olmamış gibi dönmeğe çalıştı, becerdi de.</p>
<p>Gidip kazanlardan birinden bir çanak toyga çorbası aldı. O sırada hemen yanı başında bir çerinin belirdiğini, terbiyeli, saygılı bakıp gülümsediğini de fark etti. Çeriyi tanıyacak gibiydi; çıkaramadı. Birine benzetir olmuştu belki de; üzerinde durmadı.</p>
<p>Çorba çanağı elinde, fundalıklara doğru gitti. Çerilerden hayli uzağa gidip oturmağı, başını dinlemeği arzuluyordu. Bu sefer, kazanın başında beliriveren çerinin yüzü takıldı aklına yine üzerinde durmadı ama aklından da büsbütün çıkaramadı. Mansur; evet Mansur ne olacaktı şimdi?</p>
<p>Çanaktaki çorbayı içemeyecekti. Olduğu gibi fundaların arasına bıraktı. Mansur'a baktı; hâlâ öyle duruyordu olduğu yerde. Orda, çakılıp kalmış diklemesine bir gölge gibi. «Benim gölgem mi yoksa? Benim gölgem mi?»</p>
<p>Ardından bir hışırtı yaklaştı; dönüp baktı, kazanın başında gördüğü çeriydi. Görünmemek için fundaların arasında çömelerek yürüyordu. Yavaş, fısıltıya yakın bir sesle: «Süleyman Beyim sana diyeceklerim var.» dedi; «Şimdi olmaz. Uygun bir zamanda çağırırsan söylerim.»</p>
<p>«Kimsin?»</p>
<p>«Tanıdın sandım, Süleyman Beyim. Adım Mehmet. Ebulkasım'ın kardeşiyim.»</p>
<p>Süleyman Bey o zaman çerinin yüzünü daha iyi hatırladı. Hem Ebulkasım'a çok benziyordu hem de Ebulkasım sık sık bahsetmişti, bir defasında da daha İkonyum'a gelmeden önce Vasparabung taraflarındayken henüz, getirip göstermişti. Bir daha da görmemişti. Ebulkasım «Şuraya buraya salarım, eyi habercidir, tazıya benzer» deyip çok haberi ondan aldığını söylerdi.</p>
<p>«Hem yeri değil hem de az biraz öfkelisindir Süleyman Beyim. Mansur Bey'e canın sıkılmış olmalı; daha sonra açılınca diyeceklerimi iyi düşünürsün.»</p>
<p>Geldiği gibi hışırdayarak kayboldu. Süleyman Bey'in sormak istediği ağzında kaldı. Ama öfkesi de azaldı. Bir ara Ebulkasım'ı, Melikşah'ı, İltutmuş'u; bir ara. Kılıç Arslan'ı, Kılıç Arslan'ın sallapati çocuk yürüyüşünü bile düşündü.</p>
<p>Yola çıktıkları zaman Mansur'a olan öfkesi iyice geçmişti. Hatta: «Keşke hemen üstüne varmasaydım» diye düşündü; «Daha sonra konuşsaydım. Her hal sabah ekmeğini de yiyemedi.» Göz altından, yanında giden Mansur'a baktı; büyüğü olarak baktı. Mansur yine bir avuç kumdu. Acıdı; ağlayamayan, öfke yuvalanmış gözlerini görür gibi oldu.</p>
<p>Nikomedya'nın Bizanslı subayı, bir sürü küçük subayla birlikte karşıcı çıkmasaydı belki de Mansur'la bir kere daha konuşmağı deneyecekti.</p>
<p>Bizans'ın Nikomedyalı subaylarını görünce atının gemini çekti.</p>
<p>En öndeki, ötekilerden daha gösterişli, daha süslü olan subay, Süleyman Bey'le Mansur arasında ilkin bir tercih yapamadı, selamlayışı önce ikisine birdenmiş gibi oldu. Daha sonra da Süleyman Bey'i tercih etti. Nikifor Botanyates'i İmparator olarak tanıdığını, Botanyates'in yakın ve güvenilir bir subayı olduğunu söyledi. Aldığı buyruk üzerine dostça karşılamağa, her buyruklarını yerine getirmeğe hazır bulunduğunu da sözlerine ekledi. «Asil efendim» dedi, «İmparatorum Nikifor Botanyates, Süleyman Bey'in bütün ihtiyacını karşılamamı buyurdular. Kendileri şu sırada Bizans'ta, Bizans İmparatoru olarak taç giymiştir. Duyurmak şerefine erdiğim için mutluyum.» Süleyman Bey subayın ilk sözlerini ilgi ile dinliyordu; sonra sonra ilgisi azaldı. En son sözlerini dinlerken Nikomedya Kalesini süzüyordu. Nikomedya Kalesini süzen gözleri de ilgisiz gibiydi. Subay sözünü bitirince aynı ilgisizlik içinde: «İmparatorun dostumuzdur.» dedi; «Kendisini kutlamağa gidiyoruz. Yiyeceğe ihtiyacımız var, arkamızdan gönderirsiniz; Halkedon'da konaklayacağız. Yalnız dikkat et göndereceklerin halktan alınmış olmasın; zorlanmış olmasın. Dönüşümde bir kimseden zorlandığını duymayım. İmparatorunun toprakları var burada biliriz.» Libissa Yokuşunu döne dolana tırmanırken, Ersagun Bey'in ulağı ile birlikte gönderdiği iki adamının dönmekte olduğunu görünce duralamak istedi; gelen iki çeriyi Mansur'un yanında dinleyip dinlememeği düşündü; Mansur'u büsbütün kopartmak işine gelmedi.</p>
<p>Çeriler de zaten önemli bir haber getirmemişti. Nikomedyah subayın Bizans süslemeleriyle söylediklerini Ersagun Bey daha kısa söylüyordu. Fazladan Botanyates'in Bryennos'u saf dışı ettiğini bildiriyordu ki bu haber Süleyman Bey'i biraz düşündürdü. Ama aynı haberi öğrenen Mansur, farkında olmadan sararmıştı.</p>
<p>Habercileri dinlerken Mansur'un sararışı da Süleyman Bey'in gözlerinden kaçmadı. Bir yandan düşündü bir yandan da belli belirsiz ferahlar gibi olduğunu hissetti.</p>
<p>Yokuşun başına gelmişlerdi. Süleyman Bey Mansur'a: «Sen çerileri dinleye dur!» dedi. «Hele ben biraz gerilere bakayım ne var ne yok.»</p>
<p>Yolunun kıyısına sapıp ordusunun geçişini gözledi. Öteden beri, vakitli vakitsiz yaptığı bir hareketti. Onun için Mansur pek oralı olmadı, çeri de kendi düzeninde yoluna devam etti. Bir Ebulkasım'ın kardeşi Süleyman Bey'in niyetini anlamıştı; atı tökezlemiş gibi yavaşladı; hatta durup indi, atının bir nalını yokladı, ötekini de. Sonra yedeğine aldı; yol kıyısı sıra, atı deniyormuş gibi yürüdü. Bindi. Ön sırada gidenlerle arası açılmıştı. Süleyman Bey'in yarım at boyu gerisinden yavaşça; «Dinleyecek misin Süleyman Beyim?» dedi; «Uygun sıra mıdır sence?» «Uzatmadan söyle, kısa kısa.»</p>
<p>«Mansur Bey, İzak Komnenos'u üç gün önce serbest bıraktı.»</p>
<p>«Sebep?»</p>
<p>«Sebebi bir anlaşma olsa gerek. O gece gizlice gelen bir Bizans ulağıyla görüştü. Bilebildiğim kadar ulak Nikifor Botanyates'in ulağıydı.» «Ne konuştuklarını da bilebilecek misin?»</p>
<p>«İzak Komnenos'u salıverdiğine göre anlaşmada bu da var bir kere. Benim bildiğim Botanyates balıkçı gibidir; attı mı yedi sekiz yere ağ atar. Senin için bile anlaşmak istemiştir Mansur Bey'le, bağışla beni.»</p>
<p>«Bryennos'tan yahut Mihail'den de adam geldi mi? Mansur'un yüzü sarardı Bryennas'un yenilişini duyunca.»</p>
<p>«Onu diyecektim ben de. İzak Komnenos'un serbest bırakıldığı gün bir Bizans ulağı daha geldiydi; onu bilemedim, yenilerden biri olmalı. Yalnız dün, Mansur Bey bir ulak çıkardı Bizans'a. Ulak yabancım değildir.»</p>
<p>«Kime gitmiş?»</p>
<p>«Onu bilemedim. Ama korkumuz yok Süleyman Beyim. Ulak kime gittiyse, işini görür görmez doğruca Ersagun Beyime gider.»</p>
<p>Süleyman Bey atın dizginine öylesine asıldı ki farkında olmadan kantarmaların demirinden atı huysuzlandı, can acısıyla şahlanmak için zorlandı. «Ersagun da mı? Hay ne biçim iş bu?» Ebulkasım'ın kardeşi şaşırdı. Süleyman Bey Ersagun Bey'den mi kuşkulanmıştı yoksa? Öyle görünüyordu: «Süleyman Beyim Ersagun Bey'e güvenmez mi? Mümkünü mü var bunun? Ersagun Bey Melikşah demek değil mi ki? Sen Melikşah demek değil misin Süleyman Beyim?» «Peki Mehmet, bundan sonra ne zaman istersen, usulün neyse öyle gel yanıma. Uyuyorsam bile. Daha diyeceklerin varsa sende kalsın; bu kadarı yeter.» «Süleyman Beyim dur!»</p>
<p>İstemeye istemeye bağırarak konuşmuştu; ne ise ki çeriler duyacak gibi değildi. Süleyman Bey de tepiklediği atının gemini hızla kasmıştı: «Yeter demedik mi? Ne var?»</p>
<p>«Bir Peçenek geldi. Asıl söylemek istediğim bu. Bir Peçenek'in Mansur Bey'le ne işi olur ben de bilemedim.»</p>
<p>«Ne Peçenek'i?»</p>
<p>«Boğaç'tır adı. Küpeli Hafız'ın yanında görmüşlüğüm vardı; yeni yetme idim o zamanlar ama yine de Ebulkasım Ağamdan beni tanır. Önüne çıktım da yine tanımadı bu sefer, Küpeli takımından biri Mansur Bey'e neye gelir anlamadım.» «Ne kadar kaldı?»</p>
<p>«Onu da bilemedim. Çadırdan çıkarken gördüm o kadar. Benden kaçtı gibi geldi bana; yanılmış olabilirim. Tanımadı belki de dediğim gibi.» «Bir daha bana yarım haber getirme?» Çekti gitti; Mehmet kalakaldı. Sonra gülümsedi; hoşuna gitmişti bu Süleyman Bey, Ebulkasım Ağasının dediği kadar vardı. Giden orduya bir süre baktı; Süleyman Bey yolun yanı sıra, ordunun başındaki yerine doğru uçuyordu. Al atının uzun püskül kuyruğu çekilmiş bir kılıcı andırıyordu, bir göz açımı içinde yokuşu kıvrılan orduya karıştı, görünmedi.</p>
<p>Mehmet atını gerisin geriye çevirdi, yokuş aşağı bırakıverdi dizginleri.</p>
<p>Süleyman Bey Libissa'da Kara Budak Bey'le çerilerine rastlayıncaya kadar, Mansur'dan da bir iki at boyu önde gitti. Kara Budak Bey'i çerileriyle birlikte Libissa'da bıraktı. Pantichion'a kadar belli aralıklarla karakollar yerleştirdi. Panticdion'da bir bölük, Nesses'te yine bir bölük devriye dolaşacaktı. Pantichion-Nesses arasında da karakol gezen birlikler koydu. Nesses'ten sonrasını kendisi de hatırlayamadı. Ne yaptıysa bir alışkanlığın yapışıydı. Birdenbire Halkedon'da buldu kendini; deniz, bir korkunç mavinin baş döndürdüğü Boğaz, atların yorgun toynaklarına indi, kaydı; gitti, geldi. Atlar bile bir an çakılıp kaldı; Süleyman Bey'in gözleri mıhlanmıştı bir serin maviye, kapanamıyordu.</p>
<p>Ama uzun sürmedi. Mansur'a verdiği ordunun bir başını sağa, yukarıya Krisopolis'e doğru yaydı. Boğazın bu kıyısı, Halkedon'dan Krisopolis'e, birden sustu.</p>
<p>Süleyman Bey mavinin öte kıyısında top yeşil yumakların oyamsı işlemelerini bir müddet daha seyretti. Ardında dağlar, dereler, çağıl çağıl sular bırakmıştı; ardında bıraktığı ovalarda bindiği atın nalları sanki kazınamayacak mühürler bırakmıştı, dağlarda çıkarılması imkânsız kendi izlerini. Şimdi bütün bunlar, at nallarından mühürler ve çıkarılması imkânsız izler delilenmiş bir güçle, dayanamayacağı kadar güçlü Süleyman Bey'i itiyordu; Karahan Tanrı'nın mavisinde yunup arınmış şu suyun öte kıyısında mühürler de, izler de bütün bu yorgunluklar da pekişiyordu, bir parmak oynatmasına, bir haykırmasına, bir at sürüşüne bakıyordu her şey. Mansur bile;</p>
<p>Mansur'un yüzünün gülebilmesi, yeniden kardeşliğine dönmesi bile. Bütün damarları tık tık tık atmağa başladı; sanki bütün damarları şakağında toplandı. Ama aynı anda da bir ses uğuldayıverdi kulaklarında: «Afşin da böyle baktı burdan, senin gibi. Afşin döndü, döndü, döndü..»</p>
<p>Yumdu gözlerini Süleyman Bey; Bizans'ı görmemek daha iyi olacaktı.</p>
<p>Elulağına, Mehmet'i tez elden bulup getirmesini söyledi; sağa sola duyurmadan. Birden Mehmet gibi giyinmek, Mehmet'le birlikte Bizans'a gitmek, Bizans'ın bir gecesini etine, derisine, kemiğine sindirmek istemişti içinden; fırsat bulup Ersagun Bey'le iki ikiye, Merv'deymiş gibi konuşmak istedi.</p>
<p>Ama birden ortadan kıyıda yangınlar başladı. Bir sıra sağdan, ortadan, soldan; önce aralıklı, sonra bir geri ardına sıralıymış gibi. Bizans yangın ışığında kıpkızıl duman, kıpkızıl alev, kıpkızıl yangın oldu. Sonra bu kıyıdan bile duyulan çığlıklar, haykırışlar.</p>
<p>Elulağı o sırada gelip Mehmet'in bulunamadığını söyledi; Libissa'dan beri, bölüğünden bir kimse görmemişti, Süleyman Bey deli olacaktı neredeyse; çok daha uzaktayken istediği zaman haber alıp haber gönderdiği Bizans şimdi, şu kadar yakınında, ayağının altındayken, hem de yanarken susuyordu.</p>
<p>Haber, ancak gece yarısına doğru geldi. Gelen, genç görünüşünde ama elliyi bulmuş bir papazdı. Süleyman Bey'i görmek istediğini söylemişti; çadıra girdiğinde yalnız kalmalarını istedi. Yalnız kaldıkları zamanda üstündeki papaz elbisesini çıkarıp attı: «Ben Ersagun'um.» dedi.</p>
<p>Kucaklaştılar. Kucaklaşmaları ne kadar sürdü ikisi de bilemedi. Ersagun Bey derinden soluyordu; çadır içini, çadırı, çadırdaki Selçukluyu, Kutlamış oğlunu koklayıp sindiriyordu. Neden sonra bıraktılar birbirlerini. Daha çok Ersagun Bey doymamışa benziyordu. Bir süre de hiç konuşmadan ama Süleyman Bey'i süze süze seyretti.</p>
<p>Süleyman Bey dilinin tutulduğunu sandı. Ömründe pek az kimsenin yanındayken duyduğu saygıyı duyuyordu. Yıllardır duyduğu, okuya, dinleye büyüdüğü, son yıllarda gönderdiği haberlere göre yolunu çizdiği, yönünü değiştirdiği Ersagun Bey buydu demek? Alparslan'dan tek sağlam kalan dev.</p>
<p>Bakıp duruyordu sadece; konuşursa bir sır kayboluverecekmiş sanıyordu, sırrın kayboluvermesinden çekiniyordu.</p>
<p>İlk konuşan yine Ersagun Bey oldu: «Vaktimiz yok Süleyman Beyim, Bizans'ın yangın karışıklığı olmasa gelemezdim. Bizans'ı Bryennos'un adamları yaktı. Bu daha bir müddet sürüp gider böylece, sürüp gittikçe de bizim işimize yarar. Sen Nikiya'dan ötesini sağlam tut. Bizans kendi kendini yer...»</p>
<p>«Öyleyse sen de benimle gel, senin gibi bir akıl kuyusuna ihtiyacım var. Bilekle aklı gün oluyor bir arada götürmekte zorluk çekiyorum. Mansur da...»</p>
<p>Cümleyi tamamlayamadı; gücü yetmedi. Ersagun Bey dalmıştı bir ara. Merv'e, Alparslan'a, çocukça gibi görünen bir çöp bulma oyununa, Alparslan'ın kendine uzanan yumulmuş avuçlarına, avuçlardan seçtiğinin açılmasına, talihini değiştiren çöpe. O halinde: «Gelemem.» dedi; «Gelsem bile senin yanında buradaki kadar faydalı olamam. Elimden gelse Melikşah'ı kandırabilsem senin Kılıç Arslanı da Melikşah'ın oğullarını da burada, Bizans'ta büyütürdüm. Bizans'ı Bizans yapan, ne ikide bir İmparator benim diye ortaya çıkan ünlü subayları, ne sarayı ne şu ne bu. Bizans'ta bin şu kadar yıldır yerleşmiş bir oturmuşluk, bir öğrenmişlik, bilmişlik artık ne dersen, ben tamı tamına diyemiyorum işte o var. Bunu bilmek gerek, bunun üstüne çıkmak gerek. Bunun için de zaman lâzım; Küpeli Hafız bunu çabuk gördü, belki o adını diyemediğim nesne Küpeli'nin kendinde de vardı. Ben görebildiğimi sana iletiyorum, Melikşah'a iletiyorum, İltutmuş'a iletiyorum.</p>
<p>Bryennosçular yangın mı çıkardı biraz benim parmağım vardır. Botanyates yerini sağlamlaştırınca senin üstüne ordu mu salmak niyetindedir. Hemen yeni bir meşhur subay bulur senin ağzından, Melikşah'ın ağzından düzmece mektuplar yollar İmparatorluğunu ilân etmesi için kandırırım. Sen haber beklersin, İltutmuş haber bekler, Melikşah haber bekler; senin beklediğin haber İltutmuş'un, İltutmuş'unki senin işine yaramaz. Melikşah Sultan'a ise ikinizin bile işine yaramayacak haberleri iletmek şarttır. Bizans hem çok kolay haber sızdırır hemi de sır küpüdür; almasını bilmek gerek. Bizans'tan bunun için ayrılamam. Kaldı ki...»</p>
<p>Sustu Süleyman Bey'in yüzüne bakıp; gayri Süleyman Bey'in yüzüne mi bakıyordu, yoksa konuşuyorken bile gidigidiverdiği bir başka zamana mı belli değildi: «Beni buraya Alparslan gönderdi.» dedi. «Bir daha da yanına dönemeyeceğimi biliyordu gönderirken. Buna ben de inanıyorum. İnanmasaydım Afşin gibi ben de deli divane olurdum. Afşin şimdi Merv'den ayrılmıyormuş, gecesi gündüzü Alparslan'ın türbesinde geçiyormuş. Bir ara ben de aynı şeyi yapacak oldum. Sen çocuktun, Alparslan'ı bilemedin, bilebilseydin? Bizans'tan asıl bunun için ayrılamam.» Gülümsedi, titrekti.</p>
<p>Süleyman Bey de gizliden duygulanmıştı. Lâfı değiştirmek için söyleyecek söz düşünüyordu. Ersagun Bey daha önce davrandı. Titrek gülümsemesinin yerini dümdüz, çizgisiz, genç görünen o elli yaş çizgisi almıştı yine. «Bizans subaylarının içinde İmparatorluk düşleri gören Melissenos diye biri vardı, onun da bir adı Nikifor'dur. Urumelinin batıdan güney ucunda Kos Adası onundur, orada yaşar. Şu günlerde ben imparatorum diye çıkacak ortaya. Sayısız kalelerin anahtarlarını şimdiden elinde bil, öyle anlaştınız.» «Kim? Ne zaman?»</p>
<p>«Üzme tatlı canını Süleyman Beyim. Senin, adına Yağmur derler İltutmuş'un bir yetişmesi var, gidip o yaptı. Nasıl olsa Melissenos'un seni görmüşlüğü yok. Göreceği de.»</p>
<p>«Ya bilseydi ki ben..»</p>
<p>«Koz ağacı vaat edilmiyor Süleyman Bey, vaat edilen İmparatorluk, şu sıra kaç ünlü subay burada senden böyle bir teklif beklemenin düşünü görmektedir kim bilir? Hele Melissenos gibileri. Üstelik Yağmur Bey de bu işi başarırsa ancak suçunun bağışlanacağını biliyordu. Bizans'a gelip de kendi başına iş yapmasının utancından kurtulmak için nasıl çırpınmış olmalı ki Melissenos kıl payı kuşku duymamış.»</p>
<p>«Şimdi aklıma geldi bu Yağmur Bey, Ebulkasım'dan duydum. Bana benzer yeri yar mı?» «Yağmur becerir o kadarını. Yaa, işte böyle hay Süleyman Bey.»</p>
<p>Bir şeyler söylemek istemiş de lâf arıyormuş gibi son cümleyi gevelemişti Ersagun Bey. Fakat Kutlamış oğlu da gevelemenin farkında değildi: «Her şey iyi hoş da anlamadığım bir şey var bu işin içinde. Sen, Botanyates'i tutmamı istedin; Botanyates de her dediğimizi kabul etti. Böyleyken bir de Melissenos denilen adamı ne çıkardın orta yere? Sen bilirsin amma ben böyle birkaç İmparatorlu yağıdan hoşlanmam. Bir İmparator olmalı bana, sağlam olmalı, hemi de pazarlıksız.» «Öyle, öyle de, öylesi daha iyi tabi, ben de isterim amma olmuyor işte.» Asıl söylemek istediğini hesaplamağa çalıştı. Fakat başkasını söyledi. «Bizans değil asıl mesele Süleyman Bey. Bizans'ın da ötesi var. Hani Oğuz Hanımız ne demiş destanında hele bir düşün; gün tuğ olsun gök üstümüzde çadır, dememiş mi? Ne demeğe gelir bu, benim senin kadar Bizans'ın bileni de bilir Bizans'ın ötesindeki biliciler de. Bizans'ı bir vuruşta alırsın, hemen şimdi hemi de, yangın hazır sana yardımcıyken... Sonra? O zaman işte o Bizans'ın ötesi dediğim var ya, bütün Hıristiyanlar eniği ile cücüğü ile üstüne çullanır. Çil yavrusu ile başa çıkamazsın Süleyman Bey, vakit erkendir.» Dedi ama yine de bu değildi söylemek istediği, Fakat Süleyman Bey'e bu bile yetmişe benziyordu. Ötekini söylemese daha iyi olacaktı hem. Ama ya sonra başa çıkamayacak kadar büyürse iş? Bu yükü taşıyamazdı. «Bir de» dedi; «Mansur.»</p>
<p>Süleyman Bey'in irkilişinden çekindi önce, başlamıştı bir kere söylemesi gerekti: «Mansur Botanyates'le anlaştı Süleyman Bey. Önce bana da olmaz gibi geldi ama Mansur'un ulağı Botanyates'e ne haber getirdi ise gelip bana da aynını söyledi. Ulağının bile bizden olduğunu anlayamayacak kadar gözünü nasıl bir kara bürümüş Mansur'un var sen anla gayri.» Süleyman Bey çadır direğinden farksız oldu herhal, belli etmemeğe çalışıyordu.</p>
<p>Ersagun Bey daha fazla kalmanın lüzumsuzluğunu hissetti. Ne olursa olsun daha kalmak; belki bir daha, yıllardır düşlerinde uyuyup uyandığı bu çadırın bu Selçuk'una bir daha erişemeyeceği hissi yüreğinde yandığı için sabahlamak, sabahlamak, sabahlamak istediği halde kalktı. Yavaş kelimelerle, dura uzata: «Yarın yola çıkmalısın Süleyman Bey. Herhal Melissenos ya sana gelecek ya seni davet edecektir. Seni Nikomedya'dan daha aşağılarda bulmalı diye düşünürüm, iyice inanması için, ne dersin?»</p>
<p>«Mansur'u Bizans'tan ne kadar uzağa götürürsem o kadar iyi olur diye düşünürüm ben de.» Ersagun Bey çizmesinin koncundan el genişliğinde bir ipek sargı çıkardı: «Bunda Yağmur'la Melissenos ne konuştuysa hepsi yazılı, sen ne dedin, Melissenos sana ne dedi;</p>
<p>haberleşmelerinizde faydalı olur.»</p>
<p>Konuşmaları bitmişti. Süleyman Bey, Ersagun Bey'in verdiği ipek sargıyı evirip çevirdi bir süre. Aklı Mensur'daydı hep. Ersagun Bey'in ayrılmak istemeyen, hep bu çadırda kalmak arzusunu fark edemedi. «Gitmem gerek hay Süleyman Bey. Yangının telâşından kurtuldularsa sarayda beni arayan olur bakarsın. Hakkını helâl et.»</p>
<p>Süleyman Bey çocukluğundan beri duyduğu ama ilkin şimdi gördüğü Ersagun Bey'i kucaklarken sanki yıllardır bir arada yaşadığı öz kardeşinden ayrıhyormuş gibi oldu, öylesine bir yeğnilik doldu yüreğine, yüreği kuş kanadı misali pırpıdandı.</p>
<p>Ersagun Bey papaz urbasını giyerken iyice mahzundu: «Akaleptos Baha'dan bana kaldı bu, senin anlayacağın Küpeli Hafız'dan. Uğurlu sayarım.»</p>
<p>Geldiği yoldan gitmedi. Süleyman Bey'den bir at bir de elulağı istedi. Deniz kıyısından vurdu gitti Krisopolis'e doğru.</p>
<p>Süleyman Bey çadıra girmedi bir daha. Bizans'ın hızını almış yangınına daldı. Sonra, ürperir gibi titredi; üstünde ne varsa onunla -ne çıkardı ne giydi- atına atladığı gibi düşsü, uykulu yan esrik Krisopolis yoluna vurdu; hiç bilmediği karanlık bir yola atını dörtnala sürdü. Çerilerin çadırları kanat açıp çökmüş akbaba kuşları gibiydi; tünemiş, kocaman, karanlıkta. Arada bir isli ışıklar karanlığı, olduğu yerde uçuşturuyordu. Bir yokuşu inip sola kıvrıhrken tökezleyen atına aldırmadı bile, sağa kıvrılan bir yokuş indi herhal. Bir atlı hızla, delicesine yanından geçti Süleyman Bey'in geldiği yöne doğru. Atlıya da aldırmadı; neredeyse kendine çarpacak gibi geçişine de.</p>
<p>Mansur'un çadırının önünde atı, yumuşak toprakta durmadı da çakıldı sanki. Atın çakıhşını andıran bir hızla kardeşinin çadırına giriverdi Süleyman Bey: «Mansur!» Çadır boştu.</p>
<p>Ersagun Bey, Krisopolis'ten deniz kıyısı sıra gitmeği düşünmüştü. Fakat Mansur Bey'in çerilerine lâf anlatayım derken Mansur Bey'le de karşılaşabilmek ihtimalini düşündüğünden yolunu değiştirip Damatriu Tepesinin altından kıvrıldı; Kikonion'un üst yolunu dolaşıp Kiladion'daki Metonya Kadınlar Manastırının tam karşısına çıktı. Tövbekar kadınların manastırı, gecenin koyu karanlığında, kör kandil ışığını ufacık pencerelerinden döküyordu; fersiz ölü gözlerinde göz gözdü. Bırakılmış, unutulmağa hazır; geçmişin utanışına mı gömülmüştü, yoksa bir fırsat bulsa, bir el işareti görse pencerelerinin bütün ışığını açacak mıydı ne, hem öyle hem böyleydi.</p>
<p>Az yavaşlayıp tepeden dar yolu geçmeye çalıştı; ay ışığı aşağıda, Boğazda daha zengindi, su ay ışığını çoğaltıyor ağaçlar emiyordu. Yolu seçince Süleyman Bey'in ulağına: «Gözünü aç, yokuş ineceğiz, yol hem dar hem sık ağaçlıdır.» dedi. Ama Aretas Çayına inmek kolay geldi. Çayın boğaza kavuştuğu yerdeki Artemidis adak yerini biliyordu; Fiela Koyu daha bir aydınlıktı, ay ışığı varını yoğunu dökmüştü. Papaz urbasına güvendi.</p>
<p>Düze gelince atından inip elulağına verdi: «Geldiğin yolları eyi bellemediysen cezanı çekersin» dedi; «Gözü açığa benzersin, hadi Tanrı yardımcın olsun. Yerlilerden birine rastlarsan adak yerine Pavtor diye birini bıraktım de.» Elulağı at yedeğinde ağaçların arasından kayboluncaya kadar arkasından baktı. Bir süre de atların topraksı nal seslerini dinlemeğe çalıştı.</p>
<p>Yavaş yavaş adak yerinin bahçe çitlerine geldi. Görünüşünün de yürümesinin de papazdan farksız olduğunu bildiği için rahattı. Ama yine de tedbirli davrandı, kumsalı sola doğru yürüdü; uzaktan yakından kim görürse görsün uykusu kaçmış da kıyıda tefekküre dalmış bir papaz sanırdı.</p>
<p>Lembos Burnuna kadar yürüdü. Orada, kıyı kayalarının oyuğunda adak yerinin kayığı dururdu. Bir aksilik çıkmadıysa yine orada olmalıydı, içi hop etmedi değil, kayık yerinde değilse ya?</p>
<p>Kayık yerindeydi.</p>
<p>Boğaz usulca akıyordu. İlkin akıntıya karşı hayli zorluk çekti, her şeye alışmıştı da bu kayığın bu zıkkım küreklerine alışamamıştı. Aslında denizi sadece seyretmek için severdi. Ama Mer'vin yahut Serahs'ın bir düz, bir yeşil, bir yeşili solmuş sarı ovasını veriverseler, ha deseler denizi menizi bir çırpıda bırakıverirdi. «Ayağımın altındaki yer pek olmalı benim pek, bastım mı sağlama basmalıyım; deniz dediğin ne, cıvık, kaypak!»</p>
<p>Terlemişti üstelik, hele Bizans saraylarında kıhçsız oksuz yaysız oturmak; çalakılıç at sürmemek, şu kadarcık kürek çekmekle Ersagun'u tıknefes etmişti. Ne ise ki hesapladığı yere kadar gelebildi; sonra akıntıya bıraktı kayığı. Zorluk çekmeden, hatta dinlenmiş ve San Taraş Manastırının bulunduğu küçük koya çıktı.</p>
<p>Manastır ay ışığında karanlığın yansıttığı yapışkan bir gölgeden farksızdı; sırtını dayadığı tepeye direniyormuş gibiydi. Selçuk çerilerinin pusu ıslığını çaldı; önce yavaş uzun, sonra iki kesik çığlığımsı ve yine yorulmuş bir uzun gezinme. Gece, karanlık ve karanlığı sıyıran ay ışığında ıslık, süt akışındaydı; bekledi.</p>
<p>Çok geçmedi karşı çayırdaki Yedi Kardeş ağaçlığından kendi ıslığının tersi geldi; önce yorulmuş bir uzun gezinme, sonra iki kesik çığlığımsı ve ardından yavaş uzun. «Aferin Çaka'ya» diye mırıldandı. «Eyi bulmuş Yağmur bu Çaka'yı eyi bulmuş. Cin dedikleri çocuksa, böyledir herhal...» Çaka, iki atla ağaçların arasında bekliyordu.</p>
<p>Uyumamıştı.</p>
<p>«Korkmadın ya?»</p>
<p>«Neden? Adam yalnızken korkar mı?»</p>
<p>Ersagun Bey atına biniyordu: «Ya kalabalıkta mı korkar?»</p>
<p>Çaka da bindi: «Yoo... Kalabalıkta hiç korkmaz. Uyumayım dedim o kadar. Uyusaydım işte o zaman...» Çaka nedense sustu. Ersagun Bey güldü: «Uyusaydın kulaklarını keserdim. Kulaksız Selçuk yiğidi gördün mü hiç?» «Ben Selçuklu muyum ki?» «Ya nesin?»</p>
<p>«Çavuldur'danım ya.»</p>
<p>Ersagun Bey bir ara Çaka'nın çocukça konuşup konuşmadığını düşündü. Bilerek konuşmuşa benziyordu; çocukça değildi. Denemek istedi: «O da nesi? Nerden çıktı? Yeni mi?» «Ben böyle bilirim. Çavuldur'dan olmak ayrıdır, Selçukludan olmak ayrıdır.»</p>
<p>Ersagun Bey hiç yapmadığı bir şeyi yaptı, çok kötü öfkelendi: «Duymayayım bir daha. Yeni bir lâfa benzer, aklınıza kim soktu, hangi sansar?»</p>
<p>Çaka, Ersagun Bey'in neden böyle öfkelendiğini anlayamamıştı. İçinde hiç bir kötülük olmadan: «Hiç kimse» dedi; «Biz öteden beri böyle biliriz. Çavuldur değilsek neyiz ya?»</p>
<p>Ersagun Bey Çaka'nın çocuk inadına basılırsa kötüye varacağını sezdi. Ayazmayı geçiyorlardı. Kendisi büyütmüştü işi; susması, başka lâfa atlaması daha iyi olacaktı. Saron Yokuşuna vurmuşlardı. «Yokuşun başına kadar konuşmayım daha iyi» diye düşündü.</p>
<p>Ama bu sefer de Çaka bırakmadı: «Selçuklu dara düştü mü bizi arar; gene çıktımı aklına bile getirmez bizi. Demek ki Çavuldur Selçuk'tan değil, olsa böyle olmazdı.» «Nerden çıkardın?»</p>
<p>«Şurdan; Ursel bizi ezip yok edince Selçuklu yanımızda yoktu.»</p>
<p>«Yağmur Selçuklu değil mi?»</p>
<p>«Bir o ne işe...» «Yarar ki!» diye bitirecekti cümlesini, utandı.</p>
<p>«De, de. Sonunu getir. Utandın mı? Bütün söylediklerin gibi yine yanlış bir lâf edecektin de ondan mı sustun? Neyse, unut! Çavuldur'la Selçuklunun bir farkı yoktur. Bana inanmaz mısın? İnanmazsan getir bıçağını, damarlarımızı keselim, bak iki kan bir mi değil mi?»</p>
<p>«Bir şey diyeceğim ama kızacaksın yine hay Ersagun Beyim.Şu atların damarlarını da delsek bizimkine benzer kan çıkar. Atlara da Selçuklu mu diyeceğiz şimdi?»</p>
<p>Ersagun Bey bunaldı açıkça. Aslında kötü örnek veren, kendisi olmuştu. Bu sefer ustalıkla: «Şimdi sen beni, ben seni anlıyoruz konuşurken he mi? Selçuklu ile Çavuldur ayrı olsa anlaşabilir miydi? Sen sus ben sus; Işık Gollü Deli Karı'nın oğlu gibi el kol işaretleri.» «Sen bu BizanslIlarla da konuşup anlaşıyorsun ya.» «Lâf yarışını bırak da sür atını. Ay dolanıyor nerdeyse.»</p>
<p>Düzlüğe çıkıp hayli at sürdüler, hiç konuşmadılar. Ersagun Bey Barbisus Deresine dikleme inen kısa yola saptı. Sarp bir yol olduğu için zaten konuşmağa dalacak fırsat bulamazlardı; atları alışkınlıklarına bıraktılar.</p>
<p>Ancak Kersa'yı kıyıdan dolanırken Çaka: «Kızdırdım seni Ersagun Beyim» diye çocuk kurnazlığıyla lâfı açmak istedi: «Kızdırmak için konuştuğumu sanırsın şimdi.»</p>
<p>«Kızdırmadın. At kanıyla adam kanını bir tutup cahillik yaptın; anandan öğrendiğin dili sonradan bellediğin dille bir tutup eşeklik. Anandan öğrendiğin dil senin törendir, bilemedin. Sonradan öğrendiğin dille ölçmeğe kalktın, böylelerine ne derler bilir misin? Tosbağanın kabuğu. Neyse yarına sakla lâflarını. Az sonra şehre gireriz. Dağbaşı şehirden daha güvenilecek yerdir.» Çaka üzüldü, «Çavuldur'um ben.» demekle Ersagun Bey'i neden kızdırdığına bir türlü aklı yatmamıştı yatmasına ama Ersagun Bey'in kızmasının, üzülmesinden olduğunu da hissetmişti. Bir kere daha : «Kızdırdıysam seni Ersagun Beyim.» diye başladı. Herhal küsmüştü de Ersagun Bey atını üzengileyip sanki kaçtı Çaka'dan.</p>
<p>Ersagun Bey Çaka'yı, Yağmur Bey'in kaldığı eve bıraktı; Bukaleon Kapısından girince az ötede, yokuş çıkan daracık bir sokağın başıydı ev. Kapıdan geçmek kolay olmamıştı pek. Papaz kılığı işine yaramıştı, bir de! «Bu çocuk bir Selçuklu Beyinin oğludur. Vaftize gidecek.» deyince yarı uykulu yarı şarap sarhoşu muhafız geçit vermişti. Ersagun Bey, daha emin olsun diye muhafızı takdis de etmişti.</p>
<p>Ersagun Bey'in şehrin birçok mahallelerinde bulup buluşturduğu yardım ettiği yerliler vardı, yerlileşmiş Göktürk'ü, Uygur'u, Peçenek'i; Uz'u vardı; hatta Arap'ı, Venedik'i, Ceneviz'i. Bu ev de onlardan biriydi; ev sahipleri, oğulları ayyaş, kızları gözü dışarıda olduğu için eve hemen hiç gelmeyen bir yaşlı karıkocasıydı Bizans'ın. Şimdi belki de ikinci uykularındaydı. Üst kata çıkan kesme taş merdivenin orta yerinde hayli erimiş bir mum yanmasa, zaten çok basık olan alt katta nemlenmiş bir küfün karıştığı karanlığa kolay kolay ahşamayacaklardı. Gıcırdayan sokak kapısını yavaşça açmış olmalarına rağmen yukardan telâşlı ayak sesleri duyuldu. Arkasından da elinde, yanan ince bir mum şamdanla, merdivenin üst başında Akça Kız göründü. Gündüz kılığında giyinikti.</p>
<p>Ersagun Bey «Atları yandaki sayvana çek Çaka.» dedi; «Geç oldu, yorulduk da. Burda sabahlayım artık.»</p>
<p>Çaka atların, karanlık sayvanda gemlerini alıp yularlarken Ersagun Bey'in kalışına sevinmişe benziyordu; Ersagun Bey'in atını ayrıca okşadı da.</p>
<p>Ersagun Bey ise doğruca yukarı çıkıp, sofada hemen papaz kılığından kurtulmuştu. Dürüp büküp kaldırıp bir köşeye atacakken caydı; usulca derleyip devşirdi; hâlâ merdiven başında öylecene durakalan kıza: «Kaldır hele şunu Akça Kız; lâzım olunca burdan aldırırım» dedi.</p>
<p>Akça Kız uyumamış olmasından herhal, papaz urbasını cansız, isteksiz aldı. Çok kısa da olsa bir süre ne yapacağını, nereye koyacağını bilememiş gibi elinde tuttu. «Ee. Niye durdun? Bu evin bir sandığı sepeti vardır elbet. Bu evin leğeni ibriği de var sanırdım ben. Ayakta uyuyup durma leğen ibrik getir kız. Seyrandan gelmedik.»</p>
<p>Ancak o zaman Akça Kız: «Ben Yağmur Bey'le gelirsiniz sandıydım da.» diyebildi. «Bunca zamandır gelmeyince... Öyle işte...»</p>
<p>«Şimdi senin Yağmur Beyine de başlatacaksın; leğen, ibrik, peşkir daha mı durdun soyha Çavuldur'un kızı.»</p>
<p>Akça Kız'ın gidişini; içerde yıkanma yerinden gelen kapkacak su sesini bekledi. Belli belirsiz, çok gizli bir deprenişle, unutulmuş bir çadır içinin gece uykusunu beklediğini sandı.</p>
<p>Akça Kız leğen, ibrik ve bir ucu omzundan sırtına, işlemelisi önüne sarkmış uzunca bir peşkirle geldi. Peşkirin dokuması birden Ersagun Bey'in beklediğini sandığı o çadır içinin gece uykusunu dalgalandırdı. Alıp peşkire uzun uzun baktı; küçük kabarcıklı kıvrımlarını sanki sevdi parmaklarında. İç çekişini, yorulmuşluğunda gizleyerek: «Dök bakalım ibriği Akça Kız. Yıllar var ki katıksız bir Selçuklu kızından elimizi yumadık.»</p>
<p>Az önce «Çavuldur soyha.» deyişini bağışlatmak ister gibiydi: «Kıvrağı sen mi işledin?» «Vakit vardı bir zamanlar Ersagun Beyim; gönül hoştu. Pamuğu inceden eğirmenin günüydü.» «Ee. Şimdi de vakit var ya!»</p>
<p>«Hangi vakit? Vakit dediğin durgun su yüzüne benzemez mi? Baktığında bir şey görürsün, baktığında bir şey görmezsen neyleyim o su yüzünü, budanmıştır.»</p>
<p>«Kız sende ozanlık var, ne lâf böyle.»</p>
<p>Ersagun Bey el yumağı uzattıkça uzatıyordu; yüzünü yumaya başladı, boynunu. «Var var ozanlığın da daniskası.»</p>
<p>«Söylersen ozan oluyorsun, söylemezsen Çavuldur soyhasının kızı. Hangisi gerçek?» Ersagun Bey ibriği itti. Peşkirde elini yüzünü kurulamağa başladı. Güldü: «Ne deyim? Haklısın. Lâfı ben istedim. Bugün anlaşılan sakarlık bende, gelirken Çaka'yı da zorladım. Uluorta lâf ettirdim.» «O nasıl söz Ersagun Beyim. Çaka iyi çocuktur, yapmaz öyle şey.»</p>
<p>«Biz de kötü demedik ki. Hadi bakalım varsa şöyle bir koşam lor getir, ekmek getir, soğan getir. Bir de çalkama yaparsan değme keyfime. Şölen diye buna derim.»</p>
<p>Akça Kız leğenle ibriği topladı, peşkiri aldı; götüreceği sırada Çaka da geldi. Deminden beri yüzü hiç gülmeyen, konuşuşu sırf konuşmak olsun diye hiç oynamayan yüzünden dökülü dökülüveren Akça Kız, Çaka'yı görür görmez gülümsedi. Akça Kız'ın yalnız yüzü değil de bütün bedeni gülümsedi. Leğeni, ibriği peşkiri bıraktığı gibi Çaka'ya sarıldı: «Oh Çakam öyle korktum ki, ya dönmeseydin?»</p>
<p>İlkin hafiften utanan Çaka, Akça Kız'ın sarılışında kasılmıştı; sonra bıraktı kendini sarılışa. Akça Kız Çaka'yı bırakıp bırakıp kucaklıyordu: «Dünya yıkılsa bir yerlere bırakmam seni bir daha, ne bu? Elin şehrinde bir başıma ne işim var benim; ne dili dil, ne dini din, gitme bir daha Çakam.</p>
<p>Gidersen aklım oynar.»</p>
<p>Çaka bir ara Ersagun Bey'in kendilerini, anlayamadığı bir hoş gözlerle süzdüğünü görünce kızardı. Silkindi: «Hele şuna, bir ağıtın noksandı.» diye zorla erkekleşmiş bir sesle Akça Kız'a çıkıştı, itti: «Çavuldur'da olsaydın da böyle yapsaydın he mi?»</p>
<p>Akça Kız kırıhverdi; sanki uçarken düşüvermişti. Belinleyip bir an baktı. Ardından da, az önce nasıl çözülüvermişse yine öyle içten yumulup katıldı: «Hele şuna bak, Çavuldur'da olsaymışım. Hay soyha neyine güvendin, sen de benim gibi yamama değil misin burda. Çavuldur'da olsak hangi tamunun dibine giderseniz gideydiniz umurumdaydı sanki?»</p>
<p>Öfkesini leğenle ibrikten aldı; nasıl sarılıp kaldırdıysa leğenin içindeki su çalkandı, yere bile taştı. İşte o zaman Ersagun Bey kahkahayı bastı. Öylesine gülüyordu ki Akça Kız bile öfkesinin arasında durup bakmaktan kendisini alamadı: «Eyi eyi. Gül hele şimdi Ersagun Beyim. Akça'nın da güleceği gün gelir elbet.»</p>
<p>Çaka ne yapacağını bilemeden bir Ersagun Bey'e, bir Akça Kız'a bakıyordu. Bir iş yapmış olmak için ellerini kokladı. At teri kokuyordu; ıslak bir at teri ellerine yapışmıştı. «Bırak konuşmayı da getir şu leğen ibriği, elimiz at döşünden beter.»</p>
<p>Akça Kız hiç beklenilmeyen bir şey yaptı. Su leğenden taşıp dökülecekmiş, ibrik devrilip yan yatacakmış, peşkir bilmem ne olacakmış diye düşünmeden her birini birer birer getirip Çaka'nın önüne önüne koydu, attı, fırlattı: «Çavuldur'da olsaydık bu böyle olmazdı ama Çavuldur değil burası Ölmezbeyimin torunu. Bul şimdi eline su dökecek bir Çavuldur sümsüğü.» Ersagun Bey yeniden kahkahayı koyuverdi. Akça Kız sahanlığa gitti. Çaka, leğeni mi ibriği mi hangisine gelecekliyse artık tekmelemeğe hazırlanıyordu; Ersagun Bey'i düşününce bir ayağı kıvrık kaldı. Ersagun Bey, gülmesini kesmeden: «Anlaşıldı Akça Kız.» dedi; «Anlaşıldı bu böyle olmayacak. Yağmur döner dönmez seni everdim belle. Hemi de Çavuldur'un en koyusundan bir toy düğün sana.»</p>
<p>Uzunca bir süre sahanlıktan hiç bir ses gelmedi. Ersagun Bey'in gülüşü yavaş yavaş duruldu, meraklanma oldu. Çaka beceremeye beceremeye, bir eliyle ibrikten döktüğü suda elini yudu. Ersagun Bey, bu sefer gerçekten meraklanmış «Hani cevap hay Akça Kız» diye sahanlığa bağırdı: «Toy düğün dedik sana.»</p>
<p>Sahanlıktan cesaretsiz, parmak kalınlığı bir su ipildeyişinde Akça Kız'ın sesi duyuldu: «Eğlenme benimle Ersagun Beyim. Günah.»</p>
<p>«Ne eğlenmesi? Toy düğünün eğlenmesi mi olur?»</p>
<p>«Eğlenmesi olmaz da.» Akça Kız'ın sesi az biraz umutlandı ama umut uçup gidecekmiş cinsindendi: «Bu gidişle toy düğün öte dünyada olursa yine iyi. Yağmur'un yüzünü gören kim?» «Görürsün görürsün, biz görürsün dedik mi demedik mi?»</p>
<p>Yarım yamalak elini yuyup peşkirde kurulayan Çaka'ya göz kırptı: «İşte Çaka da duydu. Öyle midir Çaka?»</p>
<p>Sahanlıktan bakır tasta dönen kıvrak bir tahta kaşık sesi geldi; türküyü andırıyordu. Sonra yavaş yavaş boşalan bir suda donuklaştı, sağırımsı. Ersagun Bey'in ağzında, dayanılmaz bir susuzluk kuruması kıvrandı: «Hele bir çalkama yoğurt tadı versin de toy düğün nasıl kaçarmış göresin.» Sahanlıktan iki yumruk sesi, iki çatırdama geldi. Akça Kız soğan kırıyor olmalıydı. Sonra, tepsi, çanak kaşık sesleri, sonra başka tıkırtılar. Çok dikkat edince Ersagun Bey, bin güçlükle duyulan Akça Kız'ın türkümsü mırıltısını da duydu. Hep birden, bütün duydukları, yorgunluğun da katıldığı bir düş karışımında Merv oldu, Serahs oldu, Dandanakan, Ceyhun oldu, kocaman bir çadır halini aldı, göz göz dumansı. At kokuları, deve höngürtüleri, koyun yapağısı, ıslak keçe tütmesi oldu, göğnüdü. Çaka iki diz üstünde oturmuştu. Oturduğu ipekli tirşe minder tepme keçe, dolma yün oldu. Çaka kendi oğlu, öz oğlu. Çaka'nın ad koma töreni az önce yapılmış, Çaka'nın anası boşalan kımız kırbalarını, küpü küpçeği, kazanı yerleştirmede. Çaka babasına saygılı iki diz üstüne susmuştu. Çaka babası Ersagun'dan yiğit. Cin, çocuksa eğer bundan başkası, Ersagun'un oğlu Çaka'dan başkası değildir. Oh. Gök Tanrı, Görklü Tanrı cennet bir Selçuk çadırı mıdır, Cennet bir Selçuk kızında mıdır heyyy?</p>
<p>Düşü, Akça Kız'ın bir dolu tepside gelişi bozdu ama Ersagun Bey yüksünmedi, kızmadı. Düşün bir devamıydı Akça Kız, düşün sebebiydi. Düş gülüşünde at gözlerinden daha güzel baktı. Akça Kız'a: «Sen neler doldurmuşsun tepsiye hay kız. Yağmur'u duyunca he mi, toy düğünü duyunca. Ya Yağmur'u getiriversem ne edeceksin, herhal bir boynuma sarılmadığın kalır utanmadan. Hadi bakalım sen de otur. Töre değildir ya ne yapalım bura da Oğuzeli değil. Gel Çaka hele bir çalkama tasını dikelim tepemize oh.»</p>
<p>«Ersagun Bey şimdi çocuklaşmadıysa başka hiç bir zaman çocuklaşmamıştır» diye düşündü Akça Kız. Ersagun Bey'e bakışı da düşünüşünden farksızdı. Ersagun Bey Akça Kız'ın ne düşündüğünü ilkten anlayamadı. «Yağmur Bey'in gidişini benden sanma hay kız suçunu ödüyor.» «Bilmem ne adasındaki gavura gidip gelmekle ödemedi mi? Kaç gün sürdüydü.» «Öyle az ceza yetmez.» «Ardından da Peçenek mi çeçenek mi ne oraya gitti. Yetmedi.» «Yetmez ya. Suçu büyük dedik.» «Şimdi kim bilir nerdedir yoksul? Şöyle böyle on gün.» «O da yetmez.»</p>
<p>«Neymiş bu suç böyle hay Ersagun Beyim? Ahmet Yesevi'nin evini mi taşlamış?» «Kim dedin kim dedin?»</p>
<p>«Ne bileyim Yağmur her gittiği yerde anlatır; yediden yetmişe Yavgulunun da, Eymirlinin de, Selçuklunun da bütün Türkmen'in ağzında. Sen sanki bilmezsin de.»</p>
<p>«Ahmet Yesevi'nin evini taşladı mı çarpılır, bizimki çarpılmadan az biraz yufka.» «Hemi de ne yufka. Yoksulun sırtı yatak yüzü görmemiştir yemin olsun ki.» «Eh bu da ona akıl olur.» «Neyleyim; zaman tosbağa gibi olduktan sonra. Bekle ki gelecek.»</p>
<p>«Denileni yapsaydı, tosbağa gibi değil tavşan gibi olurdu. Bir kere seninle Çaka'yı yanına takmayacaktı. Hadi taktı diyelim; yolda Süleyman Bey'i bulması ona haber verip ondan haber alması gerekti; gitmemiş. Neden gitmemiş? Nedenini o demedi ben deyim; beyimiz Çaka'yı benim yanıma getirmek istiyormuş, ben yetiştirirsem büyük adam olurmuş. Amma aslı Akça Kız'dan ayrılmamak, gönlü Akça Kız'da, Süleyman Bey'e uğrasa Akça Kız bir oymağa verilir diye korkar. Ya.»</p>
<p>Akça Kız'ın yüreği koptu çırpındı, sevinçten de öte.</p>
<p>Ersagun Bey fark etmemiş gibi devam etti; «Bu birincisi neyse ne... Hadi aldın geldin buraya, doğrulayıp Ersagun'a gitmen gerekmez mi? Seni gönderen öyle demedi mi? Yoo, hayır; Yağmur Beyim yine korkar; sanır ki Ersagun onu hemen işe salacak Akça Kızına hasret gidecek. Onun için on gün Bizans'ta oyalandı; Akça Kız'ı, bir de Çaka'yı Bizans'ta gezdirip tozdurdu.»</p>
<p>Bu sefer, Çaka konuştu: «Yok Ersagun Beyim, iş yaptı. Arap camisinin ordaki Arapların gençlerini topladı. Ocak kurdu, ders verdi; iş öğretti.»</p>
<p>Akça Kız da: «Bizi gezdirmek de ne. O işe öyle bir verdi ki kendini bizi unutup açıkta bıraktı. Eskiden gelme Oğuzlar varmış onları da buldu.»</p>
<p>«Eyi eyi de... Gelip beni görecekti; olup biteni anlatacaktı, yapacaklarını söyleyecekti. Ondan sonra da işe sarılacaktı; belki Bizans'ta değil de başka yerde. Onu burdaki adam bilir ancak. Benim de ondan soracaklarım vardı. Küpeli Hafız neden öldü, kimse bilmez; herhal İltutmuş işin doğrusunu ancak Yağmur'la gönderdi, onu soracaktım.»</p>
<p>«Eyi ya hep yanındaydı, sorsaydın ya Ersagun Beyim.»</p>
</body>
</html>