<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">11</h2>

  <p><br />
  <br /></p>

  <p>Caine’nin dosyasını beşinci defa okuyordu Dr. Tversky. Artık ezberlemişti neredeyse, ama bir kez daha okumak istedi. Caine’nin bünyesindeki dopamin seviyelerine ve nöbetleri engellemek için verilen deneysel ilaçların kimyasal analizine bakıyordu. Her şey ortadaydı. Caine’nin doktoru, bilmeden, ona bu bulguları tetikleyen bir madde veriyordu. Tversky’nin tek yapması gereken şey şimdiki formülünü biraz değiştirmekti. Sonra da...</p>

  <p>Bir hayvan üzerinde test etmeden yeni ilacı Julia’ya vermek konusunda çekinceleri vardı, ama zaman daralıyordu. Bunu kendisi de itiraf etmişti. Her saniye, beyninin sallantıda olan kimyası değişiyordu, zaman geçtikçe bu fırsatı elinden kaçırmış olacaktı. Aslında bunu yapmak değil, yapmamak hata olurdu. Şimdi başlamak zorundaydı.</p>

  <p>Bir şey atlamadığına emin olmak için dosyayı bir kez daha okudu. Tek bir şansı vardı, ilk denemede başarılı olması gerekiyordu. Eğer istediği sonuca ulaşırsa bir sonraki adımlarının ne olacağını bilecekti. Hatta bundan fazlasını da bilecekti.</p>

  <p>Her şeyi bilecekti.</p>

  <p>“Hazır mısın?” Powerball temsilcisi Bay Sheridan ucuz takım elbisesinin içinde o kadar heyecanlıydı ki yerinde duramıyordu. Adam pişkin pişkin sırıtınca Tommy’nin midesi bulandı.</p>

  <p>Tedirginsin, hepsi bu. Tedirginsin çünkü ünlü olmak üzeresin.</p>

  <p>Ama Tommy bunun doğru olmadığını biliyordu. Uyandığı anda, televizyona çıkacağını bilmeden önce bile, kusmak istemişti. Televizyona çıkıp da ünlü olacağı için midesinde asit birikmiyordu, bir önceki gece uykusunda rüya görmediği için tedirgindi.</p>

  <p>Bir zamanlar bu rüyaların bir lanet olduğunu düşünürdü. O parlayan rakamları tek bir gece bile görmemek için sağ kolunu vermeye hazırdı o zamanlar. Ama şimdi de onlar olmadan, yalnız ve boş hissediyordu kendini. Bu duygudan kurtulmaya çalıştı.</p>

  <p>Rüyaların kesilmesi mantıklı. Artık gerek yok rüya görmeme. Kazandım.</p>

  <p>Bunun doğru olduğunu biliyordu, ama bu kendini daha iyi hissetmesini sağlamıyordu.</p>

  <p>“Haydi gidelim,” dedi gülümseyen temsilci Tommy’nin omzunu tutarak. Tommy, adamın peşinden kapıdan çıktı ve Eyaletlerarası Piyango Birliği’nin bu gece için özel olarak hazırlattığı mini podyuma gitti. Kalabalık fotoğrafçılar güruhuna baktı. Ama odadakileri daha çok iyi göremeden patlayan flaşlardan gözleri kamaştı. Sanki hepsi aynı anda patlamıştı. Kameraların sesi de duyuluyordu.</p>

  <p>Tommy elinden geldiğince hoş bir şekilde gülümsedi. Makyözün yirmi dakika uğraşıp sivilcelerinin üstüne fondöten sürmüş olmasından hoşnuttu. Işıkların etkisiyle adeta uyuştuğundan, Sheridan omzuna elini koyunca neredeyse yerinde sıçradı.</p>

  <p>“....ve kazanan Manhattan’da oturan yirmi sekiz yaşında bir kasiyer. O şimdi 247 milyon dolarlık bir adam!” Sheridan artık gülümsemiyor, iyiden iyiye sırıtıyordu. “Tabii devlet baba kendi payına düşeni alacak.” Gazeteciler buna nezaketen güldü. “Şimdi lafı uzatmadan... İşte karşınızda, Bay Thomas DaSouza!”</p>

  <p>Sheridan yana çekilirken Tommy’yi mikrofonların durduğu yere doğru çekti. Gazeteciler ismini bağırırken flaşlar patladı yine.</p>

  <p>Sheridan, Tommy’nin önüne atıldı. “Lütfen, teker teker.” Kalabalığa baktı, sonra birini işaret etti. “İlk önce Penny soru sorsun, sonra da Joel.”</p>

  <p>Kıpkırmızı bir pantolon takım giymiş, saçları sarı boyalı bir kadın yerinden kalktı. “Multimilyoner olmak nasıl bir şey?”</p>

  <p>Tommy dönüp bakınca Sheridan başını salladı. Mikrofona konuşmasını işaret etti. Tommy hafifçe eğilerek tüm mikrofonların alacağı şekilde konuşmaya çalıştı. “Çok güzel!” Herkes buna güldü.</p>

  <p>“Sayıları nasıl seçtin?” dedi saçları dökülmüş bir adam.</p>

  <p>“Rüyamda gördüm.” Bu sözler ağzından çıktığı anda bunun bir hata olduğunu anladı, ama iş işten geçmişti. Tüm gazeteciler aynı anda bağırmaya başladılar.</p>

  <p>“Teker teker. Teker teker lütfen!” diye bağırdı Sheridan onları susturmak için. “Curtis, Bethanyi, Mike, sonra da Bruce.”</p>

  <p>İri yarı zenci bir adam Tommy’nin dikkatini çekmek için ayağa kalktı. “Ne kadar zamandır görüyorsun bu rüyaları?”</p>

  <p>“Tüm hayatım boyunca gördüm herhalde.”</p>

  <p>“Nasıl bir rüya bu?” diye sordu yüzünü birkaç kere gerdirmiş olduğu anlaşılan bir kadın.</p>

  <p>Tommy gözlerini kapayarak boşlukta hareket eden dev sayıları hatırladı. “Çok güzeldi.”</p>

  <p>On beş dakika boyunca Tommy’ye birçok soru sordular: “Tanrı’ya inanıyor musun?”, “Cumhuriyetçi misin, Demokrat mısın?” gibi. Tommy cevabını bildiği soruları cevapladı, geri kalanlara da tedirgin bir şekilde ‘bilemiyorum’ dedi.</p>

  <p>Sheridan on dakika sonra gazetecileri susturduğunda Tommy havalardaydı. Mutluydu. Tommy DaSouza uzun yıllardan sonra hayatında ilk defa çok mutluydu. Ama Piyango Birliği’nin onun için kiraladığı limuzinle evine giderken rüyalarını düşünmeden edemedi. Eğer rüyaları gerçekten bir daha göremeyecekse, hayatı nasıl olacaktı?</p>

  <p>Nava, dosyalarda Tversky’nin resmini aradı, ama bulamadı. Grimes herhalde bilgileri güncelliyordu. Avının neye benzediğini öğrenmek için sonra tekrar bakması gerekecekti.</p>

  <p>Kişisel bilgilere tekrar baktı. Adam iki kere evlenmiş ve boşanmıştı. Tek yatak odalı mütevazı bir evde yalnız yaşıyordu. İlk evliliği ‘şiddetli geçimsizlikten’ dolayı sonra ermişti, ama ikinci eşi Tversky’nin kendisine psikolojik tacizde bulunduğunu ve zina yaptığını iddia etmişti. Öğrencilerinden biriyle yatıp kalktığını da ileri sürmüştü.</p>

  <p>Aslında ikinci Bayan Tversky’nin böyle bir kaçamağa şaşırmaması gerekirdi, çünkü kendisi de profesörün eski öğrencilerinden biriydi ve büyük bir olasılıkla ilk evliliği onun yüzünden bitmişti. Grimes’den, Tversky’nin kız öğrencilerinin telefon kayıtlarını incelemesini istemeye karar verdi Nava. Acaba şimdi hangisiyle yatıyordu? Grimes hakkında duyduklarına bakılırsa, Tversky’nin cinsel hayatını kurcalamak adamın hoşuna gidecekti.</p>

  <p>Gerçi bu bilgiye ihtiyacı da olmayabilirdi, ama Nava her zaman çok iyi hazırlanma taraftarıydı. Eğer Tversky’yi kaçırması gerekirse, özel hayatına ilişkin tüm ayrıntıları bilmek adamı hazırlıksız yakalamasına yardımcı olurdu.</p>

  <p>Sonra da adamın özgeçmişine baktı. On dokuzunda üniversiteyi bitirmiş, Caltech’ten çok yüksek dereceyle mezun olmakla ve matematik bölümünü bitirmekle kalmamış, biyolojide de yüksek lisans yapmıştı. Doktora çalışmalarına Johns Hopkins Üniversitesi’nde devam etmiş, yirmi dördüne basmadan biyoistatistik konusunda doktorasını bitirmişti. Sonrasında da hep en iyi okullarda çalışmıştı; Stanford, Penn, Harvard ve sonra da Columbia. Bu süre zarfında da NIH, WHI, CDC ve hatta UGA’dan bile araştırma fonları kapmıştı.</p>

  <p>Nava başını salladı. Tversky, hükümeti arkasına alıp dünyayı değiştirebileceğini sanan dahilerden biriydi. Ona para vermişlerdi, ama sonuç olarak politik bir kaldıraçtan başka bir şey değildi. Bir zamanlar Nava da böyle saftı, ana vatanının bir piyonu olmuştu. Ama şansı yaver gitmiş ve on yıl önce her şey değişmişti.</p>

  <p>Aslında komünist olarak yetiştirildiği düşünülürse, serbest ajanlık kariyeri geçmişiyle ters düşüyordu. Dmitry bilseydi bu hiç hoşuna gitmezdi, ama Nava’yı suçlar mıydı? Bundan pek emin değildi. Bir önemi de yoktu zaten. Dmitry Zaitsev çoktan göçüp gitmişti. Tıpkı Nava Vaner olmadan önce var olan ve ölen o küçük kız, Tanja Aleksandrova gibi o da ölmüştü.</p>

  <p>Kimliğini değiştirmek, yeni bir kot pantolon giymek gibi olmuştu. İlk başta biraz rahatsız ediciydi: Yeni bir kot pantolonun bazı yerleri insanı sıkar, bazı yerleri de bol dururdu ya aynen öyle bir şeydi. Ama zaman içinde yeni kimliği üstüne öyle bir oturdu ki, ikinci derisi gibi oldu. Bir süre sonra Tanja’yı tamamen unuttu. Geçmişte kalmış bir hatıradan ibaretti o. Çocukluğundan beri görmediği bir dost gibiydi.</p>

  <p>Nava artık kimse değildi. Ailesi, ülkesi, hiçbir bağlılığı yoktu; kimseye herhangi bir bedel ödemeyecekti. O kadar uzun süredir böyle yaşıyordu ki, gerçekten hissetmenin ne olduğunu bile unutmuştu. Aslında bunu değiştirmek istiyordu, ama kaçmadıkça bunun mümkün olmayacağını biliyordu. Bir kez daha yeni bir hayata başlayacak, ama bu sefer her şeyi doğru yapacaktı. Önündeki tek engel Dr. Tversky ve Alfa deneğiydi.</p>

  <p>Bu deneğin kim olduğunu gelecek otuz altı saat içinde öğrenmesi gerekiyordu. Dosyadan gerekli bilgileri edinemezse, Tversky’nin peşine düşmek zorunda kalacaktı. Eğer bu da işe yaramazsa güç kullanacaktı. Bunu denerse, Alfa deneğini ele geçirinceye kadar doktoru tutması gerekecekti. Adamı ya alıkoyacak ya da öldürecekti ki, iki seçenek de hoş değildi. Bunu yapmanın daha kolay bir yolu olmalıydı. Doktorun notlarında onu Alfa deneğine götürecek bir ipucu olmalıydı. Mutlaka vardı.</p>

  <p>Sonraki üç saat boyunca Nava bin küsur sayfalık notlarda bir ipucu aradı. Tam vazgeçmek üzereyken aradığı şeyi buldu.</p>

  <p>Alfa deneğine 5 mg fenitoin verildi. (Deneğin vücut ağırlığının her on kilosu için 1 miligrama denk gelecek şekilde).</p>

  <p>İşte bu! Yani vücut ağırlığının her on kilosu için bir miligram veriliyorsa, o zaman Alfa deneği yaklaşık elli kiloydu. Elbette! Alfa deneği bir kadındı. Tversky’nin geçmişte yaşadığı aşk maceralarını okuduktan sonra bunu nasıl da tahmin edememişti. Laboratuvardan biriydi denek. Nava ceketini kapıp dışarı fırladı. Elli kiloluk bir doktora öğrencisi arayacaktı.</p>

  <p>Elliot Samuelson’un kocaman bir göbeği vardı ve yüzü de çiçek bozuğundan dolayı lekeliydi, kalın telli saçları da hoş olmadığı için, pek sosyal hayatı yoktu. Bu yüzden de zamanının çoğunu laboratuvarda geçiriyordu. Tam Nava’nın aradığı kişiydi. Onu Columbia Üniversitesi’nin bilim laboratuvarının önündeki sosisli sandviççinin başında buldu.</p>

  <p>Normal koşullar altında Nava, Samuelson’la birkaç hafta boyunca yakınlaşır, yavaşça, farkına vardırmadan bilgi sızdırırdı. Ama bugün böyle işlere zamanı yoktu. Bu sefer kendini Tversky’nin eski eşlerinden biri adına çalışan bir özel dedektif olarak tanıttı. İlk başta Elliot, Nava’nın sorularına cevap vermekte tereddüt etti, ama eline bir yüzlük sıkıştırınca adamı susturmakta zorlandı. Adam ona laboratuvardaki tüm kadınları anlattıktan sonra araya girdi Nava.</p>

  <p>“Ufak tefek kadınlar var mı? Diyelim elli, elli beş kiloluk.”</p>

  <p>“Hmmm,” diye düşündü Elliot kolunu kaşırken. “Mary Wu var, o ufak tefektir. Ama son zamanlarda Cambridge’e gidiyor sık sık, oradaki kodamanlardan biriyle birlikte bir makale yazıyor.”</p>

  <p>Nava, Wu’nun adını Grimes’in kendine verdiği öğrenciler listesinden sildi. Tversky’nin dosyalarında Alfa deneğiyle son üç aydır haftada iki kere deney yaptığı yazıyordu. Elliot devam etti.</p>

  <p>“Candace Rappaport ve Maria Parker de ufak tefekler; ama Candace nişanlı, Maria da bir lezbiyen.”</p>

  <p>Elliot bu iki kadını elemişti, ama Nava elemedi. Deneyimlerine göre nişanlı olmak insanın başkasıyla kırıştırmayacağı anlamına gelmezdi, ayrıca Elliot’un lezbiyen demesiyle kadın lezbiyen olmuyordu. Geri kalan isimleri de saydı. Elliot’a göre tanıma uyan kimse yoktu. Nava gitmek üzereyken Elliot onu durdurdu. “Bekle, biri var aslında.”</p>

  <p>“Öyle mi?”</p>

  <p>“Evet. Aslında teknik olarak o bizim laboratuvarda çalışmıyor; NYU’da öğrenci, ama son iki yıldır bir değişim programıyla burada. Neyse, çok ufak tefek, 1.60-1.65 boylarında, ama bence o değil aradığın kişi.”</p>

  <p>“Neden?”</p>

  <p>“Bilmem,” dedi Elliot omuz silkerek. “Garip de ondan. Özellikle son zamanlarda çok garipleşti. Mesela son birkaç haftadır sürekli beyzbol şapkası takıyor. Şapka onu rahatsız ediyor herhalde, çünkü hep başını kaşıyor ve mikroskobu kullanırken de hep düzeltmek zorunda kalıyor, ama asla çıkarmıyor.”</p>

  <p>“Başka?” dedi aklına bir anda binbir türlü olasılık gelen Nava. Kız belki saçını çok kötü kestirmişti, ama Nava son zamanlarda peydahlanmış bu şapka tutkusunun altında başka bir şeyin yattığından şüpheleniyordu.</p>

  <p>“Başka pek bir şey yok, bir de kafiyeli konuşuyor.”</p>

  <p>Nava dondu kaldı. Tversky, Alfa deneğinde şizofrenik belirtiler gözlemlediğini, konuşmasının garipleştiğini, özellikle de kafiyeli konuşmaya başladığını yazmıştı.</p>

  <p>“Ne demek kafiyeli konuşuyor?” diye sordu.</p>

  <p>“Son zamanlarda konuşurken ‘Haydi gelin yemek yiyelim, kim, tim, yim’ gibi şeyler söylüyor. Garipleşti iyice.”</p>

  <p>Nava’nın kalbi hızla çarpıyordu, ama bu bilgiyle ilgilenmemiş gibi yaptı. Kızı kaçıracağı gün Elliot’un, onun bu kıza odaklandığını hatırlamasını istemiyordu.</p>

  <p>“Bir bakarım, ama herhalde o değildir,” dedi Nava. “Adı neydi?”</p>

  <p>Julia aynaya bakınca korktu. Hilkat garibesi bir yabancı banyosuna girmiş gibi şaşırdı.</p>

  <p>Bu benim. Artık böyle görünüyorum. Hatırladın mı?</p>

  <p>Titreyen dudağını ısırdı. Hiçbir zaman kendini beğenmemişti Julia, ama solgun renkli pek de düzgün olmayan saçları hep en beğendiği özelliği olmuştu. Şimdi saçı yoktu artık. Neredeyse kel kalan başına dokundu.</p>

  <p>Petey’in başına çizdiği sekiz daireyi görebiliyordu. Bunlar uçların girmesi gereken yerlerdi. Her bir koyu mavi yuvarlağın ortasında ufak bir kırmızı iğne deliği vardı. Birine yavaşça dokundu ve canı acıdı. Bir gece öncesinden beri ağrıyordu. Burnunu çekip, gözyaşlarına hâkim olmaya çalıştı. Beynindeki ses; vicdanı olarak bildiği ses, onu azarladı.</p>

  <p>Sana bunu nasıl yapabiliyor?</p>

  <p>- İkimizin de istemediği hiçbir şeyi yapmıyor.</p>

  <p>Öyle mi? Aynaya bir baksana! Kafanı kazımayı istedin mi? Kafa derine yuvarlaklar çizilmesini istedin mi?</p>

  <p>- Kes artık. O beni seviyor, ben de onu seviyorum. Ayrıca, sona iyice yaklaştık...</p>

  <p>Yaklaşan tek şey senin ölümün. İlaçlar seni öyle bir etkiledi ki, daha şimdiden günün yarısında uyuyorsun. Yemek yemiyorsun artık, bir deri bir kemik kaldın. Dur, çok geç olmadan dur. Yalvarıyorum sana.</p>

  <p>- HAYIR. Artık benim de bir sevgilim var ve mutluyum. Neden beni rahat bırakmıyorsun?</p>

  <p>Julia gözlerini kapayıp şüphelerini gidermeye çalışırken her zamanki sözleri tekrarladı kendine: Beni seviyor, beni seviyor, beni seviyor.</p>

  <p>Biraz kendine gelince gözlerini açtı ve peruğunu taktı. Eski saçı gibi değildi tam olarak, ama yakındı. İki haftadır takıyordu bu peruğu, şimdiye kadar kimse fark etmemişti. Zaten Petey dışında hiç kimse ona bakmıyordu ki. Gerçekten bakan olmuyordu.</p>

  <p>Julia dairesinden çıkıp sokağın karşı tarafına geçerken sigara içen uzun boylu, kumral bir kadın gördü. İğrenç bir alışkanlıktı bu. Bu kadar güzel bir kadın neden böyle bir şey yapardı ki? Neden bu şekilde kendilerini yok etmekten hoşlandıklarını anlayamıyordu. Saatine baktı, saat 2:19’du. Laboratuvara zamanında yetişmek istiyorsa koşması gerekecekti.</p>

  <p>Petey bekletilmekten hiç hoşlanmazdı.</p>

  <p>Nava son sigarasını içtikten sonra, izmariti çizmesinin topuğuyla söndürdü. Peşine düşmeden Julia Pearlman’ın biraz ilerlemesine izin verecekti. Kızın, takip edildiğini anlamasını umursamıyordu. Kız etrafında olup biteni görecek durumda değildi zaten aklı bir karış havadaydı. Ayrıca, Nava uzun süre peşinde dolaşacak değildi. Eline fırsat geçtiği an, kızı kaptığı gibi kaçıracaktı.</p>

  <p>Yedi blok boyunca Julia’nın peşinden ayrılmadı. Kız, Tversky’nin laboratuvarının olduğu on katlı binaya girerken de karşı kaldırımda durdu. Güvenlik görevlisine kimliğini gösterdikten sonra Julia gözden kayboldu. Nava, peşinden binaya girmeden önce birkaç dakika bekledi. Görevliye doğru gitti ve en seksi edasını takındı.</p>

  <p>“Pardon. Kız arkadaşımla yirmi dakika önce burada buluşacaktık, daha gelmedi. Bu binanın başka bir çıkışı var mı?”</p>

  <p>“Yok hanımefendi,” diye cevap verdi koruma görevlisi karnını içine çekmeye çalışarak. “Acil durum çıkışı dışında tek çıkış burası.”</p>

  <p>“Sağ olun,” dedi Nava. “Herhalde onu kaçırdım.”</p>

  <p>Nava döner kapıdan çıktı, sokağın karşısına geçti, büfeden bir paket Parliament marka sigara aldı. Gözlerini binadan ayırmadan bir sigara çıkarttı paketten. Nikotin kana karışınca da başka şeyler düşünmeye başladı. Uzun süre bekleyeceğinin farkındaydı, ama bunu umursamadı. Ne de olsa Alfa deneğini bulmuştu.</p>

  <p>Julia’nın beyzbol şapkasıyla gizlemeye çalıştığı kötü peruğu görür görmez anlamıştı aradığı kişiyi bulduğunu. Her şey bir anda yerine oturmuştu. Eğer Tversky sürekli Julia’nın beyin dalgalarını izliyorsa, her seansta aynı noktaya elektrot sokmak zorundaydı. Bunu yapmanın en kolay yolu da kızın saçını kazımaktı.</p>

  <p>Julia laboratuvardan çıkınca Nava peşine düşecekti, sokağın karşısına park ettiği minibüse sokacaktı kızı ve onu Korelilere teslim edecekti. Bir de Tversky’nin araştırmalarının bilgilerini içeren diski verecekti. Sonra Sao Paola’ya giden ilk uçağa binip, kimliğini değiştirip, Buenos Aires’e geçecek ve kayıplara karışacaktı. Bu kadar basitti.</p>

  <p>Tek yapması gereken şey Julia binadan çıkana kadar beklemekti. Bundan sonra her şey yoluna girecekti.</p>

  <p>Caine kendini yürüyüşe çıktığına inandırmaya çalışsa da, bunun bir yalan olduğunu biliyordu. Günbatımında kendini Mott Sokağı’nda buluvermişti. Wong’ın Szechwan lokantasının karşısında durmuştu. Lokantanın neon tabelasındaki logoda, dev bir kırmızı kâsede, tepeleme Çin usulü makarna vardı. Cüzdanını yokladı, içinde sahip olduğu tüm para duruyordu. Bunu yapabilirdi. Yapabileceğini biliyordu. Eğer oyunu yavaştan alırsa, batacağını hissettiğinde nefeslenirse, kazanabilirdi.</p>

  <p>Nikolaev’in yerine gidip 11.000 dolar kaybetmeden önce de kendine aynı şeyleri söylemişti. Ama bu farklıydı. O, hayatta bir kere olacak, olasılığı düşük bir şeydi. Öylesine kötü bir deneyimden sonra şansın kapısını çalması gerekirdi. Bu bir tahmindi aslında. Uzun uzun nefes alıp verdi.</p>

  <p>Caine kumar oynamak istemiyordu, ama başka şansı da yoktu. Altı gün sonra Nikolaev’e 2.000 dolar daha vermek zorundaydı ve elindeki para Kozlov’un onu hastanelik etmesini engellemezdi. Gelecek altı gün boyunca günde 267 dolar kazanırsa bir sonraki taksiti çıkarabilir, hatta yiyecek almak için 4 dolar kadar parası da kalırdı. Daha önce şansının yaver gittiği olmuştu. Bir kumar bağımlısı olduğu zamanlarda, otuz altı saat süren bir açık poker maratonunda 3.000 doların üstünde para kazanmıştı.</p>

  <p>Bir bağımlı olduğunda.</p>

  <p>Komikti bu laf aslında. Sanki şimdi bir kumar bağımlısı değilmiş gibi. Tabii canım. Kumar alışkanlığından vazgeçmek için gittiği danışman dışında kimseyi kandırdığı da yoktu zaten. Herhalde o da yutmuyordu Caine’nin numaralarını, umrunda da değildi. Nikolaev sağ olsun, sonunda dersini almıştı. Bu eli oynadıktan sonra, bu hayattan kurtulacaktı. Aklını kullanıp oynarsa her şey iyi olacaktı.</p>

  <p>Borcunu öder ödemez, bu işten elini eteğini çekecekti. Günde beş danışmanlık seansına giderdi, ne gerekirse yapardı. Biraz tedirgindi, ama yine de kendinden emin adımlar atarak sokağı geçti ve restorana girdi. Ön kasada çalışan kız, Caine yanından geçip de arka odaya doğru giderken, ona bakmadı bile.</p>

  <p>Kulüp biraz garip bir yerdi, ama Caine, Billy Wong’un şehirdeki en düzgün yerlerden birini işlettiğini biliyordu. Herkes Billy’nin kardeşi Jian Wong’un dai-lo-dai, patronların patronu olduğunu bilirdi. Adam Hayalet Gölgeler’in şefi, New York’taki en kalabalık ve en acımasız Çin çetesinin başıydı. Uçan Ejderler’le birlikte Hayalet Gölgeler, Çin mahallesindeki her şeyi kontrolleri altında tutarlardı. Uyuşturucu, kadın ticareti, kumar ve tefecilik onlardan sorulurdu. Yani, Caine’nin bir şeyden korkmasına gerek yoktu.</p>

  <p>“Uzun zaman oldu!” dedi Wong, Caine’yi demir kapının diğer tarafında görünce. Çinli olmasına rağmen şivesi çok düzgündü. Caine’nin omzuna kolunu atarak “Haydi gel!” dedi.</p>

  <p>“Seni görmek güzel Billy,” dedi Caine gerçekten de böyle hissettiğine şaşırarak.</p>

  <p>“Nakdin var mı?” dedi Billy sanki saati soruyormuş gibi normal bir sesle.</p>

  <p>“Billy beni bilirsin,” dedi Caine.</p>

  <p>“Bilirim, ayrıca Vitaly Nikolaev’i de bilirim. Ona 20.000 borcun olduğunu söylüyorlar.”</p>

  <p>“Faiz dâhil 12’ye indi ve elimde para var.”</p>

  <p>“Tabii ki var,” dedi gözleri parıldayan Billy. “Ama baştan söyleyeyim, veresiye oynatmam. Kişisel bir şey değil bu.”</p>

  <p>Caine başını salladı ve durumunun vahametini anlayınca birden nefesi daraldı. Nikolaev ve Billy birbirlerini hiç sevmez, hatta nefret ederlerdi. Eğer Billy, Caine’nin Nikolaev’e borcu olduğunu biliyorsa, o zaman herkes biliyordu. Bu durumda sadece cebindeki parayla oynayarak kazanmak zorunda kalacaktı.</p>

  <p>“Bugün şanslı hissediyorum kendimi Billy. Veresiyeye gerek olmayacak.”</p>

  <p>Billy başını eğip güldü. “Neden olsun ki!” Caine’nin sırtını sıvazladı. “Ne kadar paran var?”</p>

  <p>Caine elini cebine atıp tüm parasını çıkarttı: 438 dolar. 20 dolarını ayırıp hepsini saydı. Eğer işler yolunda gitmezse Cedar’s’a gidip iki tek içecekti bununla. Billy, Caine’ye fişlerini verdi ve onu bir masaya yöneltti, hatta otururken sandalyesini bile çekti.</p>

  <p>Caine oturduğunda, oyuncular umutla yüzüne baktılar. Karşılarında genç, saf bir borsacı görmek istiyorlardı; parası çok, deneyimi az olan bir enayi. Caine’yi görünce yüzleri asıldı. Oradakilerin çoğu onu tanımıyordu, ama gözlerinin altındaki morluklardan ve her şeyini yitirmiş bir adam gibi bakan gözlerinden kim olduğu anlaşılıyordu. O çaylak değildi, kendilerinden biriydi. İyi de olabilirdi kötü de, ama acemi olmadığı kesindi.</p>

  <p>Adamlar, Caine’ye bakıp, başlarıyla selam verdiler ve kartlarına döndüler. Caine ilk el pas geçip oynayanları seyretti. Oyuna girmeden önce oyuncular hakkında ufak tefek bir şeyler kapmayı düşünüyordu. Parayı köşedeki kuş suratlı bir adam kazandı. Kartlar dağıtıldığında yeri yükseltmiş, sonra da yine yükselterek son kart açılmadan herkesi kaçırtmayı başarmıştı. Herkese elindeki iki kızı gösteriyordu fişleri kendine doğru çekerken pis pis sırıtarak.</p>

  <p>Oyuncular Kuş Adam oyuna girdiğinde kaçtığından, Caine, onun ancak eli iyi olduğunda oyuna giren bir sağlamcı olduğunu anladı. Şimdi diğerlerini de çözecek, sonra da iyi eller denk getirecekti. Sakince oynayacak ve kazanacaktı. 267 dolar kazandığı anda da masadan kalkacaktı. Kendini kaptırmayacak, şansını zorlamayacak ve kalkıp gidecekti.</p>

  <p>Çocuk oyuncağıydı bu onun için.</p>

  <p><br /></p>
</body>
</html>
