<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">27</h2>

  <p><br />
  <br /></p>

  <p>...</p>

  <p>Hiçbir şey olmadı.</p>

  <p>Caine hâlâ fonda Mick Jagger’in şarkı söylediğini duyabiliyordu. Oturduğu tahta bankı ve dizinin zonkladığını hissediyordu. Bardaki terle karışık acı bira kokusunu da alabiliyordu. Tek fark, gözlerini kapamadan görebiliyordu, ama şimdi karanlıktaydı.</p>

  <p>Derin ve yavaş nefesler almaya çalıştı. Lokantada neyi düşünmüştü? Hatırlayamadı. Patates yemek üzereydi, sonra Doc’la Peter’in kan revan içinde yattıklarını görmüştü.</p>

  <p>Altı kez klik sesini duydu.</p>

  <p>İlk başta Caine bu seslerin başka bir yerden geldiğini düşünmüştü, sanki içinden gelmişti, ama garson kadın konuşmaya başlayınca bu sesin kadının ayak sesleri olduğunu anladı.</p>

  <p>“Birer tane daha alacak mısınız?”</p>

  <p>“Biraz sonra gelsen?” dedi Doc. “Bir şeyin tam ortasındayız da.”</p>

  <p>“Tabii.”</p>

  <p>Birden karanlık dağılmaya başladı, sanki biri yavaşça ışıkları yakıyordu. Caine gözlerini hâlâ kapalı tutsa da görebiliyordu. Gözlerinin önünde bir tek görüntüler değil, bilgi de vardı.</p>

  <p>...</p>

  <p>Garson kızıl saçlı, derin dekoltesi olan siyah bir bluz giymiş, aşırı makyaj yapmış bir kadın. Adı Allison Gully. Herkes ona Ally diyor. Nick Broughton’un kendisine vurduğu yerde kalan izi kapamak için koyu bir göz makyajı yapmış. Aslında onu terk etmek istiyor, ama korkuyor.</p>

  <p>Caine’nin masasındakiler içecek bir şey istemedikleri için bara dönüyor ve Tim Shamus ile flört ediyor. O buralarda yeni, kadın da hoş olduğunu düşünüyor. Tim o gece eve gidince kadınla olma hayalleri kuruyor. Evde volta atıyor. Sonunda sabah dörtte yatıyor. Kalktığında güneş çoktan ağırmış.</p>

  <p>Tim geç kalıyor. Arabasına koşuyor. Siyah bir 89 Ford Mustang kullanıyor. İşe giderken kırmızı ışıkta geçerek Marlin Kramer’in geçmesini engelliyor. Marlin çok kötü bir gün geçiriyor. Tim’e korna çalıyor ve kızarak yanlış yola dönüyor. Trafiğe takılıp Houston’a gitmek üzere bineceği uçağı kaçırıyor. Matt Flannery bekleme listesinde ve Marlin’in yerini ona veriyorlar, o da Lenore Morrison’un yanına oturuyor. Uçuş boyunca konuşuyorlar. Uçak inince adam kadının numarasını istiyor. On beş yaşında Derek Cohen’le sinemada öpüştüklerinden bu yana ilk defa yüzü kızarıyor kadının.</p>

  <p>Matt ve Lenore üçüncü kez görüştüklerinde sevişiyorlar. İlk birkaç seferinde prezervatif kullanıyorlar ama sonra kullanmıyorlar. Ne yazık ki güvenli değil kullanmamaları, çünkü Lenore HIV pozitif. Matt’te AIDS çıkıyor. Tek başına bir hastane köşesinde ölüyor. Aslında Beth Peterson’la evlenip iki çocuğu ve üç torunu olabilirken.</p>

  <p>....</p>

  <p>ya da</p>

  <p>....</p>

  <p>Caine bir içki ısmarlıyor. Ally bir sipariş aldığı için on saniye geç gidiyor bara. Giderken Aidan Hammerstein ve Jane Berlent ona işaret edip iki içki ısmarlıyorlar. Ally, Tim’e acele edip iki içki hazırlamasını söylüyor. Flört edecek zamanları yok. Ally hem Caine’nin içkisini, hem de Aidan ve Jane’nin içtikleri Alabama Slammerları getiriyor. Jane feci sarhoş oluyor. Eve gitmektense Aidan’la dolaşmaya karar veriyorlar. Zaten bugün kadının doğum günü. Yirmi beşine basmış.</p>

  <p>O içmeye devam ediyor... Tim Shamus saat 2’de yatıyor ve zamanında kalkıyor, Marlin Kramer uçağa yetişiyor... Jane eve giderken bir Koreli’nin dükkânında durup bir paket Marlboro Lights alıyor. Bu yirmi bir yaşından beri içtiği ilk sigara. O zaman aşırı yemek yiyip üstüne sigara içtiğinde kusmuş ve bir daha içmeyeceğine yemin etmiş. İçmiyor da zaten. Doksan yedi yaşına kadar yaşıyor. Seth Grenberg altı torununun arasında en sevdiği, o da Jane’nin cenazesinde ağlıyor... Ama şimdi yirmi beşinde sigara içiyor. Tadı gecenin serin havasında çok hoş geliyor. ‘Neden bıraktım acaba?’ diye geçiriyor içinden. Bir daha asla bırakmıyor. Aidan dumana katlanamıyor. Bu da kavgaya neden oluyor. O da sekreteri Tammy Monroe ile bir ilişki yaşıyor. Jane’den ayrılıyor. O psikoloğa gidiyor. Adam, Zoloft yazıyor. Bu bir işe yarıyor ama kadını iyileştirmiyor. Otuzuncu yaş gününde yirmi hap yutup üstüne tekila içerek kutlama yapmaya karar veriyor. Cesedi, komşusu bir koku olduğundan şikâyetçi olduğunda, iki hafta sonra bulunuyor</p>

  <p>....</p>

  <p>“Dur!” Caine neredeyse nefes alamıyordu. Hemen gözlerini açıp garsona baktı. Ally, adı Ally onun; hortlak görmüş gibi bakıyordu.</p>

  <p>“Bir şey mi istedin?” diye sordu Ally.</p>

  <p>Caine kadının omzunun üzerinden sarışın bir adamın (Aidan) garsonu çağırmaya çalıştığını gördü. Dondu kaldı, ne yapacağını bilemedi. Bir şeyi değiştirdiğini biliyordu. Ally geri dönerse Tim, Marlin, Matt, Lenore, Aidan, Jane ve Tammy’ye ne olduğunu/olacağını bilecekti. Ve bu sekiz kişinin hayatlarının kesiştiği diğerlerine. Ayrıca, olası/olası olmayan çocuklarına da. Arkadaşlarına da neler olduğunu. Ve...</p>

  <p>“Tatlım iyi misin?” diye sordu garson.</p>

  <p>“Ben... Ben... Ah...” Konuşamıyordu.</p>

  <p>Birden çevresini sardı koku; insan dışkısı, çürümüş et ve kusmuk, kurtçuklar ve bozulmuş meyveler. Gözleri kayarken öne doğru düştüğünü hissetti. Masaya başını çarpacağı için kalktığında başının ağrıyacağını anladı. Ama bu umrunda değildi, bilinçsizlik son sürat ona doğru uzanan kurtarıcı bir el gibiydi.</p>

  <p>Arkadaşlarının endişeli seslerini duydu. Jasper, Nava, Doc. Sesleri zihninde yankılandı. Sonra benliğindeki her bir nöron buna karşı haykırdıysa da, yine görmeye başladı. Gözleri hâlâ kapalıydı, ama görüntüler korkunç bir film gibi gitmedi gözlerinin önünden.</p>

  <p>.....</p>

  <p>Yaşıyorlar. Acı çekiyorlar. Ölüyorlar.</p>

  <p>Bir daha ve bir daha. Caine görmekten kaçınamıyor.</p>

  <p>Her şey, her şekilde olmaya devam ediyor. An’da neredeyse dokuz saniye boyunca çığlık attığını biliyor. Bu da An’da sonsuzluk gibi geliyor ona.</p>

  <p>Ama yeni bir şey de öğreniyor.</p>

  <p>Sonsuzluk ne kadarmış onu da öğreniyor.</p>

  <p>Caine uyandığında başının çatlayacakmış gibi acıdığına şaşırmadı.</p>

  <p>“David iyi misin?” diye soruyordu Nava.</p>

  <p>“Evet,” dedi yavaşça başını sıvazlayarak.</p>

  <p>“Ne oldu?” diye sordu Doc.</p>

  <p>Caine cevap vermek için ağzını açtı, ama doğru kelimeleri bulamıyordu. Zaten tam olarak da anlayamıyordu gördüklerini. İlk başta görüntüler belirgindi, ama aynı zaman-uzamda üst üste binince bulanıklaşıp birleşmişlerdi. Sanki bir çizgi filmde bir nanosaniye boyunca yeni bir kareyi görüyordu, sonra bu kare diğer gördüğü tüm karelerin üstüne oturtuluyordu. Sonunda birbirini örten gölgelerden ve şekilsiz bir karanlıktan başka bir şey görememişti.</p>

  <p>Bardan ayrıldığı zaman gördüklerini tam olarak hatırlayamayacağının farkındaydı; bunların hepsini zihninde depolamasına imkân yoktu. Zaten şimdiden bu bilgilerin beyninden sızdığını, boşluğa doğru aktığını hissedebiliyordu. Unutması iyiydi aslında, mutluydu. Eğer bilmiyorsa, bir seçim yapması da gerekmeyecekti çünkü.</p>

  <p>Böyle yaşayabileceğini hiç sanmıyordu, bu kadar büyük sorumlulukla, bu kadar çok seçim yaparak yaşanmazdı. Issız bir adada bile yaşasa, seçimleri tüm evreni etkiliyordu. En basit bir seçimle bile, biri ölecek, biri hayatta kalacaktı. Bunu yapamazdı. Buna katlanamazdı.</p>

  <p>“Yapamam. Yapamam. Hayır,” diye mırıldandı Caine durmadan.</p>

  <p>“Neyi yapamazsın?” diye sordu Jasper.</p>

  <p>“Seçim yapamam. Bu doğru değil. Ben kimim ki...?”</p>

  <p>Jasper, Caine’nin yanağına okkalı bir tokat attı. “Sen David Caine’sin.”</p>

  <p>“Ya hata yaparsam?” diye sordu Caine. Sadece kardeşini görebiliyordu. Sanki Nava ve Doc yoktu orada.</p>

  <p>Jasper gülümsedi. “O zaman hata yapmış olursun ufaklık. Bir şey yapmamayı seçsen, bu bile bir seçimdir. Bir karar vermekten kaçamazsın.”</p>

  <p>“Ama o kadar şey var ki... Hata yapabileceğim onca konu, yanlış yapabileceğim...”</p>

  <p>“Bu kaçınılmaz,” dedi Jasper. “Ama denemek zorundasın.”</p>

  <p>Caine başını salladı. Geleceğe dair gördüklerinden pek fazlasını hatırlayamıyordu, ama unutmaya başladığında bile ne yapması gerektiğini biliyordu. Bunun doğru olup olmadığını bilmiyordu -hatta yanlış olabileceğini bile düşündü- ama doğru olma olasılığı da yüksekti. Elinden gelen tek şey en az yanlış olanı seçmekti. Olacaklar onun elinde değildi.</p>

  <p>Caine, derin bir nefes alıp Nava’ya döndü. “Buradan gitmemiz gerek,” dedi. “Gidebileceğimiz güvenli bir yer var mı?”</p>

  <p>“Evet,” dedi Nava hemen. “Bir yer biliyorum.”</p>

  <p>“Neresi?”</p>

  <p>“Gidince görürsün.”</p>

  <p>“Hayır,” dedi Caine. “Bilmem gerek.”</p>

  <p>“Bence...”</p>

  <p>Caine masanın üzerinden uzanıp onun eline yapıştı. “Nava bana güvenmen gerekiyor. Bilmem gerekiyor, bu önemli. Bizi nereye götürüyorsun? Tam olarak neresi?”</p>

  <p>Nava adamın gözlerinin içine baktı. Her ne görmek istiyorsa gördü herhalde çünkü itiraz etmeden sorusuna cevap verdi.</p>

  <p>Caine bir an için gözlerini kapadı ve yine açtı.</p>

  <p>“Tamam,” dedi. “Tuvalete gitmem gerek. Sonra da gideriz.”</p>

  <p>Caine ayağa kalkıp barın diğer ucundaki uzun koridora doğru gitti sendeleyerek. Kimsenin onu göremeyeceğinden emin olduğu anda da erkekler tuvaletinin karşısındaki jetonlu telefonu eline aldı. Tam o sırada birinin gölgesini gördü. Bu Doc’tu. Caine parmağını dudaklarına götürüp sus işareti yaptı. Onun Nava’ya bu görüşmeden söz etmesini istemiyordu. Doc başını sallayarak tuvalete girdi.</p>

  <p>Caine üç gün önceki numarayı hatırladı. Karşı taraf açmadan önce telefon uzun bir süre çaldı.</p>

  <p>“Merhaba Peter. Ben David Caine.” Bir an için gözlerini kapadı doğru sözleri bulmaya çalışırken. “Lütfen dikkatle dinle söyleyeceklerimi. Fazla zamanım yok.”</p>

  <p>“Merhaba James,” Forsythe cep telefonundan arayan Tversky’nin sesini hemen tanıdı. “Beni aradığını duydum.”</p>

  <p>“Nereden çıkardın bunu?” diye sordu Forsythe.</p>

  <p>“Zaman kaybediyoruz bence. Neyin peşinde olduğunu biliyorum ve sana teslim edebilirim; fiyatta anlaşırsak.”</p>

  <p>“Senden isteyebileceğim hiçbir şey yok.”</p>

  <p>“Öyle mi? Ya David Caine?”</p>

  <p>“Dinliyorum,” dedi Forsythe fazla hevesli görünmemeye çalışarak.</p>

  <p>“Saat altıda nerede olacağını biliyorum.”</p>

  <p>Forsythe saatine bakınca kırk dakikası olduğunu gördü. Boğazını temizledi.</p>

  <p>“Ne kadar istiyorsun?”</p>

  <p>Brooklyn’in, Caine’nin bilmediği bir yerinde metrodan indiler. Önünden geçtikleri dükkânların çoğunun tabelaları İbraniceydi. Erkekler siyah ceket, siyah şapka giymişlerdi ve siyah sakalları vardı. Doc gülümsedi. Caine adamın tüm bu olanları çok rahat karşıladığını düşündü. Doc’un bu huyunu severdi: Hiçbir şey onu şaşırtmazdı.</p>

  <p>“Aslında şaşıracak bir şey yok,” demişti bir keresinde Doc ona. “Dünyada herkese aynı anda garip bir şey olsa işte o zaman bu şaşırtıcı olurdu. Ben tek bir bakış açısına sahip olduğuma göre, bana olan olasılık dışı bir şey varsa, o zaman başkasına bunun olmadığını var sayıyorum mantık olarak. Bu yüzden de, bunun herhangi birine olma olasılığı 6 milyarda birse, o birine olma olasılığı da yüzde yüz. Yüzde yüz olabilecek bir şey olduğunda niye şaşırayım ki?”</p>

  <p>Nava onları birçok karanlık ve dar sokaktan geçirdi. Caine ana caddedeki trafiğin sesini bile duyamıyordu artık. Üçüncü kapıya gelince merdivenlerden inip kapıyı dört defa tıklattı. Kapıdaki gözetleme penceresi açıldı ve bir çift kahverengi şüpheci göz gördü. Ama delikten bakan her kimse Nava’yı görür görmez hemen kapıyı açtı.</p>

  <p>“Nava’cığım!” diye haykırdı ayı gibi bir adam. Onu kucaklayıp öyle sıkıca sarıldı ki, Caine kızın kemiklerini ezeceğini düşündü. Hızlıca İbranice konuşunca adam ciddileşti. Sonunda Nava diğerlerine döndü.</p>

  <p>“Bu Eitan,” dedi iri yarı adamı göstererek. “Eitan bunlar da David, Jasper ve Doc.”</p>

  <p>“Memnun oldum,” dedi Eitan bozuk bir İngilizceyle. Caine’nin elini sıkarken kıracaktı neredeyse. “Nava’nın dostları benim de dostlarımdır.” Kapının önünden çekilip içeri buyur etti onları. “Lütfen girin, evim sizin de evinizdir.”</p>

  <p>Daire, dışarıdaki pisliğe kıyasla, çok tertipli ve temizdi. Taş zeminin üzerinde turuncu bir halı vardı. Soluk sarı bir kanepenin ortası hafif çökmüştü. Belli ki Eitan hep buraya oturuyordu. Kanepe koca adamın ailesinin resimleriyle dolu olan bir duvara yaslanmıştı. Kanepenin yanında da elle işlenmiş yastıklarla üzeri süslenmiş bir sallanan sandalye vardı.</p>

  <p>“Oturun. Size yiyecek getireyim.”</p>

  <p>Eitan gidince Caine uzun ahşap sehpanın etrafından dolanıp kanepeye oturdu. Altındaki yaylar gıcırdadıysa da, Caine bu kanepenin kendisinden daha ağır insanları da çektiğine emindi.</p>

  <p>Eitan, içinde biraz pide, humus ve dört buzlu çay olan bir tepsiyle döndü. Caine yemek yerken, Eitan ve Nava sigara içtiler. Eski müteffikler İbranice konuşurken, Caine her şey yolundaymış gibi davranmaya çalıştı, ama arkadaşlarıyla birlikte çok az zamanı kaldığını biliyordu.</p>

  <p>“Burada.”</p>

  <p>“Mükemmel. Yalnız mı?”</p>

  <p>“Hayır. Evde Vaner’in bağlantısı hariç üç kişi daha var.”</p>

  <p>“Bağlantıyı öldür. Kadını bana getir.”</p>

  <p>“Tamam.” Choi Siek-Jin cep telefonunu kapadı. Ara sokak karanlıktı, bu yüzden de güneş gözlüklerini çıkardı. Arka kapıdaki kilidi bir çocuk bile açabilirdi. Bir dakikaya kalmaz evdeydi. Küçük dairenin diğer ucundan sesleri geliyordu, ama adam onlara doğru değil mutfağa gitti.</p>

  <p>Şişman adam buraya gelecekti eninde sonunda. Geldiğinde de Siek-Jin hazırlıklı olacaktı.</p>

  <p>“Doydun mu?” dedi Eitan neredeyse bitmiş olan humusu göstererek.</p>

  <p>“Sağ olun, doydum, kum, mum, zum,” dedi Jasper.</p>

  <p>Eitan, Jasper’in bu garip alışkanlığını hiç fark etmemiş gibi yaparak gülümsedi. “Biraz su ister misiniz? Ya da biraz şarap?”</p>

  <p>“Ben buzlu çay alırım,” dedi Doc.</p>

  <p>“Tabii ki,” dedi Doc’un boş bardağını alarak. “Hemen dönerim.”</p>

  <p>Eitan odadan çıkarken Caine bir korku hissetti. İri adamın koridor boyunca mutfağa doğru ilerlediğini gördüğünde içinden onu durdurma isteği geçti. Ama daha derinden gelen bir ses bunu engelledi. Daha önce bilseydi belki de olacakları engelleyebilirdi.</p>

  <p>Ama artık çok geçti. Evrenin çarklarının dönüşünü seyredecekti.</p>

  <p>Siek-Jin parmağını dudaklarına götürdü. Kafasına büyük bir tabanca dayanmış olan Eitan korkudan olduğu yerde dondu kaldı. Siek-Jin, Eitan’a elindeki boş bardağı bırakmasını işaret etti. Eitan’ın elleri titriyordu, ama bardağı tezgâhın üstüne koyabildi sonunda.</p>

  <p>Adam tabancasını Eitan’ın başından ayırmayan, ilk önce adamı, sonra da yeri işaret etti. Eitan yavaşça kendinden isteneni yaptı. Yüzünden yaşlar akarken dizlerinin üstüne çöktü. Siek-Jin bıçağını çıkardı. Tek bir hareketle onun gırtlağını kesti. Adam boğazını tutarken garip bir ses çıktı, sonra Siek-Jin onu sırtından bıçakladı.</p>

  <p>Bir elinde tuttuğu bıçağı ve diğer elindeki tabancayı da bırakmayarak, Eitan’ın düşen bedenini tutup yavaşça yere indirdi. Bıçağını Eitan’ın gömleğine sildikten sonra tekrar yerine koydu. Vaner’i alt etmek bu kadar kolay olmayacaktı, bu yüzden de bir eli boşta olmalıydı.</p>

  <p>Caine gözlerini kapayıp geleceği hatırlamaya çalıştı. Bu sefer, çok fazla ileriye gitmeden gözlerini açıp Şimdi’ye döndü.</p>

  <p>“Kanepeyi kapının önüne çekmemiz gerek,” dedi zorlanarak kalkıp. “Kitaplığı da.”</p>

  <p>Nava ve Jasper hiçbir şey demeden kanepeyi tutup taşıdılar. Doc da kitaplığı halletti. İşleri bitince geride durup yaptıklarına baktılar. Günün son ışıkları süzülüyordu yer altındaki dairenin tavana yakın penceresinden. Işık Nava’nın yüzüne vurunca, Caine bir anda bunu daha önce de gördüğünü düşündü.</p>

  <p>Hemen eğilip duvardaki bir lambayı prizden çekti. Küçük ama ağırdı. Elinde sopa gibi tuttu. Bu işini görürdü. Caine kapıya doğru dönerken içgüdülerine güvenmek istiyordu. Eğer güvenemezse o zaman Nava’nın ölme olasılığı yüzde 97.5329’du.</p>

  <p>“Kafasına isabet ettirebilirim.”</p>

  <p>“Dur,” diye emir verdi Crowe. “Sadece menzilde tutun.”</p>

  <p>“Ama...”</p>

  <p>“Ekip başı benim, Jim. Benim dediğim olacak. Anlaşıldı mı?”</p>

  <p>“Tamamdır,” diye hırladı Dalton. Crowe de kim oluyordu ki herkesin duyabileceği bir frekanstan onu böyle azarlıyordu. Rainer ve Esposito bu iş bitince bunu kesinlikle yüzüne vuracaklardı.</p>

  <p>“Yerini aldın mı, Leary?”</p>

  <p>“Arka çıkıştayım,” diyen Leary’nin sesi duyuldu telsizden.</p>

  <p>“Jim, hâlâ kafasına isabet ettirebiliyor musun?”</p>

  <p>“Evet,” dedi Dalton bir yandan dürbünden Nava’nın yüzüne bakarak. Crowe’nin ne dediği umrunda değildi, bu vatan haini orospuyu indirecekti. Aslında yazıktı. Gerçekten hoş kadındı. Ekiple birlikte bu kadınla eğlenebilirlerdi. O içli gözlerin arasına bir kurşun sıkmak yazık olacaktı, ama zamanı geldiğinde tetiği çekmekte tereddüt etmeyecekti.</p>

  <p>“Bir terslik var,” dedi Nava. “Eitan geri gelmedi.”</p>

  <p>Nava daha Glock’unu eline alamadan Koreli ajan belirdi kapıda. Tabancasını kadının kafasına doğrultmuştu. “Yapma!” dedi gözlerini kadından ayırmayarak. “Chang-Sun seni canlı istiyor.”</p>

  <p>Nava’nın kalbi ağzına geldi. Korelinin pantolonundaki kanı görünce Eitan’ı öldürdüğünü anladı. Düşman sadece bir metre ötesindeydi, ama aralarında kilometreler olsa da bir şey fark etmezdi. Ona ulaşana kadar kafasına bir kurşun yerdi.</p>

  <p>Her şey bitmişti.</p>

  <p>“Vaner’i beş saniyede indiriyorum,” dedi Dalton mikrofona. Derin bir nefes aldı, tuttu ve saymaya başladı. Parmaklarını kasıp Vaner’in yüzüne nişan aldı.</p>

  <p>“Dört...”</p>

  <p>Dürbünün dikey çizgisi iki gözünün arasındaydı, yatay çizgi ise burnunun ortasındaydı. Yüzü dört eşit parçaya bölünmüştü.</p>

  <p>“Üç...”</p>

  <p>Tetik parmağını yokladı.</p>

  <p>“İki...”</p>

  <p>Güçlü tüfeğin tepeceğini düşünerek kendini kolladı.</p>

  <p>“Bir...”</p>

  <p>Adamın ellerinin arasından fırlayacakmış gibi hareket eden silahtan 7.62 milimetrelik kurşun çıktı ve saniyede 300 metre hızla Nava Vaner’in beynine doğru yol aldı.</p>

  <p>Tam o anda Caine lambayı Koreli katile doğru fırlattı. Ama lamba ona çarpmadan Siek-Jin kenara çekildi. Aynen Caine’nin öngördüğü gibi bir adım sağa doğru çekilmişti.</p>

  <p>Vaner’in önünde birden bir karartı belirdi ve sonra da kıpkırmızı oldu. Biri araya girmişti. Eğer araya giren David Caine ise boku yemişti. Dalton vurduğu şey yere düşerken bunu düşünmemeye çalıştı. Vaner’i hâlâ görebiliyordu. Ama kadının gözlerindeki bakışa bakılırsa hemen tüyecekti.</p>

  <p>Dalton hemen şarjörünü boşaltmaya başladı ve hedefi vurduğunu umdu.</p>

  <p>Birden bir hava akımı oldu ve bir kırılma sesi duyuldu. Cam kırılmıştı ve Koreli katil odaya dağılan cam parçalarıyla birlikte yüz üstü ahşap kahve masasına düştü. Kafatasındaki beyzbol topu büyüklüğündeki delikten gri beyni görünüyordu. Nava düşünmeden odanın öteki tarafına atıldı ve yere doğru düşerken kendisiyle birlikte Caine’yi de çekti.</p>

  <p>“YATIN!” diye bağırdı durduğu yerin üstünde iki mermi duvara saplanırken. Kapının bir kısmı odanın içine doğru dağılırken bir çatırtı duyuldu. Kanepe ve kütüphane olmasaydı odaya girmişlerdi. Çok geç olmadan önce sadece birkaç saniyeleri vardı.</p>

  <p>Altında yatan, gözleri kapalıyken ağır ağır nefes alan Caine’ye baktı.</p>

  <p>Caine 15.3 saniyesi olduğunu biliyordu. En azından bildiğini sanıyordu. Bir an için gözünün önüne milyonlarca olasılık geldi. Her birine bakabilir ve her seçimin sonucunu görebilirdi. Sonsuzdu ama bu. Çoğunda Caine ölüyordu, pek azında Nava hayatta kalıyordu, ancak birkaç keresinde işler Caine’nin istediği gibi yürüyordu.</p>

  <p>Her bir yolun birçok yolu ve aklına bile getiremeyeceği birçok sonucu vardı. Daha fazla zamanı olsa daha mantıklı bir karar verebilirdi, ama zamanı yoktu. Sadece 13.7 saniyesi vardı. En doğru gibi görünen yolu seçti, daha doğrusu, en az yanlış olanı. Bunu seçerken de bir yandan bildiklerine, bir yandan da içgüdülerine güvendi.</p>

  <p>“Özür dilerim Nava,” dedi Caine gözleri hâlâ kapalıyken.</p>

  <p>Nava cevap veremeden, onu sırtüstü çevirip başını yere vurdu. Kadının kafası taş zemine vurunca bu ona bir mermi sesini hatırlattı.</p>

  <p>Sonra kadının dünyası karardı.</p>

  <p>Pek de bir işe yaramayan bariyeri yerinde tutmaya çalışan Doc’la Jasper’e baktı Caine. İkisine de söylemek istediği o kadar çok şey vardı ki, ama sadece 9.2 saniyesi kalmıştı.</p>

  <p>Siek-Jin’in parçalanmış kafasına doğru emekledi aksak ayağını çekiştirerek. Caine ne yapacağını düşününce midesi bulandı, ama zaman geçiyordu. Siek-Jin’in kafasının içine elini soktu ve beynini çıkarttı. Eline kan da almak için avcunu kıvırdı. Ne kadar sıcak olduğuna şaşırdı. Elindeki şey suları damlayan sıcak lazanya gibiydi. Miğdesi bulandı ama devam etti işe.</p>

  <p>Dizini bükmemeye çalışarak emekledi. Bir şekilde elindekini düşürmeden ve düşmeden Nava’ya yanaştı. Ona ulaşınca da elindekini kadının yüzüne ve saçlarına sürdü. Eğer yakından bakarlarsa kanın ve beyinin kadına ait olmadığı belli olurdu, ama bunun olma olasılığı yüzde 2.473’tü.</p>

  <p>Caine, Nava’nın sırt çantasını kapıp mutfağa gitti. Askerler odaya dalmadan önce 1.3 saniyesi vardı.</p>

  <p>Adları Martin Crowe, Juan Esposito, Ron McCoy ve Charlie Rainer. Hepsi tepeden tırnağa siyahlara bürünmüş, göğüslerinde de zırh var. Kask taktıkları için yüzleri görünmüyor.</p>

  <p>“Yere yatın!” diye bağırıyor Rainer, herkes yerde olmasına rağmen.</p>

  <p>......</p>

  <p>Caine Eitan’ın bedeninin üzerinden geçti. Adam bir kan gölünün ortasında yatıyordu mutfakta. Arka kapıya giderken de uzun siyah bir paltoyu aldı askıdan. Gözlerini kapadı. O şekilde görmek daha kolaydı.</p>

  <p>......</p>

  <p>Esposito, Doc’u duvara vuruyor.</p>

  <p>Crowe başına tabancayı dayayıp Jasper’in sırtına basıyor. Jasper’in yanağındaki iyileşmekte olan yarayı görünce de bunun istediği kardeş olmadığını anlıyor. Odaya bakınca durumu kavrıyor.</p>

  <p>“Leary! Hedef sana doğru geliyor.”</p>

  <p>“Görüyorum.”</p>

  <p>.....</p>

  <p>“Dur!”</p>

  <p>Caine yürümek için kendini zorladı. Korkusuna yenik düşmek istemiyordu. Adam (Mark Leary) geri çekildi, aynen Caine’nin tahmin ettiği gibi tabancasını ona doğrultmuştu.</p>

  <p>“Dur, yoksa ateş ederim,” diye bağırdı adam.</p>

  <p>“Etmezsin,” dedi gözlerini kapalı tutan Caine ve Nava’nın 9 milimetrelik tabancasını ona doğrulttu.</p>

  <p>Ve</p>

  <p>....</p>

  <p>tetiği çekiyor. Mermi Leary’nin baldırına isabet ediyor ama onu durduramıyor. Tabancasını ters çevirip kabzasıyla Caine’nin başına vuruyor...</p>

  <p>(döngü)</p>

  <p>tetiği çekiyor. Mermi isabet etmiyor, yoldan sekiyor. Leary ileri atılıp Caine’yi de yere indiriyor...</p>

  <p>(döngü)</p>

  <p>tetiği çekiyor. Mermi Leary’nin ayağına saplanıyor. Tökezliyor ve hareket ederken Caine’ye çarpıp onu da düşürüyor...</p>

  <p>(döngü)</p>

  <p>tetiği çekiyor.</p>

  <p>.......</p>

  <p>Mermi Leary’nin bacağına isabet etti. Femuru parçalandı ve mermi bacağının içinde kaldı. Geriye doğru düşerken acıyla bağırdı. Caine duraksamadan ilerledi, düşen komandoya çarpmamak için sadece biraz sola doğru kaydı. Sokaktan çıktı ve şapkayı taktı.</p>

  <p>Crowe, Leary’nin yerde olduğunu gördüğü anda koşmaya başladı, ama çok geçti artık. Köşeyi döndüğünde Caine ortalarda yoktu. Sokak Musevi erkeklerle doluydu, aynı siyah ceketi ve şapkayı giyen bir sürü erkek vardı.</p>

  <p>“Kahretsin!” diye bağırdı. Kalabalığa bakarken olanlara inanamıyordu. David Caine gitmişti.</p>

  <p>Dönüp eve doğru gitti. Vaner’in kafasındaki beyin parçalarına bakılırsa kadın ölmüştü, aynen yanındaki Asyalı herif gibi. Durup nabzını yoklayacak hali yoktu. Dalton’un ikisini de öldürdüğüne inanamadı. Crowe onu sonra halledecekti. En azından ikizi hayattaydı. Doktorla ikiz kardeşi duvara yaslamışlardı.</p>

  <p>“Rainer şu ikisini araca bindir,” diye emir verdi Crowe. “McCoy sen de arka kapıya git ve Leary’ye yardım et. Sonra...” Siren seslerini duyunca sustu. Sanki bir polis filosu geliyordu. Zaman yoktu. Crowe yerel polise burada neden iki ceset olduğunu açıklamaya niyetli değildi, diğerlerini kapıp gidecekti.</p>

  <p>“Yirmi saniyen var Esposito, çıkarken burayı yak.”</p>

  <p>Adamlar ne yapacaklarını biliyorlardı. Esposito elektronik ateşleyicileri duvara yerleştirdi ve patlayıcıları bağladı. Crowe geride bir kanıt kalabileceğinden hiç endişelenmiyordu, çünkü tanıdığı hiçbir bomba uzmanı az patlayıcı kullanmazdı ve Juan Esposito da tipik bir bomba uzmanıydı.</p>

  <p>İki rehineyle uzaklaşırlarken bir patlama sesi duydu; bu gök gürültüsü gibiydi. Polisler geldiklerinde yanmış iki ceset bulacaklardı. Cevapsız kalacak bir sürü de soruları olacaktı.</p>

  <p><br /></p>
</body>
</html>
