<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">22</h2>

  <p><br />
  <br /></p>

  <p>“Yolcuların dikkatine. Newark, Metropark, Princeton ve Trenton duraklarında durmayacağımızı duyurmak istiyoruz.”</p>

  <p>Birkaç yolcu ne olduğunu anlamayarak homurdandı.</p>

  <p>“Amtrak şirketi adına özür dileriz. Bir sonraki durak Philadelphia 30. Sokak garı.”</p>

  <p>Nava’nın çevresindekiler bunu duydukları anda itiraz etmeye başladılar. Ama onları dinlemiyordu. Yarın zehir zemberek bir mektup yazmaktan başka bir şey yapamayacaklarını biliyordu. Bunu bile yapacakları şüpheliydi. O Caine’ye odaklandı. Adam camdan dışarı bakıyordu.</p>

  <p>“Ne yaptın?” diye sordu.</p>

  <p>Caine dönüp kadının gözlerinin içine baktı. “Anlamadım?”</p>

  <p>“Boş versene sen,” dedi Nava sinirlenerek. “Bunu sen yaptın, değil mi?”</p>

  <p>“Paranoyaksın,” dedi Caine.</p>

  <p>“Yalan söylüyorsun,” dedi Nava.</p>

  <p>Caine cevap vermeyerek cama döndü yine. Nava nasıl yaptığını bilmiyordu, ama Caine yapmıştı bunu. Tversky’nin Laplace’nin Şeytanı ile ilgili teorilerini ilk okuduğunda inanmamıştı. Gerçekten inanmadığı için, Julia’yı Korelilere teslim etmekten çekinmemişti.</p>

  <p>Nava, Kuzey Korelileri ve başına ödül koyduklarını düşününce titremeye başladı. Kendi çaresizliğini düşünmemeye çalışarak yanındaki adama baktı. Nava bazı para-normal becerileri olabileceğini düşünmüştü, ama yine de... Geleceği tahmin etmekle, kontrol etmek arasında çok büyük bir fark vardı.</p>

  <p>Tren Philadelphia’ya varıncaya kadar durmayacaktı. Bu nasıl olmuştu? Kondüktör nasıl olmuş da dört durak birden atlamıştı? Olanları inkar etmek istercesine başını salladı, çünkü bu mantıklı değildi. Tversky, Caine’nin bilinçli olarak becerilerini kontrol edemediğini yazmıştı, ama olanlara bakılırsa Nava bundan pek de emin değildi. İçgüdülerine güvenirdi ve içgüdüleri sanki bağıra bağıra ona tamamen farklı bir hikaye anlatıyordu.</p>

  <p>Yine Caine’ye baktığında Nava artık düşünceli değildi, dehşete düşmüştü.</p>

  <p>Grimes, Fritz ve Murphy’yi konuşturdu Crowe duyabilsin diye. Fritz konuştu daha çok, ama Murphy de birkaç kere araya girdi. Murphy bir duvar dibinde uyuyakaldığı için kendi kıçını kurtarmaya çalışıyordu. Adamların anlatacakları bitince de Grimes, Crowe’ye döndü.</p>

  <p>“Sizce?”</p>

  <p>“Bence birden uykuya dalması garip. Özellikle de kırk üç yaşına kadar hiçbir hastalığı ya da rahatsızlığı olmayan bir ajanın uyuyakalması çok garip,” dedi sakince Crowe.</p>

  <p>“Ne oldu o zaman? Caine ve Vaner o trendeler mi sizce?” Grimes buna bayılıyordu. Gözetleme işi iyiydi, ama ülke çapında, yüzlerce kamerayla adam kovalamak inanılmaz bir şeydi. Grimes, Crowe’nin bu işi çok iyi bildiğinden emindi.</p>

  <p>“Trenden ne haber? Bir gariplik var mı?”</p>

  <p>“Bakayım,” diyen Grimes bir dakika içinde Amtrak’ın sitesinin giriş kodunu kırdı. Plazma ekranlarından birinde doğu yakası ve sahil boyunca devam eden tren rayları göründü. “Bu ilginç işte.” Grimes mikrofonunun sesini açtı. “Galiba kondüktör çıldırıp treni kaçırmış. Bir an önce Philadelphia’ya varması gerekiyormuş. Bu herifi anında işten atacaklar.”</p>

  <p>Crowe birden bu konuyla ilgilenerek öne doğru eğildi. “Amtrak’ın veri tabanından daha önce kaç defa bir kondüktör tren kaçırmış, baksana.”</p>

  <p>“Tabii.” Grimes’in bu bilgilere ulaşması birkaç saniyesini aldı. “Tamam, buldum. Bu bilgiyi kaydettikleri on beş yıl içinde on sekiz kere olmuş bu.”</p>

  <p>“Olasılığı hesapla.”</p>

  <p>Grimes bunun garip bir talep olduğunu düşündüyse de, istenileni yaptı, çünkü Crowe ne yaptığını biliyordu. “Diyelim ki son on beş yıldır aynı hatları çalıştırıyorlar. Günde 100 sefer yaptıklarına göre, o zaman yılda 36.500 sefer eder. On beşle çarpınca da...” Grimes verileri yazdı. “547.000 sefer eder. On sekiz kere tren kaçırıldığına göre de bunun olma olasılığı yüzde 0.003, yani 30.000’de 1.”</p>

  <p>Crowe elini yumruk yaptı. “Caine’nin işi bu. O trende.”</p>

  <p>“Birlikleri çağırayım mı?”</p>

  <p>“Dur,” dedi Crowe elini kaldırıp. “Tren kaç dakika sonra Philadelphia’da olacak?”</p>

  <p>“Dur bakayım.” Grimes menülere ve varış saatlerine baktı. “Kırk yedi dakikaları falan var.” Gülümsedi. “Aslında biraz hızlı gidiyorlar.”</p>

  <p>“Helikopter var mı?”</p>

  <p>“Evet,” dedi Grimes. “Hazır bekliyor çatıda. Pilotu arayayım mı?”</p>

  <p>Crowe cevap bile vermeden asansöre doğru koşmaya başlayınca, Grimes pilotu araması gerektiğini düşündü.</p>

  <p>Dört dakika sonra şehrin yüzlerce metre üzerinden uçuyordu. Saatte 130 mil hızla gittiklerine göre tren varmadan biraz önce varacaklardı Philadelphia’ya. Hatta, rüzgarın şiddeti artarsa daha erken bile varabilirlerdi. Crowe bir düğmeye bastı.</p>

  <p>“Grimes, Philadelphia’daki tüm ajanları o trene yolla. Hepsinin elinde Caine’nin ve Vaner’in resimleri olsun....”</p>

  <p>Crowe tüm detaylarıyla planını anlatırken, Grimes dikkatle onu dinledi. David Caine avlanmanın ne demek olduğunu görecekti.</p>

  <p>Caine tam olarak ne zaman uyandığını kestiremedi. Trenden gelen seslerle sanki bir döngüdeydi ve sanki bunları daha önce de yaşamıştı. Pamukların arasındaymış gibi hissederken bilincini kazanmaya çalışarak, gözlerini açmadan esnedi.</p>

  <p>Sonra birden her şeyi gördü. Tommy’ye olanlar hakkında suçluluk hissediyordu... Tommy ölmemeliydi. Bu Caine’nin suçuydu. Eğer podvaal’dan uzak dursaydı bunların hiçbiri...</p>

  <p>Hayır, bu olanların hiçbiri gerçek değildi. Patlama, kadın, o aptalca telefon görüşmesi, hiçbiri gerçek değildi. İlerlemek zorundaydı. Eğer bu rüya alemindeki haliyle Jasper’e ulaşabilirse, o zaman her şey yoluna girecekti. Nava’ya baktı. Başka bir hayatı yaşıyor olsaydı, böyle muhteşem bir kadınla kaçmak en büyük hayali bile olabilirdi. Ama bu hayatta -bu rüyada- günlük sorunlardan kaçmıyorlardı, katillerden kaçıyorlardı.</p>

  <p>“Yolcuların dikkatine. Beş dakika içinde Philadelphia garına varacağız. Bu değişlikten dolayı yine özür dileriz. Anlayışınız için teşekkür ederiz.”</p>

  <p>Caine bir an için sanki bunları daha önce yaşamış gibi hissetti kendini. Restoran vagonuna gitmesi gerektiğini anladı. Fazla zamanı yoktu.</p>

  <p>Nava, Caine’nin aklını kaçırdığını düşünmeye başladı. Bir anda derin bir uykudan uyanıp, onu sürükleyerek yemekli vagona götürüyordu ve acele etmeleri gerektiğini söylüyordu. Oraya vardıklarında da on paket cips aldı. Nava daha bir şey diyemeden vagonunun sonuna doğru ilerlerken bunları dişleriyle açmaya başladı.</p>

  <p>Vagonları ayıran sürgülü kapıyı çekip açan Caine, bu vagonla diğerini ayıran metal platformda durduğunda yerdeki küçük deliklerden rayları görebiliyordu. Caine orada durup cipsleri boşluklardan boşaltmaya başladı, son torbayı da boşalttıktan sonra onu da diğerleri gibi yere attı.</p>

  <p>“Çıldırdın mı?” diye sordu Nava.</p>

  <p>“Evet Nava,” dedi Caine. “Galiba delirdim.”</p>

  <p>“Niye böyle bir şey yaptın ki?”</p>

  <p>“Emin değilim,” dedi Caine kekeleyerek, sanki çok uzaklara bakıyor gibiydi.</p>

  <p>Nava bir anda buz kesti. “Trende olduğumuzu biliyorlar mı?”</p>

  <p>“Evet, biliyorlar herhalde.”</p>

  <p>Bu normal bir operasyon olsaydı yedek planlarını düşünürdü, ama bugün riskli birçok işe kalkışmıştı. Caine’yi kullanabilirdi. Bir şekilde treni Philadelphia’ya getirmeyi başarmıştı, değil mi? Ama adamı, bu... Bu yeteneklerini… Onları kullanmak konusunda zorlarsa, bunun kötü sonuçları olabileceğini düşündü. Bir tuzağa düşebileceklerini düşününce, bu riski göze almaya karar verdi. Dönüp Caine’nin zümrüt yeşili gözlerinin içine baktı.</p>

  <p>“Caine, trenden kazasız belasız kaçtığımızı görmeye çalışmanı istiyorum.”</p>

  <p>“Nava, sanırım böyle olmuyor.”</p>

  <p>“Ama emin değilsin, değil mi? Haydi dene. En iyi sporcular koşmadan önce bunu gözlerinde canlandırırlar. Askerler çarpışmaya girmeden bunu gözlerinde canlandırırlar. Lütfen David, dene. Bir yerde bana güvenmeye başlaman gerek.”</p>

  <p>Caine sanki Nava’ya karşı çıkmak istiyormuş gibi baktı, ama sonra başını salladı. “Haklısın.” Anons duyulmadan gözlerini kapadı.</p>

  <p>“Yolcuların dikkatine. Philadelphia Garı’na giriyoruz. Burada inecek yolculara Amtrak’ı seçtikleri için teşekkür ederiz. Bu güzel şehirde hoş vakit geçirmenizi dileriz.”</p>

  <p>Dev metal canavar uzaklaşırken, siyah gri bir güvercin karanlık gökyüzünden yere yaklaştı. Yerde duran cipsleri gagalamaya başladı. Sürünün geri kalanı gelmeden karnını doyurması gerekiyordu. Birden bir ses duydu ve tüylü beş hayvanın ona doğru geldiğini gördü. Hiç tereddüt etmeden havalandı.</p>

  <p>Başının üstündeki dev metal kuşu gördüğünde artık iş işten geçmişti.</p>

  <p>Zaman daralıyordu. Crowe, FBI ekibinin kulaklıktan gelen konuşmalarını dinledi. Forsythe’nin bu kadar çabuk nasıl yardım bulduğunu bilemiyordu. Ayrıca, FBI’yı UGA adına nasıl çalıştırıyordu ki? UGA’nın adamı olduğu için kendisi timin başındaydı. Kumanda ondaydı yani. Bürodakiler Crowe’nin bu işin başında olduğunu öğrendikleri anda birileri işinden olacaktı herhalde, ama bunu düşünecek vakti yoktu. Tren doksan saniye sonra gara girecekti. O da, zamanında orada olup ekibi yönetecekti.</p>

  <p>Helikopter inerken yağmur yağmaya başlayınca midesi ağzına geldi. Emniyet kemerine yapışıp koltuğuna yaslandı. Birden helikopter sanki olduğu yerde durdu, sonra da sola doğru çekerek yine yükselmeye başladı.</p>

  <p>“Ne oldu?” diye sordu Crowe helikopterin pervanelerinden gelen sesi bastırmak için bağırarak. Pilot cevap vermedi, çünkü helikopteri kontrol etmeye, rotasını düzeltmeye çalışıyordu.</p>

  <p>“Galiba pervanelere bir kuş çarptı!” Birkaç düğmeye basınca helikopter yine alçalmaya başladıysa da bu sefer daha yavaş gidiyordu. “Kontrol etmekte zorluk çekiyorum efendim! Park yerine inmek zorundayım!” Helikopter yine titrer gibi oldu ve pilot müdahale edene kadar sanki bir hava boşluğuna düştü.</p>

  <p>“Güvenli bir şekilde yere indir,” dedi Crowe helikopter ileri geri sendelerken. Mikrofona doğru bağırdı. “Bu daha önce oldu mu hiç?”</p>

  <p>“Hiç olmadı efendim!” dedi pilot helikopter yere yaklaşırken.</p>

  <p>Crowe tesadüflere inanmazdı. Nasıl olduğunu bilmiyordu ama, bunu David Caine yapmıştı. Crowe, hayatında ilk defa, avcı değil de av olabileceğini düşündü.</p>

  <p>Jasper’e ulaşmak istiyorsa Nava’ya ihtiyacı vardı Caine’nin, bu yüzden de ona güvenmek zorundaydı. Gözlerini kapayıp nasıl kaçabileceklerini görmeye çalıştı. Nava ile peşlerindekileri geride bırakmalı, yok olmalılardı. Bunu görmeye çalıştı. Bir sahneyi görüp duruyordu sürekli.</p>

  <p>Televizyonda beyzbol maçı seyrediyormuş gibi hissetti kendini. Elinde birasıyla televizyona bakardı ve içten içe oyuncunun o atışı yapabilmesini dilerdi; dilemekten de öte isterdi. Oyuncunun ısınmasını seyrederken onun için tezahürat ederdi; sanki, yeterince isterse, yeterince kendini sıkarsa, bir şeyi değiştirebilecekmiş gibi hissederdi.</p>

  <p>Tren tünele girince Caine birden çevresinde olup bitene dikkat kesildi; frenlerin sesi, raylardaki tekerlerin sesi, gara girerken trenin yanıp sönen ışıkları. Bunların olduğunu hissetti. O anı yaşıyordu, hayatında şimdiye kadar yaşamadığı kadar derin bir şekilde yaşıyordu o anı.</p>

  <p>Ama sanki bir yandan da kendini dışarıdan seyrediyormuş gibiydi. Bir arabadaydı. Evet, büyük, siyah bir arabada uzaklaşıyordu. Nava direksiyondaydı. Aralarında tanıdık biri de vardı. OAn’ı geçmiş olarak görüyordu. Caine gelecekteki kendisinin aklını okumaya çalıştı, hafızasına ulaşıp nasıl yaptığını sormak istediyse de bir cevap alamadı.</p>

  <p>Bunları düşünmemeye çalışıp Şimdi’ye döndü. Çabaladı, diledi, istediklerini gerçekleştirmek için uğraştı. Bunun mümkün olduğunu biliyordu, şimdi bunu olası yapmalıydı. Ama ne yapması gerektiğini bilemiyordu. Düşünmek zorundaydı, odaklanacaktı, dileyecekti.</p>

  <p>“David! David!” Nava parmaklarını onun gözlerinin önünde şaklattı. Caine hızlıca gözlerini kırpıştırarak şimdiki zamana döndü. Zihnindeki, yeni bir geleceğe uzanan görüntü yok oldu. Bir an için her şey apaçık oradaydı, sonra da çok uzaktı. Sanki bir rüyadan uyanmış gibiydi. Birkaç saniye içinde, gördüklerini hatırlamıyordu artık.</p>

  <p>“İyi misin?” diye sordu parmaklarıyla Caine’nin koluna yapışan Nava. Galiba bunu birkaç kere sormuştu ona.</p>

  <p>“Evet... Ne oldu? Bayıldım mı?”</p>

  <p>Caine başka sorular da sormak istiyordu, ama o sırada kapılar açıldı.</p>

  <p>Nava ona doğru eğilip fısıldayarak konuştu. “Bizi, kontrol altında tutabilecekleri bir yerde ele geçirmek isteyeceklerdir. O zaman başkalarına bir zarar gelme olasılığı azalır çünkü. Eğer bir şeyden şüphelendiğimizi anlamazlarsa peronda güvende oluruz, tamam mı? Trenden indiğimizde etrafına bakınırken tedirgin olduğunu belli etme. Ben ne yaparsam, onu yap. Hazır mısın?”</p>

  <p>“Bundan daha hazır olamam zaten.” Caine bu sözleri daha önce de söylemişti ama şimdi anlıyordu ne anlama geldiğini bu deyişin: Buna hazırlıklı değildi, ama başka şansı da yoktu.</p>

  <p>Nava onun elini tuttu ve trenden inerken sıktı.</p>

  <p>Caine birden Philadelphia’ya gelmenin pek de iyi bir fikir olmadığını düşünmeye başladı.</p>

  <p>Helikopter tren garından bir mil kadar ötede bir bankanın park yerine indi. Biraz sert bir iniş yaptılarsa da bu Crowe’nin umrunda değildi. İndiği anda helikopterden çıkıp yağan yağmurun altına attı kendini. Yağmur, adam döver gibi yağıyordu. Anında sırılsıklam olmuştu. En yakındaki araç olan siyah Honda Civic’e doğru koşup, tabancasının kabzasıyla arka camlardan birini kırdı. Vurduğu yerde ağ gibi parçalanan cam, elini uzatınca dağıldı.</p>

  <p>Direksiyonun arkasına geçtiğinde saçlarını geriye taradı elleriyle, gözlerini sildi ve direksiyonun altına uzandı. İkinci denemesinde motoru çalıştırıp hızla park yerinden çıkarken, heyecanla elini kolunu sallayan bir gence çarpıyordu az kalsın. Herhalde bu, aracın sahibiydi.</p>

  <p>“Durum nedir?” dedi ters bir sesle kulaklığına bağlı olan mikrofona doğru.</p>

  <p>“Hedefi saptadık,” dedi ekip lideri.</p>

  <p>“Yalnız mı?”</p>

  <p>“Hayır, yanında Vaner var.”</p>

  <p>Kahretsin. Birlikte olduklarını düşünse de bunu kesinkes bilmek ayrı bir dertti. Gelirken helikopterden, Philadelphia’daki ekibe Vaner hakkında bilgi vermişti. Kadın çok tehlikeliydi. Onu da canlı ele geçirmek isteseler de Caine daha önemliydi. Crowe bir sonraki emrini verdiğinde bunun önemli olmadığına inandırmaya çalıştı kendini. Kadın ne de olsa bir haindi, ama kendi yalanına kendisi de inanmadı.</p>

  <p>“Gerekirse,” dedi Crowe, “Vaner’i durdurmak için vurun.”</p>

  <p>“Anlaşıldı. Vaner’i indirmeye yeşil ışık yakıldı.”</p>

  <p>Crowe, verdiği emri düşünmemeye çalışarak, operasyona odaklandı. “Birinci tim yerinde mi?”</p>

  <p>“Olumlu.”</p>

  <p>“İkinci tim?”</p>

  <p>“İki yerinde efendim.”</p>

  <p>Crowe neler olacağını düşünürken bir kırmızı ışıktan geçti. ”Tim bir. Başla!”</p>

  <p>“Tim bir başlıyor,” diye tekrarladı tim lideri. Şansları yaver giderse, daha Crowe istasyona varmadan her şey halledilmiş olacaktı. Ama karşılarına aldıkları adam Caine olunca, şanslarının yaver gitmeyeceğini biliyordu.</p>

  <p>Bir keskin nişancının onları vurma olasılığı azdı, ama bunun dışında yerin altında olmanın başka bir artısı yoktu. Peronun iki ucunda bulunan merdivenlerin sonundaki kapılar dışında bir çıkış yoktu. Bir de tünelin çıkışına kadar giden tren rayları vardı. Yerin yüz metre kadar altındaydılar. Nava, tünelin dibindeki gün ışığını görebiliyordu. Oradan çıkmayı düşündü, ama bu durumda kendilerini açıkta bırakmış olacaklardı. Diğer seçenek ise yürüyen merdivenlerden çıkmaktı ki bu da en az ilki kadar tehlikeliydi. Eğer yukarıda ajanlar onları bekliyorsa, o zaman kurbanlık koyun gibi düşeceklerdi ellerine.</p>

  <p>Nava kalabalık perona baktı. Kimse özellikle onlarla ilgilenmiyormuş gibi görünmüyordu, ama ajanlar iyiyse zaten böyle olması gerekiyordu. Belli kişileri hemen eledi; anneler, çocuklar, yaşlılar. Burada olanların yüzde kırkını eleyebiliyordu sadece ve bu yeterli değildi.</p>

  <p>Yine rayları takip edip buradan çıkmayı düşündü. Caine’nin koluna yapışıp raylara atlayarak kaçmak istiyordu, ama bundan nefret etse de yürüyen merdivenlerde kalabalığa karışmanın daha akıllıca olduğunu biliyordu. O zaman onları hedef alanları görmek daha kolay olacaktı.</p>

  <p>Omzunun üzerinden baktı ve ikiz kızlarına göz kulak olmaya çalışırken bir yandan da bebek arabasıyla uğraşan bir kadın gördü. Mükemmel bir kalkandı bu aile. Nava onlar yanlarına gelinceye kadar yavaşladı. Caine’nin kolunu sıkınca o da yavaşladı. Yine de başka bir şeyler yakalamak için gözleriyle kalabalığı taradı. Birkaç genç onu süzüyordu, ama daha çok beğeniyor gibi bakıyorlardı, profesyonellere pek benzemiyorlardı. Biraz ilerideki yapılı bir kadın ajana benziyordu ama eli kolu alışveriş torbası doluydu.</p>

  <p>Nava tam peşindekilerden kurtulduklarını düşünmeye başlamıştı ki adamı gördü. Eski bir kot ve kazak giymişti. Elbiseler üstüne uymuyordu. Saçı düzgün kesimliydi ve bıyığa da düzgündü. Daha yeni olan ayakkabılarını görünce Nava hata yapmadığını hemen anladı.</p>

  <p>Adam sadece göz ucuyla bakıyordu onlara, ama Nava artık kendilerini izlediğini anlayabiliyordu. Caine’ye doğru eğilip bıyıklıya baktı. Adam şimdi de Nava’nın omzunun üzerinden bir yerlere bakıyor gibi yapıyordu. Adamın takım elbiseli genç bir kadına baktığını gördü. Kadın iyiydi. Çok kontrollüydü, birkaç saniye başını kaldırdıktan sonra gazetesini okumaya döndü. Ama Nava kadının koltuğunun altındaki kabartıyı görmüştü o daha gazeteyi kaldırmadan.</p>

  <p>“Saat yedi yönünde bıyıklı herif. Saat iki yönünde sarışın, gazete okuyan kadın.”</p>

  <p>Caine başını sallayıp önüne bakmaya devam etti. Nava derin bir nefes aldı. Bir tek Caine’yi istediklerini biliyordu, yani Nava’yı her an harcayabilirlerdi. Duraksadı, sonra birden sakinleşti. Paniklemesi için bir neden yoktu; her zamanki gibi ya yaşayacaktı ya ölecekti.</p>

  <p>Yavaşladı ve üç çocuklu anneye iyice yanaşarak çocukları Caine ve bıyıklı arasında tutmaya özen gösterdi. Sol tarafı kapanınca sağa yöneldi. İlerlerken kalabalıktan ayrılmadıkları için kadın ajanın kucağına düşeceklerdi. Caine birkaç saniye sonra ajanın önünden geçecekti.</p>

  <p>Nava döndüğünde bıyıklının hareket ettiğini gördü, onlara doğru geliyordu. Yürüyen merdivenler üç metre ilerdeydi. Kadın sağa doğru dönüp çarpışmaya hazırlanır gibi ayaklarını yere sıkıca bastı. Eğer ajanlar onları peronda yakalamaya kalkacaklarsa bu son şansları olacaktı.</p>

  <p>Ve galiba bunu göze alacaklardı.</p>

  <p>Caine takım elbiseli kadını garipsemedi, ama Nava eğer kadının ajan olduğunu söylüyorsa öyle olduğuna emindi. Nava’nın yanından ayrılmadı yürüyen merdivenlere giderken. Çok az kalmıştı. Yavaşlamak istediyse de kalabalık buna izin vermiyordu. Bir metre kalmıştı, sonra birden kadın ajanın yanında buldu kendini. Parfüm kokuyordu. O kadar yakınındaydı ki koyu gözlüklerinin arkasından kadına bakmadan edemedi.</p>

  <p>Kadın flört eder gibi baktı ona. Tehlikeli gibi değildi. Başka bir zaman olsa bu tertemiz, düzgün giyimli, Jasper’in deyimiyle, ‘profesyonel iş kadını ve yatak fantezisi karışımı’ pilice asılabilirdi. Caine gülümserken bir an için aranan bir adam olduğunu unuttu. Sonra da kadının elinde parlayan bir şey gördü. Bu büyük bir gümüş kalem gibiydi.</p>

  <p>Caine büyülenmiş gibi seyretti kadını. Sonra kadının elindekinin Nava’nın New York’ta kullandığı türden bir şırınga olduğunu anladı. Ajan bunu birden Caine’ye doğru uzattı.</p>

  <p>....</p>

  <p>İğne derisine giriyor ve...</p>

  <p>(döngü)</p>

  <p>Kadın şırıngayı sokmak için uzanıyor, kadının kolunu tutmaya çalışıyor, ama başaramıyor. Birden canı acıyor ve...</p>

  <p>(döngü)</p>

  <p>yaralı bacağını iğneye doğru uzatıyor ve...</p>

  <p>.....</p>

  <p>Şırınga dizinin üzerindeki tahta parçasına saplandı. İğne kırılınca kadın Caine’nin koluna yapıştı ve onu çekip dengesini bozdu. Bir an için ayakta kalmaya çalıştıysa da işe yaramadı, bu yüzden düşerken kadını da indirmeye çalıştı. İleri doğru atılıp omzunu kadının çenesine çarptırdı.</p>

  <p>Kadın geri devrilirken Caine’yi de kendisiyle birlikte yere çekti. Düşerken döndüğü için yerde yüz yüze yatıyorlardı. Caine onu itmek üzereyken kadının tabancasının namlusunu karnında hissetti.</p>

  <p>“Seni öldürmek istemiyorum, ama kımıldarsan ateş ederim,” dedi kadın. “Eğer böyle bir şey olursa da o zaman zaten ölmek istersin, inan bana.”</p>

  <p>Caine inanıyordu. Bir kadın bağırdı ve kalabalık, amaçsızca yürüyen bir sürüyken, birden korkak hayvanlar gibi kaçışmaya başladı. Biri Caine’nin yaralı bacağına bastı. İnanılmaz bir acıyla titredi.</p>

  <p>Bir el ateş edildiğini duydu.</p>

  <p><br /></p>
</body>
</html>
