<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">20</h2>

  <p><br />
  <br /></p>

  <p>“Haaaa,” dedi Caine merdivenlerden inerken tırabzandaki kırıkları işaret ederek. Nava’nın ayağına bağladığı sopaları ve bastonu nereden bulduğunu anlamıştı. Nava sadece başını salladı ve dar merdivenden inmesine yardım etti. Giriş katına geldiklerinde dışarıda onları bekleyen biri olabileceğini düşünerek ön kapıyı dikkatlice açtı. Bir an için nefesini tuttu. Eğer UGA bir şekilde burada olduklarını öğrendiyse, kaçınılmaz son yakın demekti. Acaba beynine kurşun sıkıldığında bunu hisseder miydi?</p>

  <p>Hiçbir şey olmadı. Üstüne yağan yağmuru hissediyordu sadece. Yağmurun şiddetinden kıyafetleri vücuduna yapışıyordu. Donuyordu. Hemen gökyüzüne baktı; karanlık gökyüzünde yoğun siyah bulutlar vardı. Hâlâ hayattaydı... Bu da bir şeydi. Şimdi ilk engeli aştıklarına göre bir durum değerlendirmesi yapabilirdi.</p>

  <p>UGA bu operasyonu gizli kapaklı yürütecekti çünkü en az bir kişi ölmüştü. Ancak, eğer Caine’nin ‘her şeyi bilen bir varlık’ falan olduğunu düşünüyorlarsa, o zaman onu ellerinden kaçırmamak için çatışmaya girmekten kaçınmazlardı. Saatine baktı, 09:03’tü. Caine on beş saattir radarlarında görünmüyordu. Forsythe daha destek kuvvet çağırmadıysa bile, çok geçmeden çağıracaktı.</p>

  <p>İlk iş olarak New York’tan uzaklaşmaları gerekiyordu çünkü onları burada arıyorlardı. Ülkeden ayrılmayı düşündü bir an için; ama 11 Eylül sonrası havaalanlarında artırılan güvenlikten geçmeleri zordu. Demek ki üç seçenekleri vardı: Araba, otobüs ya da tren.</p>

  <p>Kolayca bir araba çalabilirdi, ama o zaman da gişelerden geçerken yakayı ele verirdi, çünkü izliyor olacaklardı. Caine ile bir metroya bindikten sonra banliyölerden birinde inip bir araba çalabilirlerdi, ama metroda da kameralar vardı. Eğer yerin altında bir ekibe yakalanırlarsa kaçmaları mümkün olmazdı. Otobüse binmeyi pek istemiyordu çünkü trafiğe takılabilirlerdi ya da yolda durdurulabilirlerdi. Tren de durdurulabilirdi, ama en azından trende arama yapılırsa kaçacak bir yer olabilirdi.</p>

  <p>Ne yapacağını bilemeyerek başını kaşıdı. Genelde çok çabuk karar verirdi, ama Caine’de onu tedirgin eden bir şeyler vardı. Sanki kadına kendini sorgulatıyordu. Bu kararsızlıktan kurtulmaya çalıştı.</p>

  <p>Caine kararsızlığını sezdiği için kadına baktı. Bir an için göz göze gelince çok garip bir şey yaptı. Sanki gözüne çok parlak bir ışık tutulmuş gibi gözlerini sıkıca yumdu.</p>

  <p>Nava koluna yapıştı. “Ne oldu David?”</p>

  <p>Bir an için cevap vermedi, sanki bilincini yitirmişti. Sonra hemen kendine gelip, gözlerini açtı ve nefes aldı.</p>

  <p>“David! Ne oldu?”</p>

  <p>“Hiçbir şey olmadı, iyiyim” dedi ayakta sallanarak. “Bu şehirden gitmemiz gerek.”</p>

  <p>“Biliyorum,” dedi Nava. “Ama neyle ve nasıl?”</p>

  <p>“Trenle,” dedi aniden Caine. “Trene binmemiz gerekiyor.”</p>

  <p>“Neden?”</p>

  <p>“Bilmiyorum ama bunu yapmamız gerekiyor.”</p>

  <p>“Emin misin?”</p>

  <p>“Evet,” dedi Caine sinirlendiğini belli ederek, “Ama bana niye diye sorma.”</p>

  <p>“Tamam, ama ilk önce sana yeni giysiler bulmamız gerekiyor.” Adamın yırtık kotunu ve çıplak bacağını işaret etti. Kan revan içindeki sargıların çevresi mosmordu.</p>

  <p>“Bence de,” dedi Caine. “Sen de üstünü değiştirsen fena olmaz.” Nava kan lekeleriyle kaplı pantolonuna bakıp başını salladı.</p>

  <p>Caine’nin ilerleyebildiği kadar hızlı bir şekilde ikinci el eşya satan bir mağazaya gittiler. On dakika sonra yeni kıyafetlerle oradan çıktılar. Nava dar, siyah bir tişörtün üstüne bir havacı ceketi giymiş, saçını da bir bandananın altına gizlemişti. Caine de bol bir kamuflaj pantolonu ve bir ceket almıştı. Ayrıca, üzerinde gümüşi bir yılan başı olan yeni bir baston da bulmuştu. Yağmur yağıyor olmasına rağmen bir çift güneş gözlüğü de taktı. Beş dolarlık ucuz bir gözlüktü bu. Pek hoş görünmeseler de savaştan çıkmış gibi de değillerdi artık. Nava kolunu kaldırıp bir taksi durdurdu.</p>

  <p>“Nereye?” dedi Hint asıllı şoför.</p>

  <p>“Penn Garı,” dedi Nava. “Gazlarsan iyi olur.”</p>

  <p>Forsythe ofisinde volta atıp duruyordu. On beş saattir Caine’nin izini bulamıyorlardı. On beş saat... Onu ellerinden kaçırdıklarına inanamıyordu. Bu Grimes’in suçuydu. Forsythe, sivilce suratlı serserinin ekibi yönetmesine asla izin vermemeliydi.</p>

  <p>Yeni bir taktik amiri çağırmak için çok geçti artık ama zamanı gelince bunu da yapacaktı. Grimes’den yeni bilgiler alana kadar beklemeye karar verdi. Gözetleme Merkezi’ne doğru yürüdü; bu, tavandan ışıklandırması olmayan geniş bir odaydı. Burayı sadece yüzlerce monitörden yayılan ışık aydınlatıyordu. Her bir birimde üç monitör bulunuyordu. Masalar, halkalar halinde birbirini çevreliyordu, ortasında da Grimes’in yeri vardı. Dev bir deri koltukta oturan adamın çevresine plazma ekranlar ve klavyeler yerleştirilmişti.</p>

  <p>“Gelişme var mı?” derken azarlar gibi konuşuyordu Forsythe.</p>

  <p>Grimes dönüp ters ters baktı ona. Eliyle yağlı saçlarını taradı. Gözlerinin altı mosmordu ve çenesinde iki kocaman sivilce vardı. “Herif yok ortada. Cep telefonunu arayan yok, o da kimseyi aramadı. Olaydan beri de evine gitmedi. E-postasına da baktım, ama orada da mesaj yok. Ses kaydını son on beş saattir eyaletten yapılan tüm görüşmelerle karşılaştırdım. Hiçbir görüşme yapmamış. Sonra şehirdeki arkadaşlarını araştırdım. Onları da aramamış.”</p>

  <p>Ellerini arkasında kavuşturan Forsythe yere baktı. “Patlama yerinde çekilen fotoğraflardaki kadının Vaner olup olmadığını saptayabildin mi?”</p>

  <p>Grimes başını salladı. “Uydu fotoğraflarına yine baktım. Yüzünü hiç çekememişiz, ama kafasının üstü ve eli görünüyor.”</p>

  <p>“Eee?” dedi Forsythe sabırsızca, Grimes’in lafı uzatmasından nefret ediyordu. Grimes asla bir şeyleri açık açık söylemez, sanki bir topluluğa hitap ediyormuşcasına uzun uzun anlatırdı her şeyi.</p>

  <p>Grimes monitörlerden birine işaret edip kadının kuş bakışı çekilmiş bir resmini gösterdi. “Uydudan indirdiğimiz resimdeki kadının saç ve cilt rengini dünden kalan güvenlik kayıtlarıyla karşılaştırdım. Veriler ajan Vaner’e yüzde yüz uyuyor.” Birkaç düğmeye basınca kadının dosyası belirdi ekranda.</p>

  <p>“Onun El-Kaide, Hamas, FKÖ üyelerinden en az iki düzine ajanı öldürdüğünü biliyor mu..”</p>

  <p>Forsythe sözünü kesti. “Kadının özgeçmişini biliyorum. Kim olduğunu değil, neden bunu yaptığını bilmek istiyorum.”</p>

  <p>Grimes kahvesini yudumlarken omuz silkti. “O zaman kendisine sorman gerekecek. Belki de hâlâ CIA için çalışıyordur.”</p>

  <p>Buna bir cevap vermeye tenezzül bile etmeden sinirlenerek odadan çıkıp, ofisine girerken kapıyı çarptı Forsythe. Sakinleşmeye çalıştı. Gözlerini kapayıp ona kadar saydı. Sonra da yerine oturup telefonu eline aldı. CIA’nın operasyonlardan sorumlu başkan yardımcısı olan Doug Nielsen’e durumu anlattıktan sonra adamın iç geçirdiğini duydu Forsythe.</p>

  <p>“Ne bileyim James,” dedi güneyli şivesiyle konuşan Nielsen. “Vaner en iyi ajanlarımızdan biriydi. Böyle bir şeyin olmasına çok ama çok şaşırdım açıkçası.”</p>

  <p>“Yani bu olanlarla bir ilginiz yoktu, öyle mi?”</p>

  <p>“Bana baksana James,” dedi Nielsen sinirlenmeye başlayarak, “CIA’nın senin bilim projelerinle ilgilenmekten çok daha önemli işleri var, anladın mı?” Forsythe ters bir şey söylemek üzereydi ki adamın ses tonundan Nielsen’in gerçeği söylediğini anladı. Forsythe de iç geçirdi. “Peki. Onu nasıl bulurum?”</p>

  <p>Nielsen güldü. “Bulamazsın.”</p>

  <p>“Ama bunu kabul edemem.”</p>

  <p>“Etsen iyi olur ahbap. Sende ne gezer onu yakalayacak ka...”</p>

  <p>“Bende olmasa bile senin elinde var.”</p>

  <p>Nielsen bir an için sustu. Sonra birden, garip bir ses tonuyla konuştu. “Ne yapmamı bekliyorsun? General Fielding gibi ben de mi bir ekip yollayıvereyim?”</p>

  <p>“Nasıl..?”</p>

  <p>“Bilmek benim işim James. Aynen şunu bildiğim gibi, Senatör Mac Dougal’a bakılırsa üç haftaya kalmaz yerinden ediliyorsun.”</p>

  <p>Forsythe yumruklarını sıktı. Eğer Mac Dougal bunu açıkça söylüyorsa artık kimse ona arka çıkmazdı. Çaresizdi. Ama Nielsen öyle değildi.</p>

  <p>“James,” dedi Nielsen, “Belki sana yardım edebilirim. Ama sen de emekli olduğumda bunu unutmayacaksın, tamam mı? Eğer unutursan o zaman seni ele veririm.”</p>

  <p>“Neyi ele verirsin?”</p>

  <p>“Birçok yasayı çiğnedin. Ayrıca, zulada biriktirdiğin paralar da işin cabası.”</p>

  <p>Forsythe’nin dili damağına yapıştı. Nielsen’in bilmediği bir şey yoktu anlaşılan. Adam ne derse onu yapmak zorundaydı.</p>

  <p>“Elinden geleni yaparsan minnettar olurum,” dedi sonunda.</p>

  <p>“İyi.”</p>

  <p>Forsythe, Nielsen’in telefonun diğer ucunda tatmin olmuş bir şekilde gülümsediğini hayal edebiliyordu.</p>

  <p>“Sana bir tavsiye. Yerinde olsam Sam Kendall’ı arardım. Görevden alınacağını duymadı galiba. Sen söylemezsen ben de söylemem. Kendall’ın elinde sana ödünç verebileceği birkaç kişi vardır. Ayrıca, onun polisle arası nasıldır bilirsin.”</p>

  <p>“Mükemmel bir fikir, Doug. Sağ ol.”</p>

  <p>Forsythe FBI’nın direktör yardımcısının ona adam verebileceğinden pek emin değildi, ayrıca polisle arasının hiç de iyi olmadığını da biliyordu, ama bu hiçbir şey yapmamaktan daha iyiydi.</p>

  <p>“Başka?”</p>

  <p>“Vaner’i ve kayıp herifi bulmak konusunda ciddiysen sana birini önerebilirim. Eskiden FBI için çalışırdı, şimdiyse kendi adına çalışıyor. Ayrıca, bizim için de birkaç mükemmel iş yaptı. Eminim sana yardımı olur. Tabii kesenin ağzını açarsan.”</p>

  <p>“Tabii,” dedi Forsythe bir yandan da plan yaparken. “Adı ne?”</p>

  <p>Nielsen duraksadı. “Martin Crowe.”</p>

  <p>“Bildiğimiz meşhur Martin Crowe mi?”</p>

  <p>“Karıyla herifi bulmak istiyor musun, istemiyor musun?”</p>

  <p>“Tabii ki istiyorum, ama...”</p>

  <p>“O zaman Crowe’yi ara derim hemen. Zaman kaybediyorsun James.”</p>

  <p>Kırk dakika sonra Forsythe aracıya verdiği 1.000 doları gözden çıkarıp Martin Crowe’ye ulaştı. Bu, tanıdığı en korkutucu adamdı.</p>

  <p>Crowe, Dr. Forsythe’yi dikkatle dinlerken kılını bile kıpırdatmadı. İnsanların uzun uzun anlatmasının daha doğru olduğunu düşünürdü. Araya giren olursa ne söylediklerini unutuverirlerdi ve o zaman da önemli ayrıntıları atlarlardı. Bir sorusu olduğunda bunu bir kenara yazıp dinlemeye devam etti. On dakika sonra Forsythe, kaçak CIA ajanı ve kaçırdığı adam hakkındaki inanılmaz hikayeyi anlatmıştı.</p>

  <p>“Unuttuğunuz bir şey oldu mu?”</p>

  <p>Forsythe başını salladı. “Hayır. Hepsi bu.”</p>

  <p>Crowe ayağa kalkıp elini uzattı. “Sizinle tanışmak güzeldi.”</p>

  <p>“Dur,” dedi Forsythe sandalyesinden fırlayarak. “İşi kabul edecek misiniz?”</p>

  <p>“Dr. Forsythe, başarılı olmamın en önemli nedeni, hiçbir zaman sürprizlerle karşılaşmamak için çok iyi hazırlanmamdır. Hayatta olmamın tek nedeni de bu zaten. Nelerle karşılaşacağımı bilmeden, asla bir operasyonu kabul etmem. Şimdi de bilmiyorum.”</p>

  <p>“Nasıl bilmezsiniz? Size her şeyi anlattım ya.”</p>

  <p>“Hayır, anlatmadınız,” dedi basitçe Crowe.</p>

  <p>Forsythe sinirlenmiş gibiydi. “Bay Crowe emin olun ki...”</p>

  <p>Crowe yumruğunu masaya hiddetle indirince Forsythe birden susuverdi. “Beni hafife almaya çalışmayın doktor. Bana yalan söylendiği anda bunu anlarım. Şimdi, eğer yardım istiyorsanız bana David Caine’nin neden sizin için önemli olduğunu anlatın.”</p>

  <p>Forsythe ne yapacağını kestirmeye çalışırken geviş getirir gibiydi. Konuşmaya başladığında Crowe tekrar oturdu. Forsythe’nin söyleyecekleri bitince, başını sallayıp bir durum değerlendirmesi yaptı. Forsythe anlattığı her şeye inanıyordu, ama Crowe pek de inanmamıştı. Forsythe’nin tarif ettiği bu Şeytan gerçek olamazdı. Eğer öyleyse bu adamın özgür iradesi yok demekti ve Crowe bunu asla kabul edemezdi.</p>

  <p>Caine’nin bazı paranormal becerileri veya önsezi yetenekleri olabileceğini kabul edecek kadar açık görüşlüydü. Ama bunun dışındaki her şey imkânsızdı. Eğer Caine, Forsythe’nin iddia ettiklerinin yarısını bile yapabiliyorsa, bu çok zor bir görev olacaktı.</p>

  <p>Ayrıca, CIA ajanını da hesaba katınca, Crowe bu işten hiç hoşlanmadı. Eğer kendisine bir şey olursa, Betsy’ye bakacak kimse olmayacaktı. Ama diğer yandan da kısa sürede çok fazla para bulmazsa, Betsy zaten onunla veya onsuz yaşayamayacaktı.</p>

  <p>Risklere rağmen, karşılığında para alacaksa, bir seçim şansı olmadığını biliyordu. “Ücretim günlük 15.000 dolar, ayrıca, hedefi ele geçirdiğimde 125.000 dolar daha alırım. Eğer yirmi dört saatten daha az bir sürede bunu başarırsam da 250.000 dolar alırım. Koşullar pazarlığa tabi değil.”</p>

  <p>Forsythe bir an yutkunamadıysa da sonra tiz bir sesle cevap verdi. “Parayı ödeyebilirim.”</p>

  <p>“İyi.” Crowe ayağa kalktı ve güçlü ellerinden birini uzattı. Forsythe hemen elini tutup sıkarken Crowe bir an onun gözlerinin içine baktı. Gördüklerinden memnun değildi, ama bunun bir önemi yoktu. Sadece iyiler için çarpıştığı günler geride kalmıştı. Şimdi artık her şeyi Betsy için yapıyordu. Ona ihtiyacı olduğu sürece ahlaki ilke falan dinleyecek hali yoktu.</p>

  <p>Crowe durum değerlendirmesi yaparken damarlarındaki adrenalini hissetti. Ajanlığının ilk günlerini hatırladı, o zamanlar doğruyla yanlış arasında kesin bir çizgi vardı.</p>

  <p>Sandy’le tanışmadan önceydi bu.</p>

  <p>Betsy doğmadan önce.</p>

  <p>O hastalanmadan önce.</p>

  <p>Martin Crowe, kendini bildi bileli insanoğluna hizmet etmek istemişti. Annesi hep bir rahip olacağına inanmıştı. Ama Martin, din adamı olamayacak kadar sinirli olduğunu biliyordu. O yüzden de ilahiyat okumaktansa, Georgetown Üniversitesi’nde Hukuk bölümünü bitirdi. Hukuk sistemi sürekli çatışmaya açık olduğundan, kavgacı kişiliğini tatmin edebileceğini umuyordu. Ancak, mezun olduğunda Savcılık’ta bir iş aramaktansa FBI’ya yazıldı. Quantico’da eğitim görmeye başladığı günden itibaren de bu kararını bir an bile sorgulamadı. Crowe her şeyi çok kolay öğrendi ve hatta üniversite yıllarında eksikliğini çektiği atletik alanda rekabet etme isteğini bile tatmin etti.</p>

  <p>Adil davranıp adalete inanarak, amirlerine birçok kereler istisnai olduğunu kanıtladı. O, haftada yedi gün, günde on beş saat, aylar boyunca çalışıp yorulmayan, başka hiçbir şeyle ilgilenmeyen bir ajandı.</p>

  <p>En istenmeyen ayak işlerini de yapardı, en yorucu gözetleme işlerini de alırdı. Onu Milwaukee’ye ya da Miami’ye tayin etmelerini umursamazdı. FBI ona ne iş verse, bunu tam istenildiği gibi başarıyla tamamlardı. İş birini tutuklamaya gelince de kapıdan elinde silahla ilk giren hep Martin Crowe olurdu.</p>

  <p>İlk birkaç yıl boyunca işinden daha önemli bir şey olmadığını düşündü, ama sonra kendisi gibi ajan olan Sandy Bates’le tanışınca her şey değişti. Üç ay dillere destan bir aşk yaşadıktan sonra, ona evlenme teklif etti. Evlendikten bir buçuk yıl sonra da Sandy dünyalar güzeli bir kız bebek doğurdu. Betsy vaftiz edildiğinde, Martin Crowe yetişkin olduğu günden bu yana ilk defa ağladı. Hayatında hiç o kadar mutlu olmamıştı.</p>

  <p>Bir aile sahibi olmak, işini daha da anlamlı kılmıştı. Gerçi artık haftalarca evden uzak olmayı sevmiyordu, ama yine de ülkeyi karısı ve kızı için daha güvenli bir yer yapmaya çalıştığını biliyordu. Sonra bir gün hayatı duruverdi. Hâlâ karısının onunla konuşurken nasıl zorlandığını, kızlarına mylemonoktik lösemi teşhisi konulduğunu söylediği günü hatırlıyordu. Birden Crowe’nin dünyası çok korkunç oluverdi; kötülük, ceza yasalarıyla ilgili değildi artık, kanserli hücreler ve kan sayımlarıyla ilgiliydi.</p>

  <p>Sonunda baş edemediği bir düşman çıkmıştı karşısına ve küçük kızını yiyip bitirirken elinden bir şey gelmiyordu, yalnızca seyirci kalabiliyordu. Sandy kızlarına bakmak için FBI’daki işini bıraktı. Crowe de maddi sıkıntıları olmasın diye sürekli çalışmaya başladı. Ama ne kadar çalışırsa çalışsın, kazandığı yetmiyordu. Ayrıca, sağlık sigortasının Betsy’nin doktorlarının talep ettikleri birçok deneysel prosedürü de karşılamadığını gördü.</p>

  <p>Altı ay içinde ellerinde avuçlarında ne varsa harcadılar, ama Betsy yine de ölüyordu. Crowe artık dibe vurmuştu ve yavaşça çıldırıyordu. Aslında işine biraz ara vermeliydi, ama paraya ihtiyacı vardı, bu yüzden ek işler için de gönüllü oldu.</p>

  <p>İşte o zaman ona Duane davasını verdiler.</p>

  <p>‘Koca Baba’ Duane, yedi çocuğu kaçırıp öldürmüştü. Her birini bir hafta kadar elinde tutup yas tutan ailelerine postayla parça parça yollamıştı. Medya ona ‘postacı katil’ adını takmıştı. Crowe kendi kendine yemin etti bu herifin defterini düreceğine dair.</p>

  <p>Crowe katıldığında ekip, dört gün önce Falmouth Massachusetts’de bir parktan kaçırılan, altı yaşındaki Bethany O’Neil’i arıyordu. Zaman geçiyordu ve herkes de bunu biliyordu. Sonra ilk defa şansları yaver gitti. Duane’nin internet üzerinden görüştüğü sapık pedofillerden biri yakayı ele verdi. Ama operasyondan sorumlu federal ajanlar yirmi dört saat sonra bile herifi konuşturamamışlardı.</p>

  <p>İşte o zaman Martin Crowe’yi çağırdılar.</p>

  <p>Tüm kameraları kapatıp Chesterfield’le Crowe’yi ses geçirmeyen bir odada yalnız bıraktılar. Adamla baş başa kalan ve başka bir küçük kızın hayatının tehlikede olduğunu bilen Crowe sonunda patladı.</p>

  <p>Bir saat sonra elinde Koca Baba’nın nerede olduğunu yazan kanlı bir kağıt parçasıyla çıktı odadan. Diğer ajanlar içeride ne yaptığını sormadılar, çünkü bilmek istemiyorlardı. Tek istedikleri, çocuğu parçalayıp ailesine göndermeden önce, Duane’yi yakalamaktı. İki saat sonra da sapığın ahşap kulübesinin kapısını kırıp, Koca Baba Duane’yi vurup öldürdüler. Silahı olduğu iddia edilse de asla bulunamadı.</p>

  <p>Tutuklamayı yapan iki ajana övgüler yağdırılırken, medya Crowe’yi, Chesterfield’in haklarını ihlal ettiği için çiğ çiğ yedi. Chesterfield sıradan bir sapık olsaydı bu olayı herhalde örtbas ederlerdi. Ama Crowe’nin şanssızlığı, Stephan Chesterfield’in bir savcının kardeşi olmasıydı. O yüzden de adam dayak yiyince birinin bunun bedelini ödemesi gerekiyordu. Chesterfield’in kan revan içindeki yüzünün fotoğrafları basına sızdırılınca Martin Crowe’nin yaptıkları hakkında manşetler atıldı ve yasa koruyucuların hatalarının bir sembolü haline geliverdi. New York Post ona bir lakap bile taktı: ‘Kara Karga’. Bu isim de tuttu. Hemen FBI’dan atıldı ve hakkında dava açıldı.</p>

  <p>Sekiz ay sonra Crowe’nin avukatı operasyondaki diğer tüm ajanları suçladıysa da bunu makul bir şüphe olduğunu göstermek için yapmıştı. Crowe verilebilecek en ağır cezayı alacaktı yani bir devlet hapishanesinde on yıl. Ama O’Neil ailesi onu yalnız bırakmayıp her duruşmaya katıldı. Hemen Crowe’nin arkasında oturdular ve jüri ne zaman sadist olmakla suçlanan o adama baksa, aynı zamanda onun kurtardığı o güzelim çocuğu da gördü.</p>

  <p>Jürinin bir karara varması üç saat aldı. Suçlu değildi.</p>

  <p>Bu işten kurtulmasına rağmen, davanın stresiyle hayatı da paramparça oldu. Tüm bu tantana bittiğinde Crowe kendini birden işsiz, sigortasız, parasız ve boşanmak üzere buldu. Bunlar zaten yeterince kötüydü, ama Betsy’ye olanların yanında solda sıfır kalırdı. Kızı zorlu bir savaş veriyordu. Eğer pahalı bir ilik nakli yapılmazsa kaybedeceği bir savaştı bu. Doktorlar henüz uyan bir ilik bulamamışlardı, ama bulduklarında paranın hazır olacağına yemin etmişti Crowe.</p>

  <p>Bu yüzden de kiralık asker oldu. Çoğu işvereninin yasa dışı işlere karıştığının farkındaydı, ama bu umrunda değildi. Betsy hasta olduğu sürece tüm dini, etik ve felsefi inançlarının hiçbir önemi yoktu. Son birkaç aydır yasa dışı birkaç işe karıştıysa da hiç adam öldürmemişti. Bunu asla yapmayacağını söylemişti kendi kendine. Ne kadar para verirlerse versinler yapmayacaktı.</p>

  <p>Ama kalbinin derinliklerinde bu kuralını da çiğneyeceğini biliyordu, yeter ki bunu yaparak tek evladının hayatını kurtarabilsin... Bu an meselesiydi.</p>

  <p>Crowe’nin ifadeden yoksun bakan donuk gözlerinde Forsythe’yi korkutan bir şey vardı. Adamı düşünürken rahatsız etmekten çekindiği için bilgisayar ekranına baktı. Crowe ellerini birleştirip çenesinin altında kavuşturdu. Çok uzun süre düşündü, sonra da başını kaldırıp emir vermeye başladı.</p>

  <p>“Şehirden kaçmaya çalışacaklar. Havaalanındaki güvenlik taramasına girmeyi göze alamazlar, bu yüzden ya trene binecekler ya da arabayla gidecekler. Eğer şehirden dün gece ayrıldılarsa, o zaman geçmiş olsun, ama ayrılmadılarsa şansımız dönebilir. Penn Garı’nda ajanlarınız var mı?”</p>

  <p>Forsythe bir an için ümitlendi çünkü bu soruya olumlu cevap verebilecekti. Nielsen haklıydı; Kendall, Forsythe’nin işinden olacağından haberdar değildi, o yüzden de insan avına katılması için bir ekip yollamıştı.</p>

  <p>“Penn Garı’ndaki her bir platformda FBI ajanları var. Ayrıca, ana otobüs garında da tüm geçişler izleniyor,” dedi Forsythe.</p>

  <p>Crowe başını salladı. “Otobüslerle zaman kaybetmeyin. Hiçbir eğitimli ajan yakayı otobüste ele vermek istemez. Burada iletişimden kim sorumlu?”</p>

  <p>“Grimes.”</p>

  <p>“Çağırın onu.”</p>

  <p>Forsythe, Grimes’i ofisine çağırdı. Adam içeri girdiği anda Crowe ipleri eline aldı.</p>

  <p>“Otobüs garındaki adamlarını çek ve tren garına yolla.”</p>

  <p>“Başka?” diye sordu Grimes.</p>

  <p>“Ayrıca hedefin şehirde tanıdığı herkesin bir listesini getir. Onları ele geçirinceye kadar tüm iletişimlerini takip et.”</p>

  <p>“Sizce o kadar aptalca hareket edebilir mi?”</p>

  <p>“Eğer Vaner çete başı olsaydı hayır, ama bundan emin olamayız. Siviller kaçtıklarında güvenebilecekleri bir yere giderler. Güvenebilecekleri birine. Onu yakalamanın tek yolu arkadaşlarını izlemek olacak. Ya da ailesini.”</p>

  <p>“Şimdi,” dedi Crowe, Forsythe’ye dönerek, “Bana ikizini anlatın.”</p>

  <p><br /></p>
</body>
</html>
