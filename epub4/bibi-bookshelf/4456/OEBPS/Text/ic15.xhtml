<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">15</h2>

  <p><br />
  <br /></p>

  <p>Nava kimlik numarasını girdi ve ‘Bul’u tıkladı. Ekrandaki yazıların yerini New York şehrinin bir haritası aldı. Haritanın üzerinde yanıp sönen iki kırmızı ışık vardı. Biri Nava’nın şu andaki yerini gösteriyordu, diğeri de Caine’nin nerede olduğunu. Küresel izleme sistemi hiçbir aksilik olmadan devreye girmişti.</p>

  <p>O sabah Caine’nin deri ceketine bir alıcı iliştirmişti. Şimdi yapması gereken tek şey ikizini beklemekti. Jasper Caine’yi de bulduğunda, onu Grimes’i oyalamak için yem olarak kullanıp, David Caine’yi kendi ele geçirecekti. Sonra da kayıplara karışacaktı.</p>

  <p>Saatine baktı, on bire geliyordu. Eğer Jasper kısa bir süre sonra daireden çıkmazsa Nava hapı yutmuştu. Sokağın karşısına bakarken önünde bir Fed-Ex aracı durdu ve görüşünü engelledi. Sürücü uzanıp sağ kapıyı açtı.</p>

  <p>Nava minibüse binip kapıyı çarparak kapadı. İçeri girince de sürücü mekânı ile arka mekân arasındaki paneli kenara çekip arkaya geçti. Grimes ve ortağı o girerken başlarını bile kaldırmadılar. İkisi de klavyelerinde hızla bir şeyler yazıyorlardı. Önlerindeki üç monitörü izliyorlardı sürekli.</p>

  <p>Nava’nın oturabileceği bir yer yoktu, bu yüzden de Grimes işini bitirinceye kadar ayakta bekledi. Bir dakika sonra Grimes arkasına dönmeden elini Nava’ya doğru uzattı.</p>

  <p>“Bana cep bilgisayarını ver. Bazı bilgileri güncellemem gerekiyor.”</p>

  <p>Düşünmeden Grimes’e metalik cihazı verdi. Verdiği anda da hatasını anladı, ama artık çok geçti. Konsolundaki bir yere aleti takan Grimes bir düğmeye bastı. Monitörde New York şehrinin planı çıktı.</p>

  <p>“Demek alıcıyı yerleştirdin bile. Ekibe yerini bildireyim.” Parmakları klavyede neredeyse ışık hızıyla hareket ediyordu. “Tamam. Şimdi herkes biliyor hedefin yerini. Elimizden kaçırsak bile, yine buluruz.”</p>

  <p>“Artık hedef mi?” diye sordu Nava.</p>

  <p>“Ya,” diyen Grimes döner sandalyesinde Nava’ya doğru döndü. “Dr. Jimmy bu sabah, bizzat yeşil ışık yaktı bu operasyon için. Sen taktik ekiptesin, saldırı ekibi yolda.”</p>

  <p>“Ne?”</p>

  <p>“İnanmıyorsan bak,” dedi ek klavyeye bağlı en sağdaki monitörü göstererek. İlk komandonun dosyası vardı ekranda. UGA’nın Nava’nın profiline uyan personeli yoktu. Bu ekip birkaç silah kullanabilen bilgisayar uzmanından oluşuyordu herhalde.</p>

  <p>Ama Nava çok yanılmıştı.</p>

  <p>AD: Spirn, Daniel, R.</p>

  <p>Birim: Özel Birlikler</p>

  <p>Rütbe: Teğmen</p>

  <p>Silah deneyimi: Tabanca (9mm, .45kal, .38kal.), M16A2/M4A1, Tüfek (12 gauge), M24, keskin nişancı tüfeği, M203 el bombası ateşleyicisi, M249 otomatik silah, el bombası, AT-4, M240B makineli tüfek, M2 HB makineli tüfek, MK-19 makineli, bomba (60mm, 81mm, 120mm), piroteknik, M18A1/A2 mayın, mayınlar (genel) TOW füzesi, Dragon, tüfekler (RCL-84mm, 90mm, 106mm), AT-4, hafif antitank silahları.</p>

  <p>Silahsız çarpışma: Aikido, choi-kwangdo, hapkido, judo, jujitsu, muay thai, tae kwon do.</p>

  <p>Nava üç askerin dosyalarına baktı. Bomba imha uzmanı olan Gonzalez dışında, hepsinin de becerileri üç aşağı beş yukarı aynıydı. Hepsi eğitimli ve sahada deneyimliydi. Hatta, birkaçı gizli göreve bile çıkmıştı. Nava derin bir nefes alıp verdi. İşte bu işleri karıştırıyordu. Grimes’e baktı.</p>

  <p>“Sence de abartmışlar, değil mi? Bir sivili yakalamak için dört eğitimli asker yolluyorlar.”</p>

  <p>“Ne bileyim,” dedi Grimes omuz silkerek. “Dr. Jimmy iyice gerildi. Bir hata olsun istemiyor.”</p>

  <p>“Bu ekibi nereden buldu ki?”</p>

  <p>“Bilmem, herhalde birinden rica etti. Aynen seni buraya getirttiği gibi. Bu işte herkesten her şeyi rica ediyor.” Grimes bacaklarının arasında sıkıştırarak tuttuğu kutudan yumuşak bir şekerleme aldı ve Nava’ya uzattı. Nava başını salladı. Grimes şekeri ağzına tıktı ve çiğnerken konuşmaya devam etti. “Birkaç dakikaya kalmaz gelirler. Tanışıp anlaştıktan sonra da, Dr. Jimmy herifi yakalamanızı istiyor.”</p>

  <p>Grimes’in cihazı ötmeye başladı. Dönüp bir düğmeye bastı. “Evet? Hemen yanımda. Veriyorum.” Kablosuz kulaklıklarını çıkartıp Nava’ya uzattı. “Forsythe arıyor.”</p>

  <p>“Buyurun Doktor Forsythe.”</p>

  <p>“Ajan Vaner, Grimes’in size gerekli tüm bilgileri verdiğine emin olmak istedim.”</p>

  <p>“Verdi efendim. Anladığım kadarıyla ekiple birlikte Bay Caine’yi yakalayacağım ve onu UGA laboratuvarına getireceğim.”</p>

  <p>“Aynen öyle. Ekip şefi sizsiniz. Bu işi gizli kapaklı yapmalısınız. Ekipteki askerlerin böyle davranmaya alışkın olduklarını sanmıyorum, ama ne yazık ki bu kadar kısa sürede anca bu ekibi toparlayabildim. Siz onları kontrol altında tutarsınız.”</p>

  <p>“Elimden geleni yaparım efendim.”</p>

  <p>“İyi. Bay Caine’ye çok dikkat edin. Göründüğünden daha tehlikeli bir adam.”</p>

  <p>“Anlıyorum,” dedi Nava bir yandan da Forsythe’nin ne demeye çalıştığını düşünüyordu.</p>

  <p>“İyi şanslar Ajan Vaner.”</p>

  <p>“Sağ olun efendim.” Telefonu kapayınca hat kesildi. Nava kulaklıkları çıkarttı ve tam Grimes’e geri vermek üzereydi ki onun kafasında da kulaklık olduğunun farkına vardı.</p>

  <p>“Mutlaka bir yedek getiririm,” dedi Grimes sırıtarak. “Dr. Jimmy korkağın teki, değil mi? Bay Caine’ye çok dikkat edin,” derken Forsythe’yi taklit ediyordu. Nava hangisine daha çok şaşırdığını bilemedi: Konuşmayı dinlediğine mi, yoksa bunu açıkça söyleyip de gurur duyduğuna mı?</p>

  <p>“Bu iş çocuk oyuncağı değil mi?” diye sordu Grimes. “Kapısını indirip herifi enselersiniz.”</p>

  <p>Nava tek kelime etmeden indi minibüsten. Sorun şu ki, Grimes haklıydı. Onun önerdiği plan akla en yatkın olandı. Doğrudan saldırmak, basit bir planla Caine’yi alt etmek, akıllıca olurdu. O zaman olanları gören olur mu olmaz mı diye dert etmek zorunda da kalmazlardı. Ekiptekilerin de bir nebze deneyimi ve aklı varsa, onlar da bunu bileceklerdi. Eğer UGA, Caine’yi ele geçirirse, o zaman Nava’nın hiçbir şansı kalmayacaktı.</p>

  <p>Bir yolunu bulmalıydı.</p>

  <p>Tommy’nin kim olduğunu anladıkları anda şube müdürü hemen telefonu bizzat kendi aldı ve Tommy’ye ‘beyefendi’ diye hitap etti. Tommy’ye hayatı boyunca başka kimse ‘beyefendi’ dememişti. Bay Tommy DaSouza. Bu hoşuna gitmişti.</p>

  <p>Artık, bu kadar çok parası olduğuna göre, belki de Thomas dedirtmeliydi kendine. Yok be. Birden kendini ‘merhaba ben Thomas’ derken hayal edemedi. Tüm hayatı boyunca Tommy olmuştu, Tommy olarak da kalacaktı. Telefonu kaldırıp Dave’yi aradı iyi haberi vermek için.</p>

  <p>“Sana ne kadar teşekkür etsem azdır,” dedi minnet duyarak Dave.</p>

  <p>“Sana bir gün borcumu ödeyeceğimi söylememiş miydim?” dedi Tommy kendi kendine gülümseyerek. “Eğer sen olmasaydın her gün eşek sudan gelene kadar paralarlardı beni ortaokulda. Ayrıca, Castaldi’nin dersinden de çakardım. Sana büyük bir minnet borcum vardı.”</p>

  <p>“Yok artık, abartma. Bu benim için inanılmaz bir şey. Ne diyeceğimi bile bilemiyorum.”</p>

  <p>“Bir şey demene gerek yok ki dostum.”</p>

  <p>“O zaman saat altıda görüşürüz.”</p>

  <p>“Aynen öyle. Dört gözle bekliyorum.”</p>

  <p>Tommy telefonu kapamadan, Dave ona iki kere daha teşekkür etti. Tommy kendini müthiş hissediyordu. Hatta müthişten de iyiydi, muhteşemdi. Daha önce hayatında kimseye yardım edememişti. Ama şimdi o, borçlarını unutmayıp ödeyen bir adamdı. Şu andan itibaren her şey değişecekti. Bir şeyler yapacaktı, büyük şeyler. O bu dünyada bazı şeyleri değiştirecekti. Varlığını hissettirecekti.</p>

  <p>Çalan telefonu açmayınca telesekreter devreye girdi. Bir satıcı arıyordu. Bu kadın da Tommy’nin finansal danışmanı olmak istiyordu. Sanki alışveriş listesi çıkartıyormuş gibi Tommy’nin halletmesi gereken işleri sayıyordu; gayri menkul, hisse senetleri portföyü oluşturma, hayat sigortası, vergi muafiyetleri, vasiyeti. Makinesindeki teyp bittiği için kadının konuşması yarıda kesildi.</p>

  <p>Tommy duvardaki saate baktı. Bankaya gidip, sonra Manhattan’a doğru yola çıkmak için birkaç saati vardı. Dave, Brooklyn’e gelmeyi teklif etmişti, ama Tommy şehre inip kutlamak istemişti.</p>

  <p>Mutfağa girip ceketini alırken hâlâ gülümsüyordu. Dave gerçekten de yıllardır onun iyi dostuydu. Bu olaydan sonra yine görüşmeye başlayacaklarını umuyordu. Dave gibi arkadaşlara ihtiyacı vardı. David Caine akıllıydı ve düzgün bir adamdı; ondan faydalanmaya çalışacak biri değildi.</p>

  <p>Birden Tommy’nin aklına bir fikir geldi. Bir kâğıt parçası kaptı ve uzun bir not yazdı. Bunu futbol topu şeklindeki bir mıknatısla buzdolabının üstüne tutuşturdu. Bunun garip bir şey olduğunun farkındaydı, ama artık bir multimilyoner olduğuna göre böyle şeyleri düşünmek zorundaydı. Artık sorumluluklarını ciddiye almalıydı.</p>

  <p>O nota bakmak kendini daha da iyi hissettirdi, aynen Dave’ye yardım edeceğini söylediğinde iyi hissettiği gibi. Evet, artık her şey değişecekti. Artık hayatının geri kalanını yaşamayı sabırsızlıkla bekliyordu. Ceketini giyip dışarı çıktı. Bankaya zamanında yetişmek istiyorsa acele etmesi gerekecekti. Ama içinden bir ses ona, saat kaçta varırsa varsın, şube müdürünün o işini bitirmeden bankayı kapatmayacağını söylüyordu.</p>

  <p>Tommy artık önemli biriydi. Büyük bir adamdı ve büyük planları vardı.</p>

  <p>Jasper’in yüzü hâlâ biraz şişti, ama geçen akşamkine göre çok daha iyiydi.</p>

  <p>“Gitmemi istediğine eminsin, değil mi?” diye sordu Jasper. “Diyelim Tommy gerçekten de parayı getirdi, o zaman herifler yakandan düşecek, değil mi?”</p>

  <p>“Herhalde.”</p>

  <p>“O zaman ben neden gidiyorum?”</p>

  <p>“Bilmiyorum,” diye yalan söyledi Caine. Gerçekten tam olarak bilmiyorsa da, içinde işler yoluna girmeden önce çok daha kötüleşecekmiş gibi bir his vardı. “Bence gitmen iyi bir fikir.”</p>

  <p>“Peki,” dedi Jasper eski ceketini giyerken. Üzerinde koyu kahverengi lekeler vardı. Caine, tam bir şey söyleyecekti ki, bunların kan lekesi olduğunu anladı. Sandalyenin üstünden deri ceketini aldı ve kardeşine attı.</p>

  <p>“Ceketin berbat olmuş, bunu al.”</p>

  <p>Jasper, kardeşinin pahalı ceketine inanmaz gözlerle baktı. “Emin misin?”</p>

  <p>“Evet. Sende kalsın. Dün akşamki boks maçının ödülü olarak gör.”</p>

  <p>“Sağ ol ufaklık,” dedi heyecanla ceketi giyen Jasper. “Hey, şuna bak, şıp diye oturdu üstüme.”</p>

  <p>“Bak sen şu işe.”</p>

  <p>Caine gülümsedi. Sanki, çok ama çok uzun süredir ilk defa gülümsüyordu. Eski bir pardösü kaptı ve arkalarından kapıyı çekti. İkizler birer siyah gözlük taktılar ve merdivenlerden inmeye başladılar. Binadan çıkarken ikisi de beyaz Fed-Ex arabasını ve yanındaki siyah minibüsü görmedi bile.</p>

  <p>“Yerinizde kalın,” diye emir verdi Nava iki kardeşin binadan çıktığını görünce.</p>

  <p>“Ama efendim şu anda menzi...”</p>

  <p>“Emri duydun teğmen.”</p>

  <p>“Anlaşıldı.”</p>

  <p>Nava sigarasını söndürüp, ikizlerin peşine takıldı. Yürürken ne yapacağını düşünmeye çalışıyordu. Caine’yi onu tanıyanların arasında yakalamak istemediğini söyleyerek Grimes’i oyalamıştı. Özellikle de, yanında misafiri varken bu iş olmaz demişti. Ama Jasper kardeşinin yanından ayrıldığı anda adamları Caine’yi yakalamak için atılacaklardı ve o zaman elinden hiçbir şey gelmezdi.</p>

  <p>“Vay anasını, Caine ve dostu çok benziyorlar birbirlerine,” diyen Grimes’in sesini duydu kulaklıktan. “İkiz gibiler...”</p>

  <p>“Kes sesini,” diye tersledi Nava. Grimes’in bazı şeyleri hatırlamasını kesinlikle istemiyordu.</p>

  <p>“Her neyse,” diye mırıldandı adam.</p>

  <p>“Sen hedefe odaklan,” dedi Nava. “Diğeri önemsiz.”</p>

  <p>“Hedef hangisi efendim?” diye sordu teğmen.</p>

  <p>Nava birden bir fırsat yakaladığını anladı. İki kardeş birlikteyken adamlar hangisinin vericiyi taşıdığını bilemeyeceklerdi çünkü birbirlerine çok yakın duruyorlardı ve bir metre gibi bir ara olması gerekiyordu tam tespit için. Bir an için, Jasper’in David olduğunu söylemeyi düşündü. Hengâmede vericiyi Caine’nin üstünden alabilirdi. Jasper’i ele geçirdiklerini anlamazlardı bile. O zaman da Nava, David’i yakalar ve toz olurdu.</p>

  <p>Ama birlikte yürüdüklerini bahane edip saldırtmamıştı adamlarını, şimdi de geri adım atamazdı. Eğer baştan ikisini de takip edebilseydi, o zaman Jasper’i pusuya düşürüp... Nava bir an duraksadı.</p>

  <p>David Caine olduğunu sandığı adama yakından baktı. Güneş güzlüklerinin çevresinde, göz hizasında, bir morarma vardı. Emin olmak için diğer kardeşe baktı. Yüzünde iz yoktu. David nedense ceketini kardeşine vermişti yani vericiyi Jasper taşıyordu, David değil.</p>

  <p>“Daha yakından bakacağım,” dedi Nava hemen yeni bir plan yaparken aklından. Yürümeye devam ederek kardeşlerin sokağın karşısına geçmelerini bekledi. Bir sonraki köşede geçtiler. Yeşil ışık yanınca yürüyüp ona doğru gelmeye başladılar. Aralarından geçmesine izin vermeye çalıştılar, ama Nava kasıtlı olarak David’e çarptı.</p>

  <p>“Pardon,” dedi bir eliyle adamın dirseğini, diğeriyle de omzunu tutarak.</p>

  <p>“Önemli değil,” dedi David.</p>

  <p>Nava başını eğerek yürümeye devam etti. “Hedef siyah ceketli.”</p>

  <p>“Anlaşıldı. Siyah deri ceketli.”</p>

  <p>“Ayrıldıkları anda, emri duyar duymaz harekete geçin,” diye emir verdi Nava.</p>

  <p>“Anlaşıldı.”</p>

  <p>Bir sonraki yol ağzında iki kardeş durdular. Biraz konuşup, sarıldılar birbirlerine, sonra da yollarını ayırdılar. David yolun karşısına geçti, kardeşi ise köşeyi döndü. Ayrılmışlardı.</p>

  <p>“Yaklaşın. Michaelson önüne çık. Brady sağı kolla. Gonzalez biz çevresini sararken, sen de minibüsü getir yakına. Spirn sen benimlesin.” Tüm ekip yerini aldı ve hızla yürüdüler. Sivil kıyafetler giymiş komandolar, Manhattan sokaklarındaki diğer insanların arasına karıştılar.</p>

  <p>“Yerimi aldım,” dedi Michaelson, Jasper’in iki metre önüne çıkarak.</p>

  <p>“Yerimdeyim,” dedi Brady, Jasper’in bir metre sağında durarak.</p>

  <p>“Harekete geçmeyin,” dedi Gonzalez. “Trafikte sıkıştım, bekleyin.”</p>

  <p>Ekip ilerlerken Gonzalez’in ikinci sıraya park etmiş bir taksiyi sollamasını beklediler. Ekibin önünden geçip hedefin on metre kadar önünde durdu. “Yerimdeyim.”</p>

  <p>“Hedef minibüse bir metre yaklaşınca, Spirn ve ben gireceğiz ilk. Michaelson ve Brady, siz geride kalın, kaçmaya çalışırsa devreye girin.”</p>

  <p>Nava, Jasper’e arkadan yaklaşırken cebinden ince bir metal silindir çıkarttı. Hızlı hareket etmesi gerekecekti. Adam, David’in ikizi olduğunu söylerse her şey oracıkta bitiverirdi. Jasper minibüse yaklaşırken Nava hızlandı. Neredeyse dokunacak kadar yaklaştı ona. Jasper’in omzunun üzerinden Michaelson’un üç metre ötede park edilmiş bir arabaya yaslandığını görebiliyordu.</p>

  <p>Nava uzanıp Jasper’in kolunu tuttu. “Özür dilerim Bay Caine?”</p>

  <p>Jasper şaşırarak döndü. “Evet?”</p>

  <p>Nava hemen sahte bir kimlik gösterdi. “Lütfen benimle minibüse kadar gelir misiniz? Birkaç soru sormak istiyorum da.”</p>

  <p>Jasper ilk önce Nava’ya sonra da Spirn’e baktı. “Tabii,” dedi ve kaldırıma çıkıp sırtını minibüse verdi.</p>

  <p>“Teşekkür ederiz, birkaç dakikanızı alacağız sadece,” dedi Nava. Tek kelime daha etmeden silindiri baldırına enjekte etti. Jasper’in gözleri büyüdü ve “Ahhh” diye inledi. Spirn kaçmaması için onun koluna sıkıca yapıştı, ama bu gereksizdi. Benzodiazepin bedenine temas ettikten iki saniye sonra kanına işlemişti bile. İlk saniyede şoktan koskocaman açılan gözleri, şimdi uykulu ve sakindi. Nava, Michaelson’a baktı, o da başını salladı. Kimse ne olduğunu görmemiş veya anlamamıştı.</p>

  <p>“Bay Caine bizimle gelmeniz gerekecek,” dedi Nava düşmemesi için onun koluna girerken. Konuşmak için ağzını açan Jasper sadece anlaşılmaz bir şeyler söyleyebildi. Nava ve Spirn ona minibüse kadar eşlik ettiler. Spirn kapıyı açıp Jasper’i içeri soktu, Nava da gelen geçen görmesin diye elinden geleni yapıyordu.</p>

  <p>Nava da peşlerinden minibüse bindi, arkasından da Michaelson ve Brady geldiler. İkisi de hedef kaçmaya çalışmadığı için üzgün gibiydi. Brady kapıyı çekince Gonzalez gazladı. Nava mikrofona konuştu: “Hedefi yakaladık. Merkeze geliyoruz.”</p>

  <p>“Anlaşıldı. Dr. Jimmy’ye iyi haberi vereyim.”</p>

  <p>Nava öne doğru eğildi. “Gonzalez bir sonraki bloğun başında beni bırak.”</p>

  <p>“Siz gelmiyor musunuz?” diye sordu şaşıran Michaelson.</p>

  <p>Nava başını iki yana sallayıp, esnedi. “Bütün gece ayaktaydım. Eve gideceğim. Spirn komuta sende. Laboratuvara gidince her şeyi Grimes’le koordine et.”</p>

  <p>Teğmen başını salladı. Minibüs durunca Nava kapıyı açıp atladı ve sırt çantasını da yerden alıp omzuna attı. Kapıyı kapayıp bir kere vurdu. Minibüs uzaklaşınca da cep bilgisayarını çıkardı.</p>

  <p>Yeni kimlik numarasını girip uyduya bağlanana kadar bekledi. Üzerinde parlayan iki kırmızı nokta olan tanıdık harita çıktı karşısına. David Caine iki kilometre ötedeydi ve batıya doğru gidiyordu. Saat 5:37’ydi. 23 dakikası vardı.</p>

  <p>Bir taksi çağırmayı düşündü, ama günün bu saatinde koşsa daha çabuk yetişirdi.</p>

  <p>Tversky kamerayı paslı Chevrolet’e doğrulttu. Gece soğuktu, çevrede çok fazla insan da yoktu. Ama bir inşaat olduğundan birkaç tane kamyon vardı ve içinde bulunduğu binanın dışındaki kalasların üstünde de birkaç varil benzin duruyordu. Kaldırımı iyi görebilmek için lensini ayarladı. Mükemmel. Şimdi tek yapması gereken şey beklemekti. Kendisini, her ne olursa olsun, en iyisinin bu olacağına inandırmaya çalıştı, ama bunun doğru olmadığını biliyordu.</p>

  <p>David Caine’nin gelmesini istiyordu. Aslında istemekten de öte David Caine’nin gelmesi gerekiyordu. Eğer gelirse, o zaman Tversky’nin başından beri haklı olduğu ortaya çıkacaktı; daha önemlisi Julia’nın başından beri söylediği her şeyin gerçekleşeceği anlamına gelecekti bu. Eğer Caine gelmezse, o zaman... Tversky iç geçirirken başını salladı. Öyle bir olasılığı düşünemiyordu. Şu anda düşünemezdi. Odaklanması gerekiyordu.</p>

  <p>Deri çantanın kilitlerini açıp elektronik mekanizmayı kontrol etti. O öğleden sonra on defa kontrol etmiş olmasına rağmen yine de bir şeylerin yanlış gidebileceğinden korkuyordu. Bu düşünceleri aklından çıkarmaya çalıştı. Olayları düşündü. Lokantadaki o olayı. Buluşunu. Forsythe’nin reddedişini. Julia’nın gördüklerini.</p>

  <p>Her bir olay zincirin bir halkasıydı, onu bu ana kadar getirmişti. Böyle olayların olmasının olasılığı neydi acaba? Binde bir? Milyonda bir? Milyarda bir? Böyle bir şey asla hesaplanamazdı. İşte hayatın en güzel tarafı da buydu; her şey olabilirdi, her ne kadar olasılıksız olursa olsun olabilirdi, olasılık dışı olan bir olay mutlaka olurdu.</p>

  <p>Chevrolet’den birkaç metre uzakta park edilmiş petrol tankerinin yanında, elinde büyük metal bir çanta taşıyan bir adam belirdi videonun ekranında. Adamın yüzünü görmek için kendisine dönmesini beklerken Tversky’nin kalbi hızlandı. Titreyen ellerini pantolonuna sildi ve gözlerini ekrandaki adamdan bir an bile ayırmadı. Dikkatlice tuşlara dokundu.</p>

  <p>Adam dönünce profilini gördü. Tversky iç geçirdi, hayal kırıklığına uğramıştı çünkü. Bu, Caine değildi. Bu şişman yüzlü adamın cildi çiçek bozuğu gibi sivilce kaplıydı. Sanki o da heyecanlıydı, birini bekliyordu. Tversky adamın kendi iyiliği için uzun süre burada kalmayacağını umdu. Eğer patlama sırasında burada olursa yazık olurdu.</p>

  <p>“Galiba bir sorunumuz var efendim,” dedi Teğmen Spirn, Grimes’in kulaklıklarına bağlı olan mikrofona doğru eğilip.</p>

  <p>“Anlat bakalım neymiş.”</p>

  <p>“Yakaladığımız adam. Adı David Caine değil, Jasper Caine.”</p>

  <p>“Ne?”</p>

  <p>“David diye sayıklamaya başladı. Ben de neden kendi hakkında üçüncü tekil şahıs kullanarak konuşuyor diye merak ettim, cüzdanına baktım. Ehliyetine bakılırsa adı Jasper. David’in kim olduğunu sorunca, kardeşi olduğunu söyledi.”</p>

  <p>Grimes minibüsün duvarını yumrukladı. “Sıçtığımın herifi!”</p>

  <p>“Ne yapalım efendim?”</p>

  <p>“Bekle bir saniye.”</p>

  <p>Grimes, Caine’nin dosyasına erişmek için Süpermen hızıyla hareket etti. Aile hanesini buldu. Jasper Caine diye birinin kaydı yoktu. David’in bir kardeşi olduğuna dair hiçbir kayıt yoktu. Bu garipti. Sanki bu dosyaya daha önce baktığında bir takım bilgiler vardı. Bu durum aklına takıldı. Dosyanın ne zaman elden geçirildiğini kontrol etti.</p>

  <p>Bir tek veriler yenilenmişti. Ama ne yazık ki minibüsün içindeki bilgisayarı kullanarak hangi bilgilerin değiştiğini bulamazdı. Hemen uydu telefonunu eline alıp birimindeki teknoloji manyaklarından birini aradı.</p>

  <p>“Ne?” dedi Augy.</p>

  <p>“Grimes ben. Caine, David T. hakkındaki son yedeklenen dosyayı bul. Kimlik numarası Cat Delta Tiger 6542.”</p>

  <p>“Tamam be, bekle.”</p>

  <p>Augy birkaç dakika sonra hattaydı yine. “Yolladım. Şimdiye eline geçmiştir.”</p>

  <p>“Aldım.” Grimes ek dosyayı açtı ve baktı. Gözleri büyüdü. Biri dosyayı değiştirmişti. David Caine’nin bir kardeşi vardı, Jasper adında bir ikizi vardı. “Tamam,” dedi kalbini susturmaya çalışarak. “Tüm veri yenileme istemlerini gözden geçir. Hepsini derleyince bana yolla.”</p>

  <p>“Tamamdır.”</p>

  <p>Grimes telefonu kapadı. Birkaç saniye içinde mesaj aldığını gösteren bir uyarı çıktı bilgisayarında. Dosyayı açınca şaşırdı. Bilgisayar korsanı gerçek kimliğini sahte kimlik ve kullanıcı adı kullanarak gizlemişti, ama Grimes bilgisayar terminali kodlarını tanıdı. Bu Vaner’in bilgisayarıydı. Son on beş dakikayı gözden geçirdi hemen. Vaner hedefi seçmiş, belirlemiş, sonra onları uyutup herif ayılmadan toz olmuştu. Bunları neden yaptığını bilmiyordu, ama Forsythe böğürüp bileklerini kesecekti, ondan emindi.</p>

  <p>Spirn’le konuşmak için bir düğmeye bastı. “Teğmen elinizdeki adamın hedefin kardeşi olduğunu doğruladım.”</p>

  <p>“Anlaşıldı. Ne yapayım?”</p>

  <p>Grimes hızlıca durumu değerlendirdi. Forsythe nasıl olsa ortalığı yıkacaktı, ama bir de bu işle alakası olmayan bir sivili yakaladıklarını ve ellerinde tuttuklarını duyunca iyice çıldıracaktı.</p>

  <p>“İlacın etkisi ne zaman geçer?” diye sordu Grimes.</p>

  <p>“Yirmi dakika daha etkili olur herhalde, sonra da hemen toparlanır. Aklı biraz karışık olabilir ve başı da ağrır, ama bunun dışında bir şeyi kalmaz.”</p>

  <p>“Tamam o zaman, bırakın gitsin.”</p>

  <p>“Efendim?”</p>

  <p>“Dediğimi duydun!” dedi sırtından terler damlayan Grimes. “Bir sonraki parkın önünde durun, herifi bir banka oturtun ve gazlayın.”</p>

  <p>“Anlaşıldı,” dedi Spirn sakin bir sesle, ama Grimes askerin bu emirden pek de hoşlanmadığını hissediyordu. Umrunda değildi bu. Canı cehenneme.</p>

  <p>Beş dakika sonra Fed-Ex aracı ve siyah minibüs arka arkaya Jasper’i bıraktıkları yerden uzaklaşıyorlardı. Grimes bir düğmeye basınca patronunun sesini duydu.</p>

  <p>“Houston,” dedi Grimes, “Bir sorunumuz var.”</p>

  <p>Nava’nın cep telefonu titriyordu. Forsythe arıyordu. Yakayı ele vermişti anlaşılan. Telefonu kapayıp işe verdi kendini. Bir yandan da peşine düşmelerinin ve izini bulmalarının ne kadar süreceğini düşünüyordu.</p>

  <p>Sonra birden zaten yerini tespit ettiklerini anladı.</p>

  <p>Grimes telefona bir sinyal göndermişti herhalde ve Forsythe aramadan bunu devreye sokmuştu yani Nava’nın nerede olduğunu biliyorlardı. Hızlı hareket etmesi gerekiyordu. Caine’yi elinden kaçırırsa kötü olurdu, ama hele bir de tutuklanırsa o zaman hiçbir şey yapamazdı.</p>

  <p>Telefonu yine açınca anında çalmaya başladı. Bunu duymazdan geldi. Sokağa çıktı ve kolunu kaldırdı. Önüne çıkacak ilk taksicinin elindeydi artık kaderi, Nava da bunu biliyordu.</p>

  <p>“İzini buldun mu?” diye sordu Forsythe.</p>

  <p>“Evet. Bir an için sinyali kaçırdık, ama şimdi güçlü bir sinyal alıyoruz. Güneye doğru hızla ilerliyor.”</p>

  <p>“Sinyali, uyduya da bağlayıp takip edebilir misin?”</p>

  <p>“Yaptım bile,” dedi Grimes. “Batı Yakası Bulvarı’ndan taksiye bindi.”</p>

  <p>“Ekibi yolla, yakalasınlar.”</p>

  <p>“Yola çıktılar bile. Birkaç dakikaya kalmaz ele geçirirler.”</p>

  <p>“Vaner’i yakaladıkları anda bana bildir.”</p>

  <p>Forsythe telefonu kapadıktan sonra ofisinde hızla volta atmaya başladı. Acaba Vaner kendisinin bilmediği bir şey mi biliyordu? Eğer öyleyse, o zaman David Caine, Tversky’nin olduğunu düşündüğü kişiydi. Şimdi, onu da ellerinden kaçırmışlardı. Ama en azından Nava’yı bulmuşlardı. Nava’yla işi bittiğinde, kadın ihanet ettiğine pişman olacaktı. Bin pişman olacaktı.</p>

  <p><br /></p>
</body>
</html>
