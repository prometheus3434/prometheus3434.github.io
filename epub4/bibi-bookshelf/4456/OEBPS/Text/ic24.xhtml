<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">24</h2>

  <p><br />
  <br /></p>

  <p>İki ajan Rick Burrows’u sürükleyerek götürünce, Nava bir an için rahatladı, ama sonra yine kalbi sıkıştı. David Caine’yi bulduklarında federal ajanların işin ucunu bırakacaklarını düşünmüştü, ama bu sefer de kadınlara oldukları yerde kalmalarını söylüyorlardı. Nava içinden okkalı bir küfür etti. Sonunda şansları tükenmişti. “Sen git,” dedi Caine’ye.</p>

  <p>“Seni yakalarlar.”</p>

  <p>“Göreceğiz bakalım. Eğer beni teşhis ederlerse, o zaman kendimi seni düşünmeden kurtarmam daha kolay olur.”</p>

  <p>Caine itiraz edecekken sözünü kesti.</p>

  <p>“David, bunu tartışacak zaman yok. Hâlâ beni arıyorlar, yani biraz sonra senin adamı sorgulayacaklar. Bunu yaptıklarında yanlış adamı yakaladıklarını anlamaları an meselesi.”</p>

  <p>Caine’nin gözlerinin içine bakarak bir an duraksadı ve onun mantıklı düşünmeye başladığından emin olunca devam etti. “Şimdi beni dinle. Şehrin en kötü semtine git. Bir motele yerleş. Nakit öde. Jasper’i arama. Yarın öğlen Philadelphia Sanat Müzesi’nin lobisinde buluşalım. Eğer on ikiyi beş geçe gelmemişsem bil ki artık tek başınasın.”</p>

  <p>Caine birkaç saniye sustu, gözlerini kırpıştırdı, sonra da başını salladı.</p>

  <p>“Yakında görüşürüz,” dedi ve tek kelime daha etmeden çamurlu yokuştan yukarı çıkmak için arkasını döndü.</p>

  <p>Caine arkasına bakmadı. Oradan mümkün olduğunca çabuk uzaklaşmalıydı. Ama dizinin kırık olması işini zorlaştırıyordu. Birden, birinin dirseğini tuttuğunu hissedip dönünce yanında üniformalı bir polis olduğunu gördü.</p>

  <p>“Beyefendi, yardıma ihtiyacınız var mı?” diye sordu iri yarı polis.</p>

  <p>Caine’nin, yok diyecek hali yoktu. Bu yüzden de, “Evet, lütfen,” dedi.</p>

  <p>“Merak etmeyin,” dedi polis yokuşu çıkmasına yardım etmek için dirseğini daha da sıkıca tutarak. Yavaş, ama emin adımlarla ilerlediler ve kısa sürede sokaktan on adım ötedeydiler.</p>

  <p>Caine topuklarını çamura bastırarak neler olacağını görmek için ilerledi.</p>

  <p>Crowe tüm kelepçeleri kontrol edinceye kadar kendini rahat hissetmedi. Ancak o zaman dişlerini sıktığını farkedip çenesini oynattı. Minivanın zeminine oturtulmuş sandalyede titreyen Caine’ye baktı. Vaner’i hâlâ yakalayamamışlardı ve bu yüzden de, Caine’yi hemen New York’a götürmeleri gerektiğinin farkında olmasına rağmen bekledi. Forsythe, Vaner’e ne olduğunu umursamıyordu, ama Crowe arkasına bakmadan gidecek bir adam değildi. Vaner tehlikeliydi ve yakalanması gerekiyordu.</p>

  <p>Ayrıca, ona garip gelen bir şey vardı. Karşısındaki adam, üç ajanı alt edecek birine benzemiyordu.</p>

  <p>“Vaner nerede?” diye sordu Crowe üçüncü kez.</p>

  <p>Caine cevap vermedi, hıçkıra hıçkıra ağlamaya devam etti. Elleri o kadar titriyordu ki, yüzüğü sandalyenin koluna çarpıp duruyordu. Crowe başını yana eğip adamın sol elinin yüzük parmağına baktı. Ve kalbi duracak gibi oldu. David Caine evli değildi. Belki de kılık değiştirmek için takmıştı yüzüğü adam... Titreyen eli tuttuğunda adam kendisine bir şey yapacağını sanarak dehşetle irkildi. Crowe yüzüğü çekiştirerek çıkardı ve adamın parmağına baktı. Yüzüğün izi vardı. O şey adama aitti, yani evliydi. Midesi düğümlendi.</p>

  <p>“Sen David Caine değilsin.”</p>

  <p>Adam hıçkırarak ağladı. Birden her şeyi anladı Crowe. Yakalanması fazla kolay olmuştu. Karşısındaki ödleğin tekiydi. Smith Wesson tabancasını çekip adamın şakağına dayarken, diğer eliyle de çenesini tuttu. Hasta yatağındaki Betsy’yi düşündü bir an için. Onu yüz üstü bırakmayacaktı. Bırakamazdı.</p>

  <p>“Bana bak! YÜZÜME BAK!”</p>

  <p>Adam gözlerini açınca yaşlar yanaklarından süzüldü.</p>

  <p>“Neler olup bittiğini anlatmak için beş saniyen var. Eğer anlatmazsan çekerim tetiği ve beynin arabanın dört bir yanına dağılır. Eğer blöf yaptığımı sanıyorsan gözlerimin içine bak, öyle olmadığını anlayacaksın. Şimdi. Beş... Dört... Üç...”</p>

  <p>Göz göze geldiler. Crowe soğuk ve kararlı bakıyordu, adam ise dehşete kapılmıştı.</p>

  <p>“Tabancala tedit etile,” diye ağladı Tabancayla tehdit ettiler. “Kalımla bebeiöldürürüdeydile” Karınla bebeğini öldürürüz dediler.</p>

  <p>“Kahrolası!” Crowe tabancayı adamın şakağından çekmedi. “Ne zaman ve nerede?”</p>

  <p>“İmşi. Sila.” Şimdi, sırada.</p>

  <p>Crowe dışarı fırlayıp, mikrofona bağırmaya başladı. “Tüm ekiplerin dikkatine! Yakaladığımız hedef aldatmacaymış. Tekrar ediyorum. Hedef bir aldatmaca. Çevreyi sarın. Hemen!”</p>

  <p>İki metre, bir metre...</p>

  <p>Caine’nin kalbi normal atmaya başladı. O kadar yaklaşmıştı ki birkaç adım sonra polisi atlatabilirdi. Polislere dikkat bile etmeden yağmurda geçip giden arabaları görebiliyordu.</p>

  <p>Tam bir adım daha atacakken polis telsizinden bir bağrış duyuldu.</p>

  <p>Nava sıranın gerisinde kaldı ne yapacağını düşünmeye çalışırken. Önünde hâlâ dört kadın vardı. Birini rehin almayı düşündü, ama böyle yaparsa federaller onu vurmak zorunda kalırdı. Diğer yandan, kimseyi önüne siper etmezse de, intihar etmek gibi bir şey olurdu bu.</p>

  <p>Arama ekibi üç FBI ajanına ve altı polise indirgenmişti. Daha fazla adamla da çarpışmıştı zamanında; herhalde. Belki de kim olduğunu anlamazlardı ve sahte kimliğini yutarlardı, ama buna pek inanmıyordu.</p>

  <p>Birden üç ajan da aynı anda dondu. İlki silahına el attığı anda David’in dublörünün yakayı ele verdiğini anladı. Dünya bir anda kararır gibi olunca, Glock’unu çıkarıp ateş etmeye başladı.</p>

  <p>Caine polisin kolunu çekip onu yere düşürdü. Adam kendine gelemeden bastonu kafasına indirdi.</p>

  <p>Nava, polislerden daha iyi nişancı oldukları için öncelikle FBI ajanlarını hedef seçti. Şaşmaz bir isabetle üç el ateş etti. Silah sesleri kulağına bile gelmeden üç mermi de hedeflerine doğru yol alıyordu.</p>

  <p>Mermiler ajanların omuzlarına saplanınca ortalık cehenneme döndü. Sırada duran kadınlar avaz avaz bağırarak kaçışırken polisler de gizlenecek bir yer aradılar.</p>

  <p>Daha kimse ne olduğunu anlayamadan Nava çamurlu yokuştan Caine’ye doğru koştu. Caine de, o anda polisin kafasına bastonunu indiriyordu. İkisi de dengesini kaybedince birbirlerine sarılarak düştüler.</p>

  <p>Nava polisin üstünden atlarken, adamın sağ kulağının arkasındaki kesikten kan aktığını gördü. Bayılmıştı. Uzanıp Caine’yi ayağa kaldırdı ve onu sürükleyerek son birkaç adımı da ilerletip yola çıktı.</p>

  <p>Bir araba bulmaları gerekiyordu.</p>

  <p>Her yerde polis arabaları vardı, ama içleri boştu. Önlerinde yürüyen yolcular olanlardan habersizdi. Caine omzunun üzerinden geriye doğru bakınca bakmamış olmayı diledi: Eli silahlı altı polis yokuşu çıkıyordu.</p>

  <p>Ortadan kaybolmak için on beş saniyeleri vardı, yoksa yine ateş edilecekti. Nava muhteşemdi; muhteşemden de öteydi ama altı silahlı polisi alt edecek hali yoktu. Ayrıca, Caine böyle bir şeye kalkışmasını da istemiyordu, çünkü onları alt edip kendini de öldürtebilirdi. Tek bir kaçış yolu vardı.</p>

  <p>“Bana tabancanı ver,” dedi Caine. Nava tereddüt etmedi. Talebi kadına garip gelmemişti, ama kendisi için öyle değildi.</p>

  <p>Caine tereddüt etmeden sendeleyerek, yağmurlu sokağın ortasına çıktı ve tabancasını havada salladı. Kırmızı bir Vosvos aniden fren yaptı, yoldan kayarak çıkıp korumalığa çarptı. Yanından hızla bir Ford Mustang geçti, o da su sıçrattı. Caine bir an için gözlerindeki suyu silene kadar göremedi, sonra da siyah bir Mercedes’in üstüne doğru geldiğini gördü.</p>

  <p>Tabancayı ön cama doğrulttuğunda blöf yapıyordu aslında, ama bu işe yaradı. Sürücü Caine’nin dizine yarım metre kala durabildi. Karartılmış camlardan arabanın içi görünmediği için sürücüyü göremedi.</p>

  <p>Nava arabaya doğru koşup kapıyı açtı. Sürücünün yakasına yapışıp dışarı çekti ve silahı şakağına dayadı. Adam fazla rahat görünüyordu. Nava’ya bakmadı bile, doğrudan Caine’ye bakıyordu.</p>

  <p>“Yağmur Adam?”</p>

  <p>“Doc!” Caine gördüğüne inanamıyordu.</p>

  <p>Nava, Caine’ye baktı.</p>

  <p>“Tanışıyor musunuz?”</p>

  <p>Caine sadece başını salladı.</p>

  <p>“Peki, bin arabaya,” diye emir veren Nava, Doc’u ön koltuğa oturturken Caine de arkaya geçti. Daha kapıyı bile kapayamamıştı Nava sonuna kadar gaza bastığında.</p>

  <p>Caine bir korna sesi duydu ve dönüp bakınca küçük bir aracın kayarak bir minivana çarptığını gördü.</p>

  <p>Hızlanmaya devam ettiler. Nava önlerine çıkan tüm arabaları hiç zorlanmadan geçiveriyordu sanki. Birkaç dakika sonra bir süreliğine güvendelermiş gibi biraz yavaşladı. Caine ona ve yanında oturan Doc’a bakınca bu manzarayı daha önceden gördüğü hissine kapıldı.</p>

  <p>“Neden Philadelphia’dasınız?” diye sordu hocasına.</p>

  <p>“Penn Üniversitesi’nde bir seminer veriyordum,” dedi Doc biraz şaşkın bir halde. “Asıl senin ne işin var burada...? O elindeki ne?” diyerek Caine’nin elindeki tabancayı işaret etti. Caine tabancaya bakıp iç geçirdi. Tam olanları açıklamak üzereyken Doc’un cep telefonu çaldı.</p>

  <p>“Cevap verme,” diye emir verdi Nava.</p>

  <p>“Hayır,” dedi Caine, sanki başka bir dünyadaymış gibi çıkıyordu sesi. “Bence cevap vermeli.”</p>

  <p>Doc bir düğmeye bastı ve telefonu kulağına tuttu. “Alo?” Caine arayanın sesini tanır gibi oldu. Doc artık şaşkın bir ifadeyle değil, inanmaz gözlerle bakıyordu ona. “Burada... Tabii, bir saniye.” Telefonu Caine’ye uzattı. “Seni arıyorlar.”</p>

  <p>Caine telefonu alırken Nava ona sorgulayan gözlerle baktı.</p>

  <p>“N’aber?” dedi Caine sakince. Bu olaya bir tek o şaşırmamıştı. “Evet, gayet iyiyiz. Tamam... Knicks’in final maçını kazandığı yıl son maçı izlediğimiz yerde buluşalım. Mümkün olduğunca çabuk geleceğiz.” Telefonu kapayıp Doc’a geri verdi.</p>

  <p>Nava “Kimdi o?” diye sorarken dikiz aynasından Caine’ye bakıyordu.</p>

  <p>“Jasper’di. Manhattan’a dönmemiz gerek.”</p>

  <p>“Ne?”</p>

  <p>“Güven bana,” dedi Caine. “Galiba sonunda ne halt edeceğimi anladım.”</p>

  <p>Arkasına yaslanıp gözlerini kapadı. Olacaklarla başa çıkabilmek için dinlenmesi gerekiyordu.</p>

  <p>Acil tıbbi müdahale ekibi Williams’ın iyi olacağını söyledikten sonra Crowe, onun yakasına yapıştı ve ambulansa çarptırarak ayağa kaldırdı.</p>

  <p>“Anlat!”</p>

  <p>Memur Williams hâlâ kendinde değil gibiydi. Kuruyan kan yüzünde garip bir geometrik desen gibi duruyordu. “Ben... Caine’nin yokuşu çıkmasına yardım ediyordum ve...”</p>

  <p>“Ne yapıyordun?” dedi Crowe kulaklarına inanmayarak.</p>

  <p>“Ben... Ben yalnızca... Yani ona yardım ettim, ama göremedim ki.... Bilemedim yani.... Onun Caine olduğunu yardım ederken bilemedim demek istedim...” Crowe öyle bir bakıyordu ki Williams konuşmaya devam edemedi. Boğazını temizleyip sözüne devam etmeye çalıştı. Adam ne yaptığını açıklamaya çalışırken Crowe onu öldürmemek için kendini zor tutuyordu. Bu kadar yaklaşıp da son dakikada Caine’yi ellerinden kaçırdıklarına inanamıyordu.</p>

  <p>Crowe büyük çaplı kelle avlarından işte bu yüzden nefret ederdi. Çok sayıda ajan ve polis olunca hep hata yapılırdı, kötü herifler de kaçıp giderdi. Kendi başına iş yapmayı severdi o. Tek bir avcı hedefin peşine düşünce hata olmazdı. Sokağın ortasında duran hasarlı minivana baktığında ellerini kaldırıp bağırmak istedi.</p>

  <p>Kazayı yapanlar, bir adamla bir kadının zavallının tekini rehin aldıklarını söylüyorlardı. Ama sorun, kimsenin kaçırılan arabanın neye benzediğini hatırlamamasıydı. Hyundai’nin sahibi arabanın büyük ve koyu mavi olduğunu söylüyordu; Voyager’in sahibine kalırsa da ufak ve yeşil bir arabaydı. İfadeleri beş para etmezdi yani. İki sürücü de koyu renk bir araç olduğu konusunda hemfikirdi bir tek. Crowe de onlar böyle diyorsa -deneyimle sabit- aracın parlak sarı olduğuna iddiaya girebilirdi. Yani ellerinde hiç ipucu yoktu.</p>

  <p>Açık gri gökyüzüne baktı. Yağmur durmuştu sonunda, ama hava hâlâ nemliydi. Ne yazık ki fırtına tamamen dinmediği için uyduları devreye sokamıyorlardı. Grimes’i arayınca bunu doğruladı Crowe; hava bu kadar bulutluyken uydular bir işe yaramazdı.</p>

  <p>Sigarasından bir nefes çekti ve yanan ucuna baktı. Dumanı bir süre ağzında tuttu, sonra üfleyince duman yavaşça dağıldı. Dumanı izlerken düşüncelere daldı.</p>

  <p>Caine’nin yerinde olsaydı ne yapardı? Bir sivil gibi düşünmeye çalıştı. İlk önce hayatta kalmak isteyecekti. Vaner’in özgeçmişini ve son yaptıklarını da hesaba katarak, Caine kadının bunu becereceğine güvenebilirdi. İkincisi, normal hayatına dönmek isteyecekti. Polise gitmekten korkacaktı, ama yine de hayatı boyunca kaçmak da istemeyecekti. O yüzden de... Ne? Güvendiği birine sığınacaktı, bir arkadaşına ya da kardeşine.</p>

  <p>Peki ikizi nerelerdeydi? Crowe, Vaner kendilerini yemleyip kaçınca Grimes’in, Jasper’i bırakmış olduğuna inanamıyordu. Operasyonun başında Crowe olsaydı ikizi kullanırdı. Ama artık çok geçti, çünkü Jasper Caine de kardeşi gibi kayıptı. Crowe olur da biri gelir diye birkaç ajanı Jasper’in dairesinin çevresine dikmişti, ama bu konuda ümitli değildi.</p>

  <p>Sigarasını ezerek söndürürken gökyüzüne baktı. İki kardeş sonsuza dek sırra kadem basamazlardı. Eninde sonunda ortaya çıkacaklardı. Çıktıklarında da Crowe’yi bulacaklardı karşılarında.</p>

  <p>Bir dahaki sefere hata olmayacaktı.</p>

  <p>İki saatlik yolculuk boyunca Caine eski hocasına Jasper’i, Nava’yı, Forsythe’yi, Peter’i ve Laplace’nin Şeytanı’nı anlattı. O konuşurken Nava da durum değerlendirmesi yapıyordu. Tversky’nin dosyalarını ilk okuduğunda bilim kurgu olduğunu sanmıştı anlattıklarının. Ama o çıkmaz sokakta Julia’nın söylediklerini duyduğunda fikri değişmeye başlamıştı.</p>

  <p>Ama yine de Caine’nin, Tversky’nin yapabileceğini iddia ettiği her şeyi yapabildiğini düşünmemişti. Şimdiyse, tren garındaki şansları, Doc’la böylesine buluşuvermeleri... Caine’nin bu işte bir şekilde parmağı olmalıydı, ama belki kendi de ne yaptığını bilmiyordu. Caine’nin yeteneklerinin sınırlarını bilmiyordu, bunu öğrenmek de istemiyordu; yeteneklerini kullanmayı öğrendiğinde neler olabileceğinden korkuyordu.</p>

  <p>Birden aklına çocukken sirke gidip filleri ilk gördüğü gün geldi. Üç tane fil vardı ve bu altı tonluk canlıların kaçmaması için ayaklarına ince birer halat bağlamışlardı sadece. Nava’nın aklı karışmıştı. Babasına neden hayvanların ipleri koparmadıklarını sorduğunu hatırlıyordu.</p>

  <p>“Bu koşullanmaları ile ilgili bir şey,” diye açıkladı babası. “Filler daha bebekken kalın demir zincirlerle bağlanırlar. O ilk aylar boyunca da ne kadar çabalarlarsa çabalasınlar, bu zincirleri kıramadıklarını görürler.”</p>

  <p>“Ama ipler zincirlerden daha ince,” dedi Nava. “Filler ipleri koparabilir.”</p>

  <p>“Evet. Ama eğiticiler filler zincirleri kıramayacaklarını öğrenene kadar ip kullanmazlar. Bak Nava, aslında o filleri orada tutan ipler değil, akıllarındaki koşullanma. İşte bu yüzden bilgi önemlidir. Eğer bir şey yapabileceğini düşünürsen, aslında bu mümkün olmasa bile yapabildiğini görürsün. Eğer yapamayacağını düşünürsen, o zaman da çoğunlukla yapamazsın, çünkü yapmayı denemezsin bile.”</p>

  <p>İşte bu Caine’nin durumunu çok iyi açıklıyordu. O eskiden bir zincirle bağlanmıştı, ama şimdi bir ipti onu tutan. Şimdiden ipi esnetebileceğini öğrenmişti, ama ya koparabileceğini -hatta kopardığını keşfettiğinde- o zaman ne olacaktı? Nava ürperdi.</p>

  <p>Caine normal kuralların kendisi için geçerli olmadığını öğrendiğinde ne yapacaktı?</p>

  <p>Who grubunun şarkısı ‘Gerçek Ben’ çalıyordu bangır bangır tavernada.</p>

  <p>Jasper kolasını yudumladı ve tedirgin bir şekilde kapıya baktı. Kapı her açıldığında içeriyi aydınlatan güneş ışığından dolayı gözlerini kısıyordu, girdikleri ilk anda insanları göremiyor, ancak kapılar kapandıktan sonra yüzlerini seçebiliyordu ve o zaman ajan olup olmadıklarını kestirebiliyordu.</p>

  <p>Ajanlar her yerdeydi, bunu biliyordu. Onların kendisini gözlediğini hissedebiliyordu, zihnine girmeye çalışıyorlardı, ama buna izin vermeyecekti. Eğer sürekli bir adım önde olurlarsa onları yenebilirlerdi. Şimdiye kadar Jasper, David’i korumak için elinden geleni yapmıştı, ama yakında Jasper’i kurtaran David olacaktı. Bu da iyiydi. Kardeşler böyle günler içindi; birbirlerini korumak için yaratılmışlardı.</p>

  <p>Jasper kolasını bitirip buzları çiğnemeye başladı. Balık etindeki garson kız bardağının boş olduğunu görünce kırıtarak yanına geldi.</p>

  <p>“Bir kola daha alır mısın hayatım?”</p>

  <p>“Olur, kur, tur, sur,” dedi kafiyeli konuşurken sesini alçaltmaya çalışarak. Garson kız ona garip garip bakıp bara gitti. Derin bir nefes aldı. Zamanı gelmişti. Bunun tadını alabiliyordu, hatta koklayabiliyordu. Ama bu diğer koku gibi değildi. Bu iyi bir kokuydu; temiz ve saf bir koku. Bu galibiyetin kokusuydu. Kazanmanın.</p>

  <p>Başından beri hep haklıydı ve onu alıp bir yere kapatmışlardı. Çok uzaklara kapatmışlardı, çünkü zihnindeki gerçekten korkuyorlardı. Ama artık... Artık gerçek açığa çıkmıştı. Özgürdü. Sonunda Ses’in bunca yıldır ona söylediklerini anlıyordu. Aslında başından beri her şey çok açıktı, neden bunu daha önce anlayamadığını kestiremedi. Ama artık biliyordu, yakında David de bilecekti.</p>

  <p>Bir hafta önce David buna karşı çıkar, Jasper’e korku dolu gözlerle bakardı. David ona öyle baktığında Jasper kardeşinin için için, lütfen bu bana olmasın... Bana olmasına izin vermeyin, diye yakardığını duyar gibi olurdu. Jasper o bakıştan nefret ederdi, ama zaman içinde kardeşinin neler hissettiğini anladı. Kardeşini suçlamıyordu, eğer aynı şey kendisine olsaydı o da aynı tepkiyi verirdi.</p>

  <p>Garson kolasını getirdiğinde bu sefer gülümsemiyordu. Jasper üç dikişte içti kolasını. Boğazı yanar gibi olduysa da bunu umursamadı. Gerçeği gördüğünden beri hiçbir şey ona kötü gelmiyordu. Tahta masaya kazınmış grafiti, elinin altındaki bardağın soğuk yüzeyi, hatta bira kokan barın havası bile mükemmeldi, her şey gerçekti, Şimdi’ydi.</p>

  <p>Kapı açılınca gözlerini kıstı. Üç kişi girdi içeriye. İlki bir kadındı. Ses ona bu kadını anlatmıştı. O güçlü bir müttefikti; şu anda hâlâ tehlikeli, emin olmayan biriydi. Arkasından kabarık gri saçlı bir adam girdi. David’in eski hocası Doc’tu bu. Jasper onunla bir kez karşılaşmıştı. Akıllıydı profesör. O anlardı.</p>

  <p>Son giren kişiyi tanıdı. O kendi olmayan kendisiydi: İkizi David’di. Kapı kapanınca kardeşiyle göz göze geldi. Bakışları hatırladığında da deliceydi. Jasper’in gözlerine ilişinceye kadar çevreye paranoyak bir şekilde bakınmıştı. David’in gözleri gibi birçok göz görmüştü Jasper bugüne kadar, ama bu gözler son üç yıldır girip çıktığı akıl hastanelerinin beyaz-gri duvarları arkasında kalmıştı. Jasper başını sallarken dört gün önce yeniden uyanışından beri ilk defa rahat etti.</p>

  <p>Kardeşi sonunda hazırdı.</p>
</body>
</html>
