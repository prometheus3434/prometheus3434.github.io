<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">10</h2>

  <p><br />
  <br /></p>

  <p>Doc’un en sevdiği lokantanın kapısının üstündeki neon tabelada ‘Dünyanın en iyi çorbaları ve burgerleri’ yazıyordu. Caine bu ikisinin bir arada yenmesinin garip olduğunu düşünmüştü hep ve bunları bir arada yememişti hiç. Ama yine de yemekler iyiydi. Doc ona, okuduğu son makaleleri anlatırken, Caine cesaretini toplayıp kendisini işe almasını isteyecekti. Ama tedirgindi. Doc’ta sanki farklı, garip bir şeyler vardı. Garson kıza bağırmıştı içeceklerini yanlış getirdi diye. Doc böyle şeyler yapmazdı.</p>

  <p>Caine, Doc’tan bir şey istememek için bahaneler bulmaya çalıştığını düşündü. Cesaretini toplayıp tam ağzını açacakken, lokantaya bir adam girdi ve Doc’a baktı. O da hemen yanına gelmesini işaret etti. Adam görünüş olarak Doc’un tam tersiydi. Üzerinde düzgün, yelekli gri bir takım elbise vardı ve koyu kırmızı bir papyon takmıştı. Caine bu adamı tanıyordu. Doc ara sıra onunla birlikte araştırma yapardı, ama ismini hatırlayamadı.</p>

  <p>“David’i hatırladın, değil mi?” diye sordu adama Doc, ama David’e adamı tanıtmadı.</p>

  <p>“Tabii, sizi görmek ne güzel,” dedi adam. Hafifçe elini sıktığı Caine’ye sanki hayvanat bahçesinde gördüğü bir hayvanmış gibi bakıyordu.</p>

  <p>“Nedir derdin?” diye sordu Doc meslektaşına. “Sinirli gibisin.”</p>

  <p>Papyonlu adam dolgun saçlarını eliyle düzeltirken homurdandı. “Günüm kötü geçti de. Biriyle Heisenberg konusunda tartıştık. Başım ağrıdı.”</p>

  <p>“Bana anlatma,” dedi Doc bir anda düşüncelere dalarak. “Ben de Heisenberg’i pek tutmam. Ya sen Yağmur Adam?”</p>

  <p>“Pardon?” dedi Caine, Doc’un kendisini de konuşmaya dahil etmesine şaşırarak. “Ne bileyim, Heisenberg’i hiç anlayamadım.”</p>

  <p>“Öyle mi?” dedi gözleri bir anda parlayan Doc. “Neyini anlamadın?”</p>

  <p>Caine o anda hata yaptığını anladı. Doc’un karmaşık fenomenleri açıklamaktan ne kadar zavk aldığını unutmuştu bir an için. Yıllar boyunca, Doc borsanın çöküşünden, kaos teorisine kadar her şeyi uzun uzun açıklarken, Caine onun ofisine tıkılıp dinlemek zorunda kalmıştı.</p>

  <p>Caine, papyonluya baktı yardım dilenircesine. Ama adam menüye dalmıştı ve konuşulanları dinlemiyordu bile. “Herhalde anlamadığım şeyi şöyle özetleyebilirim: Sırf nerede olduğunu bilmedikleri için fizikçilerin bir partikülün belirgin bir konumu olmadığını düşünmelerini anlamıyorum. Aynı anda iki yerde olacak hali yok ya.”</p>

  <p>“Aslında olabilir,” dedi Doc konuşmayı uzun bir nutuk çekebileceği bir konuya yönelttiğine memnun olup. “Fizikçiler çift yarık deneyi sayesinde bunu kanıtladılar.”</p>

  <p>“Peki, anlatın bakalım,” dedi Caine. Doc’u susturamayacağını bildiği için bu işten kârlı çıkıp bir şeyler öğrenmeye karar verdi. “Nedir bu çift yarık deneyi?”</p>

  <p>“Diyelim ki bir kâğıttaki kesikten bu tabağa ışık yansıttın. Ne görürsün?”</p>

  <p>Caine omuz silkti. “Bir çizgi halindeki ışığı.”</p>

  <p>“Aynen öyle.” Doc ketçapla tabağına ince bir çizgi çekti. “Kesikten geçen fotonlar tabağa yansıyıp, bir çizik olarak görünecek.” Durup suyunu içti. “Şimdi, iki kesiği olan bir kâğıttan ışık yansıttığını varsayalım. O zaman ne görürsün?”</p>

  <p>“İki çizgi.”</p>

  <p>“Hayır,” dedi Doc. “Bir dizi bulanık çizgi ve şunun gibi gölgeler görürsün.” Doc ketçapla yaptığı çizginin yanına birkaç çizgi daha çekti ve bir patates kızartmasıyla bunları hafifçe dağıttı. “Eğer ışığın bir dalga olduğunu düşünürsen bu şaşırtıcı değil. Kâğıdın diğer tarafında birbiriyle etkileşime geçen farklı dalgaların tabağa yönelmeden önceki hallerini düşün ve bu bulanık yansımaya odaklan.”</p>

  <p>“Eğer ışığın bir dizi partikül olduğunu düşünürsen bu fenomeni açıklayabilirsin. Her fotonun kendi frekansı olduğu için birbirleriyle etkileşime girip tabaktaki bulanık şekli oluşturuyorlar.”</p>

  <p>“Peki, bunu açıklayabiliyoruz,” dedi Caine. “Sonra?”</p>

  <p>Doc parmağını kaldırdı. “Anlatıyorum bekle. Son zamanlarda fizikçiler tek bir fotondan oluşan bir ışık kaynağı yarattılar ve deneyi yine yaptılar. Bil bakalım ne oldu? Diğer tarafta aynı görüntü vardı.”</p>

  <p>Caine kaşlarını kaldırdı. “Her bir kesikten tek bir foton geçiyorsa, o zaman nasıl oluyor bu? Neden bulanık oluyor?”</p>

  <p>“Her bir foton kendiyle de etkileşim halinde çünkü. Aynı anda iki kesikten de geçiyor deney sırasında.” Doc maç kazanmış gibi sırıtıyordu.</p>

  <p>“Nasıl yani?”</p>

  <p>“Çünkü, bir partikül olduğu düşünülen foton, aynı zamanda bir dalga. Bir tek kesik varken partikül gibi, ama iki kesik olunca bir dalga gibi işliyor. Bunun nedeni de fotonun aynı anda hem partikül, hem de dalga olması. Buna da partikül-dalga ikilisi deniliyor. Özünde tüm maddeler iki şeydir. Farklı ortamlarda farklı özellikleri vardır, hepsi aynı anda ölçülünceye kadar.”</p>

  <p>“Ama bu mantıksız,” dedi Caine.</p>

  <p>“Kuantum fiziğinin dünyasına hoş geldin,” dedi Doc bir patates kızartmasını ısırarak.</p>

  <p>Papyonlu adam birden canlandı. “Eğer cidden aklını karıştırmak istiyorsan,” dedi Doc’a sanki Caine orada değilmiş gibi. “Ona Schrödinger’in kedisini anlat.”</p>

  <p>Caine elini kaldırdı. “Yok, gerek yok...”</p>

  <p>“Haydi. İki dakikada anlatırım,” dedi Doc. “Söz veriyorum, seni sıkmadan kısaca anlatacağım.”</p>

  <p>“Peki,” dedi Caine sanki teslim olur gibi. “Son olsun ama.” Caine yanındaki adamın blöf yapıp yapmadığını kestirmeye çalışmadan öylece oturup konuşmanın ne kadar eğlenceli olduğunu unutmuştu. O gün ikinci kez dertlerini unuttu ve o anın keyfini çıkarmaya çalıştı. Bu çok zevkliydi, konu kuantum fiziği olsa bile.</p>

  <p>“Erwin Schrödinger kuantum fiziğinin babalarından biriydi. Ama, özellikle de gerçek dünyaya uygulandığında bunun ne kadar mantıksız olduğunun o da farkındaydı, Heisenberg Olasılık Teorisi’ni açıkladığı sıralarda Schrödinger de kedisi hakkında felsefi bir soru ortaya attı. Basit bir dille anlatmak istersek sorusu kısaca şuydu: Elinde bir radyoaktif atom olduğunu varsayalım. Bunun iki hali var ‘hareketli’, ki bu zamanlarda fazla enerji saçıyor; ya da hareketsiz, ki bu zamanlarda uykuda. Kuantum fiziğine göre, biz bu atomu gözlemlediğimizde, ya bir durumda olacak, ya da diğerinde. Ama bunu gözlemlemediğimizde aynı anda iki durumda birden olacak. Aynen bir önceki örnekte aynı anda iki yerde olan foton gibi.”</p>

  <p>“Schrödinger’in felsefi sorunu şu: Bir kediyi, biraz siyanür gazı, radyoaktif bir atom ve enerji sezdiği anda çalışmaya programlanmış bir çekiçle aynı kutuya koyarsan ne olur? Eğer radyoaktif atom hareketlenirse, çekiç şişeyi kıracak, gaz dağılacak ve kedi ölecek. Atomda bir hareketlenme olmazsa, o zaman çekiç hareket etmeyecek ve kedi yaşayacak. Ama sen kutuyu açıp da atomu gözlemleyene kadar o ne hareketli, ne de hareketsiz, ikisinin olasılıklı bir birleşimidir. O zaman soru şu: Kutu kapalıyken kediye ne olur?”</p>

  <p>Caine bir an için düşündü “Herhalde...” Birden sustu ve gülümsedi. “Şimdi anladım; atom teorik olarak aynı anda iki durumdaysa o zaman kedi de öyle. O da aynı anda hem ölü, hem de diri; ta ki kutuyu açıp atomu gözlemleyene kadar. O zaman da kedi kesinlikle bir durumda veya bir diğerinde olur; yani ya ölüdür ya diridir.”</p>

  <p>Doc gülümsedi. “Aferin sana. Bir de kuantum fiziğinden anlamam diyordun.”</p>

  <p>“Bunun amacı,” diye araya girdi papyonlu adam Caine’ye dönerek, “Şunu anlatmak: Kuantum mekaniğini teknik olarak doğru, ama görülmeyen subatomik partiküle değil de, gerçek dünyaya uygulamaya kalkınca mantıksız geliyor insana.”</p>

  <p>“Yani, Heisenberg’e inanmadığını mı söylüyorsun?” diye sordu Doc papyonluya.</p>

  <p>“Sen inanıyor musun?”</p>

  <p>Doc omuz silkti. “Genellikle ben, gözümle gördüğüm şeylere inanırım. Geri kalan her şey teoridir.” Sonra Caine’ye doğru döndü. “Konuyu dağıtmadan önce sen bir şey demek üzereydin.”</p>

  <p>Caine, Doc’un patateslerinden birini aldı. Üçüncü bir kişinin yanında yardım istemek zorunda kalmak hoşuna gitmiyordu.</p>

  <p>“Biraz başım belada da...”</p>

  <p>“Öyle mi?” dedi endişelenerek Doc. “Neden?”</p>

  <p>“Biraz... Nakit sıkıntısı çekiyorum.”</p>

  <p>“Biliyorsun, bana kalsa seni anında üniversitede işe alırdım yine, ama son yaşananlardan sonra bölümdekiler kellemi uçurur. Bu dönem olmaz en azından. Ama gelecek sene bakarız.”</p>

  <p>“Biliyorum ama, nakit sıkıntımı biraz acilen gidermem gerekiyor.” Caine utancından yerin dibine girmişti. Doc’un arkadaşı kalkıp başka bir masaya geçme nezaketini bile göstermemişti. Caine’ye sanki garip kokuyormuş gibi bakıyordu. Caine papyonlu biyoistatikçiyi görmezden gelmeye çalışarak hızla devam etti. “Eğer özel araştırma projeleriniz falan varsa, ayak işi falan yapabileceğim... Yaparım. Biraz çaresizim de.”</p>

  <p>Doc bir an için tavana bakıp düşüncelere daldı. Caine’ye baktığında yüzü pek umut verici değildi. Yavaşça başını salladı.</p>

  <p>“Eğer sana yardım edebilecek en ufak bir iş olsa, bilirsin tereddüt etmem. Ama şu aralar elimde hiçbir şey yok.”</p>

  <p>Caine olduğu yerde yığılıp kalmak istemiyordu, ama kendine hâkim olabileceğine emin değildi.</p>

  <p>“Özür dilerim,” dedi Doc.</p>

  <p>“Önemli değil,” dedi Caine bir yandan bunun ne kadar da önemli olduğunu düşünerek. “Şansımı deneyeyim demiştim. Merak etmeyin, bir şeyler bulurum elbet.”</p>

  <p>Caine masaya baktı Doc’la göz göze gelmemek için. Son patates kızartmasını tabakta kaydırdı ve Doc’un döktüğü ketçaba batırdı. Patatesi ağzına götürürken ucundan bir damla ketçap damlayıp tabağa düştü. Düştüğü yerin çevresine minik kırmızı noktalar yayıldı.</p>

  <p>Bunu gören Caine için zaman sanki bir anda yavaşladı....</p>

  <p>...</p>

  <p>Kırmızı çizgiler kalınlaşıyor, tabağın uçlarına kadar uzuyor. O minik damla artık kızıl bir birikinti. Büyüyor. Hayat dolu. Sanki nabzı atıyor. O kadar büyüyor ki tabaktan dışarı akıyor, masaya dökülüyor, kırmızı damlacıklar saçılıyor havaya.</p>

  <p style="text-align: center;">(yüzde 92.8432’lik bir olasılık)</p>

  <p>Bunlar yavaş çekimde Doc’un ve meslektaşının yüzlerine doğru uçuyor. Yanaklarına ve alınlarına yapışıyor, gömleklerinde kocaman lekeler bırakıyor. Bu damlalar gömleklerini ve derilerini yakıp geçiyor. İki doktor da kan revan içinde. Koyu kırmızı kanları yüzlerinden aşağı oluk oluk akıyor, göğüslerinden fışkırıyor.</p>

  <p style="text-align: center;">(yüzde 96.1158’lik bir olasılık)</p>

  <p>Caine ayağa kalkıyor, nefes alamıyor. Doc sanki bir şey der gibi dudaklarını kıpırdatıyor, ama bir ses duyulmuyor. Boğazı kan yutmaktan tıkanmış, dudaklarının arasından köpürmüş kan damlaları akıyor. Caine, sanki odadaki tüm oksijen çekilmiş gibi hissediyor. Şaşırmış, ama başka hiçbir şey yok, yalnızca boşluk ve başındaki inanılmaz acı.</p>

  <p style="text-align: center;">(yüzde 99.2743’lük bir olasılık)</p>

  <p>İşte oluyor. Bir nöbet daha. Ama bu diğer nöbetler gibi değil. Daha önce de görsel yanılsamalar, halüsinasyonlar oldu, ama hiçbiri bunun gibi değildi ki. Hatta hiçbir şekilde değildi. Keşke bağırabilse, olanları durdurabilse, ama yapamaz...</p>

  <p>Her şey donup kalıyor, duruyor.</p>

  <p>Doc ve arkadaşı, tüm diğer müşteriler heykel gibi hareketsiz kala kalıyor, kan damlacıkları havada yağmur gibi asılı kalıyor. Sonra yavaşça her şey hareket etmeye başlıyor. Ama bir şeyler garip. Caine bir anda her şeyi tersine doğru, geri çekimdeymiş gibi gördüğünü anlıyor.</p>

  <p style="text-align: center;">(yüzde 98.3667’lik bir olasılık)</p>

  <p>Kırmızı damlacıklar kaynaklarına geri dönüyor. Yaralar küçülüp iyileşiyor. Yaralar iyileşirken Caine’nin yüzünün önünden uçarak geçen minnacık cam parçaları lokantanın girişindeki dev camın artık boş olan çerçevesine doğru uçuşuyor.</p>

  <p style="text-align: center;">(yüzde 94.7341’lik bir olasılık)</p>

  <p>Hızla hareket ediyorlar. Bir kamyonetin çarpık çurpuk kalıntıları düzelerek, hızla, ters yönde lokantadan dışarı çıkıyor. Kamyonet yok, minik cam parçacıkları birleşiyor dev bir bulmaca gibi... Birleşince dev pencere yeniden oluşuveriyor.</p>

  <p>...</p>

  <p>Caine’nin bir an için nefesi kesildi.</p>

  <p>Doc ve arkadaşı karşısında oturuyorlardı, aynen normalde oldukları gibiydiler. Tabağına baktı; kan gölü de yok olmuştu, yalnızca döktüğü bir damla ketçap vardı. Şaşkınlıktan ağzı açık kalan David’in parmaklarının arasından kayan patates kızartması yere düştü.</p>

  <p>“David? David?” diyordu Doc. Genelde gülen yüzünden endişeli olduğu okunuyordu. “İyi misin?”</p>

  <p>“Ne?” dedi Caine sanki bir uykudan uyanırmış gibi başını sallayarak. “Ne oldu?”</p>

  <p>Kan... Çok fazla kan...</p>

  <p>“Bir an için gidip gelir gibi oldun,” dedi Doc, Caine’ye bakarak.</p>

  <p>Caine hızlıca gözlerini kırpıştırarak Doc’a baktı, ama bir tek yüzünden aşağıya oluk oluk akan kanı görebiliyordu. Titreyen ellerinden birini Doc’a doğru uzattı. Doc hareket etmedi. Caine kendini hazırladı; ıslak, yapış yapış, o hiçbir şeye benzemeyen kanı hissedecekti. Ama titreyen parmakları Doc’un yüzüne değdiğinde bir tek hafif hafif uzamaya başlamış sakallarını hissetti. Kan yoktu.</p>

  <p>“Yağmur Adam?” dedi Doc bu sefer daha yavaş bir sesle. Sanki yan odada uyuyan vahşi bir kaplan vardı da, gürültü edip onu uyandırmaktan çekiniyordu. Caine birden her şeyi anladı. Kamyonet dev camdan içeri girmiş ve hepsini öldürmüştü. Ölmüşler miydi? Hayır, yaşıyorlardı. Aklını toparlayamıyordu sanki karma karışıktı düşünceler. Hayır, ölmemişlerdi; öleceklerdi. Kamyonet camdan içeri girecekti. Bir tek sorun vardı: Kamyonet kazayla camdan içeri girdiğinde burada oturuyor olacaklar mıydı?</p>

  <p>...</p>

  <p style="text-align: center;">(yüzde 94.7341’lik bir olasılık)</p>

  <p>....</p>

  <p>“Buradan kalkmamız lazım,” diye fısıldadı sesi zar zor çıkan Caine.</p>

  <p>“Neden?” diye sordu Doc.</p>

  <p>“Kamyonet... Kan...” dedi Caine ne kadar saçmaladığının farkına varmayarak. “Eğer buradan kalkmazsak öleceğiz.”</p>

  <p>“Olur David. Tamam,” dedi Doc. Aklını kaçırmış biriyle konuşur gibi yavaş konuşuyordu. “Hesabı ödeyeyim, gideriz. Tamam mı?”</p>

  <p>Caine başını salladı. “Hayır. Olmaz. Şimdi gidelim!” dedi sesi yükselerek. Biliyordu; doğru kelime buydu değil mi? Biliyordu olacakları. On saniye içinde ölme olasılıklarının yüzde 94.7341 olduğunu bir şekilde biliyordu.</p>

  <p>“Bence derin bir nefes alıp rahatlasan iyi olacak,” dedi papyonlu. “Etraftakileri rahatsız ediyorsun.”</p>

  <p>Caine gözlerini kapayıp düşünmeye çalıştı. Aklı karışmıştı, normalden farklıydı. Şizofren nöbeti mi geçiriyordu? Her şey sanki gerçekmiş gibiydi, ama zaten Jasper de aynen öyle olacağını söylememiş miydi? Yine de zihninin içinde bağıran bir ses ona beş saniyesi olduğunu söylüyordu. Bir anda karar verdi. Gözlerini açıp ayağa kalktı.</p>

  <p>Dört saniyen kaldı.</p>

  <p>Kollarını açıp iki profesörün kollarına yapıştı ve onları çektiği gibi kaldırdı.</p>

  <p>Üç saniye.</p>

  <p>Caine geriye doğru adım atarken birine çarptı...</p>

  <p>...</p>

  <p>O bir garson, adı Helen Bogarty. 13 Cadde’de beş katlı bir binada oturuyor. Çinli bir bebeği evlat edinmeye karar verecek.</p>

  <p>....</p>

  <p>Hem Doc’u, hem de arkadaşını çekiştirerek uzaklaştırdı.</p>

  <p>İki.</p>

  <p>“Hey!” diye bağırdı garson dört porselen kâse yere düştüğünde. Bu Caine’nin umrunda değildi. Kazadan sonra kadının da umrunda olmayacaktı büyük ihtimalle.</p>

  <p>“Yere yatın!” diye bağırdı Caine hepsini yere doğru çekerek.</p>

  <p>Bir.</p>

  <p>Bir anda inanılmaz bir gürültüyle havada metal ve cam parçacıkları uçuşmaya başladı. Caine bunu görmedi, çünkü gözleri sımsıkı kapalıydı, ama öyle olduğunu biliyordu. Bu sahneyi bir milyon kere seyrettiği gibi, sinemalarda gördüğü sahnelerden de tahmin edebiliyordu. Binlerce -tam olarak 19,483- cam parçacığı havada uçuştu. Chevrolet Silverado Z71 marka arabanın ön kısmı camdan içeri girmiş, masa da altında kalmıştı. Köşeyi dönerken hızını alamamış, kaldırımdan yükselip, fırlayıp, camdan içeri dalmıştı.</p>

  <p>Ama sonrasında her şey değişmişti. Değişikti. Çam parçacıkları farklı yönlerde yayıldı, çünkü artık insanlara saplanmamıştı, camın önünde insan yoktu artık... Artık yoktu demek yanlıştı. Şimdi yoktu. Şimdiki şimdi değildi o gördüğü. Başka bir şimdiydi. Olabilecek, ama olmayan bir şimdi, şu an.</p>

  <p>İşte Caine o anda bayıldı. Bayıldığı o ilk saniyede bilincini kaybetmeseydi, her şeyi anlayacaktı. Ama baygındı, o yüzden de hiçbir şey hissetmedi. Bu da iyiydi... Şimdilik.</p>

  <p>Duman.</p>

  <p>Ayılırken Caine’nin ilk hissettiği şey bu oldu. Duman ciğerlerine işliyor, gözlerini yakıyordu. Etrafında ısının yükseldiğini hissediyordu. Sonra birinin, harabeye dönen lokantadan kendini çekiştirerek çıkardığını hissetti. Gözleri kapalı olmasına rağmen ışığı seziyordu. Hava serin ve temizdi. Caine’yi kurtaran kişi onu yere bıraktı.</p>

  <p>Dikkatlice bir nefes aldı; nefes alabildiğini hissedince rahatladı. Öksürdü ve temiz havayla doldurmaya çalıştı ciğerlerini.</p>

  <p>“David iyi misin?”</p>

  <p>Caine üstünde dikilen adamın gölgesine baktı. Doc’tu bu. “Evet, galiba.” Doc elini uzatıp oturmasına yardım etti. Caine etrafına bakındı. Papyonluyu görmüyordu hiçbir yerde. “Şey nerede...?”</p>

  <p>“İyiyim ben,” dedi yürüyüp yanına gelen Doc’un arkadaşı. “Senin sayende.”</p>

  <p>“Ne?” Caine’nin başı dönüyordu hâlâ.</p>

  <p>“Eğer bizi yerimizden kaldırmasaydın, kamyonet bizi ezecekti.” Profesör başını hafifçe yana eğip sesini alçaltı. “Nasıl bildin?”</p>

  <p>Caine ona baktı; profesörün saçı başı dağılmıştı ve tüvit ceketi yer yer yanmış gibiydi. Ne diyeceğini bilemedi. Gözlerini kapayıp hatırlamaya çalıştı. Hatırladıkları karmaşık bir ağ gibi geldi gözünün önüne; kötü bir klip gibi art arda dizilmiş sahneler: Ketçap. Kan. Cam. Kamyonet. Ölüm.</p>

  <p>“Ben... Bilmiyorum,” dedi birden kusmak isteği gelen Caine. Zar zor ayağa kalktı. Polis arabalarının sirenlerini duyunca, polisler gelip de soru sormaya başladıklarında burada olmamanın daha iyi bir fikir olacağına karar verdi. “Gitmem gerek.” Tam dönüp gidiyordu ki, birden biri koluna sertçe yapıştı.</p>

  <p>“David, bence olanları konuşmalıyız,” dedi profesör.</p>

  <p>Caine adamın gözlerinin içine bakınca gördüğü hoşuna gitmedi. “Bir şey olduğu yok. Gözümün ucuyla kamyoneti gördüm. Hepsi bu. Şimdi bırakın gideyim.” Papyonlu kolunu biraz gevşettiyse de gözlerindeki ifade değişmedi. Caine, Doc’a dönüp, “Sizi sonra ararım,” dedi. Sonra papyonluya döndü. “Hoşça kalın Profesör.”</p>

  <p>“Resmiyete gerek yok, David. Adım Peter.”</p>

  <p>Caine cevap vermeye gerek duymadı. Yürüyerek oradan uzaklaştı.</p>

  <p><br /></p>

  <p>Caine şehrin sokaklarında kaç saat dolaştığını bilmiyordu. Sokaklar, caddeler boyunca yürüyüp, trafik lambalarındaki ışıklara göre yön değiştirdi. Lokantada yaşadıkları sürekli aklından geçip duruyordu.</p>

  <p>Bunun mantıklı bir açıklaması yoktu. Ama bu da tam olarak doğru değildi, değil mi? Aslında birçok mantıklı, akla yatkın açıklama vardı, ama o bunu itiraf etmek istemiyordu: Nöbetleri önlemek için aldığı ilaç onu uçurumun kenarından aşağıya itmişti, yani aklını kaçırmıştı, deliriyordu. Bu şizofren olduğunun bir belirtisiydi, çok gerçekçi halüsinasyonlar görüyordu.</p>

  <p>Ama bu olay gerçekleşmişti. İsten kapkara olmuş kıyafetlerine bakınca bunun gerçekten olduğu belliydi, değil mi? Ama ya bu da bir yanılsamaysa? Ya şehrin sokaklarında amaçsızca dolaşırken üzerindeki kıyafetlerin is kaplı olduğunu düşünüyorsa ve aslında tertemiz kıyafetler varsa üstünde? Acaba bu daha mantıklı değil miydi...? Bunu aklına getirmek bile istemiyordu. Neden olmasın ki aslında? Kelimeyi söyleyecekti; önsezi, öngörü.</p>

  <p>Demek buydu başına gelen.</p>

  <p>Hangisi daha akla yatkındı; deli olduğu mu, psişik olduğu mu? Kendini toparlamalıydı. Biriyle konuşması gerekiyordu. Yolun karşısına geçti ve cep telefonuna baktı. Üç cevapsız arama vardı. Aslında cevap verememiş değildi; cevap vermemişti, kaçınmıştı.</p>

  <p>İnsan delirirken kimi arar? Bunun tek bir doğru cevabı vardı. Caine telefon defterine girdi, ismi buldu ve aradı. Tek bir çalıştan sonra açıldı telefon.</p>

  <p>“Merhaba, ben Jasper. Sinyal sesinden sonra mesaj bırakın. Bip.”</p>

  <p>Caine bir mesaj bırakmayı düşündü, ama sonra vazgeçti. Ne diyecekti ki? Jasper ben keçileri kaçırıyorum. Beni arasana. Telefonunu kapadı ama cihaz anında titreşmeye başladı. Cevap vermeden önce kimin aradığına baktı; Nikolaev olmadığından emin olmak istiyordu. Numarayı tanımıyordu, ama Columbia’dan biri arıyordu belli ki. “Alo?” dedi çekinerek.</p>

  <p>“David sana ulaşabildiğime sevindim. Benim, Peter.”</p>

  <p>Caine bir şey demedi.</p>

  <p>“Dinle. Hemen konuya gireceğim. İlgini çekebilecek bir proje var elimde. 2.000 dolar kazanabilirsin.”</p>

  <p>Caine birden durdu. “2.000 mi dediniz?”</p>

  <p>“Evet.”</p>

  <p>“İlgileniyorum öyleyse.”</p>

  <p>“Şu anda bir proje üzerinde çalışıyorum, senin de bu iş için iyi bir aday olduğunu...”</p>

  <p>Caine tavana baktı ve 100’den geri saymaya başladı. İğnelerden nefret ediyordu ama buna değerdi çünkü birkaç dakika sonra 2.000 doları olacaktı. Laborant iğneyi çıkarıp, koluna gazlı bezle bastırdı.</p>

  <p>“Bir dakika öyle tut,” dedi elindeki üç tüp kana etiket yapıştırırken. Caine kendisine ne söylendiyse onu yaptı, bugünün bittiğine memnundu. Daha önce bir gün içinde bu kadar test olmamıştı hiç. Epileptik olduğu teşhisini koyduklarında bile bu kadar uğraşmamışlardı. Dört MRI, üç CAT taraması, idrar örneği, kan testi. Caine neyi incelediğini sorduğunda, Peter tam olarak cevap vermemişti; Caine de merak etmesine rağmen kurcalamamıştı bu konuyu. Onun için önemli olan tek şey nakit olarak parasını almaktı.</p>

  <p>Bir önceki gün Peter’le telefonda görüştükten sonra Nikolaev’i arayıp bir anlaşmaya varmıştı. Vitaly ona baskı yapmamayı kabul etmişti, Caine de yedi hafta boyunca ona haftada 2.000 dolar ödeyecekti, yani toplamda 14.000 dolar. Caine ikinci taksiti nasıl denkleştireceğini bilemiyordu, ama Nikolaev bu endişesini bilmediği sürece sorun yoktu. Zamana ihtiyacı vardı bir tek. Eğer yeterince zamanı olursa bir çaresini bulurdu.</p>

  <p>Caine son kan testinden bir saat sonra Chernobyl’e gitti. Nikolaev ve Kozlov onu bekliyordu. Kozlov, yüzüne dik dik baktı. Ona vurmak için bir bahane arar gibiydi. Caine onu görmezden gelip, Nikolaev’e odaklandı.</p>

  <p>“Merhaba Vitaly.”</p>

  <p>“Caine, sağlığına kavuştuğunu görmek güzel,” dedi Nikolaev gülümseyerek. “Ama hâlâ biraz solgun gibisin.”</p>

  <p>“Yorucu bir gündü de,” dedi Caine beş saattir test yaptırmaktan bitkin düştüğünün farkına vararak.</p>

  <p>Nikolaev başını salladı. Caine, adamın aslında sağlığını falan umursamadığını, parasını aldığı sürece ölse bile umrunda olmayacağını biliyordu. Nikolaev güçlü elini onun omzuna koydu. “Arka tarafa geçip konuşalım.”</p>

  <p>Caine, Nikolaev’in peşinden bodruma indi, dar merdivenlerden inerken başını eğdi. Kozlov da arkasındaydı. Podvaal’a girdiklerinde ışıksız loş ortama alışmak için birkaç kez gözlerini kırpıştırdı. Köşedeki masada bir oyun dönüyordu. Genelde müdavimler vardı. Onları başıyla selamlayınca oyuna girmemiş olan birkaç kişi karşılık verdi.</p>

  <p>Nikolaev’in dar ofisine girdiler. İçerideki kanepe, ufak masa ve sandalye odayı doldurmuştu. Sigara yanıklarından delik deşik olan kanepeye oturdu. Nikolaev de masanın arkasına geçti. Kozlov ayakta kalıp sırtını duvara yaslamıştı sanki binayı ayakta tutuyordu.</p>

  <p>Caine bir şey söylenmesine fırsat vermeden bir tomar para çıkardı ve yirmi tane yüz dolarlık saydı. Nikolaev paralardan birini eline alıp, ışığa tuttu. Sahte olmadığına emin olduğunda da tomarı toparladı ve ceketinin cebine koydu.</p>

  <p>“Elektronik eşyalarını aldığımız için özür dilerim,” dedi Nikolaev, “Ama iş iştir.”</p>

  <p>“Tabii ki,” dedi Caine sanki birinin televizyonunu, videosunu ve müzik setini çalmak çok normalmiş gibi.</p>

  <p>Nikolaev ellerini masaya koyup öne eğildi. “Bana olan borcunu ödemek için parayı nereden buluyorsun? Soruyorum, çünkü bu daha ilk taksit ve son taksit olmasını da istemem.”</p>

  <p>Caine ayağa kalkarken gülümsedi, bir şeyleri açık etmeye niyetli değildi. “Merak etme, gerisini de halledeceğim.”</p>

  <p>Nikolaev başını salladı. Caine adamın ona inanmadığının farkındaydı, ama bunun önemi yoktu. Ya bir hafta içinde 2.000 dolar daha bulacaktı ya da Kozlov kolunu kıracaktı. Bu kadar basitti her şey.</p>

  <p>Nikolaev ayağa kalkarak Caine’nin elini sıktı. Biraz fazla sıkıyordu sanki. Gözlerinde soğuk ve acımasız bir ifade vardı.</p>

  <p>“Öğle yemeğine kalmak ister misin? Bizim ikramımız olur.”</p>

  <p>“Sağ ol, yedim ben,” dedi Caine. Hayatta son isteyeceği şey Nikolaev’in yanında gerektiğinden bir saniye fazla kalmaktı. “Gelecek sefere.”</p>

  <p>“Olur,” dedi Nikolaev, “Gelecek sefere.”</p>

  <p><br /></p>
</body>
</html>
