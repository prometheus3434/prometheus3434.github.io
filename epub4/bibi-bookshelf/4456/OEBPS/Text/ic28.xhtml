<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">28</h2>

  <p><br />
  <br /></p>

  <p>Forsythe iki silahlı askerin refakatinde binadan çıkartıldığına inanamıyordu, çok kızgındı bu duruma düşürüldüğüne. Yeni ofisinde volta atarken bunu düşünmemeye çalıştı. Manhattan kaldırımlarının iki kat altındaydı yeni işyeri. İyi ki bu laboratuvarı aylar öncesinden hazır etmeyi ve yatırımcı bulmayı akıl etmişti. Bilimsel ekipman çalışır durumdaydı, ama bilgisayarlarda ve elektrik sisteminde hâlâ arızalar oluyordu.</p>

  <p>Cam duvarın diğer tarafından Grimes’in ve ekibinin koşuşturduğunu görüyordu. Bu bilgisayar manyakları koca odada yeni alıcıları yükleyip güvenlik sistemini devreye sokmaya çalışıyorlardı. Eğer her şey yolunda giderse bir saat içinde problem çözülürdü.</p>

  <p>Birden telefonu çalmaya başladı. Bu telefonu bekliyordu ama yine de yerinden sıçradı çalınca. Hemen atılıp ahizeyi kaldırdı. “Buldunuz mu?”</p>

  <p>“Hayır. Geleceğimizi biliyorlardı. Kapıya barikat kurmuşlardı ve hedef nasıl kaçacağını planlamıştı bile.”</p>

  <p>Forsythe saçlarını düzeltti eliyle. Crowe en azından lafı dolandırmıyordu.</p>

  <p>“İkizi?” diye sordu Forsythe.</p>

  <p>“Onu yakaladık. Elli miligram amobarbital verdik. Üç saat kendine gelemez.”</p>

  <p>Forsythe rahatladı. “Ayılmaması çok önemli. Eğer ayılacak gibi olursa en az yirmi beş miligram daha verin.”</p>

  <p>“Anlaşıldı.”</p>

  <p>Bir an tedirgin bir sessizlik oldu, sonra Crowe yine konuştu. “David Caine’nin koruması öldü. Kardeşi de elimizde. Caine tek başına artık. Yakında karşımıza çıkar ve bu sefer kaçamayacak.”</p>

  <p>“Umarım bu söylediklerini yukarıdaki de duyuyordur,” diyerek telefonu kapadı Forsythe. Beta deneğini yakalayamadıklarını düşününce hayal kırıklığına uğradı. Ama Crowe haklıydı, bu an meselesiydi. Bu arada ikizin üzerinde bazı testler yapardı. Eğer Beta deneğinin gerçekten bazı yetenekleri varsa, o zaman ikizinin de bazı yetenekleri olmalıydı.</p>

  <p>Forsythe laboratuvara gelmelerini ve testlere başlamayı sabırsızlıkla bekliyordu. Aradaki adımları atlayıp da ikizin temporal lobunun bir bölümünü almak istese de, bunu yapmadan önce aylarca kimyasal analizler yapmak zorunda olduğunu biliyordu. O zamana kadar ikizi katatonik bir durumda tutmak gerekiyordu.</p>

  <p>Jasper’den öğrenebilecekleri her şeyi öğrendikten sonra da, kafatasını açıp beynini alırlardı.</p>

  <p>Dizindeki acıya rağmen Caine yürümeye devam etti. Patlamayı duyunca bir Starbucks kafeye girdi. İlk önce tuvalete gidip elindeki kanı temizledi. Gömleği lekelenmiş ve kuruyan kandan sertleşmişti, ama ceketin önünü iliklemek dışında bu konuda hiçbir şey yapamazdı.</p>

  <p>İkinci espressosunu da içip kafein ve şeker tükettikten sonra, Nava’nın sırt çantasını açtı. İçinde ne olduğunu bilmesine rağmen bunları kendi gözleriyle görünce rahatladı. İki tabanca -bir SIG Sauer ve bir Glock- yirmi şarjör de mermi vardı. Ayrıca bir sinyal bozucu, bir GPS tarayıcısı, bir cep bilgisayarı, her birinde farklı bir isim ve uyruk yazan üç ayrı kimlik seti buldu. Birkaç tane de kredi kartı vardı ama Caine’yi asıl ilgilendiren üç tomar yirmilikti. Her bir tomarda toplam 50 yirmilik vardı. Yani toplamda 150 yirmilik.</p>

  <p>3.000 dolarla planını gerçekleştiremezdi, ama bu bir başlangıçtı. Bir an için gözlerini kapadı ve sonra dışarı çıktı. Kırk saniyede bir taksi buldu.</p>

  <p>“Nereye?” diye sordu sesi bitkin çıkan şoför.</p>

  <p>“Doğuya doğru,” dedi Caine. “Yedinci Cadde’yle D Bulvarı’nın kesiştiği yere.”</p>

  <p>Nava bedeninin yandığını görebiliyordu. Teni yanıp kül olurken kıpkırmızıydı, kanlı şeritler halinde sökülüyordu derisi. Ateş canlı gibiydi, sanki alevli diliyle onu yalıyordu.</p>

  <p>Duman yüzünün çevresinde dönüyordu, ciğerlerine işliyordu. Dudakları, damağı, boğazı yanıyordu. Gözlerini açmak istediyse de açmadı, çünkü açarsa göremeyeceğini biliyordu. Bunun yerine nefes almaya çalıştı.</p>

  <p>Son hatırladığı şey Caine’nin üstüne çıktığı ve kendisini bayılttığıydı. Şimdiyse kollarını kıpırdatamıyordu. Ellerini oynattı ve parmaklarıyla uzandı. Eski bir kumaşa dokundu, kanepenin döşemesi olmalıydı elinin altındaki. Kanepe üstüne düşmüştü herhalde ve onu korumuştu. Yastığın içine soktu yüzünü. Eski yastığı bir hava filtresi gibi kullandı. Hemen buradan çıkması gerekiyordu. Fazla zamanı yoktu.</p>

  <p>Tek bir kere itecek gücü kalmıştı. Ya şimdi kullanacaktı ya da ölecekti. Sağ kolunu kanepeye dayadığında, bir an için kanepe kalktı ve sanki ya üzerine düşecek ya da ters tarafa düşecek gibi dengesiz durdu. Nava sağ eliyle uzanıp onu itti. Ateş kanepeyle Nava arasındaki boşluğu doldurdu bir anda. Hava sıcaktı. Son bir kere daha itince, kanepe soluna doğru düştü. Kurtulmuştu.</p>

  <p>Nava zar zor ayağa kalktı ve dairenin önüne koştu, dış duvarlar neredeyse tamamen gitmişti. Bir tek iskeleti duruyordu. Dışarı fırlayıp temiz havayı soludu. Yanan binadan uzaklaşmaya çalışırken düştüğünde bunu umursamadı. Hava serin ve temizdi.</p>

  <p>Zaitsev ona hep, öldüğünde dinlenecek zamanı olacağını söylerdi, ama bir an için bunu unuttu. Bu seferlik dinlenecekti. Bayılmadan önce son gördüğü şey kafasında dikilmiş duran garip adamdı.</p>

  <p>Papyon takıyordu.</p>

  <p>Forsythe ikizin MR’ını Beta deneğininkiyle karşılaştırdı. Tam olarak örtüşmüyordu, ama ikizin de sağ temporal lobunda benzer bir anomali vardı. Bu, Forsythe’nin beklediğinden de iyiydi. Eğer ikize epilepsi nöbetini engelleyecek deneysel ilaçları verirse, Beta deneğinin beyin kimyasının bir benzerini oluşturabilirdi. O zaman elinde bir test deneği, bir de kontrol mekanizması olacaktı. Keşke üçüz olsalardı.</p>

  <p>Birden floresan ışıklar söndü.</p>

  <p>Forsythe’nin kalbi hızlanınca, derin derin nefes almaya başladı. Ortam çok sessizdi. Havalandırmanın sesini fark etmemişti çalışırken, ama kapanınca gürültülü olduğunu anladı. Şimdi bir tek karanlık odada derin derin nefes alan Forsythe vardı. Kollarını açıp titreyen parmaklarla masasına dokundu. Bir şeyi yere düşürünce de bir gürültü duydu.</p>

  <p>Yoklaya yoklaya buldu telefonu sonunda. Çalışıyordu. Grimes’in dört haneli iç hat numarasını çevirdi, ancak sekiz defa çaldıktan sonra cevap verdi Grimes.</p>

  <p>“Ne?”</p>

  <p>“Neler oluyor?” Forsythe sesinin garip ve korkmuş gibi çıktığını biliyordu, ama bu umrunda değildi. “Işıklara ne oldu? Işıkları açın hemen.”</p>

  <p>“Kendine gel doktor,” dedi Grimes. “Karanlıktan mı korkuyorsun?”</p>

  <p>Forsythe cevap vermek istedi, ama veremedi çünkü nefes bile alamıyordu. Sadece dolabı düşünebiliyordu; annesinin onu küçükken kilitlediği dolabı. Bazen birkaç dakikalığına kilitlerdi, ama çok yaramazlık ettiğinde onu saatlerce dolapta bırakırdı. O naftalin kokusunu ve babasının takım elbiselerinin başına sürtünüşünü dün gibi hatırlıyordu. Bir de sıcağı. On dakika içinde dolap fırın gibi ısınırdı. Elbiseleri terden sırtına yapışırdı. Ama en kötüsü karanlıktı, o aralıksız korkunç karanlık. Bir süre sonra gözlerinin açık mı kapalı mı doluğunu bile bilemezdi. Bir şeyler görmeye başlardı. O zaman bağırırdı. Aslında bağırmanın bir işe yaramadığını bilirdi, çünkü bağırırken annesi onu asla dışarı çıkarmazdı, ama yine de artık dayanamaz ve bağırırdı...</p>

  <p>Forsythe birden bir ses duydu ve floresan ışıklar yandı. Kalp atışları yavaşlayınca da uzun uzun, kesik kesik nefes aldı.</p>

  <p>“Oldu mu?” dedi Grimes. “Geçti işte.”</p>

  <p>“Kahrolası ışıklar niye söndü ki?” diye sordu Forsythe. Kendine gelmeye başlıyordu, ama daha tam olarak toparlanamamıştı.</p>

  <p>“Ağzını bozma doktor,” dedi Grimes gülerek. “Beni örnek al kendine, bak ne kadar sakinim. Merak edecek bir şey yok. Heriflerin bilgisayarları elektrik sistemine nasıl bağladıklarını kontrol ediyordum ve birkaç kabloyu kurcaladım.”</p>

  <p>“Bir daha olmasın,” dedi Forsythe.</p>

  <p>“Tamamdır. Emriniz olur...”</p>

  <p>Grimes lafını bitiremeden, Forsythe telefonu kapadı. Saatine baktı, on birdi. Beta deneği beş saattir yoktu ortalarda. Bir ipucu da bulamamışlardı. Artık Grimes’in, UGA’nın bilgisayarına yerleştirdiği programdan gelecek bilgileri beklemek zorundaydı.</p>

  <p>Saniyede altı bin telefon görüşmesini Beta deneğinin ses kaydı ile karşılaştırıyordu program. Caine her neredeyse eninde sonunda telefonu kullanacaktı, o anda da Crowe ve ekibi onu enseleyeceklerdi. David Caine akıllıydı ve şimdiye kadar şansı da yaver gitmişti, ama bir yerde şansı tükenecekti.</p>

  <p>Olasılık da böyle bir şeydi zaten.</p>

  <p>Caine podvaal’a girince koca bir el yapıştı omzuna. Bunun Kozlov olduğunu anlamak için başını kaldırması gerekmiyordu.</p>

  <p>“Nerelerdeydin Caine? Vitaly endişelenmeye başlamıştı.”</p>

  <p>“Bir yolculuğa çıktım Sergey,” dedi Caine dev Rus’a doğru dönerek. “Şimdi de bir sonraki taksiti ödemeye geldim.”</p>

  <p>Kozlov bugün adam dövmeyeceğini anlayınca üzüldü sanki. Rusça bir şeyler mırıldanıp onu Nikolaev’in ofisine götürdü.</p>

  <p>“Caine,” dedi Nikolaev şaşırıp ayağa kalkarak. “Sergey şehirden ayrıldığını düşünmeye başlamıştı, ama ben senin böyle bir şey yapmayacağını biliyordum.”</p>

  <p>“Tabii ki yapmam Vitaly,” dedi Caine sırt çantasına uzanıp. İki deste yirmilik çıkarıp masaya koydu. “Paran.”</p>

  <p>Nikolaev zarf açacağını kullanarak her bir tomarın üstündeki kâğıdı açtı. Parayı sallayıp, her bir tomardan bir banknot çekip aldı. İkisine de kalemle bir işaret koyduktan sonra ışığa tuttu. Sahte olmadıklarına emin olunca da, parayı üst çekmeceye koydu.</p>

  <p>“Bu taksit işi sandığımdan da iyi gidiyor,” dedi Nikolaev. “Gelecek hafta bu sıralar görüşürüz.”</p>

  <p>“Aslında,” dedi Caine. “Bu gece hesabı kapatayım diyorum.”</p>

  <p>Nikolaev kaşlarını kaldırdı. “Öyle mi? Paranın geri kalanı çantada mı?”</p>

  <p>“Hayır,” dedi Caine. Bir yirmilik deste daha çıkardı. “Binlik var.”</p>

  <p>Nikolaev yüzünü buruşturdu. “O zaman bana daha 10.000 borcun var.”</p>

  <p>“Biliyorum. Gerisini kazanmaya karar verdim.”</p>

  <p>Kozlov iç geçirdi, Nikolaev ise gülümsedi. Rusça bir şeyler söyleyince de Kozlov güldü.</p>

  <p>“Caine,” dedi Nikolaev gülümseyerek, “Belki de kumarda kaybedeceğine elindeki binliği bana versen daha iyi olur. Son zamanlarda şansın pek yaver gitmiyor.”</p>

  <p>“Beni düşünmen çok hoş, ama yine de oynamak istiyorum. Tabii senin için bir sakıncası yoksa.”</p>

  <p>Nikolaev kollarını açtı. “Tabii ki yok,” dedi Caine’nin son parasını da alarak. “Parayı bozdurur, fişleri getiririm.”</p>

  <p>Kozlov, Caine’yi odanın ucundaki her zaman oturduğu masaya götürdü. Walter ortadaki parayı alırken gülüyordu. Rahibe, Caine’yi görünce başını eğdi. Stone sadece gözlerini kırpıştırdı. Caine’nin tanımadığı iki adam ona bakıp içkilerini yudumlamaya devam ettiler. Başını son kaldıran Walter oldu. ”Hey,” dedi neşelenerek. “Bu gece şanslı gecem. Hoş geldin Caine. Bana kaptıracak başka paran var mı?”</p>

  <p>“Bu gece yok Walter,” dedi Caine otururken. Kendine güvenmesi gerektiğini biliyor ama yine de tamamen rahatlayamıyordu. Fişlerini masaya koydu. Midesi asit üretirken sakinleşmeye çalıştı. Bunu yapabilirdi, eğer odaklanırsa bunu yapabilirdi. Ya önceki gibi HerAn’a takılıp kalırsam, kaybolursam? Ya bir nöbet geçirirsem? Ya...</p>

  <p>Caine konuşarak tedirginliğini yenmeye çalıştı. “İki yüzlük bozalım,” dedi fişlerini kâğıtları dağıtan adama doğru uzatarak.</p>

  <p>“İki yüzü bozuyorum,” dedi adam. Caine’nin uzattığı siyah fişleri alıp kırmızı ve yeşil fişler verdi.</p>

  <p>Caine gözlerini kapayıp görmesi gerekeni gördükten sonra açtı. Hazırdı. İki kırmızı fişi oturduğu yerde öne doğru itti.</p>

  <p>“Hadi, oynayalım.”</p>

  <p>“Valeden aşağıya kent,” dedi Caine uzanıp ortadaki parayı alırken.</p>

  <p>“Yok artık!” dedi Walter kartlarını masaya atarak. “Üçtür paramı alıyorsun.”</p>

  <p>Caine cevap vermedi. Kendini tamamen HerAn’a odaklanmaya vermişti. Gözlerini kapayıp fişleri saydı. Son yedi saatte 6.530 dolar kazanmıştı. Makine gibiydi. Bu aslında iyi bir kazançtı, ama Jasper’i kurtarmak için gerekeni almasına yetmeyecekti. Ortadaki parayı artırmanın zamanı gelmişti.</p>

  <p>Bunu düşününce tanıdık bir duygu daha hissetti. Bunu daha önce de yapmıştı; tam kazanırken, hiçbir şeyin ters gitmeyeceğini düşünmüştü. Bir ele bütün parasını yatırıp masadan sıfırla kalkmıştı.</p>

  <p>Ama bu sefer böyle olmayacaktı, çünkü bu sefer farklıydı. Aynı sözleri kendine söylediği diğer zamanları hatırlayınca neredeyse güldü. Ama bu sefer gerçekten de farklıydı durum, çünkü bu sefer bunu yapabileceğini biliyordu. Tek yapması gereken odaklanmaktı -bir de kusmamaya çalışması gerekiyordu- o zaman her şey yolunda gidecekti.</p>

  <p>“Hadi, oyunu biraz hareketlendirelim,” dedi Caine önündeki yığını ileri doğu iterek. “Elimde 7.500 ve biraz bozukluk var. Teke tek oynamaya ne dersin? Beş kart. Sen karıştırırsın, ben keserim, kazanan tüm parayı alır. Ne dersin Walter?”</p>

  <p>Walter kaşlarını kaldırdı. Caine onun bu teklifi düşündüğünü görebiliyordu. Walter’in son birkaç haftadır birkaç bin dolar kazandığını ve parası olduğunu biliyordu. Ama olmasa bile Walter bir kumarbazdı, böyle bir iddiayı kabul etmeme olasılığı pek yoktu. Caine yine de onu biraz teşvik etmeye karar verdi.</p>

  <p>“İstemiyorsan söyle gitsin babalık.”</p>

  <p>Walter yüzünü buruşturdu. Caine, onun yaşıyla dalga geçmenin çocukça olduğunun farkındaydı, ama bunun işe yarayacağını biliyordu. Walter önündeki fişleri sayıp Nikolaev’i çağırdı. Hızlıca bir şeyler konuştular, sonra Nikolaev başını salladı. Walter’e üç mor fiş verildi.</p>

  <p>Fişlerini ortaya süren Walter, “Hadi bakalım,” dedi ve elini uzattı. Kartları dağıtan adam yeni bir deste uzatınca karıştırmaya başladı. Gözlerini kapayan Caine değişen kâğıtları takip etti.</p>

  <p>......</p>

  <p>Karo dörtlüsü kupa valesinin üstüne geliyordu. Karıştı. Dörtlü iki kızın arasına girmişti. Karıştı. Sinek asının altındaydı. Karıştı. Maça dörtlüsünün üstündeydi. Dağıt.</p>

  <p>.....</p>

  <p>“Uyan da kartları kes,” dedi Walter kâğıtları Caine’nin önüne koyarak. Caine gözlerini açmadan elini uzatıp kâğıtların üstüne koydu. Hâlâ HerAn’daydı.</p>

  <p>.......</p>

  <p>Keseceği yeri belirlemeye çalışırken parmaklarıyla kâğıtların uçlarını hissediyor. Eğer buradan keserse iki beşli gelecek, ama Walter’e üç sekizli gelecek. Buradan keserse elinde iki papaz olacak, ama Walter’de de döper olacak. Buradan...</p>

  <p>.........</p>

  <p>“Hadi lan, kessene,” dedi Walter masayı yumruklayarak.</p>

  <p>Kartlar bir anda elinde kalan Caine, HerAn’dan aniden çıktı. Bir an için kartları havada tuttu ve kalbi sıkıştı.</p>

  <p>“Hadi, bıraksana kartları masaya.”</p>

  <p>Caine kartları masaya koyarken gözlerini kapamaktan korktu. Görmek istemiyordu. Walter kartları dağıtırken Caine’nin tedirginliğini hissedip gülümsedi.</p>

  <p>“N’oldu? Betin benzin attı, korktun mu ufaklık?”</p>

  <p>“Kes sesini Walter,” dedi Rahibe.</p>

  <p>Caine kadının orada olmasına memnundu, ama yine de duygularını gizlemeye çalıştı. Alnı ter içinde kalmıştı, ama sakin görünmeye çalıştı. Ne yapıyordu böyle? Jasper’i bir masaya bağlamışlardı ve o da burada onu kurtaracak parayı kumarda mı kazanmaya çalışıyordu? Caine bunu HerAn’da gördüğünde, saçmalık olduğunu düşünmüştü, ama bu şüphelerini bir kenara bırakıp inanmayı seçmişti. Şimdiyse baştan beri kaçmaya çalıştığı şeyin içindeydi, yani geleceğini kartlardaki şansına bağlamıştı.</p>

  <p>Ne biçim bir Şeytan’dı?</p>

  <p>“Eee?” dedi Walter önünde duran beş kartı işaret ederek. Caine kâğıtları eline aldı ve teker teker açtı. Gördüğü her kartta kendini daha da kötü hisseti.</p>

  <p>Maça beşlisi</p>

  <p>Sinek yedilisi</p>

  <p>Maça valesi</p>

  <p>Kupa ikilisi</p>

  <p>Karo dokuzlusu</p>

  <p>Ayvayı yemişti.</p>

  <p>Gözlerini kapadı ve yeniden kesip her şeyi halletmeye çalıştı. Ama gözlerini kapadığında...</p>

  <p>....</p>

  <p>Caine’nin elinde beşli, yedili, vale, ikili, dokuzlu var. Walter’de iki erkek var.</p>

  <p>Caine’nin elinde beşli, yedili, vale, ikili, dokuzlu var. Walter’de iki erkek var.</p>

  <p>Caine’nin elinde beşli, yedili, vale, ikili, dokuzlu var. Walter’de iki erkek var.</p>

  <p>...</p>

  <p>Bu bir işe yaramıyordu. Kartlar kesilmiş ve dağıtılmıştı, olan olmuştu. Geri dönüp geçmişi değiştiremezdi. HerAn’daki bilgileri kullanarak istediği geleceğe ulaşmak için kararlar vermeye çalışabilirdi ancak.</p>

  <p>“Kaç kart istiyorsun?” diye sordu Walter. Genelde böyle bir durumda ne alacağı belliydi. İkiliyi, beşliyi ve yediliyi verip elinde valeyi ve dokuzluyu tutardı. Destedeki 47 karttan altısı (üç vale ve üç dokuzlu) işine yarayacaktı ancak. Yani bir per yapma olasılığı yüzde 13’tü.</p>

  <p>Ama üç vale ya da üç dokuzlu gelme olasılığı sadece yüzde 0.5’ti, zaten Walter’in iki papazını yenmek için de bu gerekiyordu. Bir de Walter’e de bir şey gelmemesi gerekiyordu elbette. Caine gözlerini kapayıp destedeki üç kartı görmeye çalıştı.</p>

  <p>.....</p>

  <p>Kupa altılısı</p>

  <p>Kupa sekizlisi</p>

  <p>Sinek as</p>

  <p>İşine yaramaz</p>

  <p>.......</p>

  <p>Bir yandan içinden avaz avaz bağırıyordu, diğer yandan midesinde asit birikiyordu. Her şey bitmişti. Kaybetmişti. Sekiz saatlik usta oyunundan sonra bir şekilde batırmıştı işi. Gözlerini kapayıp bir yolunu bulmaya çalıştı, ama hiçbir şey… Ancak...</p>

  <p>....</p>

  <p>kazanmanın yolu</p>

  <p>......</p>

  <p>Caine tereddüt etmeden masanın altına uzanıp Rahibe’nin poposuna bir çimdik attı.</p>

  <p>“Ay!” diyen Rahibe birden kollarını açınca dirseği Stone’nin eline çarptı, o da birasını devirdi. Bira masaya, oradan da Walter’in üstüne döküldü. Soğuk sıvı kucağına dökülünce Walter ayağa fırladı, dizini masaya çarptı ve kâğıtları yere düşürdü.</p>

  <p>“Ağzına sıçayım!” diye bağırdı Walter. “Ne bok yedin Rahibe?”</p>

  <p>Rahibe tam cevap vermek üzereydi ki Caine’ye bakıp sustu. “Fare vardı,” dedi. “Ayağımın yanından geçti.” Nikolaev’i azarlar gibi parmağını salladı. “Hiç yakışmadı bu sana Vitaly.”</p>

  <p>Vitaly omuz silkti. “Ben ne yapabilirim ki? Mahalle fare kaynıyor.”</p>

  <p>Walter yere eğilip kâğıtları toplamaya başladı.</p>

  <p>Caine elindeki kâğıtları masaya koydu. “El bozulur.”</p>

  <p>“Ne demek el bozulur?” diye sordu Walter.</p>

  <p>“Kâğıtları düşürdün,” dedi Caine. “Yerden alırken bazılarını gördün. El bozulur.”</p>

  <p>“Hiç bile bozulmaz. Benim kararımı etkileyecek bir şey değil ki bu. Elimde iki papaz var baksana?” Walter elini gösterdi. “Üç kart alacaktım. Hâlâ da üç kart alacağım. İstersen yine kes, ama el bozulmaz.”</p>

  <p>Caine başını kaldırıp Nikolaev’e baktı. “Vitaly, bence senin karar vermen gerekir.”</p>

  <p>“El bozulur,” dedi Rus.</p>

  <p>“Ne? Ben...”</p>

  <p>Nikolaev elini kaldırdı. “Benim çöplüğümde benim kurallarım geçer. Beğenmediysen git başka yerde oyna.”</p>

  <p>Caine kâğıtlarını masanın ortasına doğru iterken gülmemeye çalışıyordu. Walter’e açılmamış bir deste daha verildi. Hâlâ homurdanan Walter kâğıtları karıştırmayı bitirince sertçe masaya koydu. Caine bu sefer hazırdı ve ne aradığını biliyordu.</p>

  <p>....</p>

  <p>Parmaklarıyla kâğıtlara dokunuyor.</p>

  <p>Tam ortasından.</p>

  <p>Üç kart daha.</p>

  <p>Dokunuyor.</p>

  <p>Emin kendinden.</p>

  <p>.....</p>

  <p>Caine desteyi ikiye kesti. Walter dağıtmaya başladı. Caine kâğıtlarına baktığında endişelenmedi. Ne olduğunu biliyordu elinde, kazanacağını da. Valeyi ve damı yere verip elindeki iki siyah dörtlüyle kupa sekizlisini tuttu.</p>

  <p>Walter tek kart aldı, kartı görünce heyecanını gizlemeye çalıştı, ama bu önemli değildi. Caine ne olduğunu biliyordu. O şekilde olmasını planlamıştı.</p>

  <p>“Açmaya hazır mısın, Walter?”</p>

  <p>“Bahsi ikiye katlamaya ne dersin?” dedi gözleri parlayan Walter.</p>

  <p>Caine dönüp Nikolaev’e baktı, ama mafya babası başını salladı sadece. “Çok isterdim Walter ama burada veresiye oynatmıyorlar bana.”</p>

  <p>“Ödlek,” dedi Walter sessizce.</p>

  <p>“Dur bakalım,” dedi Rahibe. “Ben Caine’ye veririm parayı.” Nikolaev’e bakınca adam omuz silkip başını salladı. Rahibe Caine’ye döndü. “Benim paramla kazandığının yarısını da alırım ama.”</p>

  <p>Caine gerçek bir kumarbaz olan kadına bakıp gülümsedi. “Tamam.”</p>

  <p>Nikolaev’in masaya fişleri getirmesini beklediler. Zamanı gelmişti.</p>

  <p>Walter memnuniyetle elini gösterdi. “Kent, valeden aşağıya,” dedi mutlu bir ifadeyle.</p>

  <p>“Ful,” dedi Caine eldeki üç dörtlü ve iki sekizliyi göstererek. Dönüp Rahibe’yi yanağından öptü. “Sağ ol Rahibe.”</p>

  <p>Okul çağındaki genç bir kız gibi kızardı Rahibe. “Benim için bir zevkti,” dedi masanın altından Caine’nin bacağını sıkarken.</p>

  <p>Caine’nin 19.000 dolar civarında parası vardı.</p>

  <p>Yeterdi.</p>

  <p>Nava kendine geldiğinde yüzündeki oksijen maskesini çekip çıkardı hemen ve oturduğu yerde doğrulup nerede olduğunu kestirmeye çalıştı. Odada çok az eşya vardı. Beyaz duvarlara, gri taş zemine, ucuz mobilyalara bakınca buranın hastane olmadığını anladı. Daha çok bir laboratuvara benziyordu. Üzeri formüllerle dolu bir kara tahtanın altında dört bilgisayar ekranı vardı. Üstünde yattığı sedye gibi masanın yanında üç metal tepsi olan bir masa ve bunun üzerinde de şırıngalar, neşterler, sargılar ve ilaçlar bulunuyordu.</p>

  <p>Odaya bakarken kapı kolunun çevrildiğini gördü. Tabancasına uzandı düşünmeden, ama tabancası olmadığını hatırladı. Baldırına bağladığı yedek bıçak bile yoktu. Bir şey bulmak zorundaydı. Masadaki neşteri aldı ve onu üzerini örten ince pamuklu çarşafın altına koyarak yanına sakladı. Tenine değen metal bıçak soğuktu.</p>

  <p>Kendini toparlayıp odaya giren ince adama baktı. Adam kadının ayıldığını görünce tedirgin bir şekilde papyonunu düzeltti.</p>

  <p>“Merhaba, Bayan Vaner,” dedi gülümseyerek. “Nasılsınız?”</p>

  <p><br /></p>
</body>
</html>
