<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">26</h2>

  <p><br />
  <br /></p>

  <p>“Ne bok yediğini sanıyorsun sen?”</p>

  <p>Forsythe telefonu kulağından uzaklaştırdı. FBI’nın operasyonlardan sorumlu direktör yardımcısına cevap vermeden derin bir nefes aldı. Adam tren garında olanlardan dolayı köpürmüştü.</p>

  <p>“Sam, takdir edersin ki böyle olacağını bilemezdim...”</p>

  <p>“Bahane gevelemeyi kes!” dedi Sam Kendall bağırarak. “Bana birkaç ajanı bir sivilin peşine takacağını söyledin, ama kaçak bir CIA ajanından hiç söz etmedin!”</p>

  <p>“Ben...” Forsythe duraksadı. Vaner’in işin içinde olduğunu nasıl bu kadar çabuk öğrendiğini kestiremiyordu.</p>

  <p>“Boş versene James. Beni oyuna getirdin. Aferin sana. Kim aklına soktu bu işi? Nielsen mi?” Forsythe bir şey söylemeye çalışmadan, adamın bağırmasına izin verdi. “Onun da senin de canınız cehenneme. Bir de sanki yetmezmiş gibi Crowe’yi de işin içine sokmuşsun. Nasıl oldu da sağ çıktı herkes? Mucize olmuş.”</p>

  <p>Kendall durup bir nefes aldı bağırmaya devam etmeden. “Ayrıca, gelecek ay Mac Dougal’ın seni işten atacağını da duydum. Bana kalırsa gelecek ayı beklemeye gerek yok, şu anda kovuldun.”</p>

  <p>Forsythe telefonu sıkıca kavradı. “Senin böyle bir yetkin...”</p>

  <p>“Sen kim olduğumu sanıyorsun lanet olasıca?” Kendall avaz avaz bağırıyordu. “Ben FBI’nın direktörüyüm ve ister inan ister inanma, benim de arkam sağlam. Bu sabahki olaylar hakkında Senatör Mac Dougal’la konuştum ve ikimiz de hemen istifa etmenin doğru olacağına karar verdik. Otuz dakikan var, sonra da askerler gelip seni dışarı atacaklar. Seninle iş yapmak bir zevkti pislik.” Kendall telefonu öyle bir kapadı ki, Forsythe’nin kulak zarı patlıyordu az kalsın.</p>

  <p>Forsythe neye uğradığına şaşırmıştı. Daha hazır değildi. Tversky’nin çalışmaları gelecek vaat ediyordu, ama ya sonunda bir işe yaramazsa? UGA’nın veri tabanını kullanıp tek başına iş çevirecek bir ayı daha olduğunu düşünmüştü. Şimdiyse elinde hiçbir şey kalmamıştı. Tversky ve şeytanı dışında hiçbir şey. Onu bile elinden kaçırmıştı.</p>

  <p>Forsythe bir an için durdu, sonra da Grimes’i çağırdı bürosuna. “Steven bunu nasıl söyleyeceğimi bilemiyorum ama...” duraksadı ve Grimes’e yalan söylemeden önce adamın en kötüsünü düşünmesine izin verdi. “Kovulduk. Bugün bu işte son günümüz.”</p>

  <p>“Ne? Yani, senin işinin bittiğini biliyordum, ama beni neden kovuyorlar ki?”</p>

  <p>“Politik bir karar,” dedi Forsythe. “Ama belki bu ikimiz için de iyi olur.”</p>

  <p>“Bu ne demek şimdi?” diye sordu yüzünü buruşturan Grimes.</p>

  <p>Forsythe bunu ona anlatmanın en iyi yolunu düşündü. Grimes’in, son altı aydır onu yanına almadan ayrılmayı düşündüğünü bilmesini istemiyordu. Araştırma laboratuvarını kurmuştu zaten ve 10 milyon dolar da parası vardı. Tek eksiği bilim adamı kadrosuydu. Özel sektörden adam bulmak istemişti. UGA’nın adamlarını işe almayı düşünmemişti, ama artık buna zamanı yoktu.</p>

  <p>Ayrıca, UGA’nın sırtından araştırma yapmayı da kesecek değildi. Grimes gerçekte kovulmadığına göre, biri Forsythe’nin ne işler çevirdiğini anlayana kadar onun güvenlik kodları hâlâ işlevseldi. Zaten kısa bir sürede de ihtiyacı olan tüm bilgileri almış olacaktı. Forsythe bundan hiç ama hiç hoşlanmasa da, Grimes şu anda elinin altında olmalıydı.</p>

  <p>“Aslında sana sürpriz yapacaktım ama...”</p>

  <p>Forsythe on beş dakika içinde Grimes’e planını anlattı ve Grimes’in kovulduğunu bir tek kendisinin bildiğini özellikle vurguladı. Grimes de bunu açık etmemeliydi.</p>

  <p>Her şeyi anlatınca Grimes sivilce dolu çenesini ovuşturdu. “Pay isterim.”</p>

  <p>“Ne?”</p>

  <p>“Duydun beni. Sana katılmamı istiyorsan, ben de pay isterim.”</p>

  <p>“Ne kadar?” diye sordu masanın altında yumruklarını sıkan Forsythe.</p>

  <p>“Yüzde 10.”</p>

  <p>Forsythe ıslık çaldı. Pazarlık edecek zamanı yoktu ve Grimes’in bu konuda keçi kadar inatçı olabileceğini biliyordu. Forsythe anında karar verdi.</p>

  <p>“Her şey benim olsa sana istediğin yüzde 10’u verirdim, Steven. Ama yatırımcılar zaten yüzde 80’ini ellerinde tutuyorlar.”</p>

  <p>Forsythe bu yalanı çok rahat söylemişti. Yatırımcılar akbaba gibiydi, ama 12 milyon dolarlık yatırım yapıp yalnızca yüzde 35’ini istemişlerdi. Bunun 2 milyon dolarını da zaten laboratuvarı kurmak için harcamıştı. “Bana kalan kısmın yüzde 10’unu veririm sana.”</p>

  <p>“Ama bu yüzde 2 eder,” dedi burnunu çekerek Grimes.</p>

  <p>“Bu iyi bir teklif bence,” derken Forsythe’nin yüzü çok ciddiydi.</p>

  <p>“Yüzde 3 yap şunu da anlaşalım,” dedi Grimes.</p>

  <p>“Peki.”</p>

  <p>Grimes terli elini uzattı. Forsythe adamın elini sıktıktan sonra elini hemen sildi.</p>

  <p>“Mükemmel,” dedi ve hemen Grimes’e hâlâ patronu olduğunu vurgulamaya çalıştı. “Şimdi Crowe’yi bağla bana.”</p>

  <p>“Tabii ki... Ortak.” Grimes sapsarı dişlerini göstererek gülümsedi bürodan çıkarken.</p>

  <p>On sekiz saniye sonra Forsythe’nin telefonundaki kırmızı ışık yanıp sönmeye başlayınca derin bir nefes alıp telefonu kaldırdı.</p>

  <p>“Bay Crowe. Ben James Forsythe. Planlarda bir değişiklik oldu...”</p>

  <p>Crowe telefonu kapayınca, bir süre gökyüzüne bakıp bir şey düşünmemeye çalıştı. Güneş sonunda yüzünü göstermişti ve bir gökkuşağı vardı. Betsy gökkuşağını severdi. Ne zaman bir gökkuşağı görseler arabaya biner ve başladığı yeri bulmak için sürerlerdi.</p>

  <p>Gözleri doldu. Betsy babasıyla o kadar gurur duyardı ki. Acaba babasını şimdi görse ne derdi? Forsythe’nin ona bir şeyler yutturmaya çalışırmış gibi yağlayıp ballamasından anladığı kadarıyla, yapması gereken şey pek de iyi bir şey değildi, sonucu da iyi olmayacaktı. Ama alacağı para iyiydi, bu fırsatı kaçıramazdı.</p>

  <p>Forsythe hâlâ Caine’yi yakalamasını istiyorsa, bunu yapmanın bir yolunu bulacaktı. Cep telefonunun rehberini karıştırıp aradığını buldu. Jim Dalton’un numarası mavi ekranda parlıyordu.</p>

  <p>Dalton ve çetesi bir uyuşturucu kaçakçısına güvenlik sağlamak konusunda Crowe’yi oyuna getirdiklerinden beri, Crowe onlarla bir daha çalışmayacağına kendi kendine yemin etmişti. Ama bir yemini daha bozsa ne olurdu ki? Zaten diğer satılık insanlar da daha haysiyetli değildi. Şiddet eğilimini kontrol altında tutalabildiği taktirde, Dalton tanıdıkları içinde bu işi en iyi yapabilecek adamdı.</p>

  <p>İç geçirip numarayı çevirdi. Dalton ilk çalışta açtı telefonu.</p>

  <p>“Marty, ne var ne yok dostum?” dedi Dalton.</p>

  <p>“Bir iş var. Sırtımı kollaman gerek.”</p>

  <p>“Ne zaman?”</p>

  <p>“Şimdi.”</p>

  <p>“Keşke elimden bir şey gelse, züppenin teki için birkaç iş yapmam gerek. Gelecek hafta olsa?”</p>

  <p>“Beklemez,” dedi Crowe başını ovuşturarak. “İşler ne kadar getiriyor bugünlerde?”</p>

  <p>Dalton cevap vermeden bir an duraksadı. “Beş günlük iş için 30.”</p>

  <p>“Tüm ekip için mi?”</p>

  <p>“Yok, sadece ben. Rainer, Leary, McCoy ve Esposito da on beşer alıyor.”</p>

  <p>Dalton yalan söylüyordu, ama bu Crowe’nin umrunda değildi, çünkü Forsythe’nin parasını harcıyordu.</p>

  <p>“Müşteri size haftalık toplam 150.000 verir,” dedi Crowe. “Nasıl isterseniz öyle paylaşın aranızda.”</p>

  <p>Dalton ıslık çaldı. “Nasıl bir işe karıştın böyle Marty?”</p>

  <p>“Her zamankinden daha beter bir iş değil. Var mısın, yok musun?”</p>

  <p>“İş ne?”</p>

  <p>“Biraz gözetleme, adam kaçırma, belki de devriye nöbeti falan.”</p>

  <p>“Hedef kim?” diye sordu Dalton şüpheci bir şekilde.</p>

  <p>“Öyle peşinden ağlayanları olacak biri değil. Sivil bir herif.”</p>

  <p>“Bu kadar para niye? Bu işi tek başına da halledebilirsin gibime geliyor.”</p>

  <p>“Bir de koruması var.”</p>

  <p>“Eee?”</p>

  <p>“Ve o da eski bir CIA ajanı,” dedi Crowe bu kadar soru sorulmasına kızarak, “Kadın bir gizli operasyon uzmanı. Çok iyi.”</p>

  <p>“Kadın mı?” diyerek güldü Dalton. “Madem hanım arkadaşınla başın dertte, ekip ve ben imdadına yetişiriz. Ama parayı hemen isterim.”</p>

  <p>“Olmaz. Yarısı peşin, yarısı hedefi ele geçirince.”</p>

  <p>Dalton bir an için susunca Crowe hiç endişelenmedi.</p>

  <p>“İş nerede yapılacak?”</p>

  <p>“Tam bilmiyorum, ama yakınlarda bir yerde herhalde.”</p>

  <p>“Buluşalım mı?”</p>

  <p>“Hayır,” dedi Crowe bir yandan da düşünerek. “Ekibi topla, silahlandır, sonra da ayık kalıp haber bekleyin.”</p>

  <p>“Anlaşıldı,” dedi Dalton.</p>

  <p>“Neresi olduğu bildirilince ararım seni.”</p>

  <p>“Merak etme, tamamdır. Seninle iş yapmak her zaman zevktir Marty.”</p>

  <p>Crowe telefonu kapadıktan bir dakika sonra telefonu çaldı. Dalton mesajla hesap numarasını göndermişti. Crowe bu mesajı Grimes’e gönderip, parayı nasıl havale edeceğini anlattı. Sonra da dairesine döndü biraz uyumak için. Aslında saat daha erkendi, ama vakit varken biraz kestirmek istiyordu. Bu gecenin uzun olacağını hissediyordu.</p>

  <p>Dalarken operasyona takıldı aklı. Caine her neredeyse Grimes’in onu bulacağına emindi. Bu sadece biraz zaman alacaktı. Onu bulduklarında da, kendisi devreye girip Caine’yi enseleyecekti. O arada Vaner’i öldürmek zorunda kalacaktı herhalde.</p>

  <p>Şimdilik tek yapabileceği şey beklemekti.</p>

  <p>Caine önündeki kolaya baktı. “Keşke daha ağır bir içki ısmarlasaydım.”</p>

  <p>“Deneyecek misin?” diye sordu Doc.</p>

  <p>“Bilmiyorum,” dedi Caine. “İstesem bile bunu nasıl yapacağımı bildiğime emin değilim.”</p>

  <p>“Ben hâlâ çok tehlikeli olabileceğini düşünüyorum,” dedi Nava. “Özellikle de kaçarken çok tehlikeli bu.”</p>

  <p>“Trende bunu sorun etmedin ama,” diye karşı çıktı Caine.</p>

  <p>“Ama o farklıydı,” dedi Nava. “Ayrıca ne gibi riskleri olduğunu bilmiyordum o zaman.”</p>

  <p>“Ya şu anda izimizi bulmak üzerelerse?” diye sordu Caine. “Belki de asıl riskli olan bunu denememek.”</p>

  <p>Nava kaşlarını çatıp sigarasını söndürdü.</p>

  <p>“Haklı aslında,” dedi Doc.</p>

  <p>“David dene. Ses...” Jasper birden sustu. “Bence zamanı geldi.”</p>

  <p>Caine kardeşine baktı. Jasper hâlâ ona her şeyi anlatmamıştı -mesela kendisine Doc’un cep telefonundan ulaşacağını nasıl bildiğini- ama Caine bunun bir nedeni olduğunu biliyordu. Jasper fizik dersi verdikten sonra herkes sanki David’in olağanüstü yetenekler sergileyen tek kardeş olmadığını unutmuştu.</p>

  <p>Aslında bu mantıklıydı. Onlar tek yumurta ikizydi. Yani David bir şey yapabiliyorsa, büyük bir olasılıkla Jasper de yapabilirdi. Caine bu yüzden kardeşine daha mı az, yoksa daha mı çok güvenmesi gerektiğini bilemedi. Jasper’in gözlerine bakınca kararının ne olması gerektiğini anladı.</p>

  <p>“Deneyeceğim,” dedi Caine. Kendinden eminmiş gibi konuşsa da, aslında korkuyordu. Tüm diğer dertleri, akademik kariyeri, nöbetleri, Nikolaev, şu anda yapmak üzere olduğu şeye kıyasla çok önemsizdi. Ya Nava haklıysa? Ya sonsuza dek kalırsa zamanın olmadığı bir boşlukta? Çıldırır mıydı? Ya da zaten delirmişti... Hayır, delirmemişti. Hiçbir zaman aklını kaçırmamıştı, sadece gerçeği kabul edemeyecek kadar korkmuştu.</p>

  <p>Derin bir nefes aldı. Korkusunu düşünmeyip bir an önce yapmalıydı bunu. Tamam. Aynen korkusunu düşünmemek için kendi içine kapandığı zaman yaptığı gibi; arkadaşlarından, öğrencilerinden, hayatından kopmuştu. Hayır, o farklıydı. O zamanlar bir seçim şansı olmamıştı. Olmamış mıydı? Şimdi geri dönüp baktığında korkakça davrandığını anladı. Artık bir korkak gibi davranmayacaktı.</p>

  <p>Gözlerini kapadı ve...</p>

  <p><br /></p>
</body>
</html>
