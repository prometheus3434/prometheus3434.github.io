<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olasılıksız - Adam Fawer</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br />
  <br /></p>

  <h2 id="heading_id_2" style="text-align: center;">31</h2>

  <p><br />
  <br /></p>

  <p>Beta deneğinin Tversky’le değil de kendisiyle çalışmak istemesine memnun olmuştu Forsythe. Eğer denekle bir bağ kurabilirse, o zaman planladığından erken atabilirdi Tversky’yi başından. Gülümseyerek cebinden küçük, parlak bir şey çıkardı. Deneğe yaklaşınca EKG’deki veriler hızlandı.</p>

  <p>“Sakinleşin Bay Caine. Bu test canınızı acıtmayacak, söz veriyorum,” dedi Forsythe. “Göz kapaklarınızı açık tutan aleti çekeceğim ki odaklanabilin, ama eğer bir şey yapmaya kalkarsanız bunu anlarım.”</p>

  <p>Forsythe duvardaki monitörlere bakıp EEG verilerini kontrol etti. Beta deneğinin temporal lobundaki elektrik aktivitesini gösteriyordu çizgiler. Eğer bu seviye önceden belirlenenin üstüne çıkarsa, konsantrasyonunu bozmak için, ona elektrik şoku verilecekti.</p>

  <p>Ayrıca, Forsythe daha rahat çalışabilmek için uyuşturucu da vermişti Caine’ye. Kalp atışları yavaşlayınca, göz kapaklarını açık tutan aleti çekti. Deneğin göz kapakları hemen kapanınca kalbi ağzına geldi, ama EEG’ye bakınca onun sadece dinlendiğini gördü: Delta dalgaları baskındı, diğerleriyse okunmuyordu bile.</p>

  <p>Birkaç saniye sonra denek yemyeşil gözlerini açıp Forsythe’ye baktı ve “Şimdi ne olacak?” diye sordu.</p>

  <p>“Bu paraya bakmanızı istiyorum.” Forsythe cebinden çıkardığı madeni parayı gösterdi. “Şimdi bunu havaya atacağım. Yere düştüğünde yazı gelmesini istiyorum.”</p>

  <p>Denek şaşırmış gibi bakıyordu. “Peki, ben ne yapacağım?”</p>

  <p>Şimdi de Forsythe şaşırmıştı. “Üst üste sekiz kere yazı gelmesini sağlayacaksın.”</p>

  <p>“Nasıl?”</p>

  <p>“Aklını kullanarak.”</p>

  <p>Caine karşısındaki adama baktı ne diyeceğini bilemeden. Eğer yalan söylerse bunu anlarlardı, ama gerçeği söylemek de istemiyordu. Nava acele edip gelse iyi olacaktı.</p>

  <p>Tabii eğer gelecekse. Buraya hiç gelmeme olasılığı yüzde 12.7. Sonsuza dek burada kalabilirsin.</p>

  <p>Caine bunu düşünmemeye çalıştı. Monitöre baktı. Jasper öylece yatıyordu. Yanağında tükürükler vardı. Sonra tekrar Forsythe’ye baktı. Adamın boynundaki damarın hızla atmaya başladığını görünce sabırsızlandığını anladı.</p>

  <p>Başka seçeneği yoktu.</p>

  <p>“Bu şekilde olmaz,” dedi sonunda.</p>

  <p>“Ne demek olmaz?”</p>

  <p>“Eğer istersen bu paranın yazı mı tura mı geleceğini büyük bir olasılıkla hesaplayabilirim, ama aklımla yazı ya da tura getirtemem. Sonucu etkileyeceksem benim de işin içinde olmam gerekiyor.” Caine sağ elini açtı. “Parayı bana ver. Ben atayım.”</p>

  <p>Forsythe, Caine’nin eline şüpheli gözlerle baktı.</p>

  <p>“Deney ancak bu şekilde bir işe yarar,” dedi Caine.</p>

  <p>Bir saniye sonra Forsythe istemeyerek parayı Caine’ye verdi. Caine gözlerini kapadı. İlk başta birkaç renkli nokta gördü sadece göz kapaklarının arkasında. Sonra bir görüntü onu ileri doğru çağırdı.</p>

  <p>.....</p>

  <p>Her zaman oradadır. Varlığından dev bir ağaç büyür. Devdir, yekpare gövdesi sonsuzluğa uzanır. İlerisinde sonsuz sayıda dal, An’dan uzanır.</p>

  <p>Görüntü sürekli hareket ediyor. Bazı dallar daha kalın ve güçlüdür, bazıları da kuruyup ölür. Yeni dallar çıkar hep; bazıları hiç yokmuş gibi yok olur. İkincil dallardan da kendi dalları fışkırır ve bunlar daha ileri gider. O kadar çok döner, dolaşır ve birbirine girer ki dallar, birkaç nesil sonra iç içedirler. Ve şekilsiz bir karanlık gibidirler.</p>

  <p>Beyninin bir kısmı bağırmak istiyor, aklını kaçırmak ve önündeki sonsuzluktan uzaklaşmak istiyor. Ama diğer kısım için burası evi. Bu kısmını dinliyor.</p>

  <p>.....</p>

  <p>“Yazı mı dedin?” diye sordu Caine gözlerini kapayarak.</p>

  <p>“Evet,” dedi Forsythe.</p>

  <p>Caine bunu nasıl yapacağını gördü.</p>

  <p>....</p>

  <p>Odada havalandırmadan hafif bir esinti olur. Bunun oksijen ve nitrojen moleküllerini oynattığını görür. Bu bir çeyreklik. Yani yazı tarafı tura tarafından 0.00128 gram daha ağır. Ayrıca, yazı tarafındaki çevre daha büyük ve daha az aerodinamik tura tarafına kıyasla. Ama bu faktörler, parmaklarının gücüne ve bağlı bileğini büküşüne kıyasla pek de önemli değil; bu ikisi, yazı mı tura mı geleceğini belirlemekte yüzde 98.756 oranında etkili. Atma şekli de yüzde 58.24510 oranında etkiliyor yazı veya tura gelmesini.</p>

  <p>Sonucun nedenlerini anlamak için paranın alaşımını düşünür: Özü yüzde yüz bakır. Kaplaması ise yüzde 75’e 25 oranında bakır nikel karışımı. Zemini hesaba katar: Yedi metrekarelik taş zemin. Bunlar yazı mı tura mı geleceğini yüzde 37.84322 oranında etkiler. Yüzde 0.55164 oranında manyetik kutupların yakınlığına bağlı. Yüzde 1.12588 oranında dünyanın dönüşüne bağlı. Yüzde 2.23415 oranında da yerin temizliğine bağlı. Ayrıca, ses de yüzde 0.00001 oranında etkili.</p>

  <p>Eğer 100.000 kere havaya atsa anca bir kere yanlış gelebilir. Tüm bu bilgileri dikkate alıyor, en doğru yolu seçiyor ve...</p>

  <p>....</p>

  <p>Caine parmaklarını hareket ettirerek parayı fırlattı. Gözlerini açtı, havalanmasını seyredip ışığın iki yüzüne yansımasına baktı. Aydınlık, karanlık, yazı, tura. Paranın yere düştüğünü, sonra da yuvarlandığını duydu. Göremediği bir yere düştü para.</p>

  <p>Forsythe oraya doğru koşuşturdu. Parayı eline aldığında gülümsüyordu.</p>

  <p>“Yüzde 50 olasılıktı bu,” dedi Caine, daha çok kendi kendine konuşarak. “Bu hiçbir şeyi kanıtlamaz.”</p>

  <p>“Doğru,” dedi Forsythe heyecanlanarak. “Ama, bu para kırk dokuz kere daha yazı gelirse, bu bir şeyi kanıtlar. Lütfen devam et.”</p>

  <p>Forsythe parayı Caine’nin bağlı eline koydu yine. Caine yine gözlerini kapayınca bu sefer doğru dalı bulmak daha kolay oldu. Çok kolay buldu. Parayı attı. Para yine havada uçup yerde sekti.</p>

  <p>Yine yazı geldi.</p>

  <p>“Bir daha.”</p>

  <p>Aldı, Attı. Para düştü, zıpladı.</p>

  <p>Bir kere daha. Yine yazı. Sonra bir daha, bir daha. Yazı. Yazı. Yazı. Caine parayı attıktan sonra bazen kendinden geçiyordu, ama Forsythe onu hemen uyandırıveriyordu. HerAn’da Nava’yı aramaya kalktığında da Forsythe ona elektrik veriyordu. Zaten iki kere denedikten sonra vazgeçti aramaktan. Belli ki, bir şey yapmaya çalışınca anlayacağını söylerken blöf yapmamıştı Forsythe.</p>

  <p>Caine’ye saatler boyunca sürmüş gibi gelen deney, sonunda bitti. Başı dönüyordu ve kan ter içinde kalmıştı, ama ellinci defa yazı attıktan sonra bilim adamının yüzünü görmek için baktı. Forsythe artık gülümsemiyordu, yüzünde başka bir ifade vardı. Yüzünü göremesin diye başını çevirdiyse de, Caine yakalamıştı. O duyguyu iyi bilirdi zaten: Forsythe dehşete düşmüştü.</p>

  <p>“Bu inanılmazdı,” dedi Forsythe nefes alamıyormuş gibi konuşarak.</p>

  <p>Tversky başını salladı. “Bir parayı elli defa yazı düşürme olasılığı nedir biliyor musun? Dur!” Bilgisayarda bir işlem yaptı, “1,125,889,906,842,620’de 1. Bir de bunu ilacın etkisi altındayken yaptığını düşün. Eğer bilinci tamamen açık olsa neler yapabilir, tahmin edebiliyor musun?”</p>

  <p>Forsythe başını hızla salladı. İki saatlik test boyunca denek ara ara bayılmıştı ilacın etkisiyle. Tabii ki böyle bir deneyle bir akademik bildiri falan yazamazdı. Bunun için para atan bir makine ve bir kontrol grubu gerekirdi, ama deneğin Laplace’nin Şeytanı olduğuna inanmıştı artık.</p>

  <p>Zaten iki adam da bu bilgileri yayınlamak niyetinde değildi. Beta deneği ellerinin altında olduğu sürece hayat boyu bir daha asla hiçbir konuda endişe etmeleri gerekmiyordu. Tversky’nin Jasper üzerinde yaptığı deneyler sayesinde de bu Şeytan’ı nasıl kontrol edeceklerini biliyorlardı.</p>

  <p>Tversky bunun beyindeki retikuler-aktivasyon sistemiyle bir ilgisi olduğunu düşünüyor, Forsythe ise, Caine’nin gözlerini kapayınca görmesinin daha basit bir açıklaması olduğuna inanıyordu. Önemli olan zaten neden değil sonuçtu: Beta deneği gözleri açık tutulduğu sürece hiçbir şey yapamazdı.</p>

  <p>“Deneyler sırasında gözlerinin ne kadar süre kapalı durduğunun hesabını tuttun mu?” diye sordu Forsythe.</p>

  <p>Tversky başını salladı. “Aynen tahmin ettiğim gibi, olasılık dışı bir olguyu hesaplamakla, olgunun olasılığı arasında lineer bağlantı var. Bir paranın yazı veya tura gelmesi gibi yüksek olasılıklı olguları etkilemek için harcanan süre çok kısayken, zar atmak gibi bir şeyi hesaplamak daha uzun sürdü.”</p>

  <p>“James,” dedi Tversky, Forsythe’nin düşüncelerini bölerek, “David, doğru kaynaklarla istediği her şeyi yapabilir.” Odada volta atmaya başladı. “Doğru yönlendirilirse evrenin sonsuz bilgilerini laboratuvar ortamında büyük bulgular elde etmek için kullanabilir. Mikrobiyologlara, astrofizikçilere, matematikçilere, onkologlara, herkese yardımı olabilir. David evrenin en büyük sırlarını çözmeye yardım edebilir!”</p>

  <p>Ama Forsythe’nin aklı bilimsel bulgularda değildi, onun daha büyük hedefleri vardı. Beta deneğini elinde tutan kişi, şimdiye kadar görülmemiş bir gücü elinde tutuyor olacaktı.</p>

  <p>“Yeteneklerini kullanabileceğimiz başka yerler de var,” diye sesli düşündü Forsythe, Tversky’nin ne diyeceğini görmek için.</p>

  <p>“Ne gibi?”</p>

  <p>“Finans. Politika. Ordu.”</p>

  <p>“Çıldırdın mı sen?” diye sordu Tversky. “Onu bilim adına kullanmalıyız. Bunun dışında çok tehlikeli olabilir. Ayrıca, nasıl kullanacağımıza karar vermeden cevaplamamız gereken o kadar çok soru var ki. Olasılıklar gerçekten de sonsuz.” Yine volta atmaya başladı. “Onu bir şekilde gizlemeliyiz. Bir sır olarak kalmalı. Belki de belli bilim adamlarını laboratuvarda çalıştırırsak ve biz...”</p>

  <p>“Dur bir dakika,” dedi Forsythe. Ne yapmak istediğini düşünüp karar verene kadar Tversky’nin fikir üretmesini istemiyordu.</p>

  <p>Ona hâlâ ihtiyacı vardı, ama şansı yaver giderse kısa bir süre sonra olmayacaktı. Belki de onu Julia’yı öldürdüğü için polise ihbar ederdi. Bu sayede hem Tversky kötü bir nam salardı, hem de ondan kurtulmuş olurdu. Forsythe gülümsedi. Evet, aynen öyle yapacaktı. Deneği tam olarak anladığında, Tversky’den sonsuza dek kurtulacaktı.</p>

  <p>“Daha hâlâ deneği nasıl tam olarak kontrolümüz altında tutabileceğimizi bulmamız gerek,” dedi Forsythe konuya dönerek. “Sonsuza dek kardeşine zarar vereceğimizi söyleyip duramayız. Ayrıca, daha düşük olasılıklı şeyleri tahmin etmesini istersek, o zaman bir kaçış yolu üretebilir.”</p>

  <p>“Evet,” dedi Tversky, “Bu bir sorun. Sürekli yüksek dozda Torazin de verip duramayız. Belki de zaman içinde davranışını değiştirmek için terapi yapıp ilaç vermeyi keser ve onu kontrol etmeye devam edebiliriz.”</p>

  <p>“Bence bunu başaramayız,” dedi Forsythe başını sallayarak. “Yapsak bile asla emin olamayız. Kontrolü bir an için bile elimizden bırakırsak, her şeyi yitirebiliriz.”</p>

  <p>Dönüp çift yönlü aynaya baktılar. Onlar sorunu düşünürken diğer tarafta da denek gözlerini kapayamadığı için duvara bakıyordu.</p>

  <p>“Özgür bırakamayız onu, çok tehlikeli,” dedi Forsythe. “Bence ne yapmamız gerektiği çok açık. Onu sürekli nevroleptik bir halde tutacağız.”</p>

  <p>“Ama o zaman özgür iradesi olmaz,” dedi Tversky öfkeyle.</p>

  <p>“Zaten amaç da bu değil mi?”</p>

  <p>“Evet ama, bunu bir kere yaptık mı geri dönüşü olmaz.”</p>

  <p>“Ölümün de geri dönüşü yok,” dedi Forsythe soğuk bir sesle. “Ama Alfa deneğini hallederken bu senin için bir sorun olmadı.”</p>

  <p>Tversky kıpkırmızı oldu. “O bir kazaydı... Ben... Beni tehdit mi ediyorsun?”</p>

  <p>“Neden?” diye sordu Forsythe. “Etmem mi gerekiyor?”</p>

  <p>Tversky uzunca bir süre suskun kaldı. Sonunda, “David’de denemeden ilk önce bunu kardeşi üzerinde denemeliyiz. Yan etkileri olmayacağından emin olmalıyız.”</p>

  <p>Forsythe başını salladı. “Benim gibi düşündüğüne sevindim.”</p>

  <p>İkisi de bir an konuşmadı, bariz bir gerginlik vardı aralarında. Sonunda Tversky “Ben gidip dinleneceğim,” dedi garip bir ses tonuyla. “Bugün uzun bir gündü, yarın da yapmak istediğim birçok test var.”</p>

  <p>Forsythe, ona kuşkuyla baktı. Tversky neler çeviriyor olabilirdi? Bir an için onu zorla burada tutmayı düşündüyse de vazgeçti. Beta deneği ile çalışabilme umudu şimdilik onu kontrol altında tutmaya yeterdi. “Sana iyi geceler,” dedi. “Ben kalıp ikizi hazırlayacağım.” Bir an için Tversky’nin buna karşı çıkacağını düşündü, ama sanki fikrini değiştirmişti. “İyi geceler James. Ben yolumu bulup çıkarım.”</p>

  <p>Kapı kapandıktan sonra Forsythe, Jasper’i pasif bir nevroleptik durumda tutmak için gerekli olan ilaç dozajını hesapladı. Tversky zor adamdı ama haklıydı, bir aksilik çıkıp çıkmayacağını görmek için bunu ilk önce ikizin üzerinde denemek gerekirdi.</p>

  <p>Konsolundaki birkaç düğmeye basıp bu ilaçları Jasper’e enjekte etmek isteyip istemediğini ısrarla soran makineye sürekli ‘evet’ cevabını verdi. Ekranda Jasper’in gözlerinin buğulandığını görüyordu, kolundaki kataterden bedenine ilaç yüklenirken sanki odaklanamıyordu. Jasper Caine üç saate kalmaz tamamen yok olacaktı. Onun yerine özgür iradesi olmayan, istediklerini yaptırabilecekleri, onları dinleyen bir kobay olacaktı.</p>

  <p>İkiziyle işi bitince, Forsythe Beta deneğine şu anda vermekte oldukları ilaçlara biraz uyuşturucu ekledi. Adamın şiddet eğilimlerini kontrol altında tutmak gerekiyordu. İç geçirdi. Aslında deneyleri ilaçları kullanmadan yapmak daha verimli sonuçlar verirdi, ama ikizlerin ilaçlara rağmen istenilenleri yapabileceklerine güveniyordu. Eğer yapamazlarsa beyin kimyasını gerektiği şekilde oluşturacak bir bileşim yaratabilirdi. Tversky de Alfa deneğinde bunu yapmıştı zaten.</p>

  <p>Bunu yapabildiklerinde de ikizlere ihtiyaçları olmayacaktı artık.</p>

  <p>Nava’yı binanın biraz ilerisinde bıraktılar. Bina sağındaki ve solundaki yedişer katlı binalara çok benziyordu, ama Nava bunun yanıltıcı olduğunu biliyordu. Beyzbol şapkasını gözlerini gölgeleyecek şekilde indirdi, sigarasından son bir nefes çekti ve sonra da yere atıp ezdi.</p>

  <p>Yolun kenarına park edilmiş siyah büyük arabanın yanına geldiğinde, eğilip sağ ön lastiğin altına baktı. Aynen söz verildiği gibi ihtiyacı olan şeyler oraya bırakılmıştı. Kimliği cebine sokuşturdu, bilekliği taktı ve girişe doğru gitti.</p>

  <p>Derin bir nefes alıp dönen koca kapılardan içeri girdi. Lobi baştan aşağı mermer görünümlü taşlarla döşenmişti. Güvenliğe doğru giderken attığı her adım duvarlardan yankılanıyordu.</p>

  <p>Gece bekçisi, kadının geldiğini görünce yavaşça elindeki dergiyi indirdi. Sahte kimliğine baktıktan sonra da beş saniye kadar sırt çantasını ararmış gibi yaptı. Aynen Nava’nın beklediği gibi, bir tek, açtığı fermuarlı bölmeye baktı. İçinde uyuşturuculu tabanca, iki tane 9 milimetrelik Glock yarı otomatik, üç yüz kadar mermi, bir kutu Freon ve binayı yerle bir edebilecek kadar patlayıcı olan asıl kısma bakmadı bile. Terörist olmadığına kanaat getirip imza atmasını söyledikten sonra, kaldığı yerden dergisini okumaya döndü.</p>

  <p>Nava gülümseyerek teşekkür ettikten sonra asansöre doğru gitti. Düğmeye basar basmaz da kapılar açıldı. Tam girmek üzereydi ki asansörde birinin daha olduğunu farketti. Adam o kadar dalmıştı ki çıkarken başını bile kaldırmadı. Gerçi adam onun beyzbol şapkasıyla gölgelenmiş yüzünü göremezdi, ama Nava onu tanıdı.</p>

  <p>Bu Doc’tu.</p>

  <p>Bir an için boğazını bıçağıyla kesip onu lobide kan kaybından ölmesi için bırakmayı düşündü. Julia’ya ve David’e yaptıklarından dolayı onu öldürmek istiyordu. Ama şu anda bunu yaparsa görevlinin alarmı çalacağını ve böylece David’i kurtarma şansı olmayacağını da biliyordu.</p>

  <p>Bu yüzden de, hiçbir şey yapmadan, öfkeden kudurmuş bir halde adamın gidişini seyretti. Dişlerini sıkarak altıncı kata çıkarken onu düşünmemeye çalıştı. Daha sonra hesap sormak için zamanı olurdu. Asansörün kapıları açılınca görevine yoğunlaştı.</p>

  <p>Camlı kapılarla girilen, lobi benzeri bir yere gelmişti. Sırt çantasını açtı ve bir deste kâğıt büyüklüğünde elektromanyetik bir alet çıkardı. Bunu duvardaki manyetik kutuya tuttu ve kilitlerin açıldığını duymadan önce de tüm olası frekansları denemesini bekledi. Tüm bunlar beş saniyeden kısa sürdü.</p>

  <p>Kapılardan geçip pahalı görünümlü bir lobiye girdi bu sefer. Uzakdoğu işi bir halının iki tarafında, iki deri koltuk vardı. Diğer duvar yerden tavana kadar camdı ve uykuya dalmak üzere olan şehrin parlak ışıklarını görebiliyordu. Camdan dışarı bakarken hayatının farklı olmasını diledi. Birkaç saniye hayaller dünyasına dalıp sonra hemen kendine geldi. Kendi yolunu kendi seçmişti, başkası değil. Şimdi yapması gereken bir iş vardı.</p>

  <p>Nava gözlerini camdan ayırdı ve araçta ezberlediği güzergâhta, koridor boyunca emin adımlarla yürüdü. Bir elektromanyetik kilidi daha açınca ikinci bir asansörün önüne geldi. Derin bir nefes alıp yakayı ele vermemek için kendine hâkim olmaya çalıştı. Asansörü çağırdığı andan itibaren geri dönüş yoktu. O düğmeye bastığı andan itibaren sürekli gözetleniyor olacaktı.</p>

  <p>Eğer elindeki bilgiler doğruysa, o zaman sorun yoktu. Ama yanlışsa... O zaman işi bitmişti. Asansör açıldığında karşısında bir manga güvenlikçi bulabilir ya da sinir gazı yiyebilirdi. Ya da laboratuvara kadar kılına zarar gelmeden gidip orada kurt köpekleri tarafından paramparça edilebilirdi. Bunu bilemezdi.</p>

  <p>Sırt çantasındaki silahları ve mermileri boşaltıp hepsini çok küçük bir çantaya tıktı. Sonra da kahverengi kâğıda sarılı bir şey çıkardı. Uyuşturuculu tabancayı ve 9 milimetreliklerinden birini alıp ikisini de kontrol etti, silahları her zamanki gibi tamamdı.</p>

  <p>Son olarak bilekliğini kontrol etti. Bu onun gizli silahıydı ve buna ihtiyacı olmayacağını umuyordu. Hayatı riskte olduğunda başkalarına güvenmekten hiç hoşlanmazdı. Bunu bir tek ölümü kesinleştiğinde kullanacaktı. O zaman da işe yaramazsa, bu bir tek kendi suçu olurdu. Bunu düşününce kendini daha iyi hissetti.</p>

  <p>Duvardaki düğmeye basıp asansörü bekledi.</p>

  <p>Caine insanların neden ilaç veya uyuşturucu bağımlısı olduklarını anladı. Biraz sonra da kendinden öylesine geçti ki bunu umursamadı. Damarlarına akan o serin sıvının yerini başka bir şey almıştı. İnanılmaz bir şeydi. Daha önce kanının akışını hissedebileceğini bilmiyordu, ama daha önce hiç damardan uyuşturucu almamıştı ki.</p>

  <p>Buz gibi sıvı kolundaki damarlardan geçip beynine doğru yol alırken beyni boşluğa doğru sürüklendi. Kolu, omzu, boynu ve sonra... Vayyyy. Artık hiçbir şeyin önemi yoktu. Her şey muhteşemdi. Dizi zonklamıyordu, sırtı ağrımıyordu, boynunun tutulduğunu unutmuştu. Beyni hamur gibiydi, ama çok iyiydi. Çok, çok iyi.</p>

  <p>Caine gülümsemeye başladı. Kıkırdadı. Göz kapakları gerildi, ama bunu da umursamadı. Göz kapaklarını açık tutan alet canını acıtmıyordu, sadece biraz gıdıklanıyordu artık. Her şey onu gıdıklıyordu aslında. Ani bir mutluluk kapladı içini ve iç geçirdi. Hiçbir şeyin önemi yoktu, bunu şimdi anlıyordu. Neden umursamıştı ki her şeyi?</p>

  <p>Birden, çok uykusu geldi. Gözlerini kapayıp uykuya dalmak istedi, ama bunu yapamadı. Yapamazdı, çünkü... Neden olduğunu hatırlayamadı. Zaten ne önemi vardı ki? Gözleri açıkken bile uyuyabilirdi. Gözleri açık uyumak hoş olurdu.</p>

  <p>Hem de çok hoş...</p>

  <p><br /></p>
</body>
</html>
