<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>II</title>
</head>

<body>
  <h2 class="h20">II</h2>

  <p class="p7">&nbsp;</p>

  <p class="p8">Ertesi sabah, güneş “İstanbul’u otağ kurmuş, muhteşem bir şölen veriyordu!”</p>

  <p class="p8">“Yiğit, yiğidim... koçyiğidim,” diye üst üste tekrarladı, Günay maydanoz bahçesinin patlayan koncalarına. Şafak’ın ona yakıştırdığı sıfatı düşünüyordu: Yiğit!” (Bu meseleyi benimle o günlerde konuşmuş olmalı) Derken, ince bir yel kalktı, yüzünü yaladı. Maydanoz bahçesi bir oraya bir buraya yalpaladı. Doğu’da çok uzaklarda, Gümüşhane dağlarından inen derecikler Kelkit Çayı’nda buluştular. Günay Rodoplu, Pulur Köy Enstitüsü’nün on bir yaşındaki birinci sınıf öğrencisi Halis Özden’in köpüren suların çamurladığı hâki keten golf pantolonunu kaygıyla incelediğini, dikkatsizliğinin istikbalini tehlikeye atabileceğini düşündüğünü gördü!</p>

  <p class="p8">Şafak Özden’in babası, avcı ceketi, kasket ve asker postallarından oluşan formasını daha o sabah teslim almıştı. Kemal Tahir’in demesiyle, “kasketli Bulgaryalı”, Tonguç’un, dağ köylerinden, sulak ovadan, bozkırın çorağından, kasaba yaşayışını bile tanımamışlar arasından seçtiği “bozulmamış köylü çocukları”ndandı. “Köylülüğünü kaybetmeyecek biçimde” yetiştirilecek, “iki ödevi” olduğuna inandırılacaktı: “Çocuk okutmak, gerekirse vatan savunmasına koşmak.”</p>

  <p class="p8">Rodoplu’nun, Anadolu’nun tarihini Şafak Özden’in tarihi, Anadolu’nun kaderini Şafak Özden’in kaderi ile bütünleştirdiğini söylemiştim. Bu söylemi Halis Amcanın Köy Enstitüsü mezunu olması pekiştiriyor, Günay’ın “iç-sömürgeciliğin kurbanları” dediği Özdenlere karşı görülmedik sorumluluk geliştirmesine neden oluyordu.</p>

  <p class="p8">Günay Rodoplu’ya göre, ıslahat yapacağız derken, on dokuzuncu yüzyıl Avrupa sömürgeciliğinin -ve onun izdüşümü Siyonizm’in!- Üçüncü Dünya halklarına karşı geliştirdikleri mitolojiyi devralmıştık biz! Avrupa görmüş, biraz mürekkep yalamış Osmanlı aydını, ‘tıpkı oryantalistlerin Türkiye ile Yunanistan’ın arasına çizdikleri muhayyel çizgi’ gibi, ‘biz’ dediği kendisi ile ‘onlar’ dediği ‘birileri’ arasına bir çizgi çekmiş, bu çizginin ötesinde kalan ‘yerli halkı’ tanımlamak, ‘takdim’ ve temsil etmek, ‘yeniden biçimlendirmek’ görevini üstlenmişti. Avrupalı sömürgecilerin Afrika’da, Asya’da, yaptıkları gibi, ‘Batılılaşmış Türk de, bir tür ‘<span class="t16">mission civilizatrice</span>’e ‘uygarlaştırma misyonu’na girişmiş, 1800’lerin ikinci yarısından itibaren güçlenen bu misyon, bir avuç kahraman Batılı Yahudi’nin, ‘devasa ve şekilsiz, kış uykusunda ve yıkıcı bir biçimde kafasız’ diye takdim ettikleri Arabı adam etmek misyonuna öykünmüştü.</p>

  <p class="p8">“Türk ıslahat hareketleri, ‘kötü Arabı’ adam etmek söylemiyle evrensel haklılık kazanan Siyonizm’e benzer,” diyordu, “Her ikisi de ‘yerlilere babacan bir husumetle yaklaşırlar. ‘Çizginin öteki tarafındaki Halis Özdenleri bir taraftan kanatlarının altına alır gibi görünürlerken, öte yandan da kanat altına girdikleri için küçümserler.”</p>

  <p class="p8">Siyonizm’le, Hitler’le korkunç paralelliklere işaret ediyordu!</p>

  <p class="p8">“Sömürgeciler, işe, göz diktikleri toprak parçasını överek, ona handiyse ‘ulvi’ nitelikler yakıştırarak başlarlar. (Mesela, daha on yedinci yüzyılda -İsrail’in kurulmasından 300 yıl önce!- George Sandys, İngiliz şair, Filistin’i ‘Süt ve bal akan ülke; yaşama elverir bir dünyanın ortasında, ılıman bir iklimde; güzel dağlar, zengin vadilerle süslenmiş, mükemmel sular fışkırtan kayalar; hiçbir köşesi yok ki, esenlik ve servetten yoksun olsun!’ diye anlatıyordu!) İkinci aşamada, tamah edilen toprak, üzerinde yaşayan insanlardan soyutlanır, sömürgecilerin gönlünde eski medeniyetleri, görkemli geçmişi -nasılsa bir yerlerde bir iki harabe vardır!- ve yerlilerden olmasa, ‘muhteşem!’ olabilecek geleceği ile yer eder! Gel gör, o güzelim topraklardan o Allah’ın belası yerliler hiç eksik olmazlar!</p>

  <p class="p8">Bu durumda iki şey yapılabilir: Birincisi, Golda Meir örneği, ‘Filistinliler diye birileri yoktur!’ diye kesip atmaktır. Bu yutturulabilirse, dünya kamuoyuna ‘ülkesiz bir halk için, halksız bir ülke’ gibi fevkalade akılcı ve haklı bir dilekçe ile başvurula bilinir! Ha, eğer, bu pek bir kör parmağın gözüne bir iddia ise, bir ikinci yol daha vardır. O da, yerlilerin ‘var’ olduklarını kabul etmekle birlikte, ‘onlar sayılmaz!’ı oynamaktır. Yerliler ‘sayılmazlar’ çünkü ya Kızılderililer gibi ‘vahşi’ ya da Araplar gibi marjinal bir medeniyetin (“...ölen Yunan-Roma medeniyetinin son parıltıları”) mensupları oldukları için o güzelim toprak parçasına layık değildirler! Sömürgecilerin yakıştırmalarının tutması ve sürmesi için ‘yerlilerin kendilerini ‘takdim’ etmeleri, çağdaşlarına bir ‘özgeçmiş,’ bir ‘niyet mektubu,’ sunmaları önlenir. İlk aşamada ‘takriri sükûn’ kanunu türünden önlemler alınmak suretiyle yerlilerin gerçekliklerinin üstü örtülür. İkinci aşama biraz daha karmaşıktır; bir yandan yerlilere özgeçmişlerini unuttururken, öte yandan da onları sömürgecilerin çıkarları doğrultusunda yeniden biçimlendirmeyi gerektirir ki, bu, o doğrultuda düzenlenmiş eğitim sisteminin uygulamaya konulması demektir.</p>

  <p class="p8">Aynı ilkeler iç sömürgecilikte de geçerlidir (ancak, burada sömürenle sömürülen aynı ulustan olduklarından, sömürgeci ‘ıslahatçı, inkılapçı, öncü’ gibi sıfatların ardına daha kolay saklanır). Aşamalar uluslararası sömürgeciliğin evrelerine paraleldir. Önce, yerli halkın fiilen renksiz, kokusuz olduğu bir dönem yaşanır. Bu dönem, Nepalli Gurkaların, Pencaplı Hintlilerin, İngilizler için savaşmak üzere Irak çöllerine sevk edilmeleri, Rumeli kızanlarına Yemen’de, Mardin Kürtlerine Çanakkale’de ölmeleri emredilen dönemdir. Egemen sınıfların, halkı, yani ‘yerlileri’, kendi çıkarları doğrultusunda takdim ve temsil etmeye başladıkları aşama budur. ‘Yiğit’ söyleminin geliştirildiği aşama da budur. Amaç hep aynıdır: ‘Yerlilerin egemen sınıfları tehdit edecek konuma gelmelerini önlemek!’ Yiğit kalın ki, kanınızı emelim ey yerliler!</p>

  <p class="p8">Filistin, Batılı emperyalistin gözünde nasıl yer ettiyse, 1800’lerin yaklaşık yarısından itibaren Anadolu da, Avrupa görmüş Türkün kafasında öyle yer etmeye başlar! Cumhuriyetle birlikte Lidyalı, Frigyalı, Halikarnaslı bu muhteşem arsa, ‘yeniden kazanılması gereken bir toprak’ olarak algılanır. Mürekkep yalamış Türk, Anadolu aklına gelince, bu toprağa hıyanet edilmiş gibi hüzünlenir olur. Yazıklanma, Türk aydınının, Türk sanatçısının ‘Anadolu’ görüşü haline gelir. ‘Ilgaz Anadolu’nun sen yüce bir dağısın...’dan başla, ‘Beşikler vermişim Nuh’a...’a uğra, ‘Havasına suyuna, taşına toprağına...’dan geç, efendim, Yıldız Kenter’in ‘Ben, Anadolu’ oyununa kadar gel, efendim, ‘Anadolu Medeniyetleri’ sergisinden, turizm posterlerine varıncaya kadar, bu topraklarda yaşayan yerlilerin gerçekliklerinin izi olmayan bir Anadolu söylemi geliştirilir. (Rodoplu, ‘yerin altındakinin, üstündekine,’ yani ‘ölünün diriye’ yeğlendiği toplumsal nekrofilya patolojisinin bu noktada başladığını düşünüyordu.) İstiklâl Savaşı sanki kötü Anadolu için değil, ‘Anadolu’ toprağı için yapılmıştır! Sanki, bir yabancı güç gelmiş, ‘Anadolu’ denilen süt ve bal ülkesini kurtarmıştır. Kim’den? Hem ‘rakip’ işgalcilerden, hem de kendinden.</p>

  <p class="p8">Savaş kazanılınca, marjinal yerliler üzerinde kurulması gereken egemenlik -sömürgeci mantığı doğrultusunda!- yerlilere özgeçmişlerini unutturmayı, onları sömürgecilerin çıkarları doğrultusunda yeniden biçimlendirmeyi gerektirir. Unutturma faaliyeti hemen her zaman ‘karalama’ faaliyeti ile başlar. Örneğin, Filistin’in Siyonistler tarafından işgalinin hedeflendiği yıllarda kurulan öncü teşkilatlardan birisinin, Filistin Keşif Kolunun başkanı Salisbury (İngiltere) Piskoposunun, Bence, Kenan (yani, Arap) medeniyetinin, İsrail medeniyetinin egemenliğine girmesinde üzülecek bir şey yoktur, çünkü kazıların kanıtladığı gibi, Kutsal Kitap, yerini İsrail medeniyetine bırakan Kenan kültürünün iğrençliğini ortaya koyarken hiç yanılmamıştır!’ diye ünlü bir demeci vardır. Bu pasajdan ‘Kenan medeniyetini’ çıkarır, yerine ‘Osmanlı’ kelimesini; ‘İsrail medeniyetini’ çıkarır, yerine ‘Batı’ kelimesini koyarsak, herhangi bir Türk arkeoloji profesörünü duyar gibi oluruz! O kadar ki, hani, hasbelkader diyeceğim, Osmanlıya ait birkaç eser bulursak, kendimizi mimarının Sinan gibi ‘gayrimüslim’ -Rum ya da Ermeni- olduğunu en azından ima etmekle mükellef sayarız!</p>

  <p class="p8">Aynı işlemi ‘Arap medeniyeti bir yutturmacadır. Arap fetihlerinin dehşetinin doğru olduğu kadar doğrudur... Arap medeniyeti denilen şey, İslâmiyet’in güçsüz ellerinde ağır ağır ölen Yunan ve Roma medeniyetinin son parıltılarıdır,’ iddiasında işlemi burada yap, konuşan cahil Arabın elinden Filistin’in Rabb’ımızın ayak izleriyle kutsadığı en ilginç kalıntılardan birisini kurtarmaya umuyoruz. Taşları kireç yapımında kullanıldığı için yok olan Caperhaum Havrası’nı kastediyorum. Al, Arabın yerine ‘Türk’ü koy, konuşan Sebahattin Eyüboğlu değilse, Azra Erhat’tır! İş, Rabb’ın ayak izlerine kadar uzamaz -laiktir ya dostlarımız!- ama işin o yanını ‘evrensel miras’ diye geçiştirirsin,’... Evrensel mirasın en ilginç kalıntılarından birisi... ‘Caperhaum Havrası’ da, bilmem ne manastırı olur.</p>

  <p class="p8">Yerlilerin işgal ettikleri toprak parçasına layık olmayan, marjinal yaratıklara indirgendiği düzenlemelerde, düşüncelerinin, duygularının ve hatta hayatlarının bir kıymeti harbiyesi olmaması tabiidir. Ve işte,</p>

  <p class="p8">Öymen’e ‘çüş’, Mehmet Kemal’e ‘hayvan’ dedirten, İzmir’i ‘işgalciler’den korumaya soyunduran, TRT’ye kılık kıyafet üzerinde ahkâm kestiren, hatta YÖK’ün sakal bıyık misyonunu mümkün kılan ‘haklıcılık’ın özü de budur! Çizginin öte yanındaki birilerinin saygı duyulacak bir tarafları yoktur ki, adamlar saygı duysun!</p>

  <p class="p8">Yerlilerin özgeçmişlerini (Osmanlıyı, İslâmiyet’i, Bozkır imparatorluklarını, Şamanizm’i, hatta devrimci hareketleri) âdeta yüz kızartıcı bir suçmuş gibi karalama aşamasından sonraki aşama, onları takdim, temsil ve yeniden biçimlendirme aşamasıdır. İç-sömürgeciliğin Türkiye versiyonunda, takdim, ‘Türk köylüsü’ denilen muhayyel bir yaratığın icat edilmesiyle başlar. Kimmiş efendim bu yaratık? Bir kere, milletin efendisidir, ‘Köylü sen topraktan öğrenip kitapsız bilirsin!’”</p>

  <p class="p8">Gülmeye başlamıştım;</p>

  <p class="p8">“Vallahi, dalga geçmiyorum,” dedi, Günay, “Bu söylediklerim,&nbsp;&nbsp; 1940’ların sloganlarıydı. Köy Enstitülerinin duvarlarında yazılıydı! Ama bak, ‘devrimci’ şairlerimizin, ‘köylü’ takdimleri de farklı değildir. İşte, 70’lerden bir örnek: <span class="t2">‘</span><span class="t16">Olmuşu olacağı bir rençberim içim bulut Erciyes’ten kaynamış. Kar tarlası bir bulut. Sevgiyle başlarım işime. Yağmur yağmış. Güneş şeneltmiş her yanı Harmanını sermiş. Sevinçle başlarım işime. Gökkuşağı bir sevinçle. Ve sonsuz bir bozkır denizi olan. Toprağı bilirim. Varsın bire iki versin. Çifti geleceğe sürerim. Terim bir buğday tanesidir. Parlak toprak altında. Bazı bazı yarar toprağı. Gün gelir sarsar köyü kenti. Dağı ormanı...</span><span class="t2">’</span> filan, böyle gider işte. ‘Varsın bire iki versin!’miş!&nbsp; Anadolu’nun ‘yiğit’ rençberinin gerçekliği, akın akın şehre kaçıyor olması da önemli değildi, Zeytinburnu’nun, Ümraniye’nin, Kuştepe’nin ‘içi bulut’ rençberleri de önemli değildir! Bak, bir başka mitolojiyle, Tonguç’un ‘köylü’ takdimiyle, nasıl bütünleşir, <span class="t2">‘</span><span class="t16">Zaten, köylü çocuğunun geçim anlayışının ölçüsü, bir ev, çalışacak tarla, çalışması için gerekli araçlar, öncelikle çift hayvanıdır</span><span class="t2">.’</span></p>

  <p class="p8">İkinci aşama, yerlileri bu takdim doğrultusunda biçimlendirme aşamasıdır ki, bu amaca eğitim sistemiyle ulaşılır.</p>

  <p class="p8">İç-sömürgecilerin örnek alabilecekleri dâhiyane sistemler Siyonizm’in ve onun sulandırılmış versiyonu Hitler faşizminin eğitim sistemleridir (Hiç irkilme öyle! Siyonizm’in fikir babası Theodor Heriz, Hitler’den yüzyıl önce yaşadı! Weizman da öyle!). Niye Hitler diyeceksin? Çünkü, Türkler dü-şün-mez-ler! Bizim başımıza en büyük belalar düşünmemekten, bir adım ötesini görmemekten, Batı çöplüğüne düşkünlüğümüzden gelir! Çok affedersin, Avrupalı bok yese, biz de yeriz!</p>

  <p class="p8">Bak, Türkiye Cumhuriyeti’nin ilköğretiminden sorumlu Tonguç, Almanya’ya 1918 yılında gitti. Aynı yılın Kasım’ında, Alman İmparatoru’nun, Vahdettin örneği, ülkeyi terk edip, Hollanda’ya sığınmasına tanık oldu. Osmanlı orduları gibi Alman orduları da hiçbir muharebe kaybetmemiş, buna rağmen aşağılık Versailles Antlaşması’nı imzalamak zorunda bırakılmışlardı ya da milyonlarca Alman öyle inanıyordu. Türkiye’de saraya ve İttihatçılara çıkarılan mağlubiyet faturası, Almanya’da Weimar Cumhuriyeti sosyal demokratlarına, komünistlerine ve Yahudilere çıkarıldı. Milliyetçiler, Almanya’yı bu sütü bozuk adamların mahvettiklerine inandılar. Alman ordusunun iki kez yaralanmış, birisi çok ender verilen Demir Haç olmak üzere, çifte madalyalı ‘gazi’ onbaşısının politikaya atılması da aynı yıla rastladı. Ordudan, kendisi gibi bir zanaatkârın kurduğu anti-Marksist Alman İşçileri Partisi’ne katılmak için yine o yıl istifa etti. 1 Nisan 1920’de, adını Milliyetçi Toplumcu Alman İşçileri Partisi olarak değiştirdiği siyasi partinin başındaydı. İzleyen on üç yıl içinde Almanya’da fırtına gibi esti, ülkeyi Üçüncü Reich’a getirdi Naziler. İşgallerin, fiyatların saat başı arttığı, DM’ın el arabalarında taşındığı eşi görülmemiş bir enflasyonun, 1932’de sayısı altı milyonu aşkın işsizler ordusunun canından bezdirdiği Almanların, Tek Parti diktatörlüğünü denemekten başka çare görememiş olmalarında anlaşılmayacak bir şey yoktu. Nitekim 1934’te başa geçen Führer -yani, Şef- beş yıl içinde yedi düvele meydan okuyan bir Almanya yarattı. Yunus Nadi’sinden Ziya Gökalp’ına kadar, hemen hepsi İttihat Terakki ile bir biçimde akraba Türkiye ‘entelijensiya’sı etkilenmez de, ne yapar? Führer’in ışık tuttuğu yoldan yürümez de, ne yapar? Hele de eğitim sisteminde! Kaldı ki, Halis Özden’in, Kelkit başında hayale daldığı 1943 yılında, Türkiye’nin Almanya ile alıp veremediği yoktu. Savaşı kazanıyor gibiydiler.</p>

  <p class="p8">Müttefikler Yahudi soykırımını henüz dillerine dolamamışlardı, dillerine dolamamışlardı, diyorum, çünkü biliyorlardı, Stalin’in diri diri gömdüğü Polonyalı subayları bildikleri gibi biliyorlardı, ama, parmaklarını kıpırdatmadılar.</p>

  <p class="p8">Hal böyle olunca, elişi öğretmeni İlköğretim Müdürü’nün <span class="t16">Mein Kampf’a</span> öykünmesinde şaşılacak bir şey yoktur: ‘Özetle,’ diyordu Adolf Hitler<span class="t15">, ‘</span><span class="t16">Halk Devleti, eğitim sistemimizi yeniden, sadece mutlak gerekli olanı kapsayacak şekilde düzenlemelidir. İleri öğretim olanakları belirli konularda bunun ötesinde uzmanlaşmak isteyenler için sağlanmalıdır. Çeşitli konulara, öğrencinin temel öğretilerine aşina olacağı kadar değinen bir eğitim, sıradan insanlar için yeterlidir. Böylelikle, okul saatleri kısalacak, öğrencilerin bedenlerini, kişiliklerini terbiye etmeleri, irade gücü kazanmaları için zaman kalacaktır. Matematik, fizik, kimya gibi dersler önemli olmakla birlikte, bir milletin eğitimini bu konular üzerine yapılandırmak tehlikelidir. Genel eğitim her zaman ‘ülkü’ doğrultusunda şekillenen, sosyal bilimleri temel almalıdır. Aksi takdirde, milletin muhafazası için her türlü teknik bilgiden daha önemli olan manevi güçleri kaybederiz. Endüstride, teknolojide, ticarette ilerleme ancak ülkücü bir halkın varlığı ile mümkündür. Bu durum, maddeci ben-merkezcilik değil, feragat ve kişinin kendisini başkalarına adamasıyla gerçekleşebilir.’”</span></p>

  <p class="p8">“...varlığım Türk varlığına armağan olsun!”</p>

  <p class="p8">“Şimdi bir de Yunus Nadi’yi dinle: <span class="t2">‘</span><span class="t16">Şehir çocuğuna gerekli öğretim başka, köy çocuğuna başka. Enstitülerde yeterince bilgi, meslek bilgisi veriyoruz... Öncelik tanıyoruz pratik bilgilere. Bunun da belkemiği, çalışmaya gidecekleri yer köy olduğu için tarım</span><span class="t2">.’ Bir de bunu dinle:</span> <span class="t16">‘Türk köyü, yurdumuzun biricik dayanağı, biricik güvenidir. Geleneksel saflığı, ana cevherindeki özellik, bozulmamalıdır. Bunu sağlamak için açılmıştır Köy Enstitülerimiz. Bozulmamış köy çocukları alınacak, töresel köyümüzün yüksek ahlaksal değerleri</span> (Rodoplu, bunun tercümesi ‘yoksulluğa gık çıkarmadan tahammüldür!’ diyordu) <span class="t16">hırsla savunulacak. Büyüklerine</span> (‘egemen sınıflara, bürokrasi-aydın-üniversite ittifakına!’) <span class="t16">saygı, küçüklerine sevgi, vatan için duraklamadan, gözü kapalı ölmek!</span> (‘Buyurun, Kore’ye!’) <span class="t16">Çilelerden yüksünmemek, millet yolunda azla yetinmek. Daha da önemlisi, uğradığı haksızlığı bile kutsal saymak</span><span class="t2">,</span> (‘Bu da daha sonra ‘koyun’ diye suçlamak için olmalı!’) <span class="t16">er geç düzeleceğine inanmak. Bu inancı bir an yitirmeden sabırla beklemek. Köye sapık fikirlerin girmesini, gerekirse canı pahasına önlemek. Bir Kubilay, beş Kubilay değil, ordularla Kubilay çıkarmak.’</span></p>

  <p class="p8">Burası korkunçtur! Bir yandan ‘komünizmi önleyeceksin, öte yandan olası bir yerel lideri!</p>

  <p class="p8">Elia T. Zwrayk’ın, ‘İsrail’deki Filistinliler, Bir İç Sömürgecilik Araştırması’ diye bir kitabı vardır. İsrail’in siyasi hedefinin, Arapları sindirmek, Yahudilerin egemenliğe engel olabilecekleri duruma gelmelerini önlemek için aldıkları tedbirleri anlatır. Ne zaman bir lider belirmeye başlasa, ortadan kaybedilmiştir. Aynı doğrultuda, Türk egemen sınıfları Anadolu’yu Saidi Nursi ile paylaşacak değillerdir, müritlerinin canları cehennemedir! Menderes, ‘bizim’ cumhuriyetimize yakışmıyordur, seçmenlerinin de canı cehennemedir! Deniz Gezmiş düzenimizi tehdit ediyordur, yasa tutsun tutmasın idam edilir. Daha da korkuncu, Saidi Nursi’nin cenazesinin kaybedilmiş, Menderes’in asılmış olmasına, bir yönüyle de olsa ‘hak’ veren bir ruh halinin yerleştirilmesidir! Nekrofilyanın, ölü-seviciliğinin, giderek toplumsal sado-mazoşizmin bu ülkeye nasıl yerleştiğini görebiliyor musun? Siyonistlerin misyonuna kazandırılan ‘evrensel haklılık’ gibi bir haklılıktır bu!</p>

  <p class="p8">İnsanı deli eden, ‘devrimci’ hareketin bu tuzağı görememiş olması! Bak, ‘burjuvazi’ lafzına takıldık, yıllarca egemen sınıfları yanlış yerde aradık biz! Türk solunun en büyük hatası bu oldu! Aynı hata hâlâ da devam ediyor! Bize ırkçılık jön Türklerle, faşizm İttihatçılarla girdi! Yerlileri sindiren, kolayca manipüle edilebilinir ruh halini dayatan eğitim sistemiyle, öğretmenlerle geldi. Sarıklı hocayla değil, tarikatlarla değil! (Taner Akçam!!! Neredesin?!!!)</p>

  <p class="p8">Az önceki metin<span class="t2">, ‘</span><span class="t16">Köyde devletimizin, partimizin, hükümetimizin gören gözü, duyan kulağı, söyleyen dili olmak! Yetmez! Gerekirse rejimin çekilmiş kılıcı kesilmek! Rejim düşmanlarını tepelemek. İşte bu sonuçlara varabilmek için onları özel eğitimden geçirmek gerekiyor</span><span class="t2">’</span> diye devam eder. Bahsedilen rejim elbette demokrasi değildir! Egemen sınıflar demokrasiye asla izin vermezler! Bu düzende ne Deniz’e, ne de Nursi’ye yer vardır! Aranılan, egemen sınıfların yaşam biçiminin kılıcı kesilecek ajanlardır!”</p>

  <p class="p8">“Kim bu yazar?” dedim dehşetle, ‘dur, bekle’ işareti yaptı Günay,</p>

  <p class="p8"><span class="t2">‘</span><span class="t16">Rejimi yarı aydınların</span> (bunun tercümesi ‘ufak ufak aymaya başlayanların’) <span class="t16">suikastından koruyacak tedbirleri almayı hiç ihmal etmemek lâzımdır. Bunun için de, köy kaynağından, hayata daha kuvvetli bağlarla bağlı, çağımız uygarlığının işlerini başarmaya daha yakın, taze elemanı bol bol alarak ve onların karakterini bozmayacak müesseselerde yetiştirerek, bu kabil insanlardan cumhuriyeti besleyecek ve gürbüzleştirecek, memleketi saadet yuvası haline getirecek hakiki işadamlarını yetiştirmek lâzımdır!’</span></p>

  <p class="p8">Bu laflar Stalincilerin, hatta Türkçülerin ağızından çıkmış olsaydı kıyametler kopardı!”</p>

  <p class="p8">“Deli etme beni! Kim bu adam?!!”</p>

  <p class="p8">“Mahmut Şevki Esendal,” dedi Günay, acı acı, “CHP Genel Sekreteri!”</p>

  <p class="p8">“Şu...” diyebildim, televizyonu göstererek!</p>

  <p class="p8">“Evet, ‘Ayaşlı ve Kiracıları’nın yazarı. Biliyor musun, o eseriyle bir de ödül almış, Cumhuriyet Halk Partisi Roman Yarışması Ödülü!”</p>

  <p class="p8">“Breh, breh, breh!”</p>

  <p class="p8">“Düşün şimdi, ‘Tek Parti’, ‘Ebedi Şef, ‘Tek Parti Roman Yarışması’, yani, resmi tarih, resmi edebiyat! Bütün bunlar ne söylüyor, arkadaşım? Daha da var, <span class="t16">‘Köyü değiştirmek gelmez bizim işimize. Düzenimiz bozulur. Değişmesini durduramasak da geciktirirdik epey. Modern teknikten mümkün mertebe uzak tutarak kendine yeterliliğini sürdürürdük bir zaman. Köylünün nahiyeden bile ayağını kesecekti bu enstitüler. Ayda yılda hayvan nallatmaya gidenler de bu işi öğretmene gördüreceklerdi. Almanya-İtalya mihveri kazansaydı, köylüler istemeseler de yürütecektik güzel güzel. Çok da iyi olurdu!’</span></p>

  <p class="p8">Bu türden bir açıklamayı, inan, Menahem Begin’e bile yaptıramazsın!”</p>

  <p class="p8">Günay, ‘köyü istese de terk edemeyecek’teki anahtar kelime, ‘istese de’ kelimesi demişti. Çünkü, “Bizim işimize” diyorlardı, ki bu ‘<span class="t16">biz</span>’in kimler olduğunu biliyorduk, “<span class="t16">Bizim</span> ilköğretimle elde etmek istediğimiz amaç, en çok pratik okumuş, yerinde kalan köylü milleti yetiştirmektir”. Ama, köylü milleti su koyverir de, Gültepe’ye filan göçmeye kalkışırlarsa, yapılacak şey; insanları, Türk edebiyatına yıllar yılı meze olan müstebit “köy ağalar”ına, faşizmin en karanlık uygulamalarına taş çıkaracak bir zalimlikle köleleştirmek, toprağa bağlamaktı!</p>

  <p class="p8"><span class="t16">“Yirmi yıl mecburi hizmeti var. Biz kanun tasarısında otuz yıl demiştik, encümen yirmi yıla indirdi!”</span> diye eseflenmişti Tonguç.</p>

  <p class="p8">Günay’ın söylediğine göre, 1940’larda Türkiye’de ortalama ömür sadece 42 yıldı!</p>

  <p class="p8">“Bütün bunlar oluyordu ve iç-çevre <span class="t16">Garip</span> şiirler yazıyordu!” dedi, “Ve sen bütün bu adamlardan iğrendiğim, bu düzenden sorumlu tuttuğum için katı buluyorsun beni!”</p>

  <p class="p8">Haklıydı! ‘Havzayı Fahime’ hatırlıyordum. Zonguldak köylülerini madene bağlayan, sadece orada çalışmaya mecbur eden ünlü “Kömür Havzası” kanunu!</p>

  <p class="p8">Onun aklı hâlâ Köy Enstitülerindeydi,</p>

  <p class="p8">“Aslında, pek de şaşmamak lâzımdı, herhalde,” dedi. Sömürgecilerin “yerliler” için sahici okullar açtıklarının vaki olmadığını söylüyordu. Ne Hindistan’da, ne Filistin’de, ne Afrika’da (‘ne de Türkiye’de’ demek istiyordu)&nbsp; sahici okullar yoktu.</p>

  <p class="p8">“Bak, Koenig’in c-citizen -hemşehri gibi hem-vatandaş- dedikleri İsrail’de yaşayan Araplara uyguladığı bir eğitim planı, daha doğrusu ‘ilkeleri’ vardır. Bu ilkeleri okuyunca ürperiyor insan. Çünkü bugün aynen Türkiye’de uygulanıyor.”</p>

  <p class="p8">O argümanını biliyordum. Türk eğitim sisteminin daha ilk günden, çocuğun kendi varlığını reddetmesi esası üzerine bina edildiğini söylüyordu. Türk maarifinin çizdiği, büyüğü oğlan, küçüğü kız, iki çocuklu, gül diktikleri bahçe içinde iki katlı evde oturan, piyano çalan, topuklu iskarpinli, ince çoraplı anneleri olan, ‘Türk ailesi’ tablosunda, Şükriye, Halis gibi isimlere yer olmadığı gibi, yoksulluğa, kuyulardan çıkan iyi saatte olsunlara, (Latife Tekin’e ‘cinlerden bahsetti diye’ nasıl saldırdıklarını hatırlattı) hatim dualarına da yer yoktu. Bu durumda, köylü Halis Özden, öncelikle Halis Özden diye biri olmadığını, süratle yok edilmesi gereken bir tarih hatasından ibaret olduğunu öğrenecekti! Tıpkı, Filistinlinin öğrendiği gibi.</p>

  <p class="p8">“Bu işin özü zaten. Sonra devam ediyor. Mesela, birinci madde, üniversiteye kabulde, bursta, Arap ve Yahudi öğrencilere eşit şartlar uygulanmasını getiriyordu. Amaç, Arap öğrencileri ‘eşitlik’ adı altında tasfiye etmekti. Başarılı oldu, çünkü,”</p>

  <p class="p8">“Biliyorum,” dedim, “Çünkü TC mühürü ile tıpatıp aynı iki ilkokul diplomasından birisi Robert Lisesi adaylığına, diğeri Fatih Belediyesi temizlik işçiliğine yeterlidir. Kapıcı çocukları kapıcı, şoför çocukları şoför olur,”</p>

  <p class="p8">“Öyle. Koenig, amacını açık açık söylüyordu, <span class="t2">‘</span><span class="t16">Genç Arapların beden işçiliğine kolayca uyum sağlamaları ve zihinsel hadımlıklarının güvence altına alınması!</span><span class="t2">’</span> Kaldı ki, aradan kaçacak birkaç dikbaş akılsızı da Fransa’nın, ‘oryantallere mahsus’ doktora derecesi, efendim, Amerika’nın yabancı öğrenciler için geçerli ‘master’ programları nasılsa terbiye ederdi.”</p>

  <p class="p8">“Korkunç bir şey bu!”</p>

  <p class="p8">Omuzlarını silkti, Günay,</p>

  <p class="p8">“Şehir çocuğuna gerekli öğretim başka, köy çocuğuna başka. Enstitülerde yeterince bilgi, meslek bilgisi veriyoruz... Öncelik tanıyoruz pratik bilgilere, diye başlar, bunu da yıllar yılı ‘ilericilik’ diye yutturur, ‘en bi devrimci’ yazarların Köy Enstitülerine anıtlar dikerlerse, neden olmasın? Bilir misin, bir Fakir Baykurt acı verir bana! Utanırım!”</p>

  <p class="p8">Rodoplu, “Faşizm, bir düşünce biçimidir, hayatı algılama biçimidir,” diyordu, “Apoletli generallerle de gelir, blucinli ressamlarla da, gümüş takılı kolej mezunu kızlarla da!” En az 150 yıldır, hariciyeyi, üniversiteyi, edebiyatı, sanatı, basını, dolayısıyla siyaseti dolayısıyla Türkiye’nin gündemini yönlendiren, ordu destekli bir “Batılı” aristokrasinin varlığından söz ediyordu. Bu aristokrasiyi oluşturan egemen sınıflar, Türkiye’de, kanunlarda vazedilmeyen bir “hükümet”, üyeleri ve yöntemleri kimse tarafından bilinmeyen bir “hükümet” oluşturmuşlardı.</p>

  <p class="p8">“Başa hangi siyasi parti gelirse gelsin, kuracağı hükümet mutlaka ve mutlaka egemen sınıfların ‘asli hükümet’inin emrinde olacaktır.”</p>

  <p class="p8">Gizli hükümetin ajanları, düzenin öz uzman aydınları, üniversitelerden basına, sanat çevrelerinden dışişlerine, ilahiyat fakültelerinden Yeşilçam’a, siyasi partilere kadar, ‘yerlilerin’ kaderlerini etkileyebilecek her kuruluşa yayılmışlardı. Karar’larını hiçbir belge olmaksızın verir, ‘gizli’ konuşmalarla, örneğin, uluslararası bir sergiye kim gidecek, kime ödül verilecek, kim alkışlanacak, kim konuşturacak, kim yokmuş gibi davranılacak türünden binlerce işe ilişkin düzenlemeler yaparlardı.</p>

  <p class="p8">“Mesela, bak,” dedi, bir gün, ‘domestik MİT arşivi’ diye alay ettiği kartoteksten bir kart çekerek, “egemen sınıflar ve öz uzman aydınları hegemonyasına ne kadar iyi bir örnek!”</p>

  <p class="p8">‘İstanbullu Mehmet Nâzım Paşa (1840-1926) Selanik’in son valisi, yazar, beş tane eseri var. Oğlu, Hikmet Bey, Matbuat Müdürü, Hamburg Konsolosu, sonradan ‘özel teşebbüse’ atılıyor, pek modern bir sütçülük müessesesi kuruyor. Onun oğlu Nâzım Hikmet. Kızı (sayılmaz!) kızının oğlu Celalettin Ezine (1901-1972) Heidelberg, Leipzig üniversiteleri ile Paris Siyasal Bilgiler Fakültesi mezunu, Cumhuriyet Gazetesi yazarı... Şimdi, Mustafa Celaleddin Paşa, Polonyalı Gagavuz, Borjenski. Oğlu, Enver Paşa, onun kızı ressam Celile Hanım, Celile Hanım’ın oğlu, Nâzım Hikmet. Tekrar, Müşir Mehmet Ali Paşa, Hügonot asıllı Alman. Kari de Troi ailesinden, Magdeburglu. Osmanlı İmparatorluğu’nu dağıtan 1878 Berlin Anlaşması’nda Nafıa Nazırı Aleksandros Karatodori ile birlikte İmparatorluk’u temsil eder. Memleketi sattığı gerekçesiyle daha sonra linç edilir. Onun damadı Ferit İsmail Fazıl Paşa (1856-1921), onun oğlu Ali Fuat Cebesoy (1883-1968), St. Joseph mezunu, Nâzım Hikmet’in teyze oğlu. ‘Hareket Ordusu’nu Selanik’ten İstanbul’un kapısına kadar getiren’ Hüseyin Hüsnü Paşa, torunu, Mehmet Ali Aybar, 1910 Galatasaray, Fransa, Hukuk Fakültesi devletler hukuku doçenti. Nâzım Hikmet’in öteki büyük teyze oğlu... Sonra, Oktay Rifat (1914 doğumlu), Paris Siyasal Bilgiler Fakültesi mezunu, dede mesleğine rücu Basın Yayın Genel Müdürlüğü. Devlet Demir Yolları I. İşletme avukatı. Samih Rıfat (1874-1932) Maarif Telif ve Tercüme Âzası, TDK başkanı, muhtelif yerlerde -Konya, Trabzon- vali. İttihatçıların İzmir Valisi Rahmi Bey.” Burada bir çizgi çizilmişti. Günay, bağlantıları günümüze kadar getiren notlar düşmüştü: Nâzım Hikmet, malum. Garip! (ilk basım, 1941! Sonra, 1945!) Avrupa kaynıyor! “Fransız gerçeküstü şairlerinin etkisinde kalarak! Garip! Oktay Rifat. (TDK Ödülü 1970; TRT Ödülü 1970; Sedat Simavi Ödülü 1980, Devlet Tiyatrosu’nda oyunlar, m. Kadınlar Arasında) Melih Cevdet Anday (1915, Belçika eğitimli, MEB Yayım Müdürlüğü -dikkat! Köy Enstitüleri!- TRT Yönetim Kurulu üyeliği, Cumhuriyet yazarlığı, Sedat Simavi Edebiyat Ödülü, 1978; TRT Roman Başarı Ödülü 1970; Devlet Tiyatrosu’nda oyunlar, m, Mikado’nun Çöpleri). Orhan Veli (Babası, Reisicumhur Armoni Orkestrası şefi! Galatasaraylı. MEB Tercüme Bürosu. Kardeş, Adnan Veli Kanık) ... Uzantılar Memet Fuat, Nâzım’ın üvey Oğlu, Adam Sanatın başında... Güllü? Simavilere bak!., bir de, Köy Enstitüsü mezunu Halis Özden’in oğlu,&nbsp; Şafak Özden’e bak!”</p>

  <p class="p8">Yüzden fazla kart vardı. Soyadı Kanunu çıkmamış olsaydı, daha kolay çalışabileceğini, aynı ailede birden fazla soyadı olduğu için ancak rastladığı zaman kayıt düşebildiğini söyledi,</p>

  <p class="p8">“Ne ki, iç-sömürgecilik ters de teper! Köylülere onlara yetecek kadar eğitim vereyim derken ipin ucu kaçar. Nitekim bir Halis Özden’i eninde sonunda İstanbul’a, ‘Çayırtepe’ İlkokulu’na tayin etmek zorunda kalırsın! Böyle başlayan kötüleme, egemen sınıfların öngörmedikleri bir düzeysizlikle sonuçlanır. Türkiye’nin en iddialı üniversitesinin mezunu, Amerikalı akranından otuz yıl gerideyse, buna eğitim denmez! Bırak bilgisayarı, Osmanlıca bile öğretemeyip, Başbakanlık arşivlerini yabancılara teslim ediyorsan, buna eğitim denmez. Halis oğlu Şafak, İktisat Fakültesi’nden mezun olup, iktisatçı olamıyorsa, Yüksek Jeoloji Mühendisi Suat, marn tabakasını şistten ayıramıyorsa buna eğitim denmez!</p>

  <p class="p8">Ama, dur daha bitmedi. Koenig’in ikinci maddesi<span class="t2">, ‘</span><span class="t16">öğrencilerin teknik mesleklere, fiziki ve tabii bilimlere yönelmeleri teşvik edilmelidi</span><span class="t2">r’</span> maddesidir. Neden, çünkü ‘Bu çalışmalarda milliyetçilikle uğraşmak için zaman ayırmak zor, başarısızlık oranı ise daha yüksektir!’ Türkiye’yi hatırlatan bir şeyler yok mu?”</p>

  <p class="p8">Donmuş kalmış gibiydim,</p>

  <p class="p8">“Onun için mi?” diye sordum. Mülkiyeliler Birliği’nde biri SBF profesörü, biri Cumhuriyetten biri de Milliyetten iki ünlü gazeteci ve eşleri ile yediğimiz yemeği hatırlamıştım. Her zamanki konular, irtica, 163. madde konuşuluyordu. Söz, dönüp dolaşıp, imam hatip okullarının sayısına gelince, “Her şerde bir hayır vardır,” demiş, milletin buz gibi bakışlarına hedef olmuştu, Günay. Anladı, tabii,</p>

  <p class="p8">“Evet,” dedi, “Bugünkü ‘irtica’ kavgasının altında Rumeli kökenli geleneksel egemen sınıflarla, Anadolu sermayesinin palazlandırdığı yeni zenginlerin iktidar kavgasının yattığının farkında değil misin? Bu defa da kabakçılar kendi öz uzman aydınlarını yaratacaklar. Bak üçüncü madde, <span class="t16">‘öğrencilerin yurtdışına çıkmaları kolaylaştırılırken, geri dönmeleri ve döndükleri zamanki durumlarını zorlaştıran bir politika ile dış göç teşvik edilmelidir.</span><span class="t2">’</span> Yurtdışında okuyan Türk öğrenci sayısına bak, mezunların istihdamına bak! Dördüncü madde, <span class="t16">‘lise ve üniversite öğrencileri arasındaki çeşitli kışkırtıcılara karşı sert önlemler alınmalıdır</span><span class="t2">.’”</span></p>

  <p class="p8">Bütün bunların plânlanmış olduğuna inanamıyordum!</p>

  <p class="p8">“Ne fark eder ki?!” dedi Günay, “Geçiştirme, sahiplenmeme, <span class="t16">miş</span> gibi yapma ile plânlı faşizm aynı kapıya çıkar. Ya da faşizm böyle ortamlarda yeşerir. Koenig, Alman Yahudi’siydi. Fikir babamız ortaktır da!”</p>

  <p class="p8">Daha da korkutucu olanı, böylesi bir eğitim sisteminden geçenlerin hızla Tonguçlaşmaları, amansız bir sınıf atlama gayreti içine girmeleriydi. Elektriği on beş yaşında görmüş delikanlıların sakal salıp ‘entel takılmaları’ da bundandı. “<span class="t15">Hadi, canım!</span>” demişti Esendal, <span class="t2">“</span><span class="t16">Okuttuklarımız kavga aramıyor, tersine, aylıkçı olup bize katılmaya çabalıyor. ‘Öğretmen olacağız, askerde subay olacağız!’ Tokat atacaksın, tokat yiyeceğine. Aylık alacaksın, köyden harçlık bekleyeceğine. Sözü geçen adam olacağız, kötü mü? Efendi giyim, üst baş. Sözümüzü ikiletmezler, izimize basarak gelirler götürdüğümüz yere!</span><span class="t2">”</span> Zaman onu haklı çıkarmış, bürokratizm demokratizme galip gelmişti. Rodoplu, Şafak’ın babasının CHP bürokrasisinin sadık neferi olduğunu hatırlattı.</p>

  <p class="p8">Günay, Köy Enstitüleri felsefesinin “bütün vahşetiyle” yaşadığını söylüyordu, “Memleketi gerzekler gettosuna döndürdüler!”</p>

  <p class="p8">“Söyleme böyle! Türkiye’de hiç mi adam kalmadı!?” Maydanoz bahçesine döndü, elini ağzına götürdü, İstanbul’a seslendi,</p>

  <p class="p8">“Or’da kimse var mı? Heey!”</p>

  <p class="p8">Başını üzgün üzgün salladı,</p>

  <p class="p8">“Varsa bile ‘bir adam’ın hiçbir işe yaramadığını hâlâ öğrenemedin mi? Bu ‘sisi’ yarıp kim çıkacak? 2000’e çeyrek var ve hâlâ dalga geçiyoruz!”</p>

  <p class="p8">Derin bir umutsuzluk içinde gibiydi, ama dediğim gibi, tevekkül içermeyen bir umutsuzluktu bu.</p>

  <p class="p8">“Hep yutturdular, hep yutturdular!” diye söylendi, “En az iki asırdır, işe yarar bir şeyler bulmak umuduyla Batı’nın çöplüğünü karıştırıp duruyoruz! Gün geçmiyor ki, damperli kamyonlar yaklaşıp, tepemizden taze çöpler boşaltmasın! O zaman bir telaş yeni dökülenlere koşuyor, onları eşeliyoruz. Ertesi gün olup başka kamyonlar gelinceye kadar! Öyle de güzel çöpler ki! Neler neler yok içlerinde! Bilgisayarlardan elektrikli tirbuşonlara, felsefe kırıntılarından ulvi çevreciliğe, feminizmden Madonna yamalarına kadar! Öyle gücüme gidiyor ki!</p>

  <p class="p8">Bir tarafta, Şafak’ın bembeyaz saçlı babasını görüyorum. İçim sızlıyor. 1940’ların Gümüşhane kasabasını düşünüyorum, o Gümüşhane ki, ‘46’ seçimlerinde Demokrat Parti’ye teşkilat kuracak beş adam vermemişti! Hayvan pislikleri, çürük sebze, meyve süprüntüleriyle kaplıydı. Rüzgâr bunların kurularını, toz anaforlarıyla bura bura kaldırıyor, eşek eriğinden yapılmış, manda gönüne benzeyen karapestil, kirli çamura benzeyen sarı bulama, dutkurusu, bayat leblebi, boyalı şeker sergilerinin üstüne sıvayarak meydanda dolaştırıyordu. Karasinekler rüzgârla savrulan kara yazmalar gibi, arada bir kalkıp sonra gene her şeyi kapkara örtmekteydi. Karışıklığı, pisliği, sanki kendiliğinden değil, insan aklıyla uğraşarak yapılmıştı. Kasabanın tek katlı kerpiç evlerine, bu evlerin kararmış kiremitlerine, meydanı dolduran kadınlı erkekli kalabalığın durgun mutsuzluğuna, uyuz eşeklerin, eşek kadar atların, güçsüzlükten çökmüş öküzlerin, odundan oyulmuş yamalı kağnıların hantallığına uygundu. Kızgın güneş, çıplak gökyüzünün bütün maviliğini, bir daha hiç geri vermeyecekmiş gibi sıyırıp almış, insanları, hayvanları, her şeyi, kav gibi kurutmuştu. Neredeyse her şeyi üstüne bol benzin dökülmüş gibi parlatacaktı. Yalnız Halis Özden değil, bütün bu dünya, uçsuz bucaksız tozlu yollarda açlıktan, taundan kırılarak, sayısız eşkıya pusularını, engizisyon zindanlarını, sayısız kurbanlar vere vere aşıp bugüne ancak yedi yüz yılda ulaşacaktı.”</p>

  <p class="p8">Metni bir yerden hatırladığımı söyledim, güldü,</p>

  <p class="p8">“Hiç kimse 43’ün Gümüşhane’sini, Kemal Tahir’in Kastamonu’yu anlattığı kadar iyi anlatamaz, canım!” dedi, “Bir yanda yalınayak başıkabak Halis Özden’in özlemlerinin sözü geçen adam olacağız, kötü mü? zavallılığı! Öte yanda babasının Köy Enstitüsü diplomasını SHP’liler nezdinde bir tavsiye mektubu gibi kullanan Şafak! Beş vakit namazında ihtiyarı bir görsen! İspanya İç Savaşı’na katılmış bir eski tüfek bilgiçliğiyle, pürnak hoşgörü, susuyor öyle!”</p>

  <p class="p8">Rodoplu, toplumsal sado-mazoşizmin yerleştiği toplumların dünyayı nesnel olarak algılayamaz olduklarını, Türkiye’nin dünyadaki gelişimlerin sürgit gerisinde kalmasının nedeninin de bu patolojiden kaynaklandığını söylüyordu.</p>

  <p class="p8">“On dokuzuncu yüzyıl sömürgeciliği <span class="t16">uygarlaştırma misyonu</span> şeklinde bir haklıcılıkla açıklanıyordu. Avrupalılar, ‘vahşi’ yerlileri ıslah ediyor olmaktan gururluydular. Bilimselliğin insanoğlunun sorunlarını çözeceğine inançları tamdı. Ancak, İkinci Dünya Harbi ve izleyen kıyım ‘bilimsellik’in vahşeti önleyemediğini, tam tersine, teknolojinin iki kenarı keskin bir bıçak olduğunu gösterdi. 1940’lar, Avrupalı düşünürlerin ‘bilimsel’ olmalarından kaynaklanan ‘üstünlük’ iddialarına şüpheyle bakmaya başladıkları yıllardır. Philipp Frank gibi, her şeye kadir fiziki bilimlerin insanoğlunun büyük sorunlarını çözeceğine inanan adamlar etkinliklerini bütünüyle yitirmemişlerdi; Marksistler toplum sistemlerini bilime dayandırdıkları iddiasını henüz sürdürüyor, ‘kokuşmuş Batı’ ile gerçeği göremediği için alay ediyorlardı, ama ‘bilimin yetersizliği’ saptaması yine de tuttu. Bilim adamları ve filozoflar da dâhil olmak üzere pek çok Batılı, bilimin, bilim hüviyetiyle bize gerçeğin bütününü asla veremeyeceğini düşünmeye, bilim adamlarını acı acı eleştirmeye başladı. Örneğin, Huxley bir takım deneylerin budalalığını hicvediyordu. Ortega y. Gasset, bilim adamlarına uzmanlık alanlarında üstat, diğer alanlarda barbar, ‘eğitimli mankafalar’ diye isim taktı. Bu arada bir de çok ciddi korku gelişti. Batılılar, bilimin sağladığı gücün, özensiz ve cahil adamların ellerine geçeceğinden korkmaya başladılar. ‘<span class="t16">Naturmensch</span><span class="t15">’</span> ya da akılcılıktan, psikolojik ve kültürel akılcılıktan nasibini almamış ‘ada’ diye bir kavram ortaya çıktı. Maq Lerner, <span class="t2">‘</span><span class="t16">Dünyanın güneş sisteminin merkezi olmaktan çıkması gibi, akılcı, doğru-düşünen insan da bizim düşünce sistemimizin merkezi olmaktan çıkmıştır</span><span class="t2">’</span> diye yakınıyordu. Freud’cular yangına körükle gidiyor, ‘<span class="t15">insan, doğası itibariyle akılcı olmayıp, farkında bile olmadığı hayvansal içgüdülerinin etkisi altında kalan anti-sosyal bir yaratıktır,</span>’ diyorlardı Sonuçta, Avrupa medeniyetinin, Sanayi Devrimi’nin palazlandığı ‘yığınları’ ıslah edememiş olduğuna karar verildi. Bugün Avrupa’ya egemen olan <span class="t16">ilkel adam, uygarlığın gözü önünde güçlenen naturmensch’dir</span> diyorlar. İlkeldir, çünkü <span class="t2">‘</span><span class="t16">onu türümüzün geleneksel kültürüyle eğitmeye vakit bulamadık.</span><span class="t2">’</span> İyi mi? Bu naturmensch fiziki uygarlığın bütün avadanlıklarına sahip, ama onları var eden ilkelerin farkında değildir. Deniyor ki, 1930’ların liberal devlet adamları hiç değilse Freud ve Ortega’yı okumuş olsalardı, izleyecek faşist çılgınlığa karşı daha bir hazırlıklı olurlardı.”</p>

  <p class="p8">Suat’a anlatıp anlatıp da anlatamadığı ‘Bunalım Çağı’ndan bahsediyordu.</p>

  <p class="p8">“1940’ların Avrupalısı, bir yandan atom bombasından 819 satirli yüksek taramalı katot ışınlı televizyon alıcılarına, sekonder radardan, penisilin G’ye kadar keşfeder, geliştirirken, öte yandan bilim denilen kutsal inek’ten yakınıyordu! Güzel, ama çöplerini nereye dökecekti dersin? Tabii, Türkiye’ye. Şimdi, efendim, Esendal efendi, anlatıyor<span class="t2">,</span> <span class="t16">‘iktisat Vekâleti’nin sergisini geziyorduk geçenlerde, Alaman elçilik müsteşarıyla. Köylere dağıttığımız çıkrıkların, dokuma tezgâhlarının on binleri aştığını grafiklerde görünce herifin gözleri yaşardı,</span></p>

  <p class="p8"><span class="t16">‘Ah, eski çağlar! Makine bizi berbat etti. Halinize şükredin’ diye yandı, yakıldı. Arkadan, Kaliforniyalı Profesör, Everhart geldi, safiyeti bozulmamış Anadolu köylerini dolaştı, insanoğlunun teknik yüzünden kaybettiği mutluluğu sapasağlam bulunca,</span></p>

  <p class="p8"><span class="t16">‘Ah, kafa! Yitirdiğimiz cennet budur! Aman sıkı tutun, mutluluğunuzu bilin!’ diye başını yumrukladı! ‘Köyü değiştirecek her davranış tehlikelidir!’</span></p>

  <p class="p8">Bizim gerzekler pek memnun oluyorlar! Batı’da kan gövdeyi götürüyor, teknik geri tepti ya, çağı yakaladılar sanki! Yahu, bak, yere göğe koyamadığımız Mareşal Fevzi Çakmak, ne diyor biliyor musun?</p>

  <p class="p8"><span class="t16">‘O herifler gâvur akıllarıyla biliyorlar da, ben bilmiyor muyum? Asıl bela, teknik denilen rezilliğin önce ordulara bulaşması. Yani silah almazsan yenilirsin, aldın mı subayları, erleri ister istemez eğiteceksin. Hele şimdi! Yukardan uçak, alttan tank yüklenip dağıtacak, yarmadan içeri, makineye bindirilmiş birlikler dalacak! Günde yüz kilometre ilerleyecek. Bunun akaryakıt ikmali, yedek parçası, bakımı, haberleşmesi okumuş adam istiyor. Bunlar belimi bükmese, ben Köy Enstitülerinin lafını mı ettiririm o zibidilere!’”</span></p>

  <p class="p8">“Onları da kapatacakmış, öyle mi?”</p>

  <p class="p8"><span class="t2">“Tabii!</span> <span class="t16">‘Ne çare, kağnının üstünden aldığım herif, kamyonla yarım saat gitse, taşıt tutmasından iki saat kusar. Üç gün yatar, bir hafta aklını başına toplayamaz. Bunlar uydurma değil, manevraların verdiği sonuçlar. Alaman milleti gereğinden fazla okutulduğu için Hitler yakınırken, gözümüze ne göründü, kudurduk mu biz?’ diyor adam! Çaresi de var, ‘Batı’da kan gövdeyi götürüyor. Çünkü teknik geri tepti. Ya bizim gibi kağnıdan uçağa atlamak isteyenlerin başına neler gelir? İlerde bu belaya bulaşacaksak bile mümkün mertebe geç buluşmalıyız. Onlar gibi kağnıdan yaylıya, yaylıdan buhar kazanlı demir tekerleğe, ondan da otomobile geçerek.’</span></p>

  <p class="p8">Köy Enstitülerinin öğrencilerini ne yapıp edip ortaçağ köylüsü tutacak iğdiş etme faaliyetine Batılıların dilinden bir gerekçe bulunuyor! Neden iğreniyorum bu egemen sınıflardan şimdi anlıyor musun? Bunların önerdikleri hiçbir sisteme güvenilmez! Ne demokratlıkları, ne sosyalistlikleri, ne sosyal demokratlıkları, ne liberallikleri sahici değildir!</p>

  <p class="p8">Garibim Halis Özden, sanayi devriminin palazlandırdıklarından değildi, fiziki uygarlığın avadanlıklarından hiç nasibini almamıştı ama naturmensch oluvermişti işte. Tabii, bir Allah’ın ‘aydın’ı çıkıp,</p>

  <p class="p8">‘Geri tepen teknik değil, tekniği insanoğlunun hizmetine vermeyi beceremeyen Batı kültürü! Hem dersini bilmezsin, hem de topunla tüfeğinle, silahlı silahsız bürokratınla iktidarsın, Allah’ın belası ahmak!’ diyemiyor! <span class="t15">Garip</span> şiirler yazıyorlar ya dostlarımız!”</p>

  <p class="p8">Bu terimlerde ifade ettiği zaman, “yıllar yılı Avrupa’dan ahkâm kesip, sosyalizmin farkına varamayan jön Türklerden, Paris’te göre göre ‘üryan kahramanlar’ dediği erkeklerin sardıkları ‘tüllerle örtülü sebular’ı, yani testileri, yani kadınları gören Yahya Kemal’e, Homeros’ta ‘cihanı bedayiin usaresini’ ararken Jean Paul Sartre’ı kaçıran Yakup Kadri’den, 1918’de Almanya’da, Hitler’in doğduğu Braunau kasabasının yüzelli kilometre batısında Ettlingen öğretmen okulunda öğrenci olup da, faşist yükselmenin farkına varmayan Tonguç’a, 1975’te, New York’ta ilk Sovyet bankası kapılarını açarken ‘neler oluyor, yahu?’ demeyen Yalçın Küçük’ten, Edward Said’in farkına varmayan milliyetçi Kültür Bakanımız Ali Naili Erdem’e, seksenli yıllarda hızlanan sosyal kapitalizm akımını, Esendal’ın Özden’i naturmensch edip kısırlaştırması gibi, Aliağa’yı özelleştirip peşkeş çekmekten ibaret belleyen ‘gabi’liğe” duyduğu nefreti anlamamak mümkün değildi, tabii!</p>

  <p class="p8">“Ya biz, ya onlar!” dediği, buydu! “Faşizmin entelijensiyaya tahammülü yoktur! Entelektüeli, ‘entel’e, münevveri ‘aydın’a indirger! Sıradanlığı bayağılığı yüceltir. Halkçılığın yerine pespaye bir halk dalkavukluğu koyar. Negative selection’u yerleştirir!” (Bir iki yıl sonra, ‘iç-sömürgeciliğin kurbanı’ şafak Özden, ‘Çayırtepe Günleri’ düzenleyecek, Rodoplu’nun, ‘tatlısu muhalifleri’ dediği, ‘düzenin aydınları’nın Çayırtepelileri iğfal etmelerini kolaylaştıracaktı! Günay, Şafak’ın, Asena’ya güller sunduğunu görmedi diye şükrederken, şimdi, düşünüyorum da, belki de biliyordu diyorum. Ölmeden önceki sözünü hatırlıyorum, ‘<span class="t15">leh bin nicht böse</span>,’ demişti, kırgın değilim!, ‘<span class="t15">Ich bin nich böse, meine liebe!</span>’ kırgın değilim, sevgilim!)</p>

  <p class="p8">“Bu ülkenin yerlilerine yapılanları düşündüğümde, Bergen, Auschwitz ya da her neyse, bir toplama kampına girmiş gibi oluyorum!” dedi, “Üst üste yığılı bedenler bizimkilerin bedenleri sanki!” Öteki dünyadan geliyormuş gibi bir sesle konuşuyordu,</p>

  <p class="p8">“Koca ulusu, incir çekirdeğini doldurmayacak şeylerle gün geçiştiren, ağzı açık ayran budalalarına çeviren, ülkeyi gerzekler gettosuna dönüştüren iğdiş edilme faaliyetinin elleri kelepçeli tanığıyım sanki! Titremek ne kelime, cinnet geçirsem yeri, değil mi?”</p>

  <p class="p8">Aklı, birlikte yemek yediği SHP delegelerine gitti. Bir masa etrafında on üç kişiydiler. Esmer, dudaklarını örten bıyıkları ortalama iki santim, ilk fırsatta çıkarılıp atılacağı belli kravatları, kerhen giyilmiş frenk gömleklerinin yukarı kıvrılmış yakaları, çoğunlukla lacivert, ucuz takım elbiseleri, rakı göbekleri yaşlarıyla orantılı, asgari ikisinin saçları boyalı, on üç partili; masada ezme, beyazpeynir, marul, ortada karışık ızgara, soğumuş ve sert.</p>

  <p class="p8">“Anadolu’nun benim geldiğim gibi köylerinden gelen insanlar,” demişti Şafak, “Yani, yoksul bölgelerden geldiler. Burada bir düzen kurdular. Bu düzeni daha ileriye götürebilmek için, bu insanların daha sağlıklı bir yaşam biçimi içerisinde yürüyebilmelerini sağlamak için politika yapıyorum. Hepimiz onun için politika yapıyoruz. Bu ülkede ezilen insanların, yoksul insanların, daha rahat ve daha mutlu, hiç değilse sokak lambaları yanan bir beldede yaşayabilmeleri, suların aktığı bir beldede yaşayabilmeleri için politika yapıyorum. Çünkü ben çok su taşıdım eve. Çocukların kuyudan su çekmelerini istemiyorum. 1970’te Cumhuriyet Halk Partisi’ne girdiğimde yaşım tutmuyordu. Yaşımı büyüterek girdim Gençlik Kolları’na. Girdiğim günden ‘80’e kadar mahallemin değişmez parti görevlisiydim. 1977’de ilçe gençlik kolu yönetim kurulu üyeliği yaptım. 1978’de ilçe gençlik kolu sekreteriydim. 79’da ana kademe yönetim kurulu için seçime girdim kaybettim. Halk Evi’ni kurdum. Kurucu sekreteriydim. Kapatılana kadar kurucu sekreterliğini yaptım. 12 Eylül’de gözaltına alındım. Suç bulamadılar, dava açılmadı ama sürüldüm. Aç kaldım, işsiz kaldım. Yine de politik mücadelemi bırakmadım. İnsanlarla ilişkilerimi sürdürdüm. Ne oldu? Yine kravatlılar geldi oturdu başımıza. Yok, Aydın Güven Gürkan, yok İnönü!”</p>

  <p class="p8">Rodoplu’nun sınıfına duyduğu öfkenin onunla ilgisi olmadığını anlatmak istermiş gibi uzanmış, başını okşamıştı Günay’ın.</p>

  <p class="p8">“Yine kravatlılar!” dedi, mahcup olmuş gibi güldü,</p>

  <p class="p8">“Ben kravat takmaktan nefret ediyorum!”</p>

  <p class="p8">“Takma!” dedi Günay, “Böyle daha yakışıklısın!”</p>

  <p class="p8">“Sen beni sevdiğin için öyle görüyorsun.”</p>

  <p class="p8">Rodoplu’nun duralamasına izin vermedi,</p>

  <p class="p8">“Seviyorsun, seviyorsun! Ben biliyorum!”</p>

  <p class="p8">‘Kravatlıları’ ve genç adamın ne kadar haklı olduğunu düşünüyordu Günay. Yüzbaşı Selahattin’ler cephelerde paramparça olurken, Erhat Brüksel’de, Eyüboğlu Dijon, Lyon, Paris’te, Serteller Sorbonne’da, Colombia’da ‘okuyorlardı! Yurtoğlu kanser eşini ameliyat ettirebilmek için dikiş makinesini (45 lira), radyo pikap (190-200 lira), dürbün (30 lira) ve yatak takımını (15-20 lira) satarken bunlar başköşelere kurulmuşlardı bile! Meydan Larousse’da Selahattin Yurtoğlu’nun adına rastlanmazdı. (‘Burada da iğrenç bir şey vardır,’ demişti, bana, ‘Biliyor musun, İlhan Selçuk, Yüzbaşı Selahattin’in Romanı’nı, Yurtoğlu’nun hatıratından aldı ve sansür etti! O hatıratın gerisinde, yüzbaşının Atatürk’e, çevresine ilişkin dünya kadar bilgi vardır, ama aleyhtedir. Ve pek sayın yazarımız, o bölümleri sansür etmekten utanmamıştır! Çünkü nedense diğer şeylerde ‘doğru’ olduğuna inanılan Yurtoğlu, Atatürk’ü eleştirmeye kalkınca ‘yanlışlık’ yapıyordur! Ne küstahlık, değil mi?) Ama Serteller oradaydılar çünkü Larousse’u çevirecek Fransızcayı bilenlerle, Türkiye’yi gerzekler gettosuna dönüştüren müstebit malumat istifçileri aynı takımdan, kravatlılar takımındandılar. Ve onlar “bütün zamanlar”ın yöneticileri, “halkçı’lardı.</p>

  <p class="p8">“Senin yerin yanlış,” diye fısıldadı, Günay, Şafak’a. Bülbül köy Lisesi diploması, İktisadi Ticari İlimler Akademisi mezuniyetiyle, Sinema Günleri’nin incelikli müdavimleri, birkaç dilde dilbaz, üçüncü kuşak jön Türkler, Cemler, Kavalalar, Pamuklarla baş edemeyeceğini düşünüyordu.</p>

  <p class="p8">“Olur mu, canım!” dedi Şafak.</p>

  <p class="p8">Ne demek istediğini söylemeden anlamış olması mutlu etti Günay’ı. Ama haklıydı, SHP’den başka gidecek yeri yoktu Şafak Özden’in.</p>

  <p class="p8">“O da benim gibi, hiç temsil edilmedi ki! Kendi diliyle konuşmadı ki!”</p>

  <p class="p8">Konuştuğunda bambaşka bir telden çalıyordu,&nbsp;</p>

  <p class="p8">“Ziganaları bilir misin?” diye sormuştu Şafak’a, neşeyle.</p>

  <p class="p8">“Bilmez olur muyum?”</p>

  <p class="p8">“Kuzey Anadolu Dağları kıyı sıralarının Trabzon-Gümüşhane kesiminde yer alır, 2.025 metre tutar, ünlü Zigana Geçidi. Trabzon, Maçka tırmanır. Tortul dik rampalı, sert virajlı iner de iner artık. Dorukları çam, etekleri elma, suları buz... “</p>

  <p class="p8">Pastoral romantizme kaptırdığını biliyor, ama kendisini alamıyordu Günay. Şafak hayretle, pek de inanmayarak dinlemişti. Yirmi yılda yirmi gün gitmemişti Gümüşhane’ye.</p>

  <p class="p8">“Hadi, canım sen de!” dedi Şafak, “Köy şiiri yazmak için kentli olmak lâzım anlaşılan! Biz işimize bakalım!”</p>

  <p class="p8">“O kadar haklısın ki! Doğaya dönüş özleminin garip bir kendini kandırmaca olduğunu düşünürüm hep. Avlanmaya kurgulanmış insanoğlu için, son tahlilde, tarım da, sanayi kadar ‘gayri-tabii’dir. Hemen her zaman nankör bir toprağı belle, yağmur bekle! Sadakati güvence altına almak için rüşvet, yani gübre, yani baraj ver. Yani, yani endüstrileş; çevre kirlenmesinden boğul, fabrikaya tıkıl ve robotlaş! Yine de, ıssız vadilerin, insansız dağların sükûnetinin yaraları sarıcı bir etkisi olduğu yadsınamaz. Biliyor musun, yazılı tarihten bu yana şehir hayatının zalim kavgacılığından, karmaşasından, aceleciliğinden yakınan şiirler yazılır? Kırsal yaşamın asude coşkusu dile getirilirken, bilgiden çok ülkü üzerine yapılanılır! Rousseau ile Voltaire, Lao Tze ile Konfüçyüs, İsa ile Hazreti Muhammedi!. Yaşamı bir Budist asgarisine indirmekte erdem bulan perhizcilerle dünya nimetleri ululayanlar arasında gider gelir insanoğlu!”</p>

  <p class="p8">Şafak Özden’in bütün bunlardan ne anlamış olduğunu merak ediyordum doğrusu! Ama ciddiyetle dinlenmiş olmalıydı ki, fikirlerin de insanlar gibi ömürleri olduğunu anlattı Rodoplu, “Bir ya da birkaç kuşak bir fikir için çarpışır, o fikir konjonktürünü tamamlar, eskir, kuşaklar yorulur, küçüklerine düşüncelerinin ancak bir cüzünü bırakırlar. Rousseau, Lao Tze ya da Aziz Fransis ile kırlara açılmak, hayvanlarla dost olmak, cahil köylülerle sohbet etmekten, şömine önünde, elinde konyak kadehi, zekâ tokuşturan bir Makyavel’den daha çok keyif almak, kaynayan dünyayı arkada, ‘ne halleri varsa görsünler’ diyerek bırakmak ya da ‘malumat’ı ululamak, şehir yaşamını uygarlığın temeli bellemek! İkisinin arasında gelir gider insanoğlu!”</p>

  <p class="p8">“Bütün bunları bırak Ziganalar’a dön, istersen!” demek istiyordu, ama öyle bir kelimelendirmişti ki!</p>

  <p class="p8">“Biliyor musun, hâlâ öyleyim. Bir türlü alışamadım,” dedi Şafak.</p>

  <p class="p8">“Neye?”</p>

  <p class="p8">“Lüks yerlere. Lokantalara. Kırları seviyorum. Öyle dinleniyorum ki, kırlarda! Hani o Kilyos civarındaki kır lokantaları var ya, kendin pişir kendin ye, bayılıyorum onlara.”</p>

  <p class="p8">“Ben de severim,” dedi Rodoplu, Ziya Bar’ı hatırlayarak.</p>

  <p class="p8">“Bir gün gidelim, ha?”</p>

  <p class="p8">“Tabii.”</p>

  <p class="p8">Osmanlının yasağı üç gün! Kaldı ki, köylü tutmamıştı enstitü işini. Okuyan köylü çocuğu ne ister? Köyden kurtulmak! Özdenler kurtulmuşlardı işte! Ve şimdi İstanbul’daydılar, öçlerini alacaklardı.</p>

  <p class="p8">“Alsınlar, anasını satayım!”</p>

  <p class="p8">Altmış yılda aydınlar devletinin Türkiye’yi getirdiği yer belliydi!</p>

  <p class="p8">Yeşil elma kokulu Şafak Özden, sanki halk ayaklanmasıydı; faşizme, sömürgecilere karşı halk ayaklanması! Üstelik demokratik yolla! Olmayacak bir şey olmadığını düşünüyordu, Günay Rodoplu. Para lâzımdı, örgüt lâzımdı, plân lâzımdı, ama hepsinden öte akıl ve iyi niyet lâzımdı ki, bunların hakkından gelebilirlerdi!</p>

  <p class="p8">“Sana para lâzım!” diye mırıldandı.</p>

  <p class="p8">“Değel mi, ya!” diyerek sarıldı, Şafak.</p>

  <p class="p8">“Bir akşam yemeğe getirsene ortağını?”</p>

  <p class="p8">“Benim iki tane ortağım daha var. Sen onları tanımadın daha.”</p>

  <p class="p8">“Onları da getir.”</p>

  <p class="p8">“Getireyim, hayatım,” daha sıkı sardı, “Bak, ne diyeceğim, bir aşk romanı yazsana!”</p>

  <p class="p8">“Yazıyorum,” dedi Günay, boynuna sokulmuş serin burna bir öpücük kondurdu, “yazıyorum!”</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p1"><span class="t17">&nbsp;</span></p>
</body>
</html>
