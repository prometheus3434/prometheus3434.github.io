<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>IV</title>
</head>

<body>
  <h2 class="h20">IV</h2>

  <p class="p7">&nbsp;</p>

  <p class="p8">Pazar günüydü. Binaların dışının içinden çok daha sıcak olduğu yazdan kalma bir pazar günü. Rodoplu erkenden kalkmış, anketörleri toparlamış, Becerikli’nin bürosuna gelmişti. Büro kapalıydı. Bir süre sokakta oyalandılar.! Olmadı, ilçeye geçtiler. Son talimatlar verildi, kızlar yola çıktılar. Rodoplu, yeni gelen afişlerin asılmamış olduğunu gördü. Gözlerinde iyi pırıltılar yakaladığı birilerini işe koştu.</p>

  <p class="p8">Partililer saat on bire doğru gelmeye başladılar. Kürt Aleviler, “kötü bir şey kokluyormuş gibi asık yüz ifadeleriyle” büyük salonun kuzeybatı köşesindeki yerlerini aldılar. Baykalcılar, güneydoğudaki masalara oturdular. Aralarını “politize olmayanlar” doldurdu. Kadıköy ilçesinden transfer edilen çaycının, yeterli sayıda bardağı olmadığından yakınan sesi duyulunca, gün başlamış oldu.</p>

  <p class="p8">Özden, yarıma doğru geldi. Bir gece liste pazarlığında sabahlamış, gözlerinin altı mosmor olmuştu. İyi de gitmemiş olmalıydı ki, öfkeli bir hali vardı,</p>

  <p class="p8">“Davul zurna nerede?” diye bağırdı. “Burada!” olduğunu söylediler. “Çalsınlar öyleyse kardeşim! Boşuna mı para veriyoruz!?” Başkanlık odasına girdi, kuzeybatı grubundan birkaç kişi onu izledi. Rodoplu, bundan pazarlığa devam edileceğini anladı. Az sonra, “Avukat” ses cihazının başına geçti. Cebinden çıkardığı kâğıt parçasını okumaya başladı, “...<span class="t2">Konut, sahibine bir menkul değer, gelir getirici aktivite, geniş kent ekonomisine katılım üssü ile aile barınağıdır. Böylece, konut barınma gereksiniminden öte, kişinin aynı parsel üzerinde düşeyde ve yatayda devingen bir yapıda, yeni bağımlı ve bağımsız hacimler yaratarak</span>...” Özden, odasından fırladı, adamın yanına koştu, “Bırak kardeşim şimdi bunları!” Arkasını döndü, “Davul zurna yok mu, davul zurna?” Geldiler, bir iki ısınma hareketinden sonra başladılar, “mastika, mastika!” Şafak sinirlendi. “Bırakın bu Çingene işini! Ata barı çalın! Ata barı!” Çevreye döndü, bekleşen Kürt Alevileri yakaladı, halay çekmeye zorladı. Salonun uzak bir köşesinde, cama dayanmış onu izleyen Rodoplu’yu o sırada gördü. Göz kırptı, az sonra da koptu, geldi.</p>

  <p class="p8">“N’aber? Nasıl görünüyor?”</p>

  <p class="p8">“Daha belli değil canım,” diye yalan söyledi Rodoplu. O an için iyi görünmüyordu -Kastamonuluların “yamuk yaptıkları” günlerdi- ancak, Şafak’ın moralinin çok çabuk bozulduğu bilgisi, Günay’a, olumsuzluğu, çaresini de düşünüp birlikte sunacak hale gelmeden söylememeyi öğretmişti.</p>

  <p class="p8">“İyi olacak iyi,” dedi, Şafak, “Sese de bak!” Bağırmaktan kısılmış sesi ile alay ediyordu, boğazını temizledi.</p>

  <p class="p8">“Pastilin bitti mi?”</p>

  <p class="p8">“Dün koca bir paket verdin gülüm, biter mi?” Günay’a yaklaştı, kulağına eğildi,</p>

  <p class="p8">“Sana davul zurna çaldıracağım diye söz vermiştim. Çaldırıyorum işte!” Gözlerini gözlerine dikti,</p>

  <p class="p8">“Bugün bizim düğünümüz gülüm! Seni seviyorum!” Gizli bir şey söylüyormuş gibi iyice yaklaştı, elini Rodoplu’nun memesine attı, kısaca sıktı, bıraktı. O kadar ani ve kısacık bir hareketti ki, Günay bile emin olamadı.</p>

  <p class="p8">“Şafak!”</p>

  <p class="p8">Özden, geri çekilmiş gülüyordu,</p>

  <p class="p8">“Üşüyeceksin sen,” dedi. Beton zemin gerçekten de Günay’ın ayaklarını içine çeken buzdan bataklık gibiydi. İlçe binasını ısıtacak para yoktu.</p>

  <p class="p8">“Ben iyiyim, sen kendine dikkat et.”</p>

  <p class="p8">“Tamam,” dedi Şafak, “Benim şimdi gitmem gerekiyor. Seni çocuklar bırakır.” Rodoplu’nun cevabını beklemeden döndü,</p>

  <p class="p8">“İsmail!”</p>

  <p class="p8">“Efendim, abi?”</p>

  <p class="p8">“Sen ablanı eve bırak gel.”</p>

  <p class="p8">“Tamam, abi.”</p>

  <p class="p8">“Ben daha gidemem Şafak. Anketörlerin hepsi dönmedi. Kızları bırakamam.”</p>

  <p class="p8">“Daha ne kadar kalacaksın ki?”</p>

  <p class="p8">Özden’in sesindeki sabırsızlık fark edilmeyecek gibi değildi. Günay, orada olmasını istemediğini hissetti, kimliğini açıklamakta zorlanacağı birilerin, bir milletvekilini ya da Genel Merkez’den birini bekliyor olabileceğini düşündü. Daha önce de söylediğim gibi, tiyatro deyimi ile Şafak’ın oyununu çalmaktan ödü kopuyordu. Derken o arada, Kadınlar Kolu’ndan olsalar gerekti, birilerinin yaklaştığını gördü,</p>

  <p class="p8">“Sen git canım,” dedi Şafak’a, “Becerikli’nin bürosu açılmıştır, ben oraya geçerim. Orası sıcak. Olmazsa da başımın çaresine bakarım.”</p>

  <p class="p8">Kadınların arasından biri çıktı, Özden’e yöneldi, onu gören Şafak,</p>

  <p class="p8">“Tamam,” dedi, alelacele, “Ben seni sonra ararım.”</p>

  <p class="p8">Günay Rodoplu, Özden’in yanına gelen kadının eşi olduğunu nereden anladığını hiç bilmedi. Şafak’ın gözlerini kaçırmasından da olabilirdi, kadının onu ısrarla süzmesinden de, dudaklarının alayla kıvrılmasından da.</p>

  <p class="p8">Cevabını bildiği soruyu yine de sordu, ,</p>

  <p class="p8">“İsmail, Şafak’ın yanında duran hanım kim?”</p>

  <p class="p8">“Yenge ya?” dedi İsmail, şaşkın şaşkın.</p>

  <p class="p8">“Buraya gelir mi?”</p>

  <p class="p8">“Kadınlar Kolu’nda ya.”</p>

  <p class="p8">“Öyle mi?”</p>

  <p class="p8">Rodoplu, denetleyemediği bir titremeye kapıldı. Durduğu yerde sallanıyordu,</p>

  <p class="p8">“O da mı kampanya yapıyor?”</p>

  <p class="p8">“Evet. Evlere gidiyorlar. Şafak Abi’yle gidiyorlar.”</p>

  <p class="p8">“Bilmiyordum.”</p>

  <p class="p8">“Ve biliyor musun,” dedi Günay, “Kadının gözlerindeki ifadeyi çözüverdim, ‘Kocam seni düzüyor, biliyorum,’ diyordu, ‘Düzüyor ve bu keyif benim!...’”</p>

  <p class="p8">Dilin lal olması bu demekti, herhalde. Onca uğraşmama karşın, Rodoplu’ya tek bir kelime söyleyemiyordum,</p>

  <p class="p8">“Öyle,” dedi Günay.</p>

  <p class="p8">Yüzüne ne o zaman, ne de daha sonra çözemediğim bir ifade oturmuştu,</p>

  <p class="p8">“Brütüs desem, Brütüs değil! Kancıklık desem, kancıklık değil!.. Daha çok cinnet gibi bir şeydi. Çok korkunç, çok ürkütücü, çok yabancı bir şey!”</p>

  <p class="p8">Neden sonra kendime geldim,</p>

  <p class="p8">“Peki, nasıl oldu da...” diye başladım, Günay kesti,</p>

  <p class="p8">“Orada daha fazla duramadım,” dedi, bağışlanmasını diler gibi bir sesle, “İsmail’e beni eve götürmesini söyledim. Aşağı indik, yolda onları bir kez daha gördüm. Şafak, camlar dâhil her şeyi simsiyah bir arabanın -çok iyi hatırlıyorum, çünkü kötülük, terör çağrıştıran bir arabaydı- şoför mahalline eğilmiş konuşuyor, kadın da hemen arkasında duruyordu. Bir ara Şafak kadına döndü, bir şeyler söyledi. Kadın, çantasından bir selpak çıkardı, uzattı. Yıllarca evli bir çiftin aşinalığını gördüm. Başka bir şey mi bekliyordum? Hayır. Sana evinde yattığımı, kadın o akşam karşıma çıkaydı, elini öpebileceğimi söyledim... Ama, ama yukarda davul zurna çalıyordu, bu düğün ‘bizim düğünümüz’dü! Kitap kurdu ile bozkurtun düğünü! Ziganalar’la kütüphaneleri birleştirecektik, ya!</p>

  <p class="p8">Büyük Yalan!</p>

  <p class="p8">İsmail’e ‘yenge’nin ne zamandan beri çalıştığını sordum.</p>

  <p class="p8">“Başından beri, abla,” dedi genç adam. Sonra da anlattı.</p>

  <p class="p8">“Bir sabah Şafak Abimi almak için uğramıştım. Daha kalkmamıştı, yenge beni içeri aldı, çay ikram etti. Eve sabaha karşı gelmiş diye yenge bozulmuştu. Şafak Abim, yengeye, ‘Bu işi benim başıma sen açtın. Aday ol, dedin, olduk. Ben çalışıyorum, sen de çalış bakalım,’ dedi. Yenge de çalışmaya başladı.”</p>

  <p class="p8">İsmail, Rodoplu’ya yaptığının farkında değildi, bitirmek bilmedi. Kartal’a, Pendik’e gittiklerini söylüyor, Günay’la Şafak’ın ‘kazanılmaları gerektiğine’ birlikte karar verdikleri ortak tanıdıklarını evlerinde ziyaret ettiklerini, ‘yenge’nin adamı, Şafak Abisini desteklemeye ikna ettiğini anlatıyordu.</p>

  <p class="p8">“Düğün bizim düğünümüzdü ama Şafak kanlı çarşafı alsın diye kapıya karısını dikmişti! Her şey her şeyden koptu, her şey bitti! Kuytuda inildeyen yaralı bir köpektim sanki. Şafak, karnımı tekmelemiş bağırsaklarımı dışarı dökmüştü. Eve sürünmeye çalıştım, ama ev yoktu. Bir ben vardım, bir buzlu gök. Toprak soğuk, evler evsiz, yerle gök arası bir garip mekândı. Bu yolda yıldızlar bile benden değildi, arkadaşım. Boşluk... Ne bir ses, ne bir kıpırtı. Sonrası? Sonrası neydi, biliyor musun? Sonrası, Hint’in sunyasıydı, Arap’ın sifriydi, Türk’ün sıfırlanmasıydı. Bilgi dışı, birikim dışıydı yaşadığım. Erişemiyor, korunamıyor, kınayamıyordum bile. Haykırsam, ne bir engel vardı, ne de bir yankı gelecekti! Sonrası neydi? Sonrası, Hint’in cangılıydı, Arap’ın çölüydü, Türk’ün bozkırıydı. Tekile gömsem kendimi, diyordum. Ama, tekil ıssız, tekil ukalaydı.</p>

  <p class="p8">Şafak’ı uyarsaydım, yakarma değilse intikam sanacaktı. Ve iyi bilirsin, ikisini de kendime yakıştıramam. O gece, diğer gezegenler de bir garipti, arkadaşım. Yaşamım, muştusuz, ağıtsız yaşamım. Sonrası neydi biliyor musun? Sonrası, Hintin doğasıydı, Arap’ın duasıydı, Türk’ün tevekkülüydü. Maydanoz bahçesi, kütüphane, ata ruhları öyle diyordu. Ama olmadı. Tevekkülden nasibini almamış, tamamlanmamıştım! İlk büyük kriz o gece geldi. ‘Olacak o kadar,’ dedim, ‘oğlunun SS subayı olduğunu keşfeden, Yahudi anası gibiyim.’”</p>

  <p class="p8">Sonuç, dehşetli bir mide kanamasıydı.</p>

  <p class="p8">“Olacağına bak!” diyordu, Rodoplu, yine, gözlerinde garip bir pırıltı, “Ertesi gün, mecburen hastane. Ameliyat sonrası kontrolümü de yaptırmamışım. Oya, azarlamadı ama ihmali aptalca bulduğunu söylemekten de kaçınmadı,</p>

  <p class="p8">‘Boşuna mı uğraştık kızım,’ dedi, ‘Seni adam edeceğiz diye ayaklarıma kara sular indi.’ Haklıydı, kız, beş buçuk saat ayakta durmuştu.</p>

  <p class="p8">‘Çık biraz,’ dedi, muayenelerden sonra, ‘Yüzünü güneşe tutmak o bedenin de hakkı. Hâlâ kimse yok mu hayatında?’</p>

  <p class="p8">Kendimi, Şafak’ı tanıdığımdan beri ilk kez, ‘hayır’ derken buldum. Öyle ağırıma gitti ki, yumuşattım,</p>

  <p class="p8">‘Hem var, hem yok gibi.’</p>

  <p class="p8">‘Hırsızın hikâyesi gibi, ha?’ güldü, ‘Baba hırsızı tuttum, demiş oğlan, ‘Al getir,’ demiş babası, ‘Gelmiyor!’</p>

  <p class="p8">‘O zaman bırak gitsin!’ ‘Gitmiyor!’</p>

  <p class="p8">‘Pek öyle de değil,’ dedim. Şafak’ın hiç gelmemiş olduğunu düşünüyordum, ‘Benden gayri birisi, onu demek istiyorum,’ açıklaması, açıklamadan başka her şeye benziyordu. Oya, yakın gözlüklerini indirdi, şöyle bir yüzüme baktı,</p>

  <p class="p8">‘Neye iyi geliyor?’</p>

  <p class="p8">‘Politikacı. İnşaatçı.’</p>

  <p class="p8">‘Puff!’ dedi, ‘Amma da bileşim ha! Nereden de bulursun bunları, bilmem ki!’</p>

  <p class="p8">‘Ben kimseyi bulmam ki, canım!’</p>

  <p class="p8">‘Sana hep söylüyorum! Türklerden uzak duracaksın!’ diye söylendi, ‘Bu bozulmuşlukla halleşemezsin sen! Git, kendi sınıfına takıl! Git, doğru dürüst bir yerde bir yemek ye, iki kadeh içkini iç! Geldin gidiyorsun kızım, mutlu olmaya bak, mutlu olmaya! Bırak bu halkçılığı!’</p>

  <p class="p8">Bir şaplak attı,</p>

  <p class="p8">‘Kalk, hadi.’</p>

  <p class="p8">Ben de <span class="t16">italik</span>’ledim: <span class="t16">Ah, Oyacım, ah! Merdi kipti şecaat arz ederken sirkatin söylermiş! Sınıfım ha! Sınıfım! Düzenin öz-uzman aydınları!</span></p>

  <p class="p8">Muayeneden sonra yüzü değişmiş gibiydi,</p>

  <p class="p8">‘Sen bana kötü bir şey mi söylemeye çalışıyorsun?’ diye sordum.</p>

  <p class="p8">‘Henüz değil,’ dedi Oya, ışıklı masadaki röntgenin üzerine eğilmişti,</p>

  <p class="p8">‘Ama, söylemişim varsay, ona göre ayarlan. Ne kaybedersin? Çık şimdi buradan, Ada vapuruna bin, şöyle bir deniz havası al. Sen benim gibi saatle de çalışmıyorsun. Git, git yüzünü güneşe tut.’</p>

  <p class="p8">‘Benden sakladığın bir şey olmadığını biliyorum, değil mi?’ dedim, ama vardı, tabii.</p>

  <p class="p8">‘Tekrar keseceğiz,’ dedi.</p>

  <p class="p8">‘Ne zaman?’</p>

  <p class="p8">‘Hemen. Bu salı, önümüzdeki salı en geç.’</p>

  <p class="p8">Baktım ameliyat olacağım için ferahlamışım. Bu, Çayırtepe’ye bir daha gidememek, o aşağılık duruma bir daha düşmemek, alçalmamak demekti. Böyle hissettiğimi fark eder etmez de, ‘Hayır!’ dedim. Ameliyat olamayacaktım.</p>

  <p class="p8">‘Olmaz,’ dedim, ‘Olmaz! Seçimlerden sonra. Seçimlerden sonraki salı.’ Nedenini anlattım, sunturlu bir küfür savurdu, ama ne söylediyse ikna edemedi beni. Adam, benim işime karısını bulaştırdı diye her şeyi yüzüstü bırakmayı kendime yediremezdim. Bozkurtla kitap kurdunun düğününün bir vehimden ibaret olmuş olduğunu bilsem bile bırakamazdım. Bıraksaydım, Büyük Yalan’ın sürmesine izin veriyor olurdum. Bırakmayacak, hem Şafak’ı hem de kendimi layık olduğumuz yere oturtacaktım: senin bana taa ne zaman söylediğin gibi, pespaye bir abazanlık hikâyesinin marjinal karakterleri hak ettiklerini bulmalıydılar. Aynı nedenle, ameliyatı da bahane edemezdim.”</p>

  <p class="p8">Nasıl bir kişilikti, yarabbim!</p>

  <p class="p8">“Günay Rodoplu, hiç nefes aldırmadın kendine, değil mi? Hiç pay vermedin?”</p>

  <p class="p8">“Mazoşist diyeceksin, ama gönlün elvermiyor değil mi? Değil sevgilim, değil! Mazoşizm değil! Kendi ellerimle yarattığım bir putu, ‘yiğit halkımız, cefakâr aydınımız’ söylemini kendi ellerimle yıkma gayreti! Beyinle kolun, kuramla eylemin el ele vermesinin toplumun sağlığa kavuşması için yeterli olmayacağını, önceliğin ahlâk kaosundan kurtulmak olduğunu kanıtlama çabası!”</p>

  <p class="p8">“Kime be kadın, kime?!!”</p>

  <p class="p8">Haykırmam, Günay’ın yüzünde sevgi dolu bir tebessüm oluşturdu,</p>

  <p class="p8">“Vicdanım gibisin,” diye fısıldadı, “Ayna! O soruyu ben de sordum kendime. Sonra da cevap verdim, ‘Kendime!’ Davranışlarım, bütün ulusların gelecek kuşaklarına örnek olacakmışçasına yaşamak, ağzımdan çıkan her kelime dünyayı etkileyecekmişçesine özenle konuşmak istiyorum,” duraladı, “hâlâ!” dedi, “Hâlâ! Öyle istiyorum!”</p>

  <p class="p8">Bence, bir şey daha vardı. Şafak, belediye başkan adaylığına soyununca, kendi yerine, yani ilçe başkanlığına, Hasan Azmi diye birini oturtmuştu. Şafak’ın bir dediğini iki etmeyen, sıradan, mazbut bir adamcağızdı, Hasan Azmi. Kampanya sırasında karısı çok ağır hastalandı. Adamcağız, bir-iki gün karısının başında bekledi, ilçeye gelemedi. Bazı işler karıştı. Şafak öfkeden deliye döndü, kadıncağızın bu dönemde hasta olmaması gerektiğini söyledi, yetmedi, “Ölürse ölsün! Bana ne!?” diye ekledi. Ciddiydi. Bana sorarsanız, Günay, Şafak’ın kendisinin arkasından da böyle konuşacağını biliyordu.</p>

  <p class="p8">Dr. Oya, onu kapıya kadar geçirdi, arkasından seslendi,</p>

  <p class="p8">“Bana bak, bedenini sevmeyi öğren olur mu?”</p>

  <p class="p8">“Ne diyebilirdim ki?” dedi Günay, ‘“Sevmez olur muyum?’ Flört eden Walt Disney hayvancıkları gibi, kirpiklerimi kırpıştırdım, kırıttım, ‘Gözlerim, dudaklarım, minicik kulaklarım ne kadar hoş ne kadar sevimli. Bayılıyorum kendime...’”</p>

  <p class="p8">“Deli karı!” dedi, Oya da.</p>

  <p class="p8">Hastanenin kapısı şehrin nispeten sakin caddelerinden birisine açılıyordu. Gün ölmüştü. Ada’ya gitmese de, arkadaşının sözünü tutup biraz dolaşması iyi olacaktı. Divan Oteli’nden Taksim’e çıkmaya niyetlendi. Eziyetli bir yürüyüş oldu. Trafik sersemletti,&nbsp; insanları lütfen barındırıyorlarmışçasına haşin binaları örten reklam levhaları bayağı, pirinç tabelaların dibine çömmüş kapıcı karıları çirkin, hamburgercilerden yayılan yağ kokusu iğrenç, avizeci vitrinleri rüküştü. Bu şehre yönelik bir sevgi geliştiremediğini düşünmüştü. Akranlarını onca heyecanlandıran Beyoğlu, Avrupa şehirlerinden arta kalan binaların hibe edildiği güngörmez sokaklar koleksiyonuydu. Şehrin onurunu kurtaran camileri, bir işportacı tezgâhının ortasına yerleştirilmiş çalıntı mallara benzetmişti. Çevrenin adiliği sanki onlara da bulaşıyor, onları da ucuzlaştırıyordu. Sevebileceği bir İstanbul’u, gravürlerin İstanbul’unu, oturduğu yerden, hayalinde yapılandırması neye yarardı ki! Nostalji denilen duygudan hiç nasibini almadığını, bunun nedeninin eski İstanbul’un da nihayet bir erkekler şehri olmuş olduğunu, o günlerde yaşamış olsaydı da zarif oymaların keyfini çıkaramayacağı bilgisi olduğunu fark etti. Kafes arkasında kapalı birine, bir kadına, şehir güzelmiş çirkinmiş ne fark ederdi ki!</p>

  <p class="p8">“Kaldı ki, eski Markiz’in, Divan’dan daha iyi pasta yapabileceğine ya da günümüz Şamdan’ının mutlu anılar servisinin Rejans’ınkinden aşağı kalacağına inanmıyordum. Direklerarası da herhangi bir kenar mahalle düğün salonundan daha görkemli olamazdı. Balık Pazarı’nın turpları güzeldi ama taze turp zaten her yerde güzeldi. İçimi çektim, hazır gelmişken akşam için alışveriş yaptım. Oya neyi yasakladıysa ondan satın aldım.”</p>

  <p class="p8">“Ve ertesi gün, yine Çayırtepe’deydin?”</p>

  <p class="p8">“Yooo. Ertesi gün değil,” dedi Günay, af diler gibi, “Bir sonraki. Çok sancım vardı. Ertesi gün gidemedim. O gece, yine maydanoz bahçesinin önünde oturdum. Son ameliyatımın üzerinden yıllar geçmiş gibiydi. O zamanki ölüm korkumu hatırlamaya çalıştım. ‘Tamamlanmadan ölmek istemiyorum!’ diye ağlamıştım. Fakat o akşam, geçen zamanın beni tamamlanmaktan ne kadar uzaklaştırdığını görmeye başladım. O gün, ayağı yere basmayan bir malumat istifçisi, bir akademisyen olmak istemiyorum diye ağlamıştım. Ama, bu gün, aynen öyle olduğunu hissediyordum. Ayağımın yere bastığı asla söylenemezdi. Kişiliğimin temelini içtenlik oluştursun istiyordum, ama artık içten de olamayacaktım. Tamamlanma çabamdan bana kalan, halen geçerli iki ilke, ‘kusuru başka yerde aramaktansa, kendimde aramak istiyorum, alçaklarla karşılaşınca yine dönüp kendime bakmak istiyorum, çünkü biliyorum ki türdaşlarımızla paylaşmadığımız niteliğimiz yoktur!’ Ertesi gün, Çayırtepe’ye, hiçbir şey olmamış gibi, kuzu kuzu gideceğimi söylüyorlardı.”</p>

  <p class="p8">Günay’ı, Şafak’la bir alçaklığı paylaşmadığına ikna etmenin imkânsızlığını hissediyordum ama yine de denedim.</p>

  <p class="p8">“Yooo!” dedi, “Yooo! Bir palavrayı paylaşıyordum. Büyük Yalan’ı paylaşıyordum. Düzenin kuralları ile oynayıp, düzenin, düzene rağmen, değiştirilemeyeceği gerçeğini pekâlâ da kulak ardı etmiştim. Ahmet Becerikli’den Ali Haydar’a kadar Tanrı’nın türlü çeşitli kullarını barındıran bir ‘kitle’ partisinin ne olmayacağını bile bile, oradaydım. Sosyal demokrasinin muhakeme sonucu kabullenilmiş bir ideoloji olmadığını bile bile oradaydım. Kitap kurdunun bozkurtla çiftleşebileceği yalanını, Şafak’ın kadını olduğum yalanını paylaştım. Türkiye’de her siyasi başarının toplumun temellerine yerleştirilmiş yeni bir dinamit olduğunu bile bile, Şafak Özden’i belediye başkanı yaptım.”</p>

  <p class="p8">“Amma da kendini beğenmişsin! Sen mi yaptın?”</p>

  <p class="p8">Kendisini bağışlayabilmesini kolaylaştırmak için sunduğum muğlaklığı kabullenmeyeceğini bilmeliydim. Yüzüme baktı, baktı,</p>

  <p class="p8">“Hıfzı Veldet miyim, ben?” dedi, “Oluşumdaki rolümü sahiplenmeyecek miyim?”</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p9"><span class="t17">&nbsp;</span></p>
</body>
</html>
