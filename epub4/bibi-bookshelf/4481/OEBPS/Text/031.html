<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>KOÇUM BENİM!</title>
</head>

<body>
  <h1 class="h10">KOÇUM BENİM!</h1>

  <p class="p7">&nbsp;</p>

  <p class="p7">&nbsp;</p>

  <h2 class="h20"><a id="ncx5800"></a>I</h2>

  <p class="p7">&nbsp;</p>

  <p class="p8">Rodoplu devreye girdiğinde, ‘değişmez’ milletvekili adayı Erol Çiçek, (Şafak’ın “cansiperane desteğine” rağmen) 1987 seçimlerinde kaybetmiş, 89’a hazırlanıyordu. Bu defa da, belediye başkanı olmayı deneyecekti. Duran Kuran’ın Genel Merkez’le arası açıktı ama Kâğıthane’den aday atanmak ihtimali daha hâlâ vardı. Onur Oflu, yakın bir zamanda “çok kötü” iflas ettiği için, bundan böyle “yaşamak!” istediğini söylüyordu, mütevazı bir meclis üyeliği ile -“İl Meclis” üyeliği ile- yetinecekti. Şafak Özden, “Çayırtepe’de yirmi dört saat ilçe başkanlığı yapsa” ölmeye razıydı.</p>

  <p class="p8">Dört ortak oturdular, bu paylaşım doğrultusunda “karar” aldılar. Bir “ekip” halinde çalışacaklar, birbirlerini, başta para olmak üzere her konuda destekleyeceklerdi. Ancak, bu “karar” geçici bir uzlaşmadan ibaret kaldı: Şafak, gönlünde asıl yatanın, Çayırtepe Belediye Başkanlığı olduğunu ortaklarından saklamıştı. Ne ki, pek de akıllıca bir iş yapmışa benzemiyordu, çünkü, hiç değilse Duran Kuran, belediye başkanlığının Erol’dan çok, Şafak’ın hakkı olduğunu düşünmüştü. İki nedeni vardı; birincisi, bir gün, bir vesileyle, Erol’a, Çayırtepe hakkında bir soru sorduğunda, adam, Çayırtepe’de kaç mahalle olduğunu bilmezken, Şafak, cadde sokak takır takır saymıştı. İkincisi, Erol Çiçek, “tembel”di. Örneğin, milletvekili adayı olan kendisiyken, delege listelerini “düzenlemeleri” gereken bir gece çalışarak, Şafak, Duran ve o zamanlar Erol’un Üsküdar İlçe Başkanlığı yapan ağabeysi Türkay Çiçek yapmışlardı. Daha başka şeyler de vardı. Erol, Duran’ın başkanı olduğu kooperatifin şantiye mühendisiydi, ama sabahları uyanıp işin başına gidemediğinden, bir başka mühendis almak, ona da para vermek zorunda kalmışlardı. Duran, üç ya da dört kez aday olup kaybetmesini de tembelliğine bağlıyordu.</p>

  <p class="p8">“Ben, Şafak’ın aday olmasının daha uygun olduğunu düşündüğümü söyledim, ama Şafak istemedi,” diye anlattı, “İstemiyorum, başkanlık Erol’un hakkı,” dedi ama, anlaşılan işin başından beri böyle plânlıyormuş. Şafak’ın asıl niyetini saklamış olmasının nedenini de “merkez atamasını garantilemeden ortaya çıkmanın sakat olması” ile açıklıyordu. Özden, başarılı bir ilçe başkanı olması halinde Genel Merkez tarafından belediye başkan adayı olarak atanması olasılığının Erol’unkinden çok daha fazla olacağını hesaplamıştı. Ancak bu aşamada, deneyimli eski ‘siyasi şefi’ni -ve onun ilçe başkanı ağabeyini!- karşısına alması akıllı bir iş olmayacağından, gerçek niyetini saklamak yoluna gitti.</p>

  <p class="p8">Bu manevra, Günay’la benim değerlendireceğimiz gibi, “yârin gül yanağından gayri her şeyin paylaşıldığı bir ortak”a ‘ihanet’ olarak algılanmadı. Duran’ın, “Ben niyetini bileydim, Erol’u, Kartal’a kaydırırdım, bütün bunlar da olmazdı,” hayıflanması, meselenin gereksiz büyütülmesine serzenişten ibaretti. “Bütün bunlar” dediği de sonraları beklenmedik boyutlar kazanan Şafak-Erol kavgası.</p>

  <p class="p8">Şafak’ın tutumunun Duran Kuran’ın bilmediği bir diğer -ve asıl!- nedeni daha vardı: Şafak’ın, Erol’a gizlice güttüğü kin! Şafak Özden, 12 Eylül sonrası, Erol’un ailesini arayıp sormamış, “çıkarıp bir on bin lira olsun” vermemiş olduğunu hiç unutmadı: “...ama sen merak etme, bana şu kadar sokana,” başparmağı ile işaret parmağının ilk eklemini işaret ediyor, sonra da dirseğini gösteriyordu, “ben bu kadar sokarım. Bekle gülüm, zamanı gelince, ödeyecekler!”</p>

  <p class="p8">“Zamanı” gelinceye kadar, “sağlam bir işi olmayan” Erol’u “cebine harçlığını koyarak” ezmekle yetinmesi gerekiyordu. Öyle yaptı. İşleri dıştan göründüğü kadar iyi miydi, bilmiyorum. Ancak, kendisini sosyal demokrasiye adamış bir ‘ağa’ rolünü sürdürmesini mümkün kılıyordu. Öte yandan, perakende satış yapan bir dükkânda her zaman el konacak para vardır. Şafak’ın dükkânında da, paralar geliyor, paralar gidiyor, paralar kapanın elinde kalıyordu. Şafak’tan isteyip de alamayan yok gibiydi. İyiliğinin belleklere yerleşmesini sağlayacak bir süre nazlandıktan sonra, bir yerlerden müşteri çeki, senet, dolar, mark, çıkarır, mutlaka verirdi. Bu koşullarda ‘iyi bir işadamı’ olduğu iddiasının su götüreceğini düşünüyordum. Daha sonraları duyduklarımdan işletmenin tipik bir on yedinci yüzyıl bakkalı gibi çalıştığını anlayacaktım. “Kesekâğıdı üzerinde hesap yapıyorlar!” demişti Tülin. “Defterler, bilançolar hak götüre kardeşim! Bizim kooperatifin makbuzları, faturaları, Sedat’ın çekmecelerinden fışkırıyor. En önemli bir dokümanı, mesela, üyenin senedini kasanın bir köşesine tıkılı, bumburuşuk buluyorsun. O da, şanslıysan! Ceza yediği için, vermek zorunda kaldığı vergi, vermesi gerekenin her zaman birkaç katı! Ve tabii, çoğunlukla ödenemiyor! Kaç kere evine haciz geldi!” İşletmeyi zapturapt altına alacak beceri ve disiplin de oluşmadığından, kooperatife olduğu gibi, burada da, savrulanı telafi edebilmek için ciroları büyütmek gerekiyordu. Bu da, her işe atlamak, her an bir depo, bir arsa ya da bir daire kollamak, çoğu kez bir hafta içinde alıp satmak demekti. Peşin ödeme söz konusu olmadığından, elden çıkarılan deponun senetlerinin, yeni satın alınan arsanın sahibine, daireninkinin oto galerisine devredilmesi gibi çılgın bir trafik oluşuyordu. Ortada milyarlarla ifade edilen rakamlar dolaşıyordu, ama kâğıtlar her an el değiştirdiğinden, hiç kimse hiçbir şeyin kesin sahibi değildi. Günay’ın, “her şeyi takas değeri olarak algılamak” dediği patolojinin kaçınılmaz olduğunu görüyordunuz. Para parayı, ‘fırsatları değerlendirmek’ denilen bu manipülasyon sonucu çekiyordu.</p>

  <p class="p8">Etem Ağa Kooperatifi bu noktada, deyiş yerindeyse, ilaç gibi gelmiş olmalı. Arazide “üye” cezbetmek için yapıldığı söylenen bir piknik hatırlıyordum. Dört yüz davetlinin dört yüzü de partiliydi. S.S. Etem Ağa Yapı Kooperatifi’nin, ‘kullanma’ esası üzerine kurulmuş olan ‘politika’ denilen iş sahasının yeni bir yatırımını oluşturduğunun işaretleri apaçık ortadaydı, ama et masrafının bir milyonun üstünde olduğunu fark eden Tülin’in, değirmenin suyunun nereden geldiğine ilişkin soruları cevaplanmadığı gibi, Özden’i bir kenara çekip, “bu masrafa karşın yüz üye kaydetmezsen” asarım keserim tehdidi de bir işe yaramadı. Araziye yayılan yüzlerce SHP’li, ayakkabılarını çıkarttılar, güneşe karşı parmaklarını kıvırtıp “politika” yaptılar, birbirlerine caka sattılar, “Tonguç, Kuvayı Milliye” gibi konularda kapıştılar. Daveti yadırgamış, ancak hiçbirimiz, Özden’in, deyiş yerindeyse, mali şovu olduğunu hiçbirimiz idrak edememiştik. Oysa, üye ödentileri, dükkânın cirosuna eklenebilecek zengin bir sarnıç oluşturma yolundaydı. Ne ki, Tülin başkan olduğu sürece parayı alenen kullanmak mümkün değildi. Özden, Tülin’den, politika yapmak için yeterli parayı, kooperatif inşaatından alın teriyle kazanmak istediğini öne sürerek kurtuldu. Tülin devreden çıktı, yönetim kuruluna Onur Oflu ile Günay girdiler. Para tahsili için üç kişiden ikisinin imzası yeterliydi, Rodoplu’nun herhangi bir kâğıdı imzalamak için terk kriteri, Şafak’ın onayıydı (Şafak’ı ‘korumak’ için gösterilen bu özenin zavallılığı, çok sonra, Günay’ın ona ait olduğunu sandığı imzaların aslında Sedat’ın imzaları olduğu ortaya çıkınca anlaşıldı). İmzaladığı kâğıtlardan birisi, Onur Oflu’nun kooperatif müdürü olarak atanması kararıydı, Mişonaçi hikâyesi tüm hışmıyla o noktada işlemeye başladı. Duran Kuran’ın dışındaki üçlü, yeni edindikleri bu sermayeyi, ‘borç’, ‘avans’, ‘genel harcamalar’, ‘proje çizimi’ gibi başlıklar altında, birbirlerinin ‘hak’kına titizlikle riayet ederek, kullanmaya koyuldular. Rodoplu, Şafak’ın, Erol’a güttüğü kinin onun sarnıcını kullanmasını önlemeyeceğini, tersine, yüreklendireceğini düşünmedi. Yabancılaşmış toplumlarda büyük aşklar gibi, büyük nefretlerin de olamayacağını, insanların, muhataplarının ne içtenliğini, ne de içtensizliğini içselleştirebildiklerini unutmuş gibiydi. “Pazar ahlâkının testiyi kıranla suya gideni bir tuttuğunu unuttum, oysa yabancılaşmış kişiliklerin, dün yüzlerine tükürdükleri insanlarla bugün yeni bir dengede bir araya gelebileceklerini hatırlamam gerekirdi!” diyebildiği zaman çok geç olmuş, kurtarılacak hiçbir şey kalmamıştı. Osmanbey’deki kooperatif merkezi, Şafak Özden’in politik karargâhı oldu. Başta Mustafa Özyürek, İstanbullu Baykalcılar, iyi döşenmiş bu ofiste, başarılı bir SHP’li işadamının, <span class="t2">‘Bakın, Çayırtepe ilçesi kurulduğunda, Genel Merkez bize çizgisiz bir kâğıda yazılan bir liste verdi. Şu arkadaşlarla ilçeyi kurun diye. İlçenin yeri yoktu. Sobası yoktu. Kömürü yoktu. Hiçbir şeyi yoktu. Ağustos ayında bir sobaya lüzum yoktu ama bir daktilo masasına lüzum vardı, dolap lazımdı, masa lazımdı, sandalye lazımdı. Politika yapmanın şartı olarak, para lazım geldi. Merhaba deyince kâğıt gönderiyorlar mı? Kalem gönderiyorlar mı? Otobüs tutacaksınız, amfi alacaksınız, neyle yapacaksınız? Merhabayla, selamla, aşkla mı yapacaksınız? Para ile yapacaksınız. Ve İstanbul. Ve İstanbul’da, dört buçuk ayda bütün bunları toparlayabilen bir ilçe olduk. Bunların hepsi parayla oluyor. Bugün SHP deyince, kafalarda oluşan marazi yoksulluk imajı silinmelidir. Zaten kendi ekonomik durumu müsait olmayan insan, politika yapamaz,’</span> diyen Şafak Özden’in konukseverliğini yaşadılar. “Ekip” gereken ikramı yaptı, faturasını kooperatif üyeleri ödedi. Özden, Çayırtepe ilçe Başkanlığı’na atandı. Sıra, belediye başkan adaylığındaydı.</p>

  <p class="p8">Ben, bu nutku, “bu işyeri benim, bu yatırımı ben yaptım, rantı da benim hakkım” olmalı şeklinde yorumladım. Yatırımını kolluyor olmasa, seçime bu denli asılmaz diye düşünüyordum. Kanımı doğrulayan unsurlardan birisi, Tülin’in deyişiyle, kimseye bir şey koklatmayacak Şafak’ın, her türlü harcamayı yapmaktan çekinmemesiydi. İlçe meclisi aday adayları beş yüz liralık ipin parasını vermedikleri için bir bayrağın asılamadığı zamanlarda dahi öfkelenmiyordu. Kaldı ki, bu durum, siyasi inançların değil, üyelerinin fikir birliğinin değil, adaylarının oy cezbetme potansiyelinin ayakta tuttuğu bir parti için olağandı. Konuşmalarına bakılırsa, DSP’de olmaları gereken pek çok kişinin SHP’den ayrılmamasının nedeninin de Ecevit’in partisinin o dönemde kârlı bir yatırım olarak görünmemesinden ibaret olduğunu düşünüyordum. Aynı yıllarda, ANAP’tan DYP’ye göçün nedeni de buydu.</p>

  <p class="p8">Ben böyle düşünüyordum, ama itiraf etmeliyim ki, bu düşüncelerimin sağlam bir dayanağı yoktu. O nedenle, Şafak’ı derin bir duygudaşlıkla izleyen Rodoplu’yu da uyaramıyordum. Günay, Erol Çiçek’in, iş-para-politika arasında darmadağınık koşuşan Şafak’ı sömürdüğünü düşünüyordu. Şafak’ın, “Erol yamuk yapıyor, bir de sen konuş,” dediği gece bu düşüncesi kanıya dönüştü. O gece,&nbsp; saatlerce Erol’u seyretti. Freud’un, ‘anal’ karakter dediği tipin, inatçılık, titizlik, duygusal hasislik gibi niteliklerinin hemen tümünü kendinde toplamış gibiydi Erol. Psişik bir yoksulluğun, neşesiz, coşkusuz, etkin olamadığı bir hayatın acısını çekiyormuş gibi mesafeli ve kontrollüydü. Şafak’ın sallapati coşkusundan öyle uzaktı, onun tıraşlı, özensiz dağınıklığı yanında öyle bir bürokratik karakter, ‘müdür’ karakteri çiziyordu ki Rodoplu, Çiçek’in bu nitelikleriyle Şafak’ı ezebileceğini, onu, “iyi çocuktur, amma...” türünden bir üstünlük taslama ile ilçe başkanlığında kilitlemeye kalkışacağını gördü. ‘Eski şef’i olması, Ankara ile dolaysız temas edebilmesi işini ayrıca kolaylaştıracaktı. Gördükleri, körfezde balık tutmaya çalışan Şafak’ın hayaliyle birleşti. Rodoplu, o gece her ne olursa olsun, ne Şafak’ı, ne de Şafak’ın ailesini yalnız bırakmayacağına bir kez daha ant içti.</p>

  <p class="p8">İzlenmesi gereken yol, yavaş yavaş netleşiyordu. Erol’un o akşamki üstünlük taslar tavrı, her şeyden önce, Şafak’ın, başta ortakları olmak üzere, onu her koşulda, enseye tokat yakınlığında tanıyan çevresi nezdinde yeniden konumlanması gereğini dayatıyordu. İnsanlar, ‘Bizim Şafak neymiş de haberimiz yokmuş,’ diyecek hale getirilmeliydiler. Bu ilk aşamaydı. İkinci aşamada, Şafak, onu aday atayacak Genel Merkez ‘kravatlıları’ ile dolaysız temas kurmalı, onları etkilemeliydi. Yüz binlerce Partilinin Ankara’ya taşındığı bu kör dövüşü içinde parlaması, Ankaralıların dikkatini çekmesi zorunluydu.</p>

  <p class="p8">Rodoplu, okumaya başladı.</p>

  <p class="p8">O dönemini iyi hatırlıyorum. Roman notlarına bakmak için uğradığım günlerden birinde, onu, Eugene McCarthy’nin ABD başkanlık seçimini nasıl kaybettiğini anlatan bir kitaba dalmış buldum. Siyasi partilere ilişkin bir dizi kitabın arasında, Schumperet’in, <span class="t15">Kapitalizm, Sosyalizm, Demokrasi</span>’si ile Crosmann’m, <span class="t15">Parti Oligarşileri</span> adlı makalesini hatırlıyorum. Bir gün, telaş içindeki haline baktım baktım canım sıkıldı. Romanı bırakmış, bunlarla uğraşıyor olmasına ayrıca üzülüyordum, “Heyhat,” deyivermiştim, “insanın tek gerçek özgürlüğü kendini aldatmak!” Altta kalmadı, tabii,</p>

  <p class="p8">“‘Önümde birçok yol var. Politika bunlardan biri. Belki en aldatıcısı olduğu için en cazibi. Mutlakın ve sonsuzun rüyası. Mukaddes bir abes. Sana sorarsam, kütüphaneme döneyim, kitap olayım. Aydınlanayım ve aydınlatayım. Öyle, değil mi?” Meriç’ten alıntı yapıyordu.</p>

  <p class="p8">“Öyle,” dedim. Geldi, sarıldı,</p>

  <p class="p8">“Kütüphanemdeydim, merak etme!” dedi, “Kütüphaneden çıkan ben değilim. Şafak. Sokak işlerini o yapıyor. Ama, bu aşamada yanında olmazsam yardımcı olamam.”</p>

  <p class="p8">Erol’u izlediği akşamdan bu yana hissettiği bir şeyi, kitapların da doğrulamış olmasından mutluydu. Siyasi arenada geçerli doğrulardan birisinin, <span class="t15">“familiarity breeds contempt!”</span> -teklifsizlik, küçümseme getirir!- düsturu olduğunu anlattı. Günay’a göre, Şafak’ı yakından tanıyanlar, teklifsiz olanlar, birlikte içki içen, türlü işlere girenler, onu, “ben onun cemaziyülevvelini bilirim” söylemi ile küçümseyecekler, adaylığını, kendilerini dışlayan bir konuma gelmesini hazmedemeyeceklerdi. Zihinlerindeki ‘Şafak’ı insanlar ne olduğunu fark etmeden ters çevirmek, kapıları yavaş yavaş kapatmak gerekiyordu. Şafak (aday olmaması, seçimi kazanmaması gibi bir olasılığı düşünmüyordu bile!) eninde sonunda zaten erişilmez olacaktı. İnsanlar bu duruma daha şimdiden alışmazlarsa, Beykoz muydu, Pendik miydi, oralarda bir belediye başkanının makamının kapılarını söktürmesi gibi, çocuksu bir gösteri talep edebilirlerdi.</p>

  <p class="p8">Bence, adamın yakın çevresi nezdindeki imajını değiştirme çabasının başlıca dayanağı, Rodoplu’nun bizzat kendisiydi. Şafak Özden’in yanında, yerine göre ‘kadını’, yerine göre ‘danışmanı’, ama her durumda bambaşka bir sınıfın, ‘kravatlılara’ yakın bir sınıfın mensubu olarak bulunması, Şafak’ın yakın çevresine, onun kendilerinin akıl erdiremeyecekleri niteliklerinden dolayı ‘seçilmiş’ bir adam olduğunu ifade ediyordu. Öte yandan da, örneğin, Mustafa Özyürek’ten Rotaryanlar aracılığı ile alınan (Günay, “TÜSİAD akıllı olsa, SHP’den istediğini seçtirir,” derdi) bir randevu, bambaşka bir güç ima ediyor, ‘kravatlı’ takımın olaya bir başka gözlükle bakmasını sağlıyordu. (Bence bunu Şafak, Rodoplu’dan çok daha önce, Günay’ın imza gününe geldiği o ilk günden itibaren plânlamıştı. Bunun ihtimal dâhilinde olduğunu Günay ancak her şey olup bittikten sonra teslim etti, “Belki de,” dedi, “çünkü neden bula bula beni bulmuş olduğunu hâlâ anlamış değilim. Beni hiç sevmemiş olduğunu düşünürsen, heyecanını açıklayacak başka da bir olasılık kalmıyor.”) Ama, yeterli değildi tabii. Rodoplu, Şafak’ın Çayırtepe’ye ilişkin tüm bilgilerle donanmasının, donanımını Genel Merkez nezdinde iyi pazarlamasının gereğine “reel politik icabı!” inanıyordu. Duran Kuran gibi, Ankaralılar da başkanlığı onun hak ettiğini görmeliydiler, ancak, bu iş için Çayırtepe’nin sorunlarının bilgisinin de yeterli olmayacağını hissediyordu. Genel Merkez’e çok hoşlarına gidecek bir şeyler vermeliydiler.</p>

  <p class="p8">Şafak, Genel Merkezle dolaysız temas kurmanın, her şeyden önce Baykal’la temas kurmak demek olduğuna inanıyordu. Tülin’i (o dönemlerinde ilişkileri henüz bozulmamıştı) bir vesile ile İstanbul’da olan Deniz Bey’le, Etap Oteli’nde bir video-söyleşi yapmaya ikna etti. Olayın “Başkan”a sunuluş biçimi, Çayırtepe ilçe merkezinde, genel sekreterin düşüncelerinin ‘canlı’ aktarımını sağlayacak bir filme duyulan ihtiyaçtı. Şafak Özden, kendisinden beklenen bir cömertlikle, kaseti çoğaltmayı, isteyen her ilçeye vermeyi de teklif edince, örgütlü gücünü arttırmayı hedefleyen Baykal’ın reddetmesi için bir neden kalmadı. Şafak çekime, aday atanması durumunda yerine ilçe başkanı olmasını istediği Hasan Azmi’yi götürmeyi de ihmal etmedi. Bir yandan, Baykal’ın belleğine müstakbel ilçe başkanının çehresini kazırken, öte yandan da adamın sadakatini perçinliyordu.</p>

  <p class="p8">Rodoplu, bu faaliyeti “Şafak’ın bir bildiğinin olması”na bağlar, karşı çıkmazken Baykal’ın o andaki en büyük meselesinin her ne koşulda olursa olsun seçim kazanmak olduğuna inanıyordu. Ağzınla kuş tutsa, seçim kazanacağına inanmadıkları bir adamı aday atamayacakları gibi, hiçbir donanımı olmayan ama onlara oy getireceğine inandıkları birisini de atayabilirlerdi. Nitekim, bir Fatma Girik’i, Şişli gibi bir ilçenin başına, “Tüpçü Şevket” adıyla maruf bir adamı Anakent Meclis üyeliğine aday atamaktan çekinmeyeceklerdi. Günay, SHP’nin diğer partilere kıyasla bir dezavantajının da, zaman içinde halk dalkavukluğuna indirgenen ‘katılımcı demokrasi’ söylemi olduğunu saptamıştı. “Katılımcı demokrasi”, feodalizme giydirilen yeni bir kılıf olmaktan öteye gidemediğinden, partililerin ‘kalitesi’, işe uygunlukları, yetenekleri ‘Bırakın efendim, onlar da halkımız değil mi?’ haklıcılığına kolaylıkla kurban edilebiliyordu. Ne ki, yirmi birinci yüzyılın kentsel özlemlerini, on altıncı yüzyıl köylülerinin gidermelerini beklemek, herkese yapılan bir haksızlıktı. Daha da kötüsü, Girik, “Ben de belediyeciliği bir şey sanıyordum, pekâlâ da yapıyorum, işte!” dediği zaman, “Mis gibi idare ediyor tabii, ne var?” diye savunmak zorunda kalmıyordu.</p>

  <p class="p8">Bu koşullar altında, genel konjonktürün ne olduğu bilgisi yaşamsaldı. Şafak’ın, aday atanıp atanmaması kadar, SHP’nin hiçbir şansının olmadığı bir ilçede atanması da, üstelik onu ilçe başkanlığından da edeceği için, önemliydi. Özden’i, bir kamuoyu yapıp durumu görmeye ikna etti.</p>

  <p class="p8">Araştırma sonuçları fevkalade yüreklendiriciydi. Rodoplu, ANAP oylarının Anakent’te %22,5’e, Çayırtepe’de %17’ye düşeceğini saptadı. Aynı araştırmaya paralel olarak bir de “tipoloji araştırması” yapıldı. Bu araştırma, Çayırtepe halkının bir belediye başkanında, (bu durumda Şafak Özden’de!) görmek istedikleri nitelikleri saptamayı amaçlıyordu. Birbirinin karşıtı otuz çift nitelik sıralandı, Çayırtepelilerden bunları tercih sıralarına göre işaretlemeleri istendi. Örneğin, “Kuralcı-iş bitirici,” “Tarikatçı-Tanrıtanımaz,” “Çok açık sözlü-Politik” gibi iki aşırı uçları temsil eden tanımlamaların arasında -onlar da dâhil olmak üzere- derece derece tercih belirteceklerdi. Şöyle:</p>

  <p class="p8">Belediye başkanımızın nasıl bir kişiliğe sahip olmasını isterdiniz?</p>

  <p class="p8">Lütfen işaretleyiniz:</p>

  <ol>
    <li class="li4"><span class="t2">KURALCI&nbsp;&nbsp; 0...1...2...3...2...1...0&nbsp;&nbsp; İŞ BİTİRİCİ</span></li>

    <li class="li4"><span class="t2">ÇOK AÇIK SÖZLÜ&nbsp;&nbsp; 0...1...2...3...2...1...0&nbsp;&nbsp; POLİTİK</span></li>

    <li class="li4"><span class="t2">TARİKATÇI&nbsp;&nbsp;&nbsp; 0...1...2...3...2...1...0&nbsp;&nbsp;&nbsp; TANRITANIMAZ</span></li>
  </ol>

  <p class="p8">v.s. v.s.</p>

  <p class="p8">Bu veriler dökümlenip değerlendirildiği zaman, ortaya idealize edilen belediye başkanının nitelikleri çıkıyordu. Bu aşamadan sonra işini bilen bir reklamcının bütün yapacağı, adayı bu toplumsal karaktere uyarlamaktı. Mart başında yapılan bir yoklamada, Çayırtepe’de SHP oylarının yüzde 37’ye çıkacağı saptanmış olmakla birlikte, seçmenlerin yüzde yetmişinin ‘istedikleri gibi bir aday’ bulmaları halinde, ‘herhangi bir Parti’ye oy vereceklerini söylemiş olmaları, müstakbel başkanın özlenen tipolojiye uygun konuşmasının, giyinmesinin önemini büsbütün vurguladı. Çayırtepeliler, kısaca, ‘dürüst, namuslu ve halka yakın’ bir aday istiyorlardı. ANAP taraftarları bu niteliklere ‘aktif, girişken, cesur ve çalışkan’ sıfatlarını da ekliyorlardı. Raporun son cümlelerinin, <span class="t2">“Tüm bu özet değerlendirmelerin ışığında, iki büyük parti, ANAP ve SHP’nin, Türkiye’nin genel manzarasında yer alan sağ ve sol partilerin imajlarını Çayırtepe’de tersine çevirdikleri söylenebilecektir. CHP’nin, Batı’ya yakın, genç ve değişmeyi temsil eden geleneği, ANAP’a kaymaktadır. SHP ise giderek daha kır kökenli seçmenlerin, değişmenin getirdiği olumsuzluklardan korunma içgüdüsünü taşıyan seçmenlerin partisi olma konumuna girmektedir. Çayırtepe’de, partilerin gösterecekleri adaylar felâket getirmeyen değişme arzularına tercüman olabildikleri ve bunu halka yakın ilişki içinde, kendilerini kişi olarak tanıtabildikleri ölçüde başarılı olabileceklerdir,”</span> olduğunu hatırlatıyorum. Bu durumda Şafak Özden, ‘tutkulu, dürüst, inatçı, dayanıklı, yerine göre kabadayı, sevecen, babacan, iş bilir ve halk adamı, olacaktı. (Nitekim, izleyen söyleşiler, demeçler, nutuklar bu doğrultuda kaleme alındı: <span class="t2">“...İnsanlarla ilişkim, insanına göre,”</span> diyordu Şafak Özden, <span class="t2">“İnsan, insandan yanaysa yumuşak; insan unsurunu ön plâna çıkaran insana yumuşak; haklı bir şeyler varsa, yumuşak. Haksızlıklar karşısında hiç de öyle görüldüğü gibi yumuşak değil! Kesin tavırlı, kararlı bir sertlik söz konusu! İnsanı bu kadar çok seven birisinin zaten yumuşak olmaması düşünülemez! Ama, tersi de mümkün... İnsan fazla bir bana dokunmaya başlamışsa, fazla bir başkasına dokunmaya başlamışsa, kendi onurumu ya da başkasının onurunu korumak durumunda kalmışsam, o başka’. (“Tepkisiz insan olur mu? Ruhsuz insanın yaşamını kavrayabileceğine inanmam! Olmaz öyle şey!”)</span></p>

  <p class="p8">Günay Rodoplu’nun, “‘Ben’ bilinci olmayan bir toplumda, seçmenlerin, kime ve hangi saiklerle oy verdikleri, muhakeme edilmiş bir karar sonucu değildir,” saptamasından yola çıktığını anlıyordum. “Yabancılaşmış toplumlarda insanların siyasi tercihlerini ifade etmeleri ile çarşıda alışveriş etmeleri arasında pek bir fark yoktur,” demişti, “Siyasi düşüncelerle ‘siyasiler’ aynı düzlemde algılanır. Nasıl ki, Marlboro sigarası, açık havanın, gücün simgesi bir kovboyla BMC kamyonları İbrahim Tatlıses’le özdeşleştirilir, onları ‘satan’, ‘lider’ denilen tipoloji de Parti’nin ‘fikirlerini’ pazarlar. Liderin ‘sattığı’ fikirlerle ilişkisi, Tatlıses’in reklamını yaptığı ‘Kamyon’la ilişkisinden fazla olmayabilir. Nitekim, Sohtorik-İsmet Paşa mirasının sahibi, birkaç milyarlık Erdal İnönü’nün, on dokuzuncu yüzyıl reformistlerinin fikirlerine gerçekten sahip olup olmadığı fark etmeyecektir. Mesele, Marlboro kovboyu kadar başarılı olup olmadığıdır. Öte yandan, dünyanın en aklı başında parti programı, ‘satıcı’nın, yani liderin imajı kitlelerin beklentileriyle çakışmıyorsa, itibar görmeyecektir. Yabancılaşmış toplumlarda ambalaj önemlidir. Seçmen, alışverişte olduğu gibi, siyaset tüketiminde de ‘reklam’ bombardımanı altındadır. Reklam cıngılları, sloganlar, o kadar albenilidirler, o kadar bağırırlar ki, ‘gerçekler’ sinek vızıltısına indirgenir duyulmazlar. Duyulsalar da, insanlar umursamazlar. Oysa, oylarını aldığınız insanlarla ilişkileriniz, sizin sahici, kendinize ait hayatınızın, oy verenlerle çakıştığının kesin bir ifadesi olmalı...”</p>

  <p class="p8">Çayırtepelilerin nasıl bir aday özledikleri, seçimi nasıl bir adayın kazanacağının saptanmış olması, Ankara’ya Rodoplu-Özden İkilisinin olaylara hâkimiyetlerinin kanıtı olarak sunuldu. Raporu, Genel Merkez’e Günay götürdü. “Bizim” adayımızın Şafak Özden olduğunu ilan etti. Çayırtepe’yi, onu atamaları halinde “garantilerdik”. Rodoplu, Erol Çiçek’in aday olması halinde parmağımızı kıpırdatmayacağımızı beyan etti. Ve, hiç beklemediği bir şey oldu, “Bu söylediklerini aynen böyle yazar, imzalar mısın?” dedi, o zaman MYK üyesi olan kadim arkadaşı. “Elbette imzalarım!” Rodoplu, Şafak Özden için yazılı kefalet vermiş oldu. Yetkilinin nasıl etkilenmiş olduğunu tahmin edebiliyordum. Rodoplu’nun, Şafak’a duyduğu inancın bedeninden adeta fışkıran, bizi saran bir gücü vardı. O dönemde hemen hepimiz, Özden’in partiler üstü bir Koçyiğit olduğuna inanmaya hazır gibiydik. Bir yanımızda da böyle bir düş görmeyi arzuluyor olmalıymışız. Aramızdaki benim gibi şüpheciler bile, Günay’ın yanılacağına ihtimal vermedikleri için -İzzet Abi’nin o sözlerini hatırlıyorum, “Öyle coşkulu ki, insan onun yanındayken Türkiye’de her şeyin mümkün olduğu gibi bir hisse kaplıyor! Olmayacağını bile bile, ütopya olduğunu bile bile kaplıyor!’- yardım teklif eder olduk. Günay, “Şu andaki en büyük ihtiyacımız, nüfuz ticareti!” diye gülüyordu.</p>

  <p class="p8">Şafak Özden belediye başkanı aday adayı olduğunu Ocak başlarında, Çayırtepe’de o gece, düğün salonunda verdiği kokteylde açıkladı. Rodoplu, hepimizi -SHP’ye karşı olan TKP’liler, ünlü isimler- toparladı, gittik. Elimde o geceden kalmış, Günay’ın çektiği bir fotoğraf var: Askeri mahfelleri anımsatan bir düğün salonu, çıplak duvarlarına yapışkan bantla gelişigüzel yapıştırılmış kâğıt SHP bayrakları, Günay’ın her zaman nefret ettiği çelenk/çiçekler. Kimler göndermişler diye bakıyorum, “Orta Kırtasiye”, bu kırtasiyeci daha -Özdenlerin iş yaptıkları olmalı- çeşitli Özdenler, bir SHP il meclis üyesi. Kornişlerinden çıkmış tül perdeler, büyük bir içki masası, karanfiller, rakılar, rakılar! Ne çok içki içilmişti! Günay’ın, “Bizimkinden, hele de Alevi olanlarımızın, bir dezavantajı da, ‘ilerici’ olmak zorunluluklarıdır ki bu, içki ve diğer özgürlüklerin dayatılması demektir,” diye açıklamıştı, “Meğerki adamakıllı hasta olalım, biz içeriz! Düzenden intikam alır gibi, başkaldırır gibi içeriz!” Bense, alkolizmin, haniyse seçkin bir nitelik olarak tezgâhlandığı bir ülkede bunda şaşılacak bir şey olmadığını düşünüyordum. O gece bir de pot kırdım, Günay’a, Can Yücel’in başını çektiği Ayyaşlar Vakfı’nın itibarının nereden geldiğini sordum. Yapmamam gerektiğini, Rodoplu’nun yüzü tiksintiyle kasılınca hatırlamıştım. Yücel’i eskiden beri tanırım. Bir defasında, bir edebiyat toplantısında Günay’la beraberdik. Öğleden sonraydı, Yücel, yine körkütük sarhoştu. Beni gördü, yanıma yürüdü. Sonra da Günay’ı fark etti. Tepeden aşağı süzdü. Beğenmiş olmalıydı. “Mmmmm,” dedi uzun uzun. Günay’a döndü, “Sen,” dedi, “sen ..kişiyormuşsun, bununla?” Günay’ı yeni yeni tanıdığım dönemlerdi, utancımdan yerin dibine girdim! “Siz,” dedi Günay, “Siz, efendim, insanı ancak kusturursunuz.”</p>

  <p class="p8">Fotoğrafın solunda, birbirlerine poz vermiş bir grup var. Başta, garson olduğu sürekli öne eğik durmasından belli olan güleç yüzlü bir delikanlı, yanında Ali Amca dedikleri, zamanında buralardan toprak kapattığı için çok zengin olduğu söylenen ihtiyar, “Parti’nin bohçacısı.” Günay, “DYP’yi, ANAP’ı gezer, dedikodu getirirdi,” diye anlatırdı, “ama doğru bir haberine hiç rastlamadım. ‘Bizim çocuğumuz’ dediği herkesi idare ediyor olmalıydı.” Ali Amca’nın yanında, otuz yaşlarında, kel kafalı, şişman bir genç adam, Çayırtepespor’un antrenörü. Oturan, ‘Ben sizi bir yerden tanıyorum,’ dedirten sıradanlıkta Kürt ya da Türk, Doğulu bir yüz. Taksitle terlik de satabilir, kasap da olabilir, ama bakkal dükkânının içinden çıkamayacağı izlenimini veriyor. Yanında Şafak, onun yanında iki Laz. Cin bakışlı bir müteahhit, bir kalfa, cin bakışlı olmayan üçüncü müteahhit de becerikli olmalı. Bakıyorum, Günay dışında sadece üç kadın görüyorum. Birisi bizim arkadaşımız. Rodoplu’nun, Duran’ın dükkânındaki imza gününden sonra gittiği restoranda tanıştığı partilileri anlatmasını hatırlıyorum. “Hep böyle kadınsız mısınız?” diye sormuştum, “Tabii, Atatürk’ten bu yana karılarını da getirebileceklerin sayısı çok arttı,” demişti, muzip muzip, “Nitekim, öğretmenlik gibi, bankacılık gibi mesleklerdeki hanımlar ara ara da olsa gelirler. Onların, Parti’nin gidişatına ilişkin söyleyecekleri bir şeyler hep vardır. Yani, hemen her zaman kocalarını eleştirir, politikaya burun kıvırırlar. Ha, bak, bir de ‘masa süsü’ hanımlar vardır. Onlar kocalarına ‘beyim’ der, kurum kurum kurulurlar. Ama, çoğunluk eşlerini getirmedikleri, -bu ‘eş’ kelimesi de Büyük Yalan, değil mi?- geceler çok uzun, çok içkili, kocalar sürekli konsomasyonda olduklarından, kadınlar da gelmek istemezler.”</p>

  <p class="p8">O gece Duran Kuran gelmemişti. Erol Çiçek, Onur Oflu ile bizim masadaydı. Erol, henüz kendi aday adaylığını ilan etmemiş olmalıydı ki, ara ara yerinden kalkıp Şafak Özden’le öpüşüyordu. Hatta bir ara, bana Günay’ın ona karşı geliştirdiği tavrı sorgulatan içli bir dayanışma nutku da attı. Şafak’ın aday adaylığını sindirmeye çalıştığı dönemdi. Özden’e bakılacak olursa, cebi delik olduğu için başka çaresi de yoktu. Ancak Erol, hiç değilse Şafak’tan boşalan ilçe başkanlığının kendisine verilmesini istiyor, bu yönde faaliyet gösteriyordu. Ama, Şafak, buna da izin vermedi. Kendisi aday olmak, seçim kazanmak için uğraşırken, altını oyacak bir ilçe yönetimi istemiyordu. Çiçeklerin peş peşe yaptıkları hatalar kuşkulanmakta haklı olabileceğini gösterdi. İlk hataları, Erol’un ilçe başkanı olması tehlikeye girince, ağabey Türkay’ın ileri sürülmesi oldu ki, bu manevrayı, en bağnaz Çiçek tarafları bile “yutmadı”. İkinci (ve affedilmez!) hataları, yeniyetme Özden tarafından ekarte edilmeyi kendisine yediremeyen Türkay Çiçek’in küsüp DSP’ye gitmesi, oradan ‘sağcı’ Şafak Özden aleyhine lâf üretmeye koyulmasıydı. Bir ara öyle bir durum oldu ki, Çayırtepe’deki Kürtler, DSP’yi, Ecevit’in tüylerini diken diken etmesi gereken bir biçimde, kurulmasına izin verilmeyen Marksist Kürt partisi gibi kullanmaya başladılar. Erol Çiçek, son dakikaya kadar vazgeçmeyen inatçı bir adamdı, sonunda tüm dezavantajlarına karşın o da aday adayı olduğunu ilan etti; yârin gül yanağından başka her şeyi paylaşan ekip çatladı. İzleyen kavgada, Duran tarafsızlığını korudu, Onur Oflu, bir yandan Şafak’la çalışırken (kooperatifte!) öte yandan da Erol’la birlikte oldu. Günay’a gelince, o herkese cihat ilan etti.</p>

  <p class="p8">Ankara’dan alınan ön-olur yüreklendirdi, Özden, “bir on milyon attı”, adaylığı garantilenmişçesine çalışmaya koyuldular. Rodoplu’nun ilk yaptığı iş, Özden’e gerekli Çayırtepe bilgileri ile donanmaktı. Araştırılması, üzerinde düşünülmesi, ayağı yere basan, özgün fikirler geliştirmesi gereken ana konuların bir listesini hazırladı,</p>

  <p class="p8"><span class="t2">1. Çayırtepe sorunları (ayrıntılar ekte)</span></p>

  <p class="p8"><span class="t2">2. Şimdiki belediyenin mali durumu, imkânları</span></p>

  <p class="p8"><span class="t2">3. Din-mezhep-tarikatlar (Sarısultan’daki Nakşiler???)</span></p>

  <p class="p8"><span class="t2">4. Kadın hakları, feminizm, çocuk</span></p>

  <p class="p8"><span class="t2">5. Eğitim, özellikle özel okullar ve üniversite</span></p>

  <p class="p8"><span class="t2">6. Gençlik</span></p>

  <p class="p8"><span class="t2">7. İşçi, işsizlik, lümpen proletarya (Çayırtepeli heavy metalciler?)</span></p>

  <p class="p8"><span class="t2">8. İleri teknoloji ve Netaş</span></p>

  <p class="p8"><span class="t2">9. AT</span></p>

  <p class="p8"><span class="t2">10. Dış politika (ayrıntılar ekte)</span></p>

  <p class="p8"><span class="t2">11. Af, fikir suçları, özgürlük</span></p>

  <p class="p8"><span class="t2">12. Sağlık/dispanser ve/veya korumacı hekimlik?</span></p>

  <p class="p8"><span class="t2">13. Çevre</span></p>

  <p class="p8"><span class="t2">14. Gecekondu (sosyal silo ve/veya iyileştirme?)</span></p>

  <p class="p8"><span class="t2">15. Kış/yakıt/doğalgaz</span></p>

  <p class="p8"><span class="t2">16. Komünizm, perestroyka, özelleştirme</span></p>

  <p class="p8"><span class="t2">17. SHP, tüzük, program</span></p>

  <p class="p8"><span class="t2">18. Belediye kanunu</span></p>

  <p class="p16">&nbsp;</p>

  <p class="p8">“Mesela, Ömerli Barajı gibi bir sorunla karşılaştığımızda, Şafak’ın tavrının ne olacağını saptamak durumundaydık. Böylece, olmayacak vaatlerde bulunmaktan korunabilirdi. Nasıl bir Çayırtepe hayal ettiğini kelimelendirmeli, seçmenin onayına sunmalıydık. Levent gibi tek katlı, bahçeli mi, Ataköy gibi yüksek mi olacaktı? Var olan koşullar altında optimal çözüm neydi? Geçici ve kalıcı alternatifler neler olabilirdi? Şu Kürt-Alevi oylarına hükmettiği söylenen adamın mahallesi ne olacaktı? Örneğin, yol geçirmek için gecekondularını yıkabilecek miydi? Başka çözüm var mıydı? Belediyenin imkânları nelerdi? Anakent’in Dalan’da kalması halinde, SHP’li bir belediyenin olası yalnızlığı, mali kaybı nasıl giderilebilirdi? Belediye arsaları var mıydı? Karayollarının E-5 için istimlake girişeceği, doğru muydu? Doğruysa, nereleri istimlak edilecekti? Rodoplu, bir ‘gölge’ belediye teşkilatının hemen kurulması, imardan fenne, mali işlere kadar, gölge daire başkanlarının görevlendirilmesinden yanaydı. Bu gölge başkanlar derhal çalışmaya başlamalılar, Şafak’a nasıl bir işe talip olduğunu anlatan, çözüm yolları öneren raporlar akmalıydı. Şafak, bu raporlar doğrultusunda kendisine bir zamanlama çizelgesi yapmalı ve ilan etmeliydi. Ancak, Şafak, bu önerinin olmadık bir hayal olduğunu söyledi, “Hangi gölge kabine, gülüm? Adamları görüyorsun işte! Hepsi benden beter politikacı olup çıktılar!”</p>

  <p class="p8">“Adamlar” dediği, çevresine topladığı Çayırtepeli partililerdi. Rodoplu, Şafak’ın sığınma-hükmetme ikilemi içinde gelişen kişiliğinin yapıcı eylemi öldürebileceğini ilk kez görmeye başladı. Özden, “Ben, benden akıllısını istemem, gülüm!” beyanı ile, siyasi çevresini azgelişmiş bir komi (fotoğraftaki), bir fotoğrafçı, beylik tabancası ile gezinen, saçları boyalı bir astsubay eskisi (Şafak’a, Çayırtepe yerine Sarıyer’e başkan olmasını söyleyen adam), su tesisatçısı gibi, icraatını sorgulayabilecek donanımı olmayan adamlarla bilerek isteyerek sarmıştı. Bu adamlarla ne yapacağını soran Rodoplu’ya cevabı hazırdı,</p>

  <p class="p8">“Güdücem.”</p>

  <p class="p8">Öyle de oldu. Bu insanlar, “bir yerlere geleceklerse”, Özden’le geleceklerini bildiklerinden, onun “neferleri” oldular. İzleyen, küçük insanların yıkıcı ittifakıydı. Sinsi bir ittifak olduğundan ilk bakışta görünmüyor, ancak ayrıntıların bir araya gelmesiyle ortaya çıkıyordu. Günay’ın “Çok aptalcaydı, çok önemsiz gibi duruyordu ama çok şey anlatıyordu,” dediği bir fotoğraf çekme olayı vardı. Şöyle: ‘Çayırtepe’nin Sesi’ türünden, özellikle sol kesime hitap eden bir yerel gazetede Şafak için söyleşi ayarlanmıştı. Röportajı, iki kelimeyi bir araya getiremeyen, Karslı ‘muhabir’ adına Rodoplu yaptı. Metin, delikanlının eline hazır verildi. Ancak, fotoğraf da gerekiyordu. Günay, profesyonel bir fotoğrafçı olan arkadaşımız Tuncer’i, üstelik de ücretsiz çekmeye ikna etti. Ne ki, Şafak, Tuncer’i, istemiyor gibiydi. Rodoplu, iyi bir fotoğrafçının neden geri çevrildiğini uzun süre anlamadı ancak ısrarının, ‘Çayırtepeliler iyi fotoğraftan ne anlar’ yaklaşımıyla, ‘seçkinci kaprisi’ne indirgendiğinin farkındaydı. Bütçe dâhilinde mümkün olan en iyisini yapmak varken, kötüye razı olunuyor. Çayırtepelilerin küçümseniyor olmasını hazmedemiyordu ama öfkesini yendi, sonradan meclis üyesi olan fotoğrafçının dükkânına gidildi. Adam saydam nedir bilmediğinden, en ucuzundan renkli film aldırmıştı. Baskı işlerinden anlayanlar bileceklerdir, renkli fotoğrafın gazetede basılması, uzun, pahalı bir işlemin sonucunda kötü netice verir. Ne ki, Rodoplu’nun, rasyonel otoritenin kaybı dediği patoloji (“O noktada, değil ben, Şahin Kaygun söylese aldırmazlardı!” diyordu) işliyordu, leş gibi bir fon perdesinin önünde, İnönü’nün fotoğrafını misina ile perdenin kornişine asarak berbat fotoğraflar çektiler. Günay, ‘politika’ denilen çıkar savaşının bu kadar basit bir meseleye bile yansıdığını gördü. İnanması zordu ama, son tahlilde SHP’ye fisebilillah çalışacak Tuncer düzeyinde bir uzman, Şafak’ın listesindeki yerini perçinlemeye kararlı, üçüncü sınıf bir sokak fotoğrafçısı tarafından ‘ekarte’ edilmişti. Adam, Özden’in etrafında kadınsı bir sevgi gösterisiyle döneniyor, yanaklarını sıkıyordu:</p>

  <p class="p8">“Yakışıklıdır bizim başkan, yakışıklı!” Rodoplu, Şafak’ın terslenmesini beklerken öyle olmadı. Başkan adayı döndü, Mustafa’yı iki yanağından koklayarak öptü,</p>

  <p class="p8">“Seni seviyorum,” o da, başkanına sarıldı, “Ben de seni seviyorum, Başkanım!” Ülkede yerli yersiz kullanıma giren “seni seviyorum” Amerikanizmi, iğrenç; Şafak’ın, Günay’a, onu sevdiğini söylerken kullandığını bildiğim tonlamayı anımsatması daha da iğrençti.</p>

  <p class="p8">Şafak’ın bu adamlardan bir gölge teşkilat oluşturamayacağı doğruydu ama, sorun zaten hep o sorundu: Kendi elinle kendi başına getirdiğin felâket! Negative selection, makûs seçim. Şafak’ın “gütmek” niyetiyle toparladığı adamlar, sadece o işe yarıyorlardı: güdülmeye. Bu da Günay’a, Turgut Özal’ın Plânlama müsteşarıyken söylediği bir sözü hatırlatmıştı, “Adam alıyoruz, iş bilmiyor; iş bileni alıyoruz, solcu çıkıyor!”</p>

  <p class="p8">Rodoplu, o noktada, Şafak’a adaylıktan vazgeçmesini, bir dahaki seçimlere hazırlanmasını önerdi. Beni -herhalde sizi de- şaşırtmayacak tepki aldı, “Olur mu, da!? Sen de bir lâf ettin ki, gülüm! Sanki, başkası bizden daha mı iyi belediye başkanlığı yapacak?” Günay, bir an, Erol Çiçek’i düşündü, hak verdi, öteki an, zaman içinde nasıl gittikçe daha, daha, daha kötüsüne razı olmak durumunda kalındığını düşündü, isyan etti. Bir başka yolu olması gerektiğini düşünüyor, “Kaldı ki, Çayırtepe gibi bir yerin sorunları ancak Prof. Kaptan gibi uzmanlarla hale yola girmeye başlar,” diyordu. Doğru söylüyordu. Kaptan, arkadaşımızdı, onun gibiler ‘aşk’la, ülküyle tutulamazlarsa, para ile hiç tutulamazlar. Yurtsever bir uzmanın fiyatı yoktur.</p>

  <p class="p8">Adamlarının yetersizliğini öne süren Şafak’a profesyonel hizmet satın almayı önerdi. İzleyen diyalogu tahmin edebiliyorum,</p>

  <p class="p8">“Nasıl?”</p>

  <p class="p8">“Özel sektörden! Hizmet satın alalım.”</p>

  <p class="p8">“Nasıl?”</p>

  <p class="p8">“Sen hedeflerini sapta, onlar sana nasıl, hangi bütçeyle, ne sürede, kimler tarafından gerçekleştirilebileceğini araştırıp sunsunlar. Özel DPT’n ya da Çayırtepe Plânlama Teşkilatın gibi çalışırlar. Proje bazında, tabii. Böylece, Çayırtepe Belediyesi’nde istihdam edemeyeceğin beyinlerin hizmeti senin olur.”</p>

  <p class="p8">“Bunu yapacak kuruluşlar var mı?”</p>

  <p class="p8">Vardı, tabii. Nitekim, yakından tanıdığımız bir kuruluş vardı ki, çalışanları dört kuşak CHP-SHP’liydiler. Canla başla saldırdılar. Mükemmel bir çalışma plânı çıkardılar. Sonucu bir seçim nutkunda özetlendi: <span class="t2">“Ben çağdaş yöneticilikte araştırmaya inanan bir adamım,”</span> diyordu Şafak Özden<span class="t15">,</span> <span class="t2">“Literatürde stratejik plân çalışması diye bilinen yöntem, ilçede üretilen sermayenin ilçe kalkınmasında kullanılmasını sağlamak, yeni öz kaynaklar yaratmak için kullanılır. Örneğin, hazırlanacak stratejik plânla, Çayırtepe’nin ekonomik potansiyelini beş yıl içinde, reel rakamlarla asgari iki katına çıkarmayı hedefliyorsak, Çayırtepe’nin özkaynak ve bütçe sorununu çözerek kalkınmasını amaçlıyoruz demektir. Bu, tüm değerlerin iki katına yükseltilmesi anlamına gelir. Belediye başkanı olur olmaz, yapacağım ilk iş, Çayırtepe’nin ekonomik, sosyal ve tarihi varlıklarının tespiti, sonra tespit edilen bu varlıkların ekonomik olarak işletilip işletilemeyeceğinin belirlenmesi olacaktır. Daha sonra, Çayırtepe’nin rakip ilçelere göre yatırımcılar nezdindeki avantaj ve dezavantajlarını saptayacağım. Buna bağlı olarak, yeni ve verimli alanlara yapılacak rasyonel yatırımlarla verimliliğin yükseltilmesi olanaklarını araştıracak, var olan çok az sayıdaki turizme dayalı faaliyetleri yeniden gözden geçireceğim. Ekonomik ve sosyal sistemin modernizasyonu ile verimliliğin yükseltilmesi; verimliliğin artışıyla meydana gelecek altyapı ve üstyapı kaynak ihtiyaçlarının hesaplanması; kalkınma hızının yaratacağı, sosyal, siyasal ve çevresel değişikliklerin tahmin edilerek gerekli önlemlerin alınması; belediyenin Çayırtepe’nin kalkınmasında oynayacağı kısa, orta ve uzun vadeli rolün tespit edilmesi, belediyede bir Stratejik Plânlama Ünitesi’nin (SPÜ) alt ve üstyapısının oluşturulması gerekecektir.” Bir de zamanlama çizelgesi ilan ediyordu: “‘Türk gibi başla, ama Türk gibi bitirme!’ diye bir söz vardı. Seçildikten sonraki ilk altı ayı, hazırlık devresi olarak kullanmak istiyorum, ilk iki ay, nüfus, eğitim, meslek grupları, hayvancılık, tavukçuluk, seracılık (mesela, Çırpıcı, Sütünpınar, Koçaklı, Hasınlı’da), endüstri, turizm gibi potansiyel ekonomik kaynaklarla, Çayırtepelilerin yıllık gelir kaynaklarının, arsa-arazi mülkiyet dağılımının, yatırımcıları, Beş Yıllık Bütçe ve Program (BYBP) yapmayı mümkün kılacak verileri, bu arada belediye gelirlerinin kaynaklarının, bölgedeki kooperatiflerin, anakent belediyesi inşaatlarının envanteri çıkarılacak. Üçüncü ayda dışa yönelik çalışmaları bitiririz. Örneğin, İstanbul Anakent turizm verileri toplamış, turizm eksperleri ile, bölge plâncılar ile derinlemesine görüşmeler yaparız. Bu arada Çayırtepe’nin toplumsal yapısını saptamaya yönelik anket çalışmaları da biter. Analitik verilerini toplar, deneysel araştırmalar, yani toplumsal ilgi, temayül, ilişkiler ve iletişim kapasiteleri, ortak çıkarlar ve işbirliği olanaklarının saptanması dördüncü ayda tamamlanır.”</span></p>

  <p class="p8">Bu son cümleyi anlamamıştım, Rodoplu, “Mafya ile ilişkiler,” diye açıkladı, “Binlerce dönümü kapatmış bir Salih Çırpıcı ile nasıl halleşeceksin? Adamlarla nasıl işbirliği içine gireceksin? Ortak çıkarlar ne olabilir? Bir belediye başkanının yaptırım gücü nedir? Sanıyor musun ki, Kuruçeşme’deki kömür depolarını Dalan, sahipleriyle işbirliğine girmeden, kayıplarını telafi etmeden oradan kaldırabilirdi? O kadar paşa belediye başkanı gördük, kaba kuvvetle halledilebilseydi, onlar hallederlerdi, değil mi? Bir Atatürk Mahallesi’ni, eski 1 Mayıs’ı, al. Bir zamanların kurtarılmış bölgesi ya, hangi kondu kime ait, kim kiracı, kim değil, tek bir kayıt yoktur! Envanter çıkarmadan değil istimlak etmek, tapu verilemez. İstimlak ettin mi, yer göstereceksin. Kimin yerini? Belediyenin. Peki, belediyenin hangi arsası var, hangi binası var, nerede ve değeri nedir, bilmeden nasıl yapacaksın?”</p>

  <p class="p8">Bilinemeyeceğine inanmak çok zor, ama öyleydi.</p>

  <p class="p8">“Kulağı kesiklerden yıllanmış bir memur kaldıysa, onu hoş tutmayı becerebildiysen belki sana birkaç yer sıralar,” dedi, Günay, “O da yoksa, debelenir durursun, artık.”</p>

  <p class="p8">Nutuk, <span class="t2">“Beşinci ayda, fiziksel plânlama, yani Çayırtepe Kalkınma Planı’na uygun yerleşim analizinin yakın, orta ve uzun vade için hazırlanması, gecekondu politikasının ayrıntılarının tespiti; hukuki, ekonomik ve sosyal parametrelerin saptanması; ilçe imar plânları ve şehir mobilyası için uzman önerileri envanteri de iki ay alır. Altı ay,” diye sürüyordu, “Bütün bu bilgiler derlenip, bilgisayarlara depolandıktan sonra, iki ayağımız yere sağlam basarak uygulamaya geçeriz. Bütün bunlar o zaman içinde başka hiçbir şey yapılmayacak anlamına gelmez tabii. Ama, bizi yapbozculuktan kurtarır. Yanlış karar verip, geriye dönmek zorunda kalmaktan kurtarır. En önemlisi, parayı çarçur etmekten kurtarır.”</span></p>

  <p class="p8">Ancak yerel yönetimin, yani belediyenin öngördüğü projeleri, Çayırtepelilerin benimsemesi ve katılımları şarttı. Bunun yolu da, halkın yönetimine belli düzeylerde gerçekten ortak olduğu bir Çayırtepe yaratmaktı. Halkın yönetime nasıl ortak olacağına gelince de,</p>

  <p class="p8"><span class="t2">“Belediye başkanlarının ayda bir belediye halkına açık toplantı yapmaları olağandır. Ancak, koca Çayırtepe’yi ayda bir, haftada bir belediyeye getirip sorunları çözemeyiz. Öyle yaparsak, Çayırtepe’nin seçkin tabakasının, elit tabakasının elinde kalma tehlikesi var. Ben, Çayırtepe’ye ilişkin tüm kararları mahalle muhtarları ve ihtiyar heyetlerinden oluşan mahalle temsilcilerine danışarak, onların fikirlerini alarak uygulamayı düşünüyorum...”</span></p>

  <p class="p8">Günay’ın, “açık toplum feryadı”nın her satırında duyulduğu bir yazıydı. Ona da söyledim, “Onun için diyorum ya,” dedi “Şafak Özden beni düzerken aslında limitleri, polimetreyi, metropolün makro formunu, lineer aşamalı organik dokuyu, hata marjlarını düzüyordu!”</p>

  <p class="p8">Özden’in belediye başkanı olduktan sonra saklanamaz biçimde ortaya çıkan kişiliğini düşündüğümde, Rodoplu gibi birisinin fildişi kule aymazlığını affedemiyor, ömrü boyunca korktuğu “ayağı yere basmayan akademisyen olmaktan” kurtulamadığını görüyorum. Reel politiği kollama kaygısını anlıyor, diğer araştırmalar gibi, bu nutuğun da, daha doğrusu, stratejik plânlamayı gerçekleştirecek kuruluşun niyet mektubunun da birkaç amaçlı olmasının nedenini biliyorum. Şafak’ın aday atanma sürecinde, SHP’nin öz-uzman aydınlarının, (Gramsci’nin ‘organik aydınları’nın), yardımını sağlamak başlı başına bir mesele olduğunun, kendilerini ‘bağımsız’ varsaydıkları için, deyişi mazur görün, kesik parmağa işemeye niyetleri olmadığının bilincindeyim. Gerçekten de, Şafak Özden’i, en tüysüz Cumhuriyet muhabirinden en etkili teorisyenine kadar, istisnasız hepsine, pazarlamak gerekiyordu. Rodoplu’nun, metinleri, bir Çevikçe, bir Göymen, bir Coşkun’un, Şafak’ta benimseyebilecekleri bir ‘aydınsallık’ sezecekleri, öte yandan, bilgisayar grafikleri ile donatılmış, bilimsel görünümlü araştırmanın üzerindeki Mart 1989 Yerel Seçimleri, Yönetici Raporu, Çayırtepe, başlığının gizeminin, (‘Yoksulların hakikatli düşmanı yazı’ diye Latife Tekin’i anmadan edemeyeceğim.) fotoğrafçı Mustafa’dan astsubay emeklisine kadar, Şafak’ın adamlarına ceketlerinin düğmelerini saygıyla ilikletecek şekilde kelimelendirmiş olmasının nedenini de anlıyorum. Teklifsizlik küçümseme getirir, saptamasından, Şafak Özden’in ‘köşe başındaki dükkânın sahibi’ olmaktan öte bir adam olmadığı, yargısından böyle kurtulunduğu da doğru olabilirdi. Benim kabullenemediğim, kendisini onca ilgilendiren araştırmaları Şafak Özden’in bile doğru dürüst okumamış olmasıydı. Daha önce de söylediğim gibi, Rodoplu’dan ya daha akıllı ya da daha kötü niyetli olmalıymışız ki, izlediğim faaliyete karşın, ben, Şafak’ın, Günay Rodoplu’ya, hiçbir zaman onun vehmettiği gibi “ihtiyacı” olmadığını görebiliyordum. Günay’ın, bir şıklıktan, bir “leğen örtüsü” olmaktan öte algılanmadığını kavrıyor, Çayırtepeli partililerin, küçüklü büyüklü Özdenlerin, ona gösterdikleri ‘ihtimam’da, kravatlı kaymakamı “Allah seni başımızdan eksik etmesin,” duasıyla idare eden köylülerin sahtekârlığını seziyordum. İlişkilerinin cinsel boyutu olmasa, Rodoplu’nun, Şafak Özden’in değil dostu, arkadaşı olmak, ona Erol Çiçek kadar yakın olamayacağı bence açıktı, ama dediğim gibi, Günay’ın bunu görmediğini sanıyordum, ama yanılıyordum.</p>

  <p class="p8">Emeğinin Genel Merkez kravatlılarını etkilemekte kullanılacak şıklıklara indirgendiğini Günay da gördü. Akademisyen titizliği, Özden’in, “Bırak, gülüm, kim okuyacak!” gerçekçiliği ile aşağılandı. Zamanla, ‘İçine şarkı sözü yazmış olsam fark etmezlerdi, inan!” diyordu, Günay, “Bir istisna ile!” Eğer araştırma oy oranını gösteren bir araştırma ise fevkalade telaşlanıyor, “Söyle, söyle, rakam ne? Kazanıyor muyuz?” diye döneniyorlardı. Ancak, o durumda da, ‘belki’ ile başlayan şartlı cevaba tahammülleri yoktu. Nedenini şimdi anlıyorum. ‘Belki’ oyları yükseltmeye yönelik emek istiyordu, oysa onlar bir piyango bileti almışlardı, kazanıp kazanmadıkları seçim günü belli olacak bir piyango bileti. Bir ara bu araştırmaların en çok Günay Rodoplu’nun işine yaradığı gibi bir teselliyi geliştirmeye çalıştım. Çayırtepe’de en çok sevilen şarkıcının Emel Sayın olduğunu, İbrahim Tatlıses’in, Sayın’ın ancak üçte biri kadar oy topladığını, insanların dürüstlüğe, dindarlıktan iki misli önem verdiklerini öğrenmekten heyecan duyduğunu görüyordum. Çayırtepe kamuoyunda dindarlıkla dürüstlüğün ille de bağdaştırılmadığını bilmenin Şafak’ın Çayırtepe Nakşilerine takınacağı tavrı belirlemek gibi reel politik yararının ötesinde, romancı Rodoplu’nun halkını birinci elden tanıması gibi bir yararı olduğunu umuyordum.</p>

  <p class="p8">“Refah’ın barajı aşamayacağını daha ilk araştırmada görmek ilginçti, çünkü İslâmiyet’in bir ahlâk sistemi olarak algılanmadığı bulgusuyla çakışıyordu. ‘Dürüst’lük, ki bir adayda en çok istenen nitelikti, semavi değil, dünyevi bir ahlâk sisteminin parametresi olmuştu,” saptamasını, Rodoplu’nun, pazar ahlâkının yerleşmiş olduğunun korkusunu rakamlarla kanıtlıyordu. ‘Halk adamı’ olmakla ‘kültürlü’ olmaya eşit derecede prim veriliyor olması, adayın ‘temiz bir geçmişi’ olmasının önemsenmemesi gibi, “Türk’lere ilişkin geleneksel söylemleri sarsan bilgiler çok ilginçti. Yine de Günay’ı, kimin adına olursa olsun, özde yadsıdığı her şeyin içinde görmek acı veriyordu.</p>

  <p class="p8">Ama o ısrarla devam etti. Çayırtepe, kuşaklara örnek olacak şekilde yeniden yaratılacaksa, kefil olduğu Şafak Özden’in, “Çayırtepe’de neyin, nasıl, kimler tarafından yapılır, neyin yapılamaz olduğu gerçekliğini yakalamasının” şart olduğunu biliyordu. “Mesela, en az otuz yıllık bir plânlama tekniği vardır, lineer programlama diye,” anlatıyordu, “Şu kadar otobüsün, taşınacak şu kadar yolcun ve gidilecek şu kadar yolun varsa, bunları nasıl tahsis etmen gerektiğini söyler. Çarpar, böler, o koşullarda en iyi çözümü bulursun, biter! Bunun gibi. Bütçede olsun, kaynak yaratmakta olsun, Şafak’ın telâffuz dahi edemeyeceği yöntemler vardır. Bunları kendisinin bilmesi de şart değildir!! Biraz güvenle, biraz inançla, biraz tevazu ile ikisi yurtdışından doktoralı olmak üzere, Türkiye’de bulunabilecek en uzman kadrolardan birisi Çayırtepe için çalışabilirdi. Araştırmacılar, kendileri başkan olacaklarmış da, Çayırtepe’yi kalkındırma işi onların başına kalacakmışçasına dikkatliydiler. Ve tabii, ben oradaydım, en ufak bir yanlışlıkta müdahale etmek üzere oradaydım, göz açtırmayacaktım.”</p>

  <p class="p8">Biliyordum. Günay’ı, Özden’in aday adaylığını ilan ettiği gece izlemiştim. Hiç oturmadığını hatırlıyorum. Genel Merkez’e Türkiye çapında ünlü birilerini Çayırtepeli Şafak Özden’i desteklediklerini gösterebilmek için fotoğraf istiyordu. Çiçek’le Özden’in öpüşürlerken çekilmiş fotoğrafları, uzlaştıklarını, aralarındaki kavganın Çayırtepe örgütünü bölmesinin (böyle bir olasılığın güçlenmesi durumunda, Genel Merkez’in birleştirici olacağını düşündüğü bir ‘üçüncü’ adayda karar kılması tehlikesi vardı) söz konusu olmadığını kanıtlayacağı için önemliydi. Rodoplu, söz konusu fotoğrafçıya resim çeksin diye dil döküyordu ama önceki gün satın alınmış gibi duran takım elbiselerini giymiş, damatlık tıraşını olmuş olan adam eline fotoğraf makinesini almaya katiyen yanaşmıyordu. Günay’ın hırpalandığını görüyor canım fena halde sıkılıyordu ki, kulağıma eğildi, “Aldırma,” dedi, “Aday adayının adayı olarak, o da kendisini yeniden konumluyor!” Kalktı, fotoğraf makinesini aldı, kendisi çekmeye koyuldu.</p>

  <p class="p8">Bu arada elinde, Şafak’ın o gece söyleyeceği nutuk da vardı. Bir ara yalnız kalıp, vermeye çalışıyordu. Sonunda, Şafak nutku okudu, Günay’a döndü, ellerini iki yana açtı,</p>

  <p class="p8">“Ne diyeyim? Seni seviyorum!”</p>

  <p class="p8">Fotoğrafçı Mustafa’ya “seni seviyorum” derken ki tonlama. Aynı tonlama. İki yanaktan, iki buse. Aynı buse, aynı tonlama.</p>

  <p class="p8">Günay’ın gözlerinin dolduğunu bir tek ben gördüm. Daha o zamandan anlamış olduğunu şimdi biliyorum. O da herkes gibi Şafak Özden’e yararlı olduğu sürece “sevilecekti.”</p>

  <p class="p8">Anlamak, anlamak, anlamak! Anlamak, bu kadının kötü kaderiydi sanki!</p>

  <p class="p8">Yanımıza geldiğinde, “Ne işin var, be yavrum! Ne işin var?!” diye sormaktan kendimi alamadım, “Ne kadar anlatırsan anlat, anlayamayacağım, bir türlü!”</p>

  <p class="p8">Yüzüme baktı, baktı,</p>

  <p class="p8">“Seni gidi koca Marksist,” dedi. “Entelektüel etkinliğin toptan dışlandığı bir insan etkinliği hiç gördün mü sen? Ya da, her türlü insan etkinliğinin dışlandığı bir entelektüel etkinlik? Homo sapiensi, homo faberden ayırabilir misin?”</p>

  <p class="p8">Gözyaşını silmiş, bir başka Ata Ruhu’yla, Gramsci ile sohbet ediyordu. “Mesela, gerçeği görmemezlikten gelmek değil. Mesele, vefa. Kadının inandığı, erkeği bellediği birine duyduğu vefa, hepsi bu.”</p>

  <p class="p8">“Bırak. Allah aşkına, ne kadını!” Sesim tıslar gibi çıkıyordu.</p>

  <p class="p8">“Çocuğuna hamileyim,” diye fısıldadı Rodoplu, “Kadını değilsem, nesiyim?”</p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p9"><span class="t2">&nbsp;</span></p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>
</body>
</html>
