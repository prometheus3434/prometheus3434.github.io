<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>II</title>
</head>

<body>
  <h2 class="h20">II</h2>

  <p class="p7">&nbsp;</p>

  <p class="p8">Suat, Şiran’ın kardeşiydi. “Hayatımın en sarsıcı sosyolojik deneyimi,” dediği Örenlerin, ikinci büyük oğulları, Günay Rodoplu’ya, “İhanet, taammüden cinayetin öteki adı. Kötülüğü teorik olarak bilirdim, Örenler bana uygulamada gösterdiler,” dedirten Mardinli aile.</p>

  <p class="p8">Yerinden kalktı, uzaklaşacak sanırken, Suat’a, hiç beklemediğim bir coşkuyla sarıldı! Sımsıkı sarıldı!</p>

  <p class="p8">Benim için anlaşılmaz bir davranıştı bu! Biçimsiz, karanlık, yabancılaştıran bir davranış! Zafiyetini kanıtlıyordu!</p>

  <p class="p8">Kırılmıştım. Kırılmıştım, çünkü güçlü görmek istiyordum onu. Suat’ı ve Örenleri belleğinden tümüyle silmiş olmasını, herifi hiç değilse, eski tüfek yazarı koyduğu yere koymasını istiyordum. Kalkıp gitmeyi, onu sahte sevgilerle oyalanmaya bırakmayı bile düşündüm. Hissetti. Suat’ı saran kollarını bir an gevşetti, bana döndü,</p>

  <p class="p8">“Bak, gördün mü, gelmiş!” dedi, titreyen bir sesle, kirpiklerinde yaşlar birikmişti.</p>

  <p class="p8">Suat Ören hakkında yanılmış olmamı öylesine yürekten istiyordu, bu isteğinin yerine gelmesi olasılığı onu öyle sevindirmişti ki, bırakıp gitmeye, ona bir de beni kırmış olmanın üzüntüsünü yüklemeye kıyamadım. Gergin bir gününde olduğu, böylesine duygulanmasının bundan kaynaklandığı doğrultusunda bir açıklama geliştirmeye zorladım kendimi. Oysa, daha sonra tekrar düşündüğümde, Suat’ı sevdiğini, onun tarafından sevilmeye özel bir önem verdiğini anlayacaktım.</p>

  <p class="p8">Kötülük, bir hastalıktı Günay’a göre. Hastayı kesip atmak yerine, işe hiç yalan karıştırmadan, içtenlikle, yeniden kazanma, yeniden hayata getirme, kurtarma yolları aranmalıydı. Üstelik sahici bir devrimciydi Suat, (“insanı sevdi, hayatı sevdi, yaratıcı ve hoşgörülüydü!” diyordu) sevgisine muhatap oluna-biliyorsa, epey yol alınmış demekti.</p>

  <p class="p8">“Meraba abacığım,” dedi, Günay’a.</p>

  <p class="p8"><span class="t2">“Meraba abacığım... Görüşünceye kadar seviyor, özlemle kucaklıyorum. Benim yerime bililerini öpeceğini de biliyorum. Damga: Görülmüştür. Güvenlik Komutanlığı”</span> Suat’ın hapishane mektuplarının değişmez formülü.</p>

  <p class="p8">Bana baştan savma bir selam verdi,</p>

  <p class="p8">“Meraba, abacığım,” diye tekrarladı.</p>

  <p class="p8">“Dur, sana bir bakayım!”</p>

  <p class="p8">Adamın ardında dikilen, Günay’ın “düz devrimci kızlar” diye tanımladığı, (“güncel estetiğin, ağda hariç, her tezahürünü reddeden yorgun bakışlılardan”) genç kadını neden sonra fark ettim. Suat kaçakken gıyabında boşanan karısından sonra edindiği “arkadaşı” olmalıydı. Vildan’ı anımsatacak her şeyin silinip atılma gayreti bu kadında somutlaşmıştı sanki. O ne kadar beyazsa, bu o kadar esmerdi; onun yüz hatları ne kadar narinse, bununkiler o kadar kabaydı. Suat’ın eski karısına duyduğu tutkunun tersten tezahürü olduğunu düşündüm.</p>

  <p class="p8">Akça pakça bir Egeli, daha doğrusu Girit göçmeni, Suat’ın sınıf arkadaşı ve devrimcilik heyecanlı bir hırsız polis oyunu niteliğini koruduğu sürece devrimciydi, Vildan. Yani, türküler söyledi, kocasının anadilini öğrenmeye çalıştı, çocuklarına Kürt isimleri takmanın saygınlığını (saygındı, çünkü düzeni alenen protesto ediyordu) yaşadı. Dil bilmez kaynanası, belki de oğlunu profesyonel devrimcilikten vazgeçirebileceğini umduğu için, baş tacı etti Vildan’ı. Çocuğu yaşındaki görümceleri sobasını yaktılar, çayını demlediler, bebelerine dadılık ettiler,</p>

  <p class="p8">“Bu nedenle okuldan kaldılar, ama ne gam, karşılığında zeytinyağlı yeşil fasulye yemeyi, mutfak raflarına naylon örtü yaymayı öğrendiler.” Sonra, 12 Eylül geldi. Suat’ın peşine düşen güvenlik güçleri, kocasının adresini Vildan’dan sordular. Vildan, Devlet’e çalışıyordu. Müdürüne, odacısına rezil oldu. Şiran’ın “<span class="t15">istifa et gel, bizimle otur</span>” önerilerine itibar etmediyse, kariyerinden (yüksek jeoloji mühendisiydi) öte, sigortasını, emekliliğini düşündüğü içindi. Yavaş yavaş uzaklaştı Örenlerden. Bir süre sonra çocukları da göstermez oldu. Ailenin en gücüne giden de buydu. “Çocuklar benim tohumum, çocuklarımızı bıraksın, nereye isterse gitsin!” diye beyhude haberler gönderdi kayınpederi. Diğer taraftan, devrimin belirsiz bir tarihe ertelendiğini düşünen Suat, Vildan’ı, ama iki çocukla, ama bir komünistin, bir bölücünün dulu olarak, serbest bırakmanın en doğru ve hakça olacağına karar verdi. Kararını Şiran aracılığıyla tebliğ etti ama reddolundu. “Kocamı seviyorum!” diye haykırdı kadın. Aradan bir-iki yıl geçti, sonra bir gün, Suat’ın yakalandığı, daha doğrusu, kaçmaktan yorulup, kendisini yakalattığı günlerden birinde, bir nedenle Resmi Gazete’yi karıştıran Şiran bir ilana rastladı: Vildan, Suat’ı gıyabında boşamıştı! Sapsarı oldu, “Waa<span class="t15">!</span>” diye bağırdı, “Waa, Orospu!<span class="t15">”</span> Ne ki, aynı kadın, aynı Şiran’ın birkaç yıl sonra, ipek gömlekleri ve keten takımları içinde (karısı, ‘haute couture’ bir modacının sekreteriydi) her türlü kötülüğün başı gördüğü feodal arka-planını yücelten bir pervasızlıkla para savurduğu (Nişantaşı’nda bir restoran kapatmıştı) düğününde göbek attı.</p>

  <p class="p8">Ortak bir tanıdıkları olayın ayrıntılarını anlattığında oradaydım. Günay’ın ellerinin buz kestiğine, sonra korkunç öğürmelerle banyoya koştuğuna şahit oldum. Mide kanaması geçiriyordu.</p>

  <p class="p8">Ben ise olayın, adi bir vakadan ibaret olduğunu düşünüyordum. Bizim kuşağımızın hikâyesiydi bu: İhanet, ‘asıl’larına rücu eden, ağa oğlu devrimciler, senet mafyasına duhul eden ülkücüler... Bunları hatırlamasını, kendisini kapıp koyvermemesini diliyordum. Bu arada şunu da belirteyim, Suat’ın, Şiran’dan ya da diğer Örenlerden farklı olduğuna ilişkin hiçbir somut kanıt da yoktu!</p>

  <p class="p8">“Biraz da okuduğum kitaplardan söz edeyim<span class="t15">,</span>” dedi Suat, neden sonra. Henüz hiçbir şey konuşulmamıştı ama o, yine de sözü değiştiriyordu. Yanımdaki sandalyeyi, “İzninizle, arkadaşım,” diyerek çekti, oturdu. Günay’ı hoşnut etmeye, ayrılıklarını iyileştirmeye çalıştı.</p>

  <p class="p8">“Gogol’un ‘Ölü Canlar’ının güçlü, güzel bir anlatımı var,” diye başladı, “Einstein’ın ‘Fiziğin Evrimi’, bilim yöntemi konusunda Yalçın Küçük’ün aktardığından çok daha zengin. Ancak tamamlayamadım. Fizik bilgilerimi hatırlamak gerekti.”</p>

  <p class="p8">“Eh, herhalde,” dedi Günay, Suat’ın, yüksek jeoloji mühendisi diplomasına karşın, marn tabakasını şistten ayıramadığını söylediğini hatırladım. “Peki de, o okulda beş yıl ne yaptınız, oğlum?” diye sormuş, malum cevabı almıştı,</p>

  <p class="p8">“Devrimcilik!”</p>

  <p class="p8">“Ya sınavlar?”</p>

  <p class="p8">“Kopya!”</p>

  <p class="p8">“Ödevler?!.. Dur, ben söyleyeyim, Vildan sağolsun.”</p>

  <p class="p8">İçini çekti, Suat’ın başını okşadı Günay. Boşa geçen öğrencilik yıllarının verdiğini farz ettiği üzüntüyü teselli etmek ister gibiydi.</p>

  <p class="p8">“Kafka’nın ‘Dava’sı da öyle,” diye sürdürdü Suat, fiziki temastan etkilenmiş gibi gözlerini kaçırdı.</p>

  <p class="p8">“Güzel bir kitap olsa gerek! Özellikle son bölümü, piskoposla konuşmaları derin. Anlamak için yoğunlaşmak gerekiyor. Ölümünden sonra derlenip yayınlanmış olması da anlamayı güçleştiriyor. Saksı mı değişti, ben mi yaşlandım, nedir, fazla zorlanmaya gelmiyor.”</p>

  <p class="p8">“Yok, canım, ondan değil!” dedi Günay.</p>

  <p class="p8">Suat bunu, “Dur, bakalım, sen daha çok gençsin!” türünden bir iltifat sandı. Oysa çok geç olduğunu, genç adamın açmadan solduğunu düşünüyordu Rodoplu.</p>

  <p class="p8">“Kafka çok batılıdır. Bize zor gelir,” diye açıklamaya başladı, vazgeçti. <span class="t15">İtalik</span>’lemeye başladığını duyabiliyordum,</p>

  <p class="p8"><span class="t16">“Kafka, Avrupa’nın ‘Bunalım Çağı’nın ürünüdür...”</span> dediğini hayal ettim. İzleyecek diyalogu da tahmin edebiliyordum,</p>

  <p class="p8">“Nasıl yani?”</p>

  <p class="p8"><span class="t16">“Basbayağı, işte. Bunalım Çağı. Malum,</span> <span class="t15">(</span>bu ‘malum’, ayıp olmasın girizgâhıydı, yoksa, nereden malumdu? Kime malumdu<span class="t15">?)</span> <span class="t16">yirminci yüzyılın başına gelindiğinde, Batı Avrupalıların büyük çoğunluğu dünyada her şeyin yerli yerinde olduğu, ufak tefek aksaklıklar varsa, bunun da akılcılık ile bilimin yenilmez ittifakı sayesinde çözüleceği inancı içinde, rahat ve güvenliydiler. Ancak, bir elli yıl kadar sonra bu huzur yerini bunalıma benzer bir tedirginliğe bıraktı. Düşünce tarihçilerine göre, 1950’lerde yayınlanan üç roman, Orwell’in ‘1984’ü, Gheorghiu’nun ‘25 Saat’i -bildiğim kadarıyla, Türkçe’ye çevrilmedi, yerine, saçma sapan bir filmini gördük-, Koestler’in ‘Özlem Çağı’ Batı dünyasının, ‘Bilim Çağı’nı geride bırakıp, bir tür ‘dini intibah’, yeniden doğuş, çağına giriyor olmasının ilk kanıtlarıydılar. Bu dinin, Luterya da Aquinas zamanında olduğu gibi, kültüre egemen olması anlamında değildi, ama kendi deyişleriyle, bilimin artık ‘kutsal inek’ olmaktan çıkması anlamındaydı. Bu bağlamda, yirminci yüzyıl insanı geleceğine ilişkin, kendisinden önceki ‘Din Çağı ‘ ve ‘Bilim Çağı’ insanı gibi güvenli olmaktan çıkmıştı.</span></p>

  <p class="p8"><span class="t16">“Nasıl güvenli?”</span></p>

  <p class="p8"><span class="t16">“Senin dünya görüşüne, komünizme duyduğun gibi güven. Müslüman’ın şeriat düzenine duyduğu güven gibi güven.</span></p>

  <p class="p8"><span class="t16">Geçen yüzyılın bu anlamda güvenli burjuvası gitti, onun yerine hayatı üzerindeki denetimini kaybetmiş olduğunu dehşetle fark eden insanlar geldi. Aynı şekilde, ülkeler ve uygarlıklarda siyasi ve ekonomik geleceklerine egemen olmaktan çıktılar. Bu durum özellikle Avrupa insanı için geçerlidir. Çünkü Avrupalı kendisini ‘yaratıcılığın piri’ bilip, yüzyıllar boyu dünya gündemini saptamıştır. Oysa bu yüzyılda, iki süper gücün arasına sıkışıp kalmanın çaresizliğini yaşadı. Öte yandan, ‘Büyük Makine’ dedikleri ‘muazzamlar’, yani devlet, siyasi parti, iş âlemi, işçi sendikaları, atom bombası, bireyi, her an ikame edilebilir bir hiçliğe indirgedi. Kafka, (o senin okumak istediğin ‘Dava’da) Huxley, Orwell, hatta, Pink Floyd, bu ‘muazzamlar’ meselesini anlatırlar. Derler ki, bu yüzyılda insanların dünyası önceki yüzyılların ‘güneş ışığının apaçık’ dünyası değil, ‘gece karanlığının’ dünyası, yani, ‘Bunalım Çağı’dır. Önce doğaüstü, yani Hristiyanlık, sonra da burjuva yasalarını tepen Batı insanı, kendisini kabul gören bir değer sistemi olmadan yaşamaya, yani bunalmaya, mahkûm etmiştir. Bu durum, bir taraftan da totaliter rejimlerin işlerini kolaylaştırır; işte Hitler, işte Franko gibi.</span></p>

  <p class="p8"><span class="t16">“Ya sosyalizm?”</span></p>

  <p class="p8"><span class="t16">“Hiç olmadı ki, canım. Sosyalizm İslâmiyet kadar bile yaşayamadı!”</span></p>

  <p class="p8">Yarasına tuz basmamak telaşı içinde ekledi,</p>

  <p class="p8"><span class="t16">“Ona bakarsan, Hıristiyanlık da, kapitalizm de olmadı. Bakınız, Ayn Rand, ‘Kapitalizm: Bilinmeyen İdeal’.</span></p>

  <p class="p8"><span class="t16">“İşimiz romancılara kaldı, desene!” dedi Suat, takılıyor gibiydi.</span></p>

  <p class="p8"><span class="t16">“Edebiyatçılara kaldı, evet,” diye cevap verdi, Günay, “Edebiyatın ‘edep’ten geldiğinin bilincinde olan edebiyatçılara, ‘roman’ı, ‘romantikle’, ‘romantizm’i, abazan bir çiftin ay ışığı oynaşmaları ile karıştırmayanlara</span><span class="t15">...”</span></p>

  <p class="p8">“Böyle konuşmak zorunda kalınca çok sıkılıyorum,” dedi bana sonradan,</p>

  <p class="p8">“O kadar çok insan, o kadar çok konuda, bilmeden konuşuyor ki, sözlerimin doğruluğunu kanıtlamak için referans vermek gerekliliğini hissediyorum. Bu defa da, vereceğim referansların Türkçe olmaması sorunu ortaya çıkıyor. İnsan hem üstünlük taslar konuma girmenin sıkıntısını, hem de havanda su dövmenin çaresizliğini yaşıyor. Bakınız, Ayn Rand’miş! Nereye bakınız? Türkçe’ye çevrildi mi ki?”</p>

  <p class="p8">“Bir şey söylemedin, zaten.” <span class="t15">İtalik</span>’lediğini hatırlatıyordum.</p>

  <p class="p8">“Ne söyleyeydim? Uzun ve sıkıcı bir monolog olacaktı. Suat, sorgulayacak, referans isteyecekti. Ülkede ne tercüme, ne derleme, ne de telif, tek bir medeniyet tarihi, tek bir düşünce tarihi bile yayınlanmadı. Zavallı Tanilli, yazmadığı bir kitap uğruna sakat kaldı!”</p>

  <p class="p8">Suat, “Tezler”in dördüncüsünde Yalçın Küçük’ün zorlandığını, zorlandıkça kısırlaştığını, ara vermesinin iyi olacağını düşündüğünü anlatıyordu.”Feuerbach Üstüne Teller’i”, “Tarih Bilinci ve Edebiyat Bilimi”, “Edebiyatta Gerçekçilik Sorunu” isimli kitapları okumuştu.</p>

  <p class="p8">“Nasıl?” dedi Günay, “Nasıl okudu? Feuerbach’ı bilecek, yani, Spinoza’dan Bacon’a tüm modern felsefeyi bilecek, Teller’i bilecek, Teller’in Feuerbach’a ilişkin değerlendirmelerini yorumlayacak! Hangi çevirilerle? Hangi Türkçeyle? Hangi kültürel donanımla?”</p>

  <p class="p8">“Yüzme bilmeyen çocukları derin sulara fırlatan ‘malumat’ açlığına” kahrediyordu. Bu bağlamda gerçek bir Taoistti.</p>

  <p class="p8">‘Malumat’ı, ‘bilgi’den ayırırdı, Günay Rodoplu. ‘Bilgi’ esasa, öze dönük, hayatın bütünüyle çakışan, hayata asılan, hayatı açıklayan, yorumlayan, aydınlatan ‘ışık’; ‘malumat’ ise öğretilmiş, belleğe stok edilmiş, ama hayata iğreti duran kazanımlar bütünüydü.</p>

  <p class="p8">‘Malumat’ sahibi olmak erdem değildi. Tersine, amaçsız ‘malumat’&nbsp; insanların zihni ve ahlâki masumiyetlerini kaybetmelerine neden olurdu. ‘Malumatçı’lar, asla kullanılmayan eşyalarla tıklım tıklım dolu bir odada, her an bir şeye çarpıp devirmek korkusuyla hareket edemeyen,&nbsp; iğdiş edilmiş istifçilerdi, bakınız, Enis Batur. Ve hiç kimse ‘bilge’likten, bu istifçilerin, bu ‘entel’lerin, uzak olduğu kadar uzak değildi. Bu olgunun, özellikle de, Türkiye’de (o, “hayatın bütününe ilişkin kerterizini yitirmiş Türkiye’de” diyordu), olanca çıplaklığı ile gözlemlenebildiğini; sahtekârlığın, ‘malumatçı’&nbsp; eğitimin yaygınlaşması ile doğru oranda arttığını söylüyordu. Okulda, Solon kanunları ile Seneca arasında bir yerlerde başlayan ‘malumat’ furyası, zaman içinde, örneğin, Alman epik tiyatrosunun ‘gestus’larının tartışılmasına, örneğin Bolivar’ın ululanmasına kadar uzanıyor, örneğin, Barış Derneği üyesinin ‘Çağının bedelini ödüyorsun sen’ gibisinden, “çağının hiç, ama hiç farkında olmadığını söyleyen” saçmalıkları kapsıyordu. ‘Malumat’ araç olmaktan çıkıp, ‘amaç’a dönüşüyordu. “Peki, ‘amaç’ nedir?” diye sordum,</p>

  <p class="p8">“Amaç, dünyayla sevgi ile bütünleşmeyi öğrenmektir,” dedi, hiç duraksamadan, “Ama malumat istifçileri için bu mümkün değildir.”</p>

  <p class="p8">Çok da akla yatkın bir açıklaması vardı.</p>

  <p class="p8">“Freud’un ‘anal karakter’ini hatırla: ‘Dışkı’ ile, yani, <span class="t15">yaşama artık hizmet edemeyen, kullanılıp insanın yaşamsal sürecinin dışına atılmış olanla</span> haşır neşir olan; inatçı, düzenli, hasis -kendinden bir şey vermeyen anlamında- istifçi.”</p>

  <p class="p8">‘Dışkı’nın insanın kullanıp atmış olduğu posa olması nedeniyle çok yerinde bir simge olduğunu düşündüm.</p>

  <p class="p8">“Malumat istifçilerinin haşır neşir oldukları dışkı, yaşanan gerçekle hiçbir ilişkisi olmayan, yaşayan insanın gerçeği ile çakışmayan, ona hizmet etmeyen bilgi kırıntılarıdır,” diyordu Günay, “Anal-istifçi karakterin dünya ile ilişkisi mülkiyet ve denetim üzerine kurulur, çevresi ile sevgiyle bütünleşmesi söz konusu değildir. Sanki enerjisi, akli kapasitesi çok sınırlı olduğu için o güne kadar biriktirdiklerini saklaması, elindekini kaçırmaması gerektiğini düşünüyor gibidir. Canlıların kendilerini tekrar tekrar yenileme kapasitelerinin farkında değildir. Kendisini güvencede hissedebilmek için elinde olana asılır. Bu bağlamda, ister solcu, ister sağcı olsun, statükocudur. Böyleleri -yani, Türkiye entelijensiyasının yüzde doksan dokuzu- cezaevleri adam almazken, ‘Komüntern’in beşinci kongresi...’ ya da ‘Abdülhamid efendimiz...’ diye başlayan ‘malumat’a sarılmazlarsa yok olacaklarını sanırlar. Hayatta kalmanın ancak yenilenme ile mümkün olduğunun bilincine bir türlü varılamadığı için, bir zamanlar bilgi olmuş ama artık posası kalmış kırıntılarına kaskatı yapışılır. Türkiye’de otuz yıldır aynı gündemin dayatılmasının nedeni de budur -Mesela, bizim sahamızda, bir Tevfik Fikret-Mehmet Akif meselesi vardır ki, bu konuda, aynı insanlar, en az otuz yıldır, yılda bir kez, en az iki tam gazete sayfası yazı yazarlar- köhne gündemlerini yani ‘mal’larını koruyabilmek için ellerinden geleni artlarına koymaz, gerektiğinde despot kesilirler. Gençlerin, tanımı gereği eklektik ‘malumat’ edinme furyası içinde boğulmalarını hızlandırmaktan başka işe yaramayan hazin çırpınmalarına işaret ediyor, bu ‘facia’ya tanık olmak, canını yakıyor, haniyse fiziki bir acı veriyordu ona.</p>

  <p class="p8">Günay Rodoplu’yu izlerken, doğaüstü bir şeylere tanık olduğum duygusundan hiçbir zaman kurtulamadım. İsa’ya duydukları aşkla, onun acıları ile özdeşleşen rahibelerin avuçlarında çarmıha gerilen peygamberlerinin avuçlarındaki çivi delikleri gibi delikler açılabildiğini, kanların boşandığını biliyordum. Bence buna benzer bir şeydi Günay’ınki de. İstediği kadar ‘koptuğunu’ söylesin,&nbsp; insanlarla öylesine özdeşleşiyordu ki, onlar adına kinlenen, utanan, sevinen, savaşan, acı çeken hep oydu.</p>

  <p class="p8">“Eroğlu’nun ‘Yarım Kalan Yürüyüş’ünü de okudum,” diye anlatmayı sürdürüyordu Suat. Şimdi, eve daha bir yakındı, rahatladı Günay.</p>

  <p class="p8">“Latife Tekin’in ‘Gece Dersleri’ni henüz okuyamadım,” dedi, “Gazete ve dergilerde onunla ilgili eleştirileri okudum. Ukalalığım üzerindeyken biraz da edebiyat eleştirmenliği yapayım bari.”</p>

  <p class="p8">“Estağfurullah!” dedi Günay, gönülsüz. “Okumadım ama…” diye başlayan ahkâmdan nefret ederdi.</p>

  <p class="p8">“Eroğlu, Tekin ve Altan, 12 Eylül sonrası romanlarında, biçimde ve kısmen içerikte farklılıklar taşısalar da, geçmişe, esas itibariyle nasıl bakıyorlar, biliyor musun aba?”</p>

  <p class="p8">“Nasıl, canım?”</p>

  <p class="p8">“Şöyle: Eğiliyor, dönüyorlar ve bacaklarının arasından bakıp gördüklerini sandıklarını yazıyorlar. Baktıkları yerleri yeterince temiz tutamadıklarından olsa gerek, baktıkları yerlere kendi kirliliklerini bulaştırıyorlar. Bakış açılarının yanında, bacak açılarının da dar olduğu anlaşılıyor. Tabii, şimdi bu eleştirinin ebedîlikten de, edeplilikten de yoksun olduğunu haklı olarak söyleyeceksin. Ama, ama, sözümona bizim romanımızı yazan bu üçlü, artık iğrendirici olmaya başladılar!”</p>

  <p class="p8">“<span class="t15">Sizin</span> romanınız değil, canım, <span class="t15">kendi</span> romanları,” dedi, Günay, sükûnetle,</p>

  <p class="p8">“Herkes kendi romanını yazar. İçinde, benimseyebileceğin bir şeye rastlarsan ne âlâ!”</p>

  <p class="p8">Duymadı, Suat,</p>

  <p class="p8">“Yani,” diye açıklamaya çalıştı, “eleştirideki edep ve adap yokluğu biraz da konusunun bunlardan yokluğundan geliyor. Senin yaptığın gibi, SHP il başkanını yakalayıp, hırsını ondan almak gibi bir olanağım olmadığını da düşünürsen, hak verirsin!” derken konu değiştirdi,</p>

  <p class="p8">“SHP, hükümet olmak için gerekli onayı, halktan şimdiden sağlama aldığını düşünüp, iktidar olmak için, ABD, TÜSİAD onayının zorunluluğunun bilincinde gözüküyor. Yani, atalarının izinden gidiyor ama Kemal kadar kişilikli de olamıyor.” Hoş bir kelime oyunuydu doğrusu!</p>

  <p class="p8">Rodoplu, hâlâ Tekin’e ilişkin eleştirideydi. Tekin’in, malumatçılığın kaçınılmaz sonucu, statükocu edebiyata karşı durabilmiş bir iki Türk yazarından biri (diğeri, Kemal Tahir’di) olduğu düşüncesindeydi,</p>

  <p class="p8">“Latife’yi daha okumadın, canım,” diye uyardı, “Oku da, öyle konuşalım, olmaz mı?”</p>

  <p class="p8">“Sen beğeniyorsun?!”</p>

  <p class="p8">“Evet! Her şey bir yana, ahlâklı olduğunu düşünüyorum,” dedi ve ekledi “Ve ‘<span class="t15">Kelam, bütünüyle namustur</span>!’”</p>

  <p class="p8">Derin sulara girmeye başladığını fark etti, toparlandı, şaka etmişmiş gibi güldü,</p>

  <p class="p8">“Ne günlere kaldık, değil mi? En başından, en temel kaziyeden, terimden, başlayacağız: namustan! Hotanto Cumhuriyeti! Tevekkeli değil, durup durup Güney Amerika’ya benzemekten korkuyoruz!”</p>

  <p class="p8">“Ne demek istediğini anlamıyorum, aba,” dedi, Suat. <span class="t15">İtalik</span> konuşma başladı yine,</p>

  <p class="p8"><span class="t16">“Şunu demek istiyorum: ‘Namus’ doğaüstü bir ahlâk kuralı değil, toplumun somut çıkarlarının dayattığı bir davranış biçimi, bir iletişim yöntemidir. De ki, Tevfik Fikret’sin, dil bilmez Türk’ü kandırıp, Hugo’dan ‘Han-ı Yağma’yı çeviriyorsun, ben yazdım yapıp, ünleniyorsun. Ya da, de ki, Türkiye’nin biricik Şener Şen’isin, Savaş Dinçel’isin, ‘Kırmızılı Kadın’ denilen Amerikan filmini alıyorsun, kare kare kopya ediyorsun, kostümcünün tasarımından kuaförün modeline, ışıkçının ışığından oyuncunun oyununa kadar çalıyorsun. Ortaya çıkan bu hoşluğu TRT yayınlıyor; seyirci memnun, Ertem Eğilmez’in tecimsel siciline bir artı daha. Kaybeden kim? Toplum. Çünkü, ne ‘Han-ı Yağma’ Türk edebiyatına bir katkı, ne de ‘Âşık Oldum’, Türk sinemasına. Zaman ziyanı, kaynak ziyanı, en kötüsü, fırsat maliyeti çok yüksek!”</span></p>

  <p class="p8">Günay’ın düşüncesini en çok etkileyen kavramlardan biriydi bu ‘fırsat maliyeti’ kavramı. İktisat terimiydi, kazanımmış gidimin bir sonucun, neyi kaybettirdiğini sorguladığından, ‘başarı’ olarak sunulan pek çok girişimin ardındaki tuzağı görmeye yarardı.</p>

  <p class="p8"><span class="t16">“Çalmayı, kopyayı şiddetle cezalandıran Batı toplumu bunu toplumun somut çıkarlarını korumak için yapar. Ama, tabii, bu noktaya gelebilmek için toplumsal birikim gerekli, yani, namussuzluğun kolektif zarar verdiğini yıllar yılı sınamış, ikna olmuş, ikna etmiş olmak lâzım. Hoş, resmi tarih, biriktirilen toplumsal deneyimi de iktidarın çıkarı doğrultusunda yorumlar ya. 12 Eylül’den Beyaz Kitap’tan başka ne kalacak?”</span></p>

  <p class="p8">Bunları söylemedi,</p>

  <p class="p8">“Hotantolular affetsin, deneyimsiz, birikimsiz toplum anlamında kullandım. Hotanto Cumhuriyeti dediğim oydu,” dedi Suat’a,</p>

  <p class="p8">“Diyelim, 1800’lerin ortasına gelindiğinde Osmanlının toplumsal deneyimi kızların eğitilmesi zorunluluğunu dayattı ve kız okulları açıldı. Nitekim öyle de oldu; İnas Rüştiyeleri 1858’de, Atatürk iktidarından altmış-yetmiş sene önce açılmıştı. Ama, Resmi Tarih her türlü ilerici hareketi Cumhuriyet Türkiyesi’ne atfetmek istiyor. Nedeni de belli: Cumhuriyeti bembeyaz göstermek için kontrastı artırmak, yani Osmanlıyı mümkün olduğu kadar karanlık tutmak lâzım. Ne yapacak? Toplumun böyle bir deneyimi olduğunu yadsıyacak, yani yalan söyleyecek. Kaybeden kim? Yine toplum. Çünkü kızların okumalarının gerekli olup olmadığı meselesi yüz elli yıldır gündemden kalkamadı gitti. Oysa, bana öyle gelir ki, mesela, Abdülhamid Efendimizin kız çocuklarının okumasını istediği biliniyor olsaydı, saçma sapan itirazlardan çoktan kurtulmuş olurduk. Yan faydaları da cabası.”</p>

  <p class="p8">“Toplum demokratik olmayınca böyle, abacım,” dedi, Suat.</p>

  <p class="p8">“Hayır, demokrasiyle de ilgisi yok,” dedi, Rodoplu, “Belki de tersine. Demokratik toplumlarda yalan özgürlüğüne de saygı göstermek zorundasın. (<span class="t15">Ne yapacaksın yani? Han-ı Yağma’yı yasaklayamazsın ya</span>!) Sahtekârlığı önlemek Hazreti Süleyman adaletinin geçerli olduğu totaliter rejimlerde belki de daha kolaydır. Uygulamalı namusun, toplumsal bilinçle, toplumsal mutabakatla ilgisi olduğunu düşünüyorum, Suat’cım. Kaldı ki, resmi tarihi, sahtekârlığı alt etmenin yolunun da, her şeyden önce ‘kelam’ın bütünüyle haysiyet olduğu bilincinden geçtiğini düşünüyorum. <span class="t15">Her şeyden önce, görecelikçi ahlâk sisteminden kurtulmalıyız!</span></p>

  <p class="p8">Uzun lafın kısası, abacım, senin çıkarına, çıkarın derken duygusal yatırımına demek istiyorum, ters düşebilir, gerçekleştirmek istediklerine set çekebilir ama Latife’nin kitabı kendi gerçeğini anlatan, bütünüyle namuslu bir kitaptır. Kaldı ki, gerçek birden fazla, canım. Sen de, sizler de, kendi gerçekliğinizi yazmalısınız.”</p>

  <p class="p8">“Çok kolaymış gibi söylüyorsunuz,” dedi Suat’ın arkadaşı. Günay’dan hiç hoşlanmadığını gözlerinden okuyordum. Günay da öyle hissetmişti,</p>

  <p class="p8">“Haksız da değil, kızcağız. Sıradan bir merhaba harekâtı sıkıntılı bir derse dönüştü!”</p>

  <p class="p8">“Hayır, Öyle söylemiyorum,” dedi kadına, alabildiğine yumuşattığı bir sesle,</p>

  <p class="p8">“Kolay olduğunu söylemiyorum. Ama, dünyanın en yürekli kitaplarının ağır baskı dönemlerinde yazıldığını biliyorum. Sansürü alt etmenin yolları olduğunu biliyorum. En çok korkulması gereken sansürün, fırsatçılığın, köşe dönme iştiyakının dayattığı oto sansür olduğunu düşünüyorum... Pardon!”</p>

  <p class="p8">Ne oldu, diye döndüm, masanın önüne çömelmiş, sadece gözleri görünen genç adamı ben de gördüm. Ne zamandır oradaydı, bilmiyorum. Günay’ın konuşmasını bitirmesini bekliyor olmalıydı. Kendisine döndüğünü görünce boydan boya gülümsedi, ama çömeldiği yerden kalkmadı. Günay, hayretler içinde kalmıştı,</p>

  <p class="p8">“Buyurun?!” dedi.</p>

  <p class="p8">Adam yine kıpırdamadı. Cevap da vermedi. Gözlerini, Günay’ın yüzüne dikmiş, anlayış, hoşgörü, hatta tuhaf bir şekilde af talep ediyor gibiydi.</p>

  <p class="p8">“Buyurun?” dedi Günay, yine.</p>

  <p class="p8">Cevap vermek yerine, yeniden, daha da sıcak gülümsedi adam. Daha da hayretler içinde, küçük bir çocuğun oyununa katılıyormuşçasına eğildi, çenesini masaya dayadı, gözlerini adamın gözleriyle aynı hizaya getirdi, Günay,</p>

  <p class="p8">“Buyurun!”</p>

  <p class="p8">Adamın gözlerindeki haylaz, hatta muzır odaklaşmayı içselleştirdiğini hissediyordum!</p>

  <p class="p8">Konuşmuyor, büyüğünün, oyununa katılmasından büyük sevinç duyan çocukların neşesine benzer, dupduru bir coşkuyla, su gibi gülüyordu adam. Belki de böylesi bir gülüşü becerebiliyor olması uyardı beni. Şafak Özden’i hiç sevmedim. Ama bir ‘pozitivist’tim ben. Önyargılardan (şimdi artık ‘içgüdülerim’ diyorum) ürkmeyi öğretilmiştim. Günay’a bir şey belli etmememin nedeni de buydu.</p>

  <p class="p8">Suat ve “arkadaşı” çok özel bir iletişime istemeden kulak misafiri olmuş gibi mahcup, izin istediler.</p>

  <p class="p8">“Hadi, ama, buyurun artık!” dedi Rodoplu, “çok güzel bir oyundu ama, benim misafirlerim var” tonlamasıyla.</p>

  <p class="p8">Suat’a döndü,</p>

  <p class="p8">“Seni özlüyorum, beni ihmal etme,” diyerek sımsıkı sarıldı. “Sizi de bekliyorum,” diyerek kadına da sarıldı, “Suat’a iyi bakın!”</p>

  <p class="p8">Genç çifti tehlikelerle dolu bir başka dünyaya uğurluyordu sanki. Kalabalığa karışmalarını, dolu gözlerle izledi. Henüz, bunun Suat’ı son görüşü olacağını da bilmiyordu.</p>

  <p class="p8">Kendisini büyük bir dikkatle izleyen adama döndü yine, “Buyurun,” dedi. Sesinin tonundan bu defa kesin bir cevap istediği belliydi. Ne ki, gözünde beliren ışıkları görmemezlik edemiyordum.</p>

  <p class="p8">“Size hayranım,” dedi, Şafak Özden yekten. Gözlerini Günay’ın gözlerine çakmış, söylediğinin sıradan bir iltifat olmadığının anlaşılması hayati bir gereklilikmişçesine ciddileşmiş, sesinin tonunu ayarlamıştı.</p>

  <p class="p8">“Kitaplarınıza hayranım.”</p>

  <p class="p8">Durakladı,</p>

  <p class="p8">“Hicrinle geceler yatabilmirem, bu hicri başımdan atabilmirem!..”</p>

  <p class="p8">Sövmemek için zor tuttum kendimi. Rodoplu’nun kitabında en çok sevdiğim, haniyse, benim olduğunu düşündüğüm bölümlerden birinden cümleler tekrarlıyordu. Günay’ın yüzünün aydınlandığını, yanaklarının pembeleştiğini, dudaklarının mutlu bir tebessümle yayıldığını görüyordum.</p>

  <p class="p8">Şafak Özden, Suat’ın gözden kaybolduğu yönü işaret etti,</p>

  <p class="p8">“Üzdüler sizi!”</p>

  <p class="p8">Günay, beklemedik bir duyarlılıkla ödüllendirilmiş gibi duraladı. Adam, Suat ve arkadaşına, Günay’ı üzmüş olmalarından dolayı duyduğu kızgınlığı geçiştirmek istermiş gibi derin bir nefes aldı, başını salladı, tekrar gülümsedi, az ilerdeki büfeyi işaret etti,</p>

  <p class="p8">“‘Bir kavecik yapam, içeng?’” Rodoplu’nun kitabından bir başka cümleydi.</p>

  <p class="p8">Açık seçik bir çıkarma harekâtıydı. Beni yok saymasından, gözlerindeki kurnaz pırıltılardan anlıyordum, bunu. Ne ki, niyetini keşfedebilmiş değildim ya da keşfedebildiğimi kondurmak istemiyordum. Cesaret edemez, Günay olduğu için cesaret edemez, diye düşünüyordum.</p>

  <p class="p8">“Sağolun,” dedi Rodoplu, “ama buradan ayrılmam doğru olmaz şimdi,” uzandı, imzalatmak üzere uzattığı kitabı aldı. “Bizim de karşı tarafta bir kitapçı dükkânımız var,” dedi, Şafak, Günay şöyle bir süzdü,</p>

  <p class="p8">“...ve gür solcu bıyıkları, ilk fırsatta çıkarılıp atılacağı belli gevşek kravatı, kerhen giyilmiş frenkgömleğinin yukarı kıvrılmış yakaları, ucuzca takım elbisesi, Sümerbank’tı sanırım, boyasız mokasen ayakkabıları, yerli yerine oturdu,” dedi, sonradan, “Fakülte mezunu esnaf.”</p>

  <p class="p8">“İmza gününe gelirsiniz, değil mi? Sizi evinizden aldırırız, Olur mu?” başını yana eğmiş, kendisini, istediği verilmezse kalbi kırılacak çocuk yapmıştı. Çok kötü oynadığını düşünüyordum</p>

  <p class="p8">“Olur, değil mi?” diye ısrar ederken, Günay’ın onu üzmeyeceğine olan güveni; istediğini ne yapıp yapıp elde edenlerden olduğunu anlatıyordu. Bir şeyin oturmadığına Günay da farkına varmış olmalıydı, duraksadı. Diğeri, hemen hissetti.</p>

  <p class="p8">“‘...Madran Baba Dağı, onun eteklerindeydi bizim köyümüz. Önünden Çine Deresi geçer, yemyeşil bir köydür. Buz gibi suyu vardır...’” art arda bir dolu cümle sıraladı.</p>

  <p class="p8">“Sanki Cumhuriyet Kitap Kulübü daha mı az tecimsel?” diye fısıldadı, Günay. Haklıydı. Yine de,</p>

  <p class="p8">“Yayıncımla görüşeyim, onaylarsa, pekiyi,” demesini beklemiyordum.</p>

  <p class="p8">“Bizim Mustafa’yla mı? Ben konuştum, size sormamı söyledi,” dedi Şafak. Tuhaf bir zafer sarhoşluğu içindeydi sanki bıyıklarını kulaklarına kadar yayan bir gülüşle gülüyordu. Ne ki, az önceki yazardan daha akıllıydı, bana nispet yapmaya kalkışmadı.</p>

  <p class="p8">“Kendisi niye gelmedi?”</p>

  <p class="p8">“Onun yerine ben geldim,” diyerek boynunu büktü yine, “Fena mı, ettim?”</p>

  <p class="p8">“Hayır,” demek zorunda kaldı, Günay.</p>

  <p class="p8">Şafak’ın estirdiği o kısacık bahar rüzgârı dağılıp gitti yüzünden. Gülen gözlerinin eski mahzunluğunu örtündüğünü gördüm. Ona sarılmamı ister gibi yaklaştı, mümkün kılmayacak kadar uzakta durdu,</p>

  <p class="p8">“Bu ülkede hesapsız bir davranışa rastlamak artık hayal oldu, değil mi, arkadaşım?” İçini çekti.</p>

  <p class="p7">&nbsp;<span style="font-size: 1.2em; font-weight: bold; line-height: 26px; text-align: center;">&nbsp;</span></p>
</body>
</html>
