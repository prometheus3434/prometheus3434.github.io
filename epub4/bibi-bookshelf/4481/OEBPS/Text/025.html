<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>V</title>
</head>

<body>
  <h2 class="h20">V</h2>

  <p class="p7">&nbsp;</p>

  <p class="p8">Demet’in Savaş’la evlenmeye karar verme nedenini anlıyordu, Rodoplu. Yorulmuştu, kız. Eşyalaşmış ilişkilerden, “sahipsizliğini” her an yüzüne vuran, kullanan erkeklerden yorulmuştu. Son darbeyi vuran da, bir önceki erkek arkadaşı Hasan’dı.</p>

  <p class="p8">Birinci kuşak İstanbullu bir Kürt’tü Hasan. Demet’in babasının evi gibi kullandığı entel barlara, ilk adıyla çağırdığı Turgut Bora, İsmet Ay gibi tiyatroculara, kolej diplomasına, sergilediği meme yarığına, eksilmeyen kahkahasına, parasızlık korkusuzluğuna, Robert’te okuttuğu oğluna, çerkez tavuklu-keten peçeteli sofrasına, teyze demenin yersiz kaçacağı bakımlı annesine, en yeni Türkçe konuşmasına, solculuğuna, Tarkovsky hayranlığına, bir yerin pazarlama müdürü ciddi kız kardeşine uzaktan ama huşu içinde bakan bir Kürt’tü. Demet’e meftun olmuş olmasını, Demet’i “düzerken”, aslında, asla erişemeyeceğini düşündüğü bir dünyayı düzüyor, yani, o dünyanın “sahibi oluyor” olmasına bağlıyordu Rodoplu. Demet’e gelince; o dönemimizin belirli bir sınıfının, esasta kendilerine yeterli kadınlarının tümü gibi, “erkek adam” arıyordu. Bir de ortak aşkları vardı: Deniz. Mutlu sonla bitmiş olsa dillere destan olacak, saygıyla alkışlanacak bir şey yaptı; işini bıraktı, evini dağıttı, oğlunu annesine emanet etti, “erkeğinin” ardından Bodrum’a onunla birlikte “okyanusları aşacak bir tekne” inşa etmeye gitti Demet.</p>

  <p class="p8">Aylarca, tezgâhtarlık, kasiyerlik yaptı, hiçbir becerisini esirgemediği bir aşk yaşadı. Sonra bir gün, İstanbul’dan, Hasan’ın evlendirme vaadi ile iğfal ettiği, on sekiz yaşlarında, “güzeller güzeli”, Aksaraylı bir kız çıkageldi. Kız, Hasan’ın eski sekreteriydi, annesinin başı örtülüydü. Demet’in göğsünde ağladı. Demet, Hasan’a eline ne geçirdiyse onunla vurdu ama bir haftalık doktor raporu alan da kendisi oldu. İstanbul’a, işe başından karşı olan mazbut annesinin, aklı başında kız kardeşinin başına geleni hak ettiğini ima eden sessizliklerine, oğlunun sitemkâr bakışlarına, bir enkaz gibi geri döndü.</p>

  <p class="p8">Sorgulamadan saranlar entel barlardaydılar. Bu tür serüvenler vaka-ı adiyeden oldukları, “yaşanmaları gerektiği” düşünüldüğü için sorgulamıyorlardı ama Demet’in aldırdığı yoktu. Narçiçeği ruju, çılgın giysileri ile yine ortaya çıktı. Bu defa, daha bir solcuydu. 12 Mart’ta, tam beş yıl hapis yatan Savaş’la tanıştı, ihanet acısını paylaştı.</p>

  <p class="p8">Savaş Rus Filolojisi mezunuydu. Senarist, yönetmen ve oyuncuydu. Cihangir’de tek başına yaşıyor, “bütün İstanbul”u tanıyordu. Demet, annesinin evinde kanepede yatmaktan, “Yani, en basit medeni ihtiyacım, ayol! Başucumda bir komodin, üzerinde bir lamba, bir sigara tablası, ne bileyim, bir kitap! Okusam da, okumasam da bir kitap!” horlanmaktan, “Annemle Filiz uyanmasınlar diye eve ayaklarımın ucuna basa basa giriyorum. Musluk bile açamıyorum. Çocuk gibi!” kaçtı, beraber yaşamaya başladılar. Ne ki, Hasan’la geçirdiği gibi bir macera bir kez affedilirdi. Bu yeni ilişkiyi bu defa saygın bir şekil vermek onurunu kurtarması açısından gerekliydi. Yaşam yorgunu Savaş’ın evlenme teklifini kabul etti. Sanki, bu temiz çıkma harekâtı olmasa, Demet, entel barları da kaybedecekti.</p>

  <p class="p8">Demet’in ağırdan satılması, saygın ve sevilen bir kadın olduğuna delalet edecek şekilde itibar edilmesi gerektiği gibi bir duygusuyla, Osmanlı usulü bir davete kalkıştı, Rodoplu. Bu ağırlamada, Dr. Sernea’ya takındığı, “Bizi sakın hafife alma!” tavrı vardı.</p>

  <p class="p8">Demet, Savaş ve Tülin üçlüsüne, telefonu çıkaramadığı için kapıdan uğradığını söyleyen Diana Pavloviç de katıldı.</p>

  <p class="p8">Dört kadının arasına düşen erkeği rahatlatmaya çabalayan Tülin, ortak bir konu bulmuş olmanın sevinciyle, Pavloviç’in mesleğini, işe televizyon yazarı olarak başladığını bir nefeste anlattı. Savaş, her gün sahici bir Hollywood film senaristiyle karşılıyormuşçasına nadan bir tavırla elini sakalına dayadı,</p>

  <p class="p8">“Sorar mısınız, senaryo yazarken, nereden başlıyor? Determine ettiği karakterlerin yaşamı mı, öykünün kendisi mi?” diye, Amerikalıyı şaşkına çeviren bir soru sordu.</p>

  <p class="p8">“Oh, shit, man!” dedi Diana, “Kim aldırır? Bir ucundan başlarsın, sonra zaten karakterler de öykü de kendi başlarının çaresine bakarlar, Kendi kendilerini geliştirirler, yani.”</p>

  <p class="p8">Rodoplu’ya döndü,</p>

  <p class="p8">“Öyle değil mi?”</p>

  <p class="p8">“Herhalde,” dedi Rodoplu, “Bilemem.”</p>

  <p class="p8">Savaş’a döndü, söylenenleri çevirdi, küfürlü kısmını atladı. Kösnül dudakları alaycı bir ifadeyle kıvrıldı,</p>

  <p class="p8">“Marjinal,” dedi Savaş, “Marjinal zaten.”</p>

  <p class="p8">Tülin, arkadaşlarına, aman-sakın-damadı-paralama mesajı çaktı; hiç yapar mıyım? diye cevapladı Günay. Ne ki, Savaş bitirmeyecekti. Elini cebine daldırdı piposunu çıkardı.</p>

  <p class="p8">Tülin’le yine göz göze geldiler. <span class="t15">“Haydi, diyelim fuları boynu üşüyor diye takmış, sakalını tıraş olmaktan üşendiği için uzatmış, iyi de, kardeşim, bu pipo da neyin nesi?”</span></p>

  <p class="p8">“Savaş Bey, nerelisiniz?” Rodoplu dayanamamıştı.</p>

  <p class="p8">“Adana,” dedi, adam, “Adanalıyım,” Sesindeki, bir-itirazı-nız-mı-var tınısı kaçırılacak gibi değildi.</p>

  <p class="p8">Diana Pavloviç’e döndü,</p>

  <p class="p8">“Bir yazar,” diye sürdürdü, “düzene ister sizin yaptığınız gibi boyun eğsin, ister başkaldırsın, bir tanıktan başka bir şey değildir.”</p>

  <p class="p8">“Ne diyor, ne diyor?”</p>

  <p class="p8">Rodoplu çevirdi.</p>

  <p class="p8">“Boyun eğen kim?” Savaş’a döndü, “Peki, yaratıcılık? Yaratıcılık ne olacak?”</p>

  <p class="p8">“Yazınsal bir yapıt uygarlığa ilişkin bir belgedir. İşçi sınıfının mücadelesini, iktisadi gelişmeyi belgeler. Aristokratik hiyerarşiyi, burjuvazinin kapkaççılığını, ezilen işçi sınıfının acılarını anlatır. En suya sabuna dokunmayan, bağımlılıktan en çok kaçan yapıtlar bile toplum bozukluklarına tanıklık ederler.”</p>

  <p class="p8">“Yani?” Rodoplu’ya döndü, “Bunları bana neden anlatıyor? Ne anlamalıyım, şimdi?”</p>

  <p class="p8">“Beyefendinin Marksist olduğunu,” dedi Rodoplu, “Onu anlamalısın.”</p>

  <p class="p8">“Oh, bir Marksist,” dedi Diana, “anlıyorum.” Tüm ilgisini kaybetmişti. Mutfağa giden Tülin’e seslendi,</p>

  <p class="p8">“Hey, sana yardım edebilir miyim?”</p>

  <p class="p8">Rodoplu rakının kurtarıcı gibi yetiştiğini sandı ama Savaş’ın alkolik olduğunu unutmuştu. İlk bardakları, onulmaz bir acısı varmış gibi, gittikçe kasılan bir yüzle içti Savaş. Karardıkça karardı, sessizleştikçe sessizleşti, gözlerini tabağına dikti, kaskatı bekledi. Kadınlar kendi aralarında konuşmayı, her şey yolundaymış gibi yapmayı sürdürdüler. Ne ki, davet nişan yemeği olmaktan çıktı, misafirlerin, evin, eşinin “gün”üne istemeden düşmüş erkeğini, sıkılıp da hırsını sonradan karısından almasın diye elbirliği ile pohpohladıkları bir mizansene dönüştü. Demet’in, onca güldükleri, “Hayat zor korkuyorum... Gorhma! Gorhma! Gorhma!” numarası büyüsünü kaybetmişti. Onu izleyen, yumruk ettiği ellerini omuzlarına vura vura yaptığı “mastika” işe yaramadı. Laz fıkralarının anlatımına geçildiği sırada,</p>

  <p class="p8">“Flaubert’in romantizmi Madame Bovary gibi sağlıksız bir kahraman yaratmıştır,” diye söze giriverdi, Savaş. Nihayet konuşmuş olmasından duyulan mutluluk gürültüyü kesti. İzleyen nutuk tarihlerin, edebiyat akımlarının birbirine karıştığı, deli saçması bir diskurdu. Flaubert, romantik değil realist akımın ilk temsilcisiydi, Hugo’nun Cromwell’i romantik akıma neyse, Madame Bovary realist akıma o’ydu. Hayır, fütürist akımın Marksizm’le ilişkisi yoktu, tam tersine faşizme temel teşkil etmişti. “Tarihin gözlemleyeceği her şey anlamsızdır,” diyen Racine değil Valery’ydi. Yaşanan, “Turgut Reis 21 Ağustos 1465’te, Nice’te, karaya çıktı,” saçmalığıydı. Ne ki, Demet hayran hayran dinliyordu. Diana Pavloviç, “Ne diyor? Ne diyor?” diye çeviri talep etmekten vazgeçmiş, içkisine yumulmuştu. Kerim yüzü ile Tülin, sabır taşını çatlatacak bir sükûnet içindeydi. Yanlışı düzeltmemeyi, düşüncelerini saklamayı alçaklık sayan Rodoplu, o çok iyi tanıdığı yabancılaşma duygusunu yeniden yaşadı, ne ki, bu defa kendi evindeydi, kaçacak yeri de yoktu, <span class="t15">italik</span>’lediğini görebiliyordum,</p>

  <p class="p8"><span class="t15">“Susacağım, sükûtumun ikrardan geldiğini sanacak; konuşacağım, ayıp olacak.”</span></p>

  <p class="p8"><span class="t15">“Ayıp eden kim? Desteksiz atıp, üç kadını etkilemeye kalkışan sahtekâr mı, bu sahtekârlığa seyirci kalan mı?”</span></p>

  <p class="p8">“En önemli bir zaaf, bir yanlış eğilim de, Türk edebiyatının küçük burjuva sınıfsal kökene dayanmasından gelmektedir,” diye sürdürdü Savaş, maydanoz bahçesini süzerek, “‘Solcu’ lâf ebelikleri yaparak, halkın saf elemanları üzerinde etkin olmaya çalışmak; hiçbir ilke birliğine ve proleter yoldaşlığına dayanmayan ‘ahbap çavuş birlikleri’ kurmak; taban temsilciliği pozları takınıp, yanlış ve hastalıklı eğilimleri pohpohlayarak kendi kariyerimizi kitle dileği şeklinde göstermek; bazen saygılı ve masum tavırlar, bazen Don Kişotvari olduğundan fazla görünmeler, çığırtkanca övünmeler ve yakınmalar şeklinde kendini göstermektedir bu yanlış eğilim. Küçük burjuva sınıfsal köken, proletaryanın ideolojisine sımsıkı sarılıp, onun kavgası içine samimiyetle girilerek, küçük burjuva kişiliklerde devrim yapılmadığı sürece günümüz yazınında yanlış eğilimlere de kaynaklık etmektedir.” Saldırı o kadar açıktı ki, Demet bile anladı,</p>

  <p class="p8">“Şekerr!” dedi Rodoplu’dan yana, “Günay’cım, böyle şeyler yapmaz!”</p>

  <p class="p8">“Halkımızın şu ‘saf elemanları’nı bir de biz görseydik, demek vardı,” diye düşündü Rodoplu. Dirseklerini masaya dayamış boş olduğunu umduğu gözlerini adama dikmişti. “‘Hangi kitabımı okudunuz?’ diye sormak, ‘ben okumadım, ama...’yı yeniden duymak vardı.”</p>

  <p class="p8">“Oh olsun sana,” diye fısıldadı Tülin, “Bütün bunları davet eden sensin. Alan memnun satan memnun, sana mı kalmıştı ‘nişan yemeği’ vermek?”</p>

  <p class="p8">Bence pekâlâ da müstehak olduğu haksızlıktı ama ima ettikleri açısından daha önemliydi. Fildişi kuleden yayın yapmaya razı olsa, böyle bir gece geçirmeyeceği doğruydu. Öte yandan, yayın yaptığı insanlar, yine bu insanlar olacaklardı. Bir üçüncü seçenek hiç yayın yapmamak, bu diyarı terk etmek, gününü gün etmenin yolunu bulmak, yani, tümüyle pasifize olmak demekti ki, Rodoplu’ya göre intiharla eşanlamlıydı.</p>

  <p class="p8">“Bak, siz kızlar ne yapacaksınız bilmiyorum ama ben gidiyorum,” dedi Diana Pavloviç. Ev sahibesinin üstünden bir yük kalktı. Kapı çalındı.</p>

  <p class="p8">“Hayırdır, inşallah,” dedi Tülin, “Kim acaba?”</p>

  <p class="p8">Gelenin kim olduğunu tahmin edebiliyordu. Tuvaletteyken üstüne gelinmişmiş gibi bir hisse kapıldı, yüreği sıkıldı.</p>

  <p class="p8">“Şafak’tır,” dedi, “Parti’nin bir yemeği vardı, oradan çıktı, uğradı herhalde.”</p>

  <p class="p8">“Şafak??? Erkek arkadaşın mı?” diye sordu, hiçbir şeyin dışında kalmak istemeyen Pavloviç. Günay’ın bir türlü ısınamadığı bir tanımdı bu “erkek arkadaş” tanımı.</p>

  <p class="p8">“Onlarcasından biri,” diye cevap verdi.</p>

  <p class="p8">“Oh la la la! Seni gidi seksi hanım, seni!”</p>

  <p class="p8">“Fesuphanallah!” dedi Tülin, dişlerinin arasından, “Ne oluyoruz, kardeşim?</p>

  <p class="p8">“Rahatsız etmiyorum ya?” Elindeki gülleri uzattı, gözlerini gözlerine dikti, sesini alçalttı, “Seni çok özledim,” dedi, Şafak, bir sır veriyor gibi. Yanından sıyrılarak geçerken, uzandı saçlarını kokladı, fısıldadı, “hayatım.”</p>

  <p class="p8">Savaş’a baktığında yüzünün değiştiği hususunda yanılmamış olmalıydım ki, izleyen tanışma baştan savma bir tokalaşmadan ibaret kaldı. Konuyu değiştirmek gayreti içinde,</p>

  <p class="p8">“Parti çalışmaları nasıl gidiyor, Şafak Bey?” demek gafletinde bulunan Tülin oldu.</p>

  <p class="p8">“İyi, çok iyi,” dedi, rakıya uzanan Şafak. Yüzünde, başaracağına ihtimal vermeyen insanlara nispet verenlerin takındığı bakın gördünüz mü-nasıl-da kazandım-oh-olsun! diyen, kendini beğenmiş kahkaha vardı. Hiç hoşlanmadım. “İstanbul’u alıyoruz!”</p>

  <p class="p8">Siyasi yasakların kaldırılmasına ilişkin referandumdan bahsediyordu. Dönem, aynı zamanda Deniz Baykal’ın İstanbul il örgütüne hâkim olmaya çalıştığı dönemdi. Savaş, öyle anlamayı yeğledi,</p>

  <p class="p8">“Devrimcilikte kimsenin nabzına göre şerbet vermek yoktur,” dedi, “Kitle dalkavukluğu yoktur. Devrimciler yanlış eğilimlere göz yummazlar. Sınıf savaşının bir yanı da anti-demokratik eğilimlere karşı mücadele etmektir.”</p>

  <p class="p8">Cümleler, birbirlerini hiç tanımayan bu iki insan arasında, bir tür parolaydı sanki. Şafak Özden, gözle görünür biçimde gerildi,</p>

  <p class="p8">“Bırakın efendim bu işlerin yakasını,” diye patladı, “Hangi demokrasiden bahsediyorsunuz? Kürtlerin örgütü ele geçirmeye çalıştıklarını görmüyor musunuz? Adamların şovenizmi sizin benim anladığım ölçülerin çok üstünde. Ben, dünyaya gözümü açtığımdan beri solcuyum. Hayatımda, Sünni neymiş, Alevi neymiş bilmezdim. Hâlâ da bilmem. Ama adamlar bölgeciliği o hale getirdiler ki, adam o işi yapabilirmiş yapamazmış, böyle şeyler gündemden çıktı artık. Sırf Kürt’tür, Alevi’dir, diye seçim kazanıyor. Olmaz böyle şey. Bugün İstanbul’da ağzınla kuş tutsan, Sivaslı değilsen bir yere gelemezsin, işi o hale getirdiler.”</p>

  <p class="p8">“Allahallah!” dedi, Tülin.</p>

  <p class="p8">O arada garip konuşmalar da oluyordu. Bir ara,</p>

  <p class="p8">“Listen, is he a bull?” diye sordu, Diana Pavloviç.</p>

  <p class="p8">“Efendim?”</p>

  <p class="p8">Şafak’ı gösterdi,</p>

  <p class="p8">“Is he a bull?”</p>

  <p class="p8">“Boğa burcundan olup olmadığını soruyordu.</p>

  <p class="p8">“Mayıs doğumlu,” dedi Rodoplu.</p>

  <p class="p8">“Boğa olmalı.”</p>

  <p class="p8">Demet fırsatı yakaladı,</p>

  <p class="p8">“Boğalar nasıldır?”</p>

  <p class="p8">“Değişmez, toprak ve kadınsı. Olumlu özellikleri, sevimli, sıcakkanlı, pratik, sabırlı, dayanma gücü yüksek, lüksü ve iyi yiyecekleri sever, soğukkanlı, kararlı, sevecen. Olumsuz özellikleri, haris, tembel, kinci, obur, inatçı, ağır, tutucu, hayal gücünden, özgünlükten yoksun. Sahip olma içgüdüsü çok kuvvetli. Kendisini koruma içgüdüleri çok gelişmiş; kolay kolay kendisinden bir şey vermez. Toprak grubundan olduğu için, somut şeylerle uğraşmayı sever. Kent yaşamı yerine kırsal bölgelerde yerleşmeyi yeğler. Rahatına düşkün. Hayattan zevk almak, doyuma ulaşmak başlıca amacı. Parayı, yemek yemeyi çok sever ama aşırı yemek içmekten cinsel canlılığını yitirebilir. Amacına ulaşmakta hiçbir engel tanımaz. Başarıya hayrandır. Kendisine ne yapması gerektiğinin söylenmesinden hiç hoşlanmaz. Tutucu içgüdülerinden dolayı genç kuşakla iletişim kuramaz. Çocukların düşüncelerine pek...”</p>

  <p class="p8">Ne halleri varsa görmeleri için bıraktı, erkeklere döndü Günay. Yine de, Amerikanın sesi kulağına çalındı,</p>

  <p class="p8">“I don’t like him.”</p>

  <p class="p8">“Buna de ne oluyor, neden sevmemiş?”</p>

  <p class="p8">“Güneydoğudaki karşı-devrimci askerler Kürt köylülerine zulmetmektedirler,” diyordu, Savaş, konuşmaktan çok bir fraksiyon bildirisi kaleme alır gibiydi, “Kürt feodallerinin ve nüfuzlu kişilerinin bu zulmün dışında bırakılması da dikkate değer bir noktadır.”</p>

  <p class="p8">“İyi ya işte, onları da biz aldık,” dedi Şafak, “Politika para ister. Demokratik haklarına sahip çıkabilsinler, parlamentoda seslerini duyurabilsinler diye. Daha ne istiyorlar?”</p>

  <p class="p8">Kürt köylüleri bu işbirlikçi hainlere karşı isyanda sonuna kadar haklıdırlar.”</p>

  <p class="p8">“Türk ve Kürt köylüleri, arkadaşım,” dedi Şafak, “Kurtuluşları da, işçi sınıfının öncülüğünde ve bütün milli sınıfların ittifakıyla yürütülecek aktif bir politika sonucu söz konusu olacaktır.”</p>

  <p class="p8"><span class="t15">“İsçi sınıfının önderliğinde mi?”</span></p>

  <p class="p8">Sabahki sendikacıyı düşünüyordu. Şafak, fark etti, <span class="t15">bu-adam bundan-anlar</span> mesajını iletti.</p>

  <p class="p8">“Kürt halkı, Türk halkından bugün en az elli yıl geridir. ‘Ne mutlu Türküm diyene’, ‘Bir Türk dünyaya bedeldir’, gibi sözler, Türk halkının uluslaşmasını kolaylaştırırken, Kürt halkının uluslaşmasının da gecikmesine neden olmuştur. Bu sonucun doğmasında en önemli etken, ‘Doğu Sorunu’nun ne olduğunu anlamayan ya da yanlış anlayıp, kadroların soruna asimilasyon açısından değil devrimci bir tavırla ve ‘ulusların eşitliği ve kardeşliği’ temel görüşünden hareket ederek yaklaşmaları, Türkiye’nin bütünlüğü için de büyük zorunluluktur.”</p>

  <p class="p8">“Bırakın, bırakın efendim bu işlerin yakasını! Ulusların eşitliğini kim kaybetmiş de biz bulmuşuz? Tarihinde bir tek devlet kuramamış bir ulus kendisini Türk halkıyla nasıl bir tutar? Biz imparatorluklar kuran bir ulusuz. Benim dedelerim Gümüşhane’ye at sırtında geldiler. Memleketimizde Türk olduğumuzu söyleyemez olduk. Günay Hanım bu işleri iyi bilir, öyle değil mi Günay Hanım?”</p>

  <p class="p8">“Öyle,” dedi Rodoplu, “‘Etrak bi-idrak,’ denirdi.” Demet’in anlamayacağını düşündü. “Akılsız Türkler demek.”</p>

  <p class="p8">“Türk olduklarını söyleyen insanları askeri mekteplerden atarlardı. Biz bugüne ateş çemberinden geçtik de geldik. Şimdi, ‘siz buyurun’ diye Kürtlere mi bırakacağız?” Gözleri çelikleşmeye başlamıştı. Günay’a diskodaki halini anımsattı.</p>

  <p class="p8">“Kavga mı ediyorlar?”</p>

  <p class="p8">“Denebilir.”</p>

  <p class="p8">“Bak, ben gitsem iyi olur,” dedi Pavloviç, “Seni yarın ararım.”</p>

  <p class="p8">“İyi olur,” dedi Rodoplu.</p>

  <p class="p8">“Bu sözler bugün de Kürt halkı için geçerli,” dedi Savaş, “Kürtler kendi dillerini konuşabiliyorlar mı? ‘Ben Kürdüm,’ diyebiliyorlar mı?”</p>

  <p class="p8">“Diyorlar, tabii. Bizden en az yedi milletvekili var Kürt. Her dakika Avrupa’dalar. Bu devletin parası ile bölücülük yapıyorlar. Bir de tehdit: Türkiye’nin bütünlüğü için şöyle şöyle yapın. Nerede görülmüş yahu?”</p>

  <p class="p8">“Ama, işte, yapılmadığı zaman da PKK oluyor,” dedi, nişanlısına destek atan Demet.</p>

  <p class="p8">“Olsun, efendim,” dedi Şafak, “PKK olsun. Emperyalistler akıllarına koydular mı, PKK da olur, ASALA da. Gelecekleri varsa görecekleri de var!”</p>

  <p class="p8">“Burjuva şovenizmi,” dedi Savaş, rakısının içine, küfreder gibi. Eklemlerinin beyazlaştığını gördü. Bir yumruk atmamak için zor duruyor gibiydi. Diana bile sustu.</p>

  <p class="p8">“Hadi, çocuklar, kalkalım,” dedi Tülin, itiraz kabul etmeyeceğini belirten bir sesle.</p>

  <p class="p8">Kalktılar. Rodoplu, yerinden uzun süre kıpırdamadı. Misafirler daracık girişe doluştular. Ceketlerini aldılar, çantalarını buldular. Neden sonra, çıkmak için kapıyı açtıkları zaman kıpırdadı.</p>

  <p class="p8">“Kusura bakmayın,” dedi Savaş, aşağıya inmek üzereyken.</p>

  <p class="p8">“Bakarım,” dedi Rodoplu.</p>

  <p class="p8">Ellerini göğsüne kavuşturmuş, öylece duruyordu.</p>

  <p class="p8">“Şafak Özden’i hiç tanımıyorsunuz,” dedi kahır eder gibi, “Geçmişine ilişkin hiçbir şey bilmiyorsunuz. Öyleyken, neden böyle düşündüğünü sormadınız bile. Hapis yatmış olmanız, size başkalarını uluorta yargılamak hakkını vermiyor, Savaş Bey! Kaldı ki, tek yatanda siz değilsiniz.”</p>

  <p class="p8">“Hadi, çocuklar, hadi,” dedi Tülin, Savaş’ın koluna girdi,</p>

  <p class="p8">“Ehh, be!” diyerek silkindi adam.</p>

  <p class="p8">Demet, Pavloviç’i almış önden yürümüştü, görmedi.</p>

  <p class="p8">Yemek artıklarının, dolu tablaların, kirli tabakların zibilliğine döndü Günay. Şafak yerinden kıpırdamamıştı. Rodoplu, hiçbir şey söylemeden oturdu. Karafakiye uzandı, boşalmış bardağını doldurdu.</p>

  <p class="p8">“‘Kürdara azadi’ymiş!” dedi, Şafak, “Eninde sonunda kesmek zorunda kalacağız bunları. Kescez. Kescez Allah’ıma! Ellerimle keserim! Doğu’da bağımsız Kürt devleti, ha! Benim dedem Kafkas cephesinde şehit olalı şunun şurasında ne oldu? Bak, sana bir şey anlatayım. Geçen gün, Şişli’de bir toplantıdayım. Oylama yapacağız, bir grup herif aralarında Kürtçe konuşuyor. ‘Ya baba, anlamıyoruz,’ diyecek olduk, ‘Kürt halkının Türkçe konuşması şart değildir,’ demez mi? Biz, Ülkücüleri niye dövdük, yahu? Ne istedik ki adamlardan? Biliyor musun, o toplantıdan çıktım, eski MHP binasının önünden geçtim. Az ilerde MÇ ilçe binası var. İçimden birden ‘iyi ki bunlar var’ diye bir duygu geçmedi mi!”</p>

  <p class="p8">Gözleri dolu dolu oldu,</p>

  <p class="p8">“Ben bu hale geldiysem, ben Alpaslan’ın tosunlarından medet umar hale geldiysem, var sen hesap et!” yumruk ettiği eliyle sildi,</p>

  <p class="p8">“Var sen hesap et! Hesaplı, kitaplı, plânlı partiyi ele geçiriyorlar! Bak, sana ne deyim, bu böyle giderse, vallahi ANAP’a geçerim. SHP partiyse, burası da vatan yahu!”</p>

  <p class="p8">Ani bir hareketle, kadına döndü,</p>

  <p class="p8">“Ne işin var senin bu heriflerle? Günay Rodoplu’nun masasına hangi cüretle oturuyor bu adam? Onuncu sınıf Yeşilçam figüranı!”</p>

  <p class="p8">“Ne figüranı?”</p>

  <p class="p8">“Türk filmlerinde oynar bu. Kötü adam rollerinde. Hiç görmedin mi?”</p>

  <p class="p8">“Yok, canım!”</p>

  <p class="p8">“Oynar, tabii. Tecavüz sahnelerinde filan oynar. Nasıl tanımazsın?!”</p>

  <p class="p8">“Tanımadım, ama, önemli de değil.”</p>

  <p class="p8">Yine kapı çalındı.</p>

  <p class="p8">“Bir şey unuttular herhalde,” demeye kalmadı, kadınlı erkekli sesler geldi aşağıdan.</p>

  <p class="p8">“Başka birileri geliyor,” dedi Şafak’a.</p>

  <p class="p8">En büyüğü yirmi üç-yirmi dört yaşlarında, ikisi kız beş üniversiteliydiler, kapıda bir şarkı tutturdular.</p>

  <p class="p16"><span class="t2">“Faşolar geliyor allı, yeşilli!</span></p>

  <p class="p8"><span class="t2">Faşolar geliyor, yanık yürekli!”</span></p>

  <p class="p8">Ecevit’in, daha sonra bestelenen <span class="t15">“Takalar geçiyor allı yeşilli,”</span> diye başlayan şiirini değiştirmişlerdi,</p>

  <p class="p8">“Abla, Hakanlarda yemekteydik. Öyle, udlu, kudümlü bir meşk ettik ki sorma. İçimize sinmedi, vallahi. Çıktık. ‘Bu takım gitse gitse Günay Abla’ya gider,’ dedik, Rahatsız etmiyoruz ya?”</p>

  <p class="p8">“Hani nerede, aletleri getirmediniz mi?”</p>

  <p class="p8">“Evde misin, değil misin, bilmediğimiz için getirmedik.”</p>

  <p class="p8">“Girsenize,” dedi Rodoplu, “Biz de sofradan yeni kalkmıştık”</p>

  <p class="p8">“Oooo, misafirin varmış senin!” dedi Erdoğan,</p>

  <p class="p8">“Az önce gittiler. Buyurun.”</p>

  <p class="p8">Kızlardan birisini tanımıyordu,</p>

  <p class="p8">“Sen kimsin?”</p>

  <p class="p8">“Ben, Atiye,” dedi kız.</p>

  <p class="p8">“Öğrenci misin?”</p>

  <p class="p8">“Dişçilikte okuyorum. Dördüncü sınıf öğrencisiyim.”</p>

  <p class="p8">“Atiye, solistimiz oluyor, abla,” dedi Erol, neşeyle, “Sesi çok güzel.”</p>

  <p class="p8">“Nerelisin, Atiye?”</p>

  <p class="p8">“Azeriyim,” dedi Atiye, “göçmeniz.”</p>

  <p class="p8">“Sizin oralardan,” dedi Rodoplu, Şafak’a, genç kıza döndü,</p>

  <p class="p8">“Bize bir türkü söyleyeceksin artık!”</p>

  <p class="p8">“Saz olsa,” dedi kız.</p>

  <p class="p8">“Bu küçük hanım sahici profesyonel! Ne güzel!”</p>

  <p class="p8">“O değil de...” dedi, kızcağız.</p>

  <p class="p8">Erdoğan, hızını alamamış olmalıydı, bulaşıkları itti, masanın kenarında eliyle düm tek, düm tek tempo tutmaya başladı,</p>

  <p class="p8"><span class="t15">“M-mmm-m-mmm -m-mmm mm mm mm mm... Dağlar ile taşlar ile çağırayım Mevlam, seni; Seherdeki kuşlar ile çağırayım Mevlam seni,”</span></p>

  <p class="p8">Diğerleri de birer ikişer katılmaya başladılar, <span class="t15">“Gökyüzünde İsa ile, Tur dağında Musa ile; Elindeki asa ile, Çağırayım Mevlam, seni! M-mmm m-mmm -mmm.”</span></p>

  <p class="p8">O bitti,</p>

  <p class="p16"><span class="t15">“Buyruğun tut Rahmanın tevhide gel, tevhide!</span></p>

  <p class="p16"><span class="t15">Hak ya ilahe illaallah! Allah!</span></p>

  <p class="p8"><span class="t15">Hak ya ila he illallah!”</span></p>

  <p class="p8">Şafak Özden, nereden geldiğini şaşırmış gibiydi. Rakı masasının olduğu yerde ilahi söyleniyor olmasını hiç beklemiyor olmalıydı. Belki de, olayın üstüne gitmek için, Erdoğan’a bir bardak gösterdi, “doldurayım mı?” işareti çaktı; delikanlı elini kalbine götürdü, selamladı, “Yok, teşekkür ederim,” dedi. Çay içeceklerini, Rodoplu’nun suyu koyduğunu bilmiyordu.</p>

  <p class="p8">Mın-mmmmm... Hadi, abla!”</p>

  <p class="p8">“Atiye’nin yanında! Utanırım, canım!”</p>

  <p class="p8">“O da katılır, hadi!”</p>

  <p class="p8">“Bir dakika!” kendi bardağını göremedi, Şafak’ından koca bir yudum aldı,</p>

  <p class="p8"><span class="t15">“Ağlama yâr, ağlama aney! Mavi yazma bağlama! Mavi yazma, tez solar aney! Yüreğimi dağlama!”</span></p>

  <p class="p8">Şafak’ı aklıyordu. Türkü söylemeye davet etmek, aklanmaya davet etmekti. Aklama nedenini de biliyordu: Acı çekiyor olması. Acı çekiyor olmasına kıyamıyordu. Türkü söylese aklanacak, acıları son bulacaktı sanki.</p>

  <p class="p8">Hakan katıldı,</p>

  <p class="p8"><span class="t15">“Almalar olanda gel aney, bahçeyi dolan da gel! Hasta düştüm, gelmedin aney, bari can verende gel!”</span></p>

  <p class="p8">Umduğu oldu, başka bir anahtardan, baştan aldı, Şafak, <span class="t2">“</span><span class="t16">Ağlama yâr, ağlama aney...”</span></p>

  <p class="p8">Rodoplu, bıraktı onlar söylesinler, kendisi çay koymaya kalktı. Döndüğünde, Şafak’ın kimliği ortaya çıkmış, tanışma bitmişti.</p>

  <p class="p8">“Ne iş, bu ‘faşo’ işi?”</p>

  <p class="p8">“Faşo, abi,” dedi Erdoğan, “Bu ülkede, ‘Ben Türküm’ dedin mi, allı faşosun, ‘Müslüman’ım dedin mi, yeşilli faşosun.”</p>

  <p class="p8">Faşizmin şakası bile ürpertiyordu, Şafak’ı,</p>

  <p class="p8">&nbsp;“Bırakın bu işlerin yakasını,” dedi, Rodoplu’yla göz göze geldi, sert sert baktı,</p>

  <p class="p8">“Ben solcuyum!” dedi, “Türk solcusuyum, tamam mı?!” Aksini iddia eden varmış gibi meydan okuyordu.</p>

  <p class="p8">“Tamam, abi,” dedi, Erdoğan, “Biz sağa çektik, sol şeridi sana bıraktık. Git gidebildiğin kadar. Tıkandığın yerde, arkandayız.”</p>

  <p class="p8">“İstemem,” dedi Şafak, “Sizin yardımınıza ihtiyacım yok!” “Peki, abi, sen bilirsin,” dedi Erdoğan gülerek,</p>

  <p class="p8">“Hadi, abla, söyle!” Ne istediğini, biliyordu Günay, nazlanmadı,</p>

  <p class="p8"><span class="t15">“Hicrinle, gece yatabilmirem, bu hicri başımdan, atabilmirem! Neyleyim ki, sana çatabilmirem! Ayrılık, ayrılık, aman ayrılık...”</span></p>

  <p class="p8">Azeri kızı devraldı, Rodoplu, Zigana’dan Kafkaslara uzandı yine. Hicrini çektiği, çektiğinin tükettiği atmosferin hakkını veren Türkiyeliler; vakur, güvenli, kişilikli Türkiyeliler; biyofil, özgün Türkiyeliler; adil, tamamlanmış, uygarlıkları dünyadan esirgemeyen Türkiyeliler.</p>

  <p class="p8">“Farkında mısın, Günay’cım,” dedim, “Bir türkü yetiyor sana? Bir türkü!...” Seni kandırmaya, demek istiyordum, ama söylemeye kıyamamıştım.</p>

  <p class="p8">“Sen hiç Güner Karabacak’ın, <span class="t15">‘Aman, aman Vehbi’m, Öyle de böyle olur mu? Ben ölürsem, dünya sana kalır mı?’</span> diye titreştiğini, evet, ‘titreştiğini’ duydun mu?”</p>

  <p class="p8">“Kütahya’nın Pınarları?” diye onayladı, sustu.</p>

  <p class="p8">“Evet?”</p>

  <p class="p8">“Biliyor musun, insan ne zaman türkü söyler ya da bir resim yapar ya da halay çeker?”</p>

  <p class="p8">“Ne zaman?”</p>

  <p class="p8">“Algıladığı dünyayı duygularıyla ifade ettiği zaman. En katıksız, en saf, en yalın halindedir türkü söylediği zaman.</p>

  <p class="p8">Bir zaman hatırlıyorum. Seçim kampanyası sırasındaydı. Şafak beni deli ettiydi. Çok da yorgun olmalıymışım ki, ağlamaya başladım. Yolda geliyoruz, beni eve getiriyor. Ben ağlıyorum. O ne yapacağını bilmiyor, birden başladı, <span class="t15">‘ağlama yâr ağlama aney, yüreğimi dağlama, hasta düştüm gelmedin aney, bir can Verende gel!’</span> Delilik gibi bir şeydi. ‘O türküyü ben söylemeliyim,’ dedim, ‘Gelmeyen sensin! Ben değil!’ Sonra, anladım. Neden olduğu hüznü biliyordu ya da ne hissettiğimi algılıyordu. Algıladığını türkü ile ifade ediyordu. Dürüst olduğu, kendisi olduğu zamanlar hep türkü söylerdi. Diğerleri de öyleydiler aslında. Onur Oflu hariç. O akşam bana ilk geldiklerinde, o adamlar sahiciydiler. Eze eze de oğlan derken, Erol da sahiciydi.”</p>

  <p class="p8">“Eeee? Ne oldu, peki?”</p>

  <p class="p8">Sorunun cevabı, Günay Rodoplu’yla gerçekten tanışmamızı sağladı. Garip gelecek ama gerçekten onu ilk kez anlamaya başladığımı o gün hissettim. Nasıl olduğunu anlatacağım, ama önce o akşamın geri kalanını söyleyeyim. Şafak, Sedat’ın aşağıda onu beklediğini gençler gittikten sonra hatırladı. “Sedat mı?! Yok, canım! Neden?!”</p>

  <p class="p8">“İçkili araba kullanmak istemiyorum. Ehliyet de yok ya. O getirdi.”</p>

  <p class="p8">“Niye yukarı çıkmadı?”</p>

  <p class="p8">“İstemedi, utandı.”</p>

  <p class="p8">“İnip alalım!”</p>

  <p class="p8">“Kaç saat şimdi?”</p>

  <p class="p8">“Dörde geliyor.”</p>

  <p class="p8">“Gitmiştir, koçum benim.” Birden gevşedi, “Hadi, gel yanıma!”</p>

  <p class="p8">“Nasıl unutursun! Ayıp çocuğa!”</p>

  <p class="p8">“Beklesin, ne işi var?”</p>

  <p class="p8">“Laf mı şimdi, yani? Koca adam.”</p>

  <p class="p8">“Ne var? Oğlum o benim. Biliyor musun, geçen gün, Şener’e ‘Çoraplarımı çıkarıver,’ demişim. Çıkardı çocuk. Sonra da bir ara, ‘Abi, ayıp oluyor,’ dedi ve aklım başıma geldi. O da kocaman adam. Evli, çocuğu var. Unutmuşum.” Mahcup mahcup güldü.</p>

  <p class="p8">“İlahi!” dedi Rodoplu, ne diyeceğini bilemediği için. Ceketini çıkardı, kravatını gevşetti.</p>

  <p class="p8">“Çok seviyorum, onları. Hele Sedat’ı! Oğullarımdan daha çok seviyorum. Öyle bir yürüyüşleri var, kardeşlerimin yanında! Göreceksin! Koçlarım benim!”</p>

  <p class="p8">Günay’ın aklı kesmedi,</p>

  <p class="p8">“Çocuklarından daha çok nasıl seversin?”</p>

  <p class="p8">“Niye? Tabii, daha çok severim. Çocukların ne olacakları belli mi? Bunların belli ama. Bir dediğimi iki etmiyorlar. Onlar olmasa nasıl dönerdi o dükkân? Politika yapabilir miydim?” Uzandı.</p>

  <p class="p8">“Ben şunları toplayayım,” dedi Rodoplu, “İğrenç görünüyorlar.”</p>

  <p class="p8">“Yarın toplarsın, hadi, gel yanıma!” Gözlerini dikti, “Şimdi!”</p>

  <p class="p8">“Gelsene, kız!”</p>

  <p class="p8">Değişmeye giderken geçirdiği geceyi düşünüyordu, Rodoplu,</p>

  <p class="p8">“Ne oldu şimdi?”</p>

  <p class="p8">“Hoşça vakit geçirmekse, hoşça vakit geçirmemiştim. Birilerini memnun etmekse, o olmamıştı. Verimli desem, hiç değildi. Kendimi çok yalnız hissettim birden. Şafak’ın yanında da kendi başıma yatacağımı hissettim. Onunla konuşmaya, sendikacıdan öteki meselelere kadar hissettiklerimi anlatmaya karar verdim. Ne ki, yanına geldiğimde uykuya dalmıştı bile. Gözlerimi tavana diktim, öylece durdum. Düşünüyor, daha doğrusu, bilgilerimi tazeliyordum.”</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p1"><span class="t17">&nbsp;</span></p>
</body>
</html>
