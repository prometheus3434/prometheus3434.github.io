<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>IX</title>
</head>

<body>
  <h2 class="h20">IX</h2>

  <p class="p7">&nbsp;</p>

  <p class="p8">Gerçekten bu kadar umutsuz muydu? Her şeye karşın emin olamıyordum! Nedenlerinden birisi de Diana Pavloviç’e çizdiği “Türkiye resmi”ydi. O günlerde, Günay’ın epey zamanını alıyordu, Diana. Anladığımız kadarıyla Türkiye’de film yapmak konusunda ciddiydi ve senaryoyu mutlaka Günay’ın yazmasını istiyordu. ‘Yabancılaşma’ felâketinin -dillendirildiği için daha da ciddiyet kazanmıştı- üstümüze sahici bir karabulut gibi çöktüğü günlerden birinde geldi,</p>

  <p class="p8">“O, sinopsisle ilgili...” diye, heyecanla söze başladı. Ben kadının zamanlamasının yanlış olduğunu düşünürken, Günay kesti attı,</p>

  <p class="p8">“Bak, Diana, senin istediğin senaryoyu yazacak insan ben değilim. Senin deyişinle, ‘fanatik’ Müslümanlardan filan bahsedemem!”</p>

  <p class="p8">Diana’nın beklemediği bir tepkiydi,</p>

  <p class="p8">“Ne demek istiyorsun?” diye sordu, şaşkın şaşkın.</p>

  <p class="p8">“Aynen onu demek istiyorum,” dedi Günay, “Fanatik Müslüman diye özel bir insan kategorisi yok.” İnsanı dünyadaki eski yerine, sistemin merkezine yerleştirmek isteyen tek tük tek-tanrıcılar var, demek istiyordu.</p>

  <p class="p8">“Türkiye’de yok, tabii,” diyerek geri çekildi Diana, “Ama, yavaş yavaş oluşuyor.” Çarşaflı kadınların sayısının arttığından yakındı.</p>

  <p class="p8">“Eeee?”</p>

  <p class="p8">“Demek istiyorum ki, sen Müslümansın ama örtünmüyorsun?”</p>

  <p class="p8">“De ki, ben günahkâr Müslümanım!”</p>

  <p class="p8">“Yine de,” dedi Diana, “Yine de, bu durum seni korkutmuyor mu?”</p>

  <p class="p8">Günay’ın “Ne korkutmuyor mu?” sorusu, olayı küçümsediğini vurgulamak için sorulmuş bir soruydu, ama bunu Pavloviç bilemezdi, tabii.</p>

  <p class="p8">“Örtülülerin sayısının artması,” diye açıkladı, “Korkutmuyor mu?”</p>

  <p class="p8">“Hayır. Daha çok Müslüman adayı okula gidiyor, otomobil kullanıyor diye neden korkayım? Kadınlar dindar oldukları için evlerinde oturup; üniversiteye gitmeseler daha mı iyiydi? Sömürgeci mantığı bu.”</p>

  <p class="p8">“Beni kaygılandırıyor doğrusu,” dedi Diana. “Suudilerde, başı kesilen o Prensesi hatırlıyorum da. Brrrr! Tüylerim diken diken oluyor.”</p>

  <p class="p8">“Ben de sizin, üstüne para verip seyrettiğiniz korku filmlerinizi hatırlıyorum da, brrrrr! Tüylerim diken diken oluyor! Kaldı ki, siz niye bu kadar dertleniyorsunuz? De ki, Türkiye derin bir tefekküre daldı, herkes örtündü. Size ne bundan? İslamiyet’le birlikte gelmesi muhtemel uzlaşmazlıktan korkuyorsanız, saçma. AT’ye almazsınız ya da İsrail’i tepemize salıverirseniz, olur biter. ‘Miskin Müslümanlar’dan oluşan bir Ortadoğu daha çok işinize gelmez mi?”</p>

  <p class="p8">Diana, politikacı olmadığını ama ‘kadınları düşündüğünü’ söyledi. Hizmetçisi Nesibe’yi sarhoş kocasının nasıl ezdiğini anlattı, “Kadın hakları ne olacak?” diye sordu. Günay hiç etkilenmemiş gibiydi,</p>

  <p class="p8">“İyi bir soru,” dedi, aynı katılıkla, “Gerçekten de, örtündüğü için devlet dairesinde, hatta özel sektörde iş verilmeyen, eğitimi engellenen kadınların hakları ne olacak? Amerikalı olsalardı, hiç değilse sizin feministler kıyafet özgürlüğü diye ortalığı birbirine katarlardı!”</p>

  <p class="p8">“Gerçekten öyle mi, düşünüyorsun?”</p>

  <p class="p8">“Sen düşünmez misin? Seni temin ederim, bu ülkede hiçbir Kürt ya da Alevi erkeği, medeni haklarından örtülü bir Müslüman kadın kadar mahrum bırakılmamıştır! Kadın haklarını hep Batılılaşma yolundaki engellere karşı kullanamazsınız. İnsanlara Müslümanlaşmak hakkı da tanınmak zorundadır.”</p>

  <p class="p8">“Ama, Günay, dünyada bir manastır ya da bir ada gibi yaşayamazsınız!”</p>

  <p class="p8">“Dünya, Batı dünyasından ibaretse ve hiç değişmeyecekse, öyle. Ama, bu temelsiz bir varsayım,” dedi Günay, “Şundan yüz yıl önce dini bütün Hıristiyanlar olarak, Afrikalı kadınların göğüslerini döve döve örttürüyordunuz. Bugün, Bodrum’da poponuzu rahatça teşhir edemiyorsunuz diye bizi suçluyorsunuz. Rahibelerinize gösterdiğiniz kabulü Müslümanlara neden göstermediğinizi hiç düşündün mü?”</p>

  <p class="p8">“Ama, ilerleme bu,” dedi Pavloviç, hiç inandırıcı olmayan bir sesle.</p>

  <p class="p8">“Kim bilir, belki de sadece dalgalanma,” dedi Günay, sükûnetle, “Yeryüzünün özgün kitaplarının sayısı üç yüzü geçmez, gerisi, zarfın yeni bir mazrufundan ibarettir. Lao Tze, Konfüçyüs’e neyse, Rousseau Voltaire’e, Hazret-i İsa Hazreti Muhammed’e o’dur.”</p>

  <p class="p8">Bu iddiasını biliyordum, “Dünya barışı için ne lâzım biliyor musun?” demişti bir gün bana, “Tüm dilleri kapsayan bir kavramlar sözlüğü lâzım. İnsanlar Messiah, Mesih ve On ikinci İmam’ı aynı başlık altında görseler, birbirlerine bakışları değiştirdi. Teng, Tengri ve Tanrıyı aynı başlık altında görselerdi, dünyaya bakışları değiştirdi. Birleşmiş Milletler havanda su dövmeyi bırakıp bir kavramlar sözlüğü yapmalı. Artık bilgisayarlar da var.”</p>

  <p class="p8">“Belki de, Müslümanların yapacağı bütün iş, tarihin yeni bir büküm noktasına kadar dayanmaktan ibarettir. Batı dünyası yeni bir ‘dini intibah’, yeniden doğuş, çağına giriyor. Üç gün sonra Romanofflar, Rus Ortodoks Kilisesi’nin dualarıyla eski saraylarına dönecekler. Bir yerden bir Anastasya torunu çıkarırlarsa hiç şaşmam! İngiliz Müslümanlarının daha şimdiden bizdeki Kutsal Emanetleri istediklerini biliyor muydun?”</p>

  <p class="p8">“Shit!” dedi Diana, “Senin gibi konuşan birini hiç tanımamıştım!”</p>

  <p class="p8">Buna cevap vermedi Günay, “Paketlenmiş doğruların ötesini görmeye çalışıyorum!” Sıkılmıştı, neden sonra,</p>

  <p class="p8">“İsa Mesih! Kötü bir şey mi oldu?” diye sormayı akıl etti Diana, “Sıkkın görünüyorsun!” bana döndü, “Öyle değil mi, sıkkın görünmüyor mu?” benim cevap vermemi beklemedi,</p>

  <p class="p8">“Bak, Diana, sana İran senaryosu yazmam,” dedi Günay, yekten, “Önyargıları perçinleyecek film yapmam. Hele de, Hollywood bugüne kadar tek bir Filistin filmi yapmazken, Vanessa Redgrave’i, Filistinlilere arka çıktı diye on yıldır aforoz ederken. Yapmam, çünkü senin ülkende, ‘basü badel mevt çadırları’ denilen çadırlarda, Baptistlerin İsa’yı anımsatsın diye koyunları çarmıha gerdiklerini, değme cerrahiye taş çıkaracak zikir seanslarında kendilerini hipnotize ettiklerini gördüm ben. ‘Biz evliya olduk,’ diye haykırarak, kendilerini yerde yere atanları gördüm. Hal buyken, sırtını zincirle döven İranlıyı neden afişe edeyim? Dikkatini çekerim, onayladığımdan değil! Yapmam, çünkü böyle bir tutum, dikkati doğru ya da yanlış, ama insani bir inancın üstüne çekip, irdelemeyi değil, Batı’nın hasım bellediği bir ulusu aşağılamayı hedefler. Böyle bir aşağılamaya karşılık verecek, örneğin, Amerikan Baptistlerini de, Yahudi fanatikleri de afişe edecek gücüm olmadığı için reddederim. Haksızlık olduğu için reddederim. Üç kuruş para kazanacağım diye, neden sana yardım edeyim, bir yalanı sürdüreyim?”</p>

  <p class="p8">Diana adamakıllı şaşırmıştı, gözlerini kocaman kocaman açtı, inanamıyormuş gibi etrafına bakındı. Boston kâşanelerine alışık kadının Günay’ın evinin böyle iddiaları barındıramayacak kadar mütevazı olduğunu düşündüğünü görebiliyordum. Absürd bir bağlantıydı ama kadın Amerikalıydı! Sernea’yı hatırlatan bir duyarsızlıkla, “Bütün bunlardan sana ne anlamıyorum! Ama parayı az buldunsa...” demek gafletinde bulundu.</p>

  <p class="p8">“Fesuphanallah!” diyerek patladı Günay, “Para değil, ‘oyun’u beğenmedim! O ‘oyun’u oynamak istemiyorum!”</p>

  <p class="p8">“Ama dünya böyle, oyunun adı bu!” diye ünledi Diana.</p>

  <p class="p8">“Hayır, azizem, ne dünya böyle olmak zorunda, ne de oyunun adı bu!” dedi Günay, dişlerinin arasından, kesin bir sesle, “Bu sizin oyununuz. Oyunu sahneleyen de, adını koyan da senin memleketin. Hayatı ‘yaşam budur işte,’ diye, koka kola ile eşitleyecek kadar seviyesizleştiren, senin memleketin! Ama başka türlü de olabilirdi. Hâlâ da olabilir.” <span class="t15">Putperestlikten vazgeçseniz</span> diye <span class="t15">italik</span>’lediğini görebiliyordum, “Dünyaya hükmetmenin ilk kuralının içtenlik olduğunu, hükümet etmenin birincil yolunun iyi örnek teşkil etmek olduğunu, hatırlayabilseniz! Hükümet eden, davranışlarıyla yönetilenlerin taklit etmek isteyecekleri bir model olmalıdır, Diana. Erdemle hükümet eden, yerinden kıpırdamayan, yıldızların etrafında döndüğü bir kutup yıldızı gibidir. Yöneten ciddiyeti elinden bırakmazsa, yönetilen ona saygı duyacaktır. Herkese kardeşçe ve şefkatle davranırsa, sadakat bulacaktır. İyiliği yüceltir, yetersizleri eğitirse, yönetilenler erdemli olmak için ellerinden geleni yapacaklardır. Çünkü balık baştan kokar. Dünyayı yönetecekseniz, asli göreviniz, uygun insanlar bulmak ve atamaktır. Fıstıkçılarla, ikinci sınıf aktörlerle bu işi yapamazsınız. Narsizminiz o boyutlara vardı ki, nefretle anılmak bile sizi üzmez oldu, çünkü sizden nefret eden dünyayı da algılayamaz, yok sayar oldunuz.”</p>

  <p class="p8">“Well, I’ll be damned! Şu işe bak!” diye söylendi Diana, bana doğru, “Tanrı’nın bile unuttuğu bir ülkücü bu kadın!.. Ne bu? Muhammed mi?”</p>

  <p class="p8">“Hayır, Konfüçyüs,” dedi Günay bezmiş gibi.</p>

  <p class="p8">“Konfüçyüs?! Ah! Son İmparator’u gördün mü? Korkunç güzeldi, değil mi?”</p>

  <p class="p8">Cevap versin mi, vermesin mi diye bir an tereddüt etti,</p>

  <p class="p8">“Gördüm. Ve berbattı,” dedi Rodoplu.</p>

  <p class="p8">“Ohhh?!”</p>

  <p class="p8">“Yasak Şehir’e girip de, çeke çeke o senaryoyu çekmeyi ancak cahil bir Avrupalı yönetmen becerebilir! Cahil ve çıkarcı! İran ayaklanmasını İncirlik hava üssünden bir Amerikalı pilot ile ahu gözlü bir Acem dansözünün aşkına indirgemek gibi bir iş, bu. Anlıyor musun?”</p>

  <p class="p8">“Çalışıyorum,” dedi Diana Pavloviç, “Gerçekten çalışıyorum. Ama, çekimler? Fotoğraflar çok güzel değil miydi?”</p>

  <p class="p8">“Evet, ama ne olmuş? Engizisyon papazlarının kıyafetleri de çok güzeldir. Kölelerin kanlarıyla inşa ettikleri saraylar da öyle. Dünyanın şu durumunda spekülatif sanat akıl almaz bir lükstür. Söyler misin, ne işe yarar sanat? Hangi görevi üstlenir? Sorumluluğu nedir? Hiç. Oysa bir görevi olmalı. Bir misyon yüklenmeli. İbadet gibi, dua gibi, doğruya biat etmek olmalı. Bertolucci hangi yoksul Çinlinin başına bir dam örttü? Yüreğine su serpti? Yasak Şehri bin bir özenle inşa eden Çinli, yıllar yılı Gök Tanrı’nın eşi bildiği imparatoriçesinin ayak parmağını birine yalattığını gördü de, ne kazandı? Bu gerçekçilik adına yapılan bir iş de değil, elde veri yok! De ki, yaratıcılık: Abraham Lincoln’ün eşini böyle bir durumda göstermenizi isterdim. Ya da Kraliçe Elizabeth’i! Mümkün değil, değil mi? BBC bile razı olmaz! Ama, kötü Çinlinin midesi zaten yoktur. Öte yandan, sizin seyircileriniz, gıdıklana gıdıklana yalama olmuş porno iştahlarına eklenen marjinal bir plândan başka ne kazandılar? Ha, belki, ‘Peter O’Toole gibi İngilizler olmasa Çin İmparatorları burunlarını bile silemezlermiş,’ yalanını bir kere daha görüp, kendini beğenmişliklerine bir destek daha attılar. Bu eski bir senaryodur Mrs. Pavloviç. Bizi anlatan oryantalist dostlarımıza sorarsan, hareme düşmüş Avrupalı kadınlar da olmasa, Osmanlı padişahları hiçbir iş beceremezler!..</p>

  <p class="p8">Hayır, hanımefendi, insanlığa yararı olmayacaksa, sanat olmasın daha iyi. İnsanlığa yararı olmayacaksa, hiçbir şey yapmamak daha iyi. Şimdi, kahve içer misin?”</p>

  <p class="p8">“Evet, lütfen,” dedi Pavloviç, düşünceli düşünceli. Günay mutfağa yürürken arkasından söylendi, “Sahiden de Allah’ın belası bir ülkücü bu kadın, öyle değil mi?”</p>

  <p class="p8">“Üstünlük taslama!” diye seslendi Rodoplu, mutfaktan, “‘Ülkücü’ eşittir modası geçmiş bir ‘budala’ diyorsun, öyle değil mi?”</p>

  <p class="p8">Dönüp geldiğinde daha bir yumuşamıştı sanki,</p>

  <p class="p8">“Ah, Diana!” dedi, alçak gönüllükle, “Keşke adam gibi bir ülkücü olabilsem! Şimdiki halde, toplumun bir duvarından bir duvarına sürüklenmek, önüne sürülen değerlerin hem içinde hem dışında yaşamakla yetiniyorum!” Beni gösterdi, “Ona sor, bak!”</p>

  <p class="p8">“Affedersin. Onu demek istemedim.”</p>

  <p class="p8">“Yo, yooo. Öyle düşünebilirsin. Şimdilik bütün becerebildiğim, aynı fikirde olmama hakkımı muhafaza edebilmek, hepsi bu.”</p>

  <p class="p8">“Peki, ama niye sen? Yani, senin gibi genç bir kadın?” Doğrusu, iyi bir soruydu,</p>

  <p class="p8">“Türküm de ondan herhalde,” omzunu silkti Günay.</p>

  <p class="p8">“Ve Türk olman seni özel bir tür yapıyor. Örneğin, Araplardan farklı kılıyor? Öyle mi?” diye sordu Diana. Müslümanların bir bütün olmadığını hiç düşünmemiş olması doğaldı.</p>

  <p class="p8">“Elbette!” dedi Günay.</p>

  <p class="p8">“Nasıl, yani?”</p>

  <p class="p8">“Yani... Bak, o çok uzun iş! Türklere anlatması bile zor.”</p>

  <p class="p8">“Bir dene!” dedi Diana Pavloviç, koltuğa rahatça yerleşerek, “Hadi, sına beni. Dene! Lütfen!” Kıpkırmızı saçları, pembe saten ceketi, siyah dantel çorapları ile yine bar hostesi gibiydi. Günay’ın, bu kılıkla İstanbul’da dolaşırsa, başına neler gelebileceğini düşündüğünü görüyordum. “Bedava konferanslara bayılırım!” Pabuçlarını çıkardı, ayaklarını altına aldı, bekledi.</p>

  <p class="p8">“Pekâlâ, sen istedin!” dedi Günay. Gülüyordu.</p>

  <p class="p8">“Seni tanımak istiyorum,” diye açıkladı Pavloviç, ciddiyetle, “Birlikte çalışacağız, öyle değil mi?”</p>

  <p class="p8">Buna cevap vermedi Rodoplu. Diana’yı kaçırmanın zamanının geldiğini düşündüğünü görüyordum, ama olmadı.</p>

  <p class="p8">“Burada olmaktan öyle mutluyum ki!” dedi Diana, aniden, “Biliyor musun, David, pek gelmek istememişti Türkiye’ye, Ben istedim.”</p>

  <p class="p8">“İyi etmişsin,” dedi Günay, aklı başka yerde, “Bak, sana ne diyeceğim, ilk geldiğinde sözünü ettiğin Hollywood dışı halkayı oluşturabileceksen sana yardım ederim. Paketlenmiş doğrulara, paketlenmiş heyecanlara yokum, ama, gelinin topuğunu görünce heyecanlanan delikanlının filmine varım. TV ekranında öpüşen çiftleri görünce utancından odayı terk eden babanın filmine varım. <span class="t16">Düşük bir yaşam standardında ama bolluk içinde yaşayan insanların filmlerine varım. Üvez’in kuşburnunun bir ‘yemek’ olduğunu anlatan filme varım. Şafak Özden’i anlatan bir filme varım.</span> Var mısın, Bir Selahattin Eyyubi filmi yapalım? Ya da, sahici Atilla filmi?”</p>

  <p class="p8">“Onlar da kimdi?”</p>

  <p class="p8">“Biri bir Kürttü, öteki de Hun. Bu toprakların insanının hamurunu oluşturan iki unsur bu insanlarda cismanileşir... Biliyor musun, Türkçe öğrenmek zorundasın, Diana!”</p>

  <p class="p8">“Öğreniyorum, öğreniyorum,” dedi, Pavloviç, ‘biz’i diğer Müslümanlardan farklı kılanın ne olduğunu bilmek için sabırsızlanıyordu. İtiraf etmeliyim ki, ben de öyle. Bana, Rodoplu’nun her şeye karşın umutlu olabileceğini düşündüren konuşma da bu izleyen konuşma oldu.</p>

  <p class="p8">“Bir kere, biz bu topraklara geldiğimizde, İsa doğalı 1071 yıl olmuştu,” diye başladı, Günay, “Yani, Akdeniz havzası Samileri ile Aryanlar çoktan bütünleşmişlerdi. Biz bölge kültürüne yabancıyız. Şöyle söyleyeyim, altı bin yıllık yazılı tarihin yarısı boyunca insan faaliyetlerinin merkezinin Yakın Doğu olduğu kabul edilir. Şimdi, Yakın Doğu deyince, gözünün önüne getirmeye çalış,” uzandı, bir kalem aldı, kâğıt peçetenin üzerine kaba bir harita çizdi, “Rusya ve Karadeniz’in güneyi, Güneybatı Asya, Afganistan ve Hindistan’ın batısı ve Mısır. Bu bölgede nüfus artışı tarih boyunca yüksek olmuştur. Doğurgan insanlar, birbirleriyle sürgit çatışan kültürler oluştururlar. Bu kültürler, Girit, Yunan ve Roma kanalıyla Avrupa ve giderek Amerikan kültürünü beslerler. Bir başka deyişle, günümüz Avrupa ve Amerikan kültürünün kökleri bu bölgededir.</p>

  <p class="p8">Ancak, bu çetin bölge kaynarken, biz orada yoktuk!”</p>

  <p class="p8">“Ne demek o?”</p>

  <p class="p8">“Bu demek. Biz Türkler orada yoktuk! Ne Hititleri tanırız, ne Babilonyalıları biliriz, ne göze göz, dişe diş öneren Hammurabi kanunlarını anlarız, ne de kavgalarına ortak olduk. Biz geldiğimizde İsa doğalı bin yılı geçmiş, Samiler ile Aryanlar kültürel bütünleşmeyi tamamlamışlardı. Samilerle Aryanları anlıyorsun. Aryanlar, Hint-Avrupa kavimleri, Hitler’in tosuncuklarının ululadıkları türdaşlarımız; Samiler, Nuh Peygamber’in oğlu, Şam’dan türediklerini iddia edenler, Arapça, İbranice, Aramca konuşanlar.</p>

  <p class="p8">Eflatun, Mısır’da, biz gelmeden bin beş yüzyıl önce cebir öğreniyordu. Yahudiler Yunanlılara İsa’yı, Yunanlılar Yahudilere efsanelerini vermişlerdi. Kendi ismine bak, ‘Diana’; nereden? Roma mitolojisinden. Kocanınki, David, İbranice ‘David’den. Oysa, benimki, Günay, Gün ve ay! Türkçe, Asya’dan. Şunu söylemeye çalışıyorum: Biz özgün isimlerimizi, işte, Teoman, Satılmış, Durdu, gibi isimlerimizi, Kuran’da bulamazken, siz kendinizinkileri hem Yunan’da hem Roma’da, hem Kutsal Kitap’ta, hem de Kuran’da bulabilirsiniz. Bizdeki Süleymanlar, Meryemler, Yahyalar asimilasyon sonucudur. Bir başka türlü anlatayım; sizin, Akdeniz havzası kökenlilerin, hiç yadırgamadığınız bir kitabınız, bir tarihiniz var. Hint’in Upaşinadları var; Çin’in, ‘Ağıtlar Kitabı’ var. Bu bağlamda bizim kültürümüzün kökenlerinin izini süreceğimiz kitabımız yok. Biz, hep, daha üstün olduğunu kabullendiğimiz bir kalıba uymaya çabaladık. Uymaya çabalarken, olanı yok saymak yoluna gittik.”</p>

  <p class="p8">“Sen bunun önemli olduğunu mu düşünüyorsun?”</p>

  <p class="p8">“Toplumsal karakterimizin yapılanmasında önemli bir unsur olduğunu düşünüyorum, evet. Müslümanlığı bir devlet dini olarak kabul ettik biz. Devletten dayatılan başka şeyler gibi, onu da kabul ettik. Ama, gerçekte, Araplar gibi Müslüman olmadık, Müslümanımsı olduk. Yeni dinimize özgün dinimizden âdetler kattık, gerektiği gibi örtünmedik, başka başka yorumlar getirdik, filan. Atatürk altmışaltı tarikat kapattı. Bu tarikatlar neden ortaya çıktılardı, dersin? Herkes Ortodoks yorumla, harfi yorumla yetinseydi, tarikatlar oluşur muydu? Neden, bir Mevlâna, bir Hacı Bektaş Veli, bu toprakların ürünü de, mesela, Kahire’nin ya da Medine’nin değil? Neden Sultan Süleyman ‘Kanuni’dir? Kanun verendir? Çünkü daha o zamandan ‘şeriat’ın Türk toplumuna uyarlanması, Türk örfi kanunlarıyla bütünleştirilmesi gereği hissedilmişti. Arap anlamında Müslüman olabilselerdi buna gerek duymazlardı. Bu farklılaşmanın nedeninin de, Yakın Doğu şekillenirken, Sami-Aryan kültürel bütünleşmesi gerçekleşirken, bizim orada olmamamız olduğunu düşünüyorum. Gelişmelerde katkımız yok. Doğal bir evrimle bu hale gelmedik.</p>

  <p class="p8">Şimdi, medeniyetin dünyanın neresinde başladığını kimse kesin olarak bilmiyor, tabii. Ama, jeologlara inanmak caizse, Orta Asya’nın kurak bölgeleri bir zamanlar büyük göllerin ve nehirlerin beslediği nemli ve ılıman topraklarken, son buzul çağının sona ermesi ve buzulların geri çekilmesiyle birlikte kurudular. Yağmur, şehirleri ve devletleri ayakta tutmaya yetmedi. İnsanlar su aramak için dört bir yöne dağıldılar. Daha şundan yüz yıl önce, 1868’de, 80.000 Batı Türkistanlı, bölgelerine kum yürüdüğü için göçmek zorunda kaldılar. Öte yandan, kazılar gösteriyor ki, örneğin 1907’de Pumpelli’nin Başkara yakınındaki Anav’da yaptığı kazı, İsa doğmadan dokuz bin yıl önce, Güney Türkistan’da bakır kullanan, eken biçen, hayvanları ıslah edebilmiş bir medeniyet vardı. Yani, Mısır piramitlerinin kurulduğu 5000 yılında bile, Türkistan kültürü çok eskiydi. Bizler bu insanların torunlarıyız. Bir kez, Sami değiliz. Aryan hiç değiliz. Asyalıyız. Ne Sami dillerini, ne de Aryan dillerini konuşuruz. Kocana sor, anlatacaktır. Bizim konuştuğumuz dil, Ural-Altay kökenli, Türkik dil ailesindendir. ‘İltisaki’, bitişken dildir. Hecelerin birbirlerine eklenmesiyle oluşur.&nbsp; Kızılderili dilleri gibi.”</p>

  <p class="p8">“Aman Tanrım! Hiç bilmiyordum!” dedi Diana.</p>

  <p class="p8">“Üzme, kendini. Türkler de bilmez.” Bunun nedenini de okumamamıza ve çok politik bir ulus olduğumuza bağlıyordu.</p>

  <p class="p8">“Ne demek istiyorsun?”</p>

  <p class="p8">“Okumayız. Gerçekten!” dedi Günay, “Elli milyonluk ülkede satılan kitapların sayısını duysan şaşırırsın.” Beklenileceği gibi, Pavloviç bunu inanılmaz buluyordu.</p>

  <p class="p8">“Bana mı söylüyorsun!” dedi Günay, az duraladı, garip bir gülümseme kapladı yüzünü, “Mamafih, sana bir şey söyleyeyim mi, bazen okumamak, kurtuluş anlamına da gelebilir. Kim bilir, belki de Tanrı bizi koruyor!”</p>

  <p class="p8">“Şaka yapıyor olmalısın!” dedi kadın.</p>

  <p class="p8">Hayır, yapmıyordu.</p>

  <p class="p8">“Yooo, ciddiyim, We don’t need, no, education!” Pink Floyd’dan, insanları bir kalıptan çıkmışçasına tekdüze kılan eğitim sistemini protesto eden bir şarkı söylemeye başladı,</p>

  <p class="p8">“‘Duvar’ filmini hatırlıyor musun?</p>

  <p class="p8">‘Eğitilmek istemiyoruz!’”</p>

  <p class="p8">“Aman Tanrım!”</p>

  <p class="p8">“Milletçe okuyor olsaydık, size benzeyecektik. Okumadık, benzemedik!” hayretle döndüm. “Ha, ha, ha! Hiç okumayan en çok direnendir,” diye sürdürdü Rodoplu, “Batı kültürüne bulaşmış olan aynı güçle direnemez!” Benimle konuşuyordu, “O bakımdan, diyorum, örneğin, bir Ruhi Su’nun gayreti, halk türkülerini yaşatamaz, çünkü, yaşatılan halk türküsü değil, onun bambaşka bir kalıba, Batı kalıbına dökülmüş şeklidir. Bir başka iletişime uyarlanmasıdır. Mesele bitmiştir yani.”</p>

  <p class="p8">“Bekle, bekle!!!” diyerek isyan etti Pavloviç, “Ruhi Su da kim?”</p>

  <p class="p8">“Affedersin, Ruhi Su’yu bilemezsin. Boş ver, konumuz değil, zaten!”</p>

  <p class="p8">“Politika, dedin, politika işin içine nasıl giriyor?”</p>

  <p class="p8">“Çok basit! Bizim devlet politikamız hep olduğumuzdan başka bir şeye dönüşmemizi benimsemiştir. Bu, her şeyden önce kitleyi kökenlerine yabancılaştırmak gerektirir. Yeni bir uygulama da değildir. Osmanlı’yla başladı. Müslüman olununca, ‘ümmet’ olunmak gerektiğinden olacak, köklerden hiç bahsedilmez oldu. Sessizlik yüzlerce yıl sürdü. Tuhaf bir, ‘Samileştirme’ hareketiydi, sanki. Arap-Fars kültürüne asimilasyon gayreti. Bu fasıl, Cumhuriyetle bitti. Bu defa da, yeni bir asimilasyon başladı.”</p>

  <p class="p8">“Aryan?”</p>

  <p class="p8">“Evet. Yalnız, haksızlık etmemek lâzım. Atatürk’ün sağken başlatılan Türk tarihi araştırmaları, zaman içinde kamuoyunun gündeminden kaldırıldı. 1970’lerde Asya’dan bahsetmek tabuydu. O kadar tabuydu ki, Orta Asya’da halen şu kadar milyon Türk’ün yaşadığına kimse inanmaz oldu. Gorby geldi de bu insanların varlığı da ortaya çıktı!”</p>

  <p class="p8">“Ama, neden? Anlayamıyorum?”</p>

  <p class="p8">“Başlangıçta, 1940’larda Sovyetlerle iyi geçinmek kaygusuydu. Daha sonra, ‘ilericilik’ böyle gerektirdi.”</p>

  <p class="p8">“İlericilik?”</p>

  <p class="p8">“Evet. ‘İlericilik’, ‘solculuk’la eşanlamlıydı. ‘Solcu’ olununca, milliyetçi olunamıyordu. Oysa, Türklerin kökenlerini araştırmak, bu tür şeyler üzerinde durmak milliyetçilik sayılıyordu. Milliyetçilik, ırkçılıkla eşanlamlıydı. Her neyse, öylesine bir karmaşaydı ki, sonunda ne milliyetçilerin, ne de solcuların özde hoşlaşmadığı şey oldu. Bir baktık, dile Arapça, Farsça yerine, önce Fransızca, sonra da İngilizce girdi. Aynı şey. Eskiden halk, üç kelimesinden ikisi Farsça ya da Arapça olan aydınları anlamıyordu; şimdi de üç kelimesinden ikisi Fransızca ya da İngilizce olan ‘aydınları’ anlamıyor. Başbakan’ı dinleyeceksin, ‘bu territoryal armi konsepti’ gibi laflar ediyor. İş öyle hale geldi ki, biz yabancı dil öğretmiyoruz, ‘yabancı dilde eğitim yapıyoruz,’ yani bir başka kültürün kalıplarını, kavramlarını, değerlerini, patolojisini ithal ediyoruz. Yabancı dilde öğretim yapamadıklarımıza da, yabancı çeviri yapıyoruz. Bu defa asimilasyonu kimse durduramaz artık, çok geniş bir tabana yayıldı. Uydu antenlerimiz bile var.”</p>

  <p class="p8">“Bu seni üzüyor, değil mi?”</p>

  <p class="p8">“Hem evet, hem hayır!” diyerek omuzlarını silkti, Günay, “Bir ucu, ‘We don’t need, no, education!’, bir ucu da, ‘ya bilgi çağı ya da intihar! Sen seç!’ Daha önce konuştuk bunu. Ama, nihai kararımız ne olursa olsun, onun dayatılmaması gerektiğini düşünüyorum. Despotizm değil, açık toplum istiyorum. Namus, istiyorum, namus ve cesaret! Kendimizi tanımaya yanaşmamamız, hiçbir şeye neden olmuyorsa, büyük israfa neden oluyor. Düş kırıklıklarına, kendimizi neredeyse hasta sanmamıza, karamsarlığa neden oluyor. Oysa, ne Sami, ne de Aryan, bambaşka bir medeniyetin çocukları olduğumuzu içimize bir sindirebilsek, kendi değerlerimizi tanımlayıp yabancılaşmadan kurtulma ihtimalimiz belirebilir. Ne gibi biliyor musun, bastığımız yeri bilmek gibi. Sağlam ya da çürük, onu bilsek kendimize yeni bir dil bulabileceğiz. Başımıza gelenleri, Batı sadmesini, yabancılaşmanın nedenlerini yorumlayabileceğiz. Anlatabiliyor muyum?”</p>

  <p class="p8">“Tanrım! Ne kadar çok şey var öğreneceğim!” diye inledi Diana. Türklerin İslâmiyet öncesi bir dinlerinin olabileceğini, hele de bunun önemli olabileceğini hiç düşünmemişti. Günay’ın tarihi bin yıllarla tanımlıyor olması, örneğin, “Biz yeni Müslüman olduk. İsa’dan sonra, 900’lerde. Ruslarla aynı zamanda,” demesi bu dünkü çocuk ulusun üyesinin aklının alacağı bir şey değildi,</p>

  <p class="p8">“Ne demek istiyorsun?” diye bağırdı.</p>

  <p class="p8">“Yani, onların Hıristiyan oldukları yıllarda biz de Müslüman olduk,” dedi Günay, “Bir önceki dinlerimiz birbirine çok benzer. Müslüman olduğumuzda da, bir bütün olarak olmadık. Her zaman yeni katılan bir başka Şaman Türk kavmi vardı. Göç durmadı ki!”</p>

  <p class="p8">Sıra, ‘Şamanizm’in ne olduğuna gelmişti ki, Pavloviç birden kalkındı,</p>

  <p class="p8">“Bakın ne diyeceğim,” dedi. “Haydi, kalkın, sizi yemeğe davet ediyorum. İkinizi de! Yemekte konuşalım. Güzel bir yer biliyorum, buraya yakın. Orada yeriz. Yani, tabii, size uygunsa.</p>

  <p class="p8">Olur mu?”</p>

  <p class="p8">İçime doğmuş gibi sordum,</p>

  <p class="p8">“Neresi?”</p>

  <p class="p8">“Ziya.”</p>

  <p class="p8">“Et tu, Brute?” dedi Günay, “Sen de mi Brütüs?”</p>

  <p class="p8">“Ne demek istiyorsun?”</p>

  <p class="p8">“Boş ver. Hadi gidelim?”</p>

  <p class="p8">Gittik.</p>

  <p class="p8">Bir Amerikalı ile birlikte sokağa, insanların arasına çıkmanın rahatsız edici bir tarafı vardı. Günay’ı birkaç yönden mahcup ettiğini sezinliyordum. Bunlardan birisi kullanılmak durumunda olan dildi ki, bu çok gıpta edilen nesneye sahip olmanın, yoksul bir ülkede çok pahalı bir otomobil kullanmaya benzeyen, çevreyi ve çevreye yabancılaştıran bir tarafı olduğunu söylerdi. Bir diğeri, bir yabancı ile kurulan iletişimin, kişinin karşısındakinden görünüşte farklı ama yapılanmada eşit olduğu izlenimi yaratıyor olmasıydı. Günay’a, turist kızlara yaranma gayreti içinde saçmalayan gençlerin zavallı çalımlarını anımsatırdı. O giysileri içinde rüküşten öteye davetkâr görünen Diana’ya haksızlık ettiğini bile bile yabancılaştığını hissediyordum. Bir yandan da, bunda, geçen gelişinde ressam Ahmet’in Fatma’ya takındığı tavırdaki, “idare eden”, üstünlüğe benzer bir şey olduğunu düşünüyor, utanç duyuyordu. Gerçek şuydu ki, Amerikalıdan, daha doğrusu hepimize dert anlatmaktan sıkılmıştı.</p>

  <p class="p8">Bacaklarını, “bedenlerini nicedir diledikleri gibi kullanan Batılı kadınlara özgü rahatlıkla teşhir eden” Diana’nın yanında bara tünemek durumunda kalmak beni de sıktı. Günay’ın <span class="t15">italik</span>’lediğini görebiliyordum,</p>

  <p class="p8"><span class="t15">“Sen her şeyi hayır diye diye yaparsın!”</span></p>

  <p class="p8">“Ne içersiniz?”</p>

  <p class="p8">“Raki!” dedi Diana, barmene, Rodoplu’ya döndü, “Ha? Ne diyorsun? Olur mu?” Günay’ın onayını istemesinde adeta dokunaklı bir çocuksuluk vardı, şaşırdım.</p>

  <p class="p8">“Olur, ama dikkat et, serttir,” dedi Günay, kendisinden beklenildiği gibi.</p>

  <p class="p8">“Ben kaldırabilirim,” diyerek etrafına bakındı,</p>

  <p class="p8">“Biliyor musun, annem şurada oturduğumuza asla inanmazdı!” gülmeye başladı,</p>

  <p class="p8">“Öyle mi?”</p>

  <p class="p8">“Zavallı kadın! David’in Türkiye’ye gelmesi kesinleşince, deliye döndü. Bir gün çığlık çığlığa Boston’daki malikâneye daldı, ‘Miss Ellen Catherine Austin-Auchincloss! Bir dakika içinde aşağıda ol! Seninle konuşacaklarım var!’ Öyle öfkeliydi ki, şapkasındaki çiçekler bile titriyordu! Anlıyor musun?” Sesini öfkeden boğuluyormuş gibi inceltti, yaşlı kadını taklit etmeye koyuldu,</p>

  <p class="p8">“O Muhammedilerin arasına girmeyi gerçekten düşündüğüne göre, deli olmalısın!’</p>

  <p class="p8">Şimdi, buna inanmayacaksın Günay Hanım! Ama, o Fransız yazarının, adı neydi, Gustave Flaubert, bir kitabını getirmişti. Gözlüklerini taktı, böyle mavi çerçeveli kelebek gözlükleri vardır onun, okumaya başladı,</p>

  <p class="p8"><span class="t2">‘</span><span class="t16">Mohammed Ali’nin</span>, Mohammed Ali Mısır sultanıydı diye açıkladı,</p>

  <p class="p8"><span class="t16">‘Mohammed Ali’nin soytarısı bir gün kalabalığı eğlendirmek için Kahire’de, pazaryerinde, bir kadın yakaladı. Bir dükkânın kenarına sıkıştırarak onunla herkesin içinde cinsel ilişkide bulundu. O sırada dükkâncı sükûnet içinde piposunu içiyordu’!”</span></p>

  <p class="p8">“Ne?! Mehmet Ali Paşa’nın soytarısı mı?”</p>

  <p class="p8">“Evet! Bekle, daha bitmedi! Annem bir başka sayfa daha çevirdi,</p>

  <p class="p8"><span class="t2">‘</span><span class="t16">Kahire’den Kubra’ya giden yol üzerinde bir zamanlar genç bir adam vardı. Herkesin gözü önünde iriyarı bir maymunun altına yatar, onunla cinsel ilişkide bulunur, halkı böylece güldürürdü</span><span class="t2">.’”</span></p>

  <p class="p8">“Nereden çıkarıyorsunuz böyle iğrenç şeyleri!”</p>

  <p class="p8">“Daha da var,” dedi Pavloviç, “‘Son günlerde bir dilenci öldü. Aptalın biriydi. Buna rağmen halk onun kutsal olduğuna inanırdı. Kendisini Allah’a yakın sayarlardı. Bütün Müslüman kadınlar onun yanına gider ve onu idrarları ile kirletirlerdi. Sonunda, adam bitkin düştü ve öldü. Sabahtan akşama kadar hareket halindeki cinsel organı ile gezer dolaşır, edepsizlik ederdi.’ Bir başka molla daha vardı, ‘Bir takke kafasında, bir takke de cinsel organının üzerinde takılı dolaşırdı. İşeyeceği zaman, cinsel organının üzerindeki takkeyi çıkarırdı. Bu sırada, çocuğu olmayan kadınlar idrarının altına yatarlar, avuçlarını doldurarak, ellerini yüzlerini yıkarlardı.’”</p>

  <p class="p8">“Sana inanmıyorum,” dedi Rodoplu, “Flaubert’in hangi kitabı bu?”</p>

  <p class="p8">“Ne demek sana inanmıyorum! ‘Mektuplar’ adlı kitabı! 1975’te, Boston’da basıldı!”</p>

  <p class="p8">“Duyuyor musun?” dedi Günay, “Edebiyat taciri, sefil herif!”</p>

  <p class="p8">“‘Anne, ben, Türkiye’ye gidiyorum, Mısır’a değil,’ diyecek oldum, ‘Ne fark eder,’ diye bağırdı, ‘Türk, Arap, İranlı! Ne fark eder! Muhammediler işte!’ Çocukları da getirdik diye köpürüyor. Bizi mirasından mahrum edecekmiş!” Omuzlarını silkti, “C’est la vie!”</p>

  <p class="p8">“Midnight Express’in yüzyıl öncesi Mısır versiyonu!” diye mırıldandı Günay, “Türkiye’ye gelmeniz büyük kahramanlık, desene!”</p>

  <p class="p8">“Ne demezsin!”</p>

  <p class="p8">“Diana, çocukların nerede?”</p>

  <p class="p8">“Oh! David, onları tatile, İzmir’e götürdü. Onun sırasıydı. Ben İstanbul’u gezmek istiyorum.”</p>

  <p class="p8">“Anlıyorum.”</p>

  <p class="p8">İçkisinden koca bir yudum aldı,</p>

  <p class="p8">“Şimdi, bana Türkleri anlat. Söz vermiştin,” dedi Rodoplu’ya. O <span class="t15">italik</span>’liyordu.</p>

  <p class="p8"><span class="t16">“Hatırlıyor musun, Sernea ile tanıştığımızda ona, ‘Sizin kültürünüzle baş edecek gücü elde edinceye kadar, Batı ile fazla yüz göz olmamamızda yarar var,’ demiştim. Anlamamıştı, kadın. Bak, Flaubert Efendi gelir, zavallı Mısırlı nasıl ağırlayacağını şaşırır, adam ülkesine döner, bu işi yapar. Bertolucci Efendi gelir, Çinli ne yapacağını şaşırır, ortaya öyle bir film çıkar. Bazen Kültür Bakanlığı’nın yabancı film yönetmenlerine zorluk çıkarıyor olmasını anlıyorum.”</span></p>

  <p class="p8">“Onları durduramazsın ki, Günay’cım,” dedim. “İstedikten sonra, nasılsa yaparlar!”</p>

  <p class="p8">“Evet, ama, set kullanmaya mecbur kalırlar ya! Hiç değilse, doğal set kullanamazlar. Türk figüranlar kullanamazlar. İnandırıcılıkları da o kadar olur. Aptal yerine konulmak bir yana, şarlatanların kendi halklarını kandırmalarına da izin vermemek lâzım!”</p>

  <p class="p8">“Elizabeth’e yardım etmeyi neden reddettiğini şimdi anlıyorum!” dedi, Diana.</p>

  <p class="p8">“İyi! Anladığına memnun oldum!”</p>

  <p class="p8">“Bak, orada bir masa açıldı, Oraya geçelim mi?”</p>

  <p class="p8">Aradaki zamanı nereden başlayacağını düşünmek için kullanmak istiyordu, Günay, “Tabii,” dedi. Yer değiştirdik. Tekrar oturduğumuzda, Diana, garipsemeye başladığı bir beklentiyle bakıyordu, Rodoplu’ya.</p>

  <p class="p8">“Şimdi, Yahudilerin Kenan’a geldikleri yıllarda, proto-Türkler, Orta Asya’da, Tanrı Dağları ile Altaylar arasında bir yerlerde, yarı göçebe yaşıyorlardı. En uzun ve en yoğun ilişkilerimiz Çinlilerledir bizim. Yaratılışa ilişkin düşüncelerimiz, Çin’deki yaygın inançlarla etkileşim gösterir. O kadar ki, Çince ‘tien’, Türklerde ‘tengri’ olur, zamanla ‘Tanrı’ kelimesine dönüşür. Biz bugün bile ‘Allah’ kelimesini ‘Tanrı’ kelimesiyle dönüşümlü kullanırız. Burası önemli, çünkü Çin’in, Eski Ahit’in ‘Yaratılış’ bölümüne cevabı, iki medeniyet arasındaki farkı ortaya koyar. Şöyle ki, Çin’de, ‘yaratanla’ ‘yaratılan’ biridir. İlk insan, P’an Ku, İsa’dan önce 2.229.000 yılında, tam on sekiz bin yıl uğraşır ve evreni çekiçle dövmek suretiyle şekillendirir! İyi mi?”</p>

  <p class="p8">“Tarihler nasıl bu kadar kesin olabiliyor?”</p>

  <p class="p8">“Aman azizem, Çin, tarihçilerin cennetidir! Çinli tarihçiler, vakanüvisler, İsa doğmadan üç bin yıl önce bile kayıt tutuyorlardı! Her şeyi, hatta dünyanın nasıl kurulduğunu bile anlatırlar!”</p>

  <p class="p8">“Çok ilginç!”</p>

  <p class="p8">“Değil mi? Şimdi: P’an Ku, evreni şekillendirirken, nefesinden rüzgârlar ve bulutlar; sesinden gök gürültüleri; damarlarından, nehirler; etlerinden, toprak; saçlarından ve kıllarından, çimenler ve ağaçlar; kemiklerinden, madenler; terinden, yağmurlar oluştu. Bedenine yapışan böcekler insan türünü meydana getirdiler. Bu insanların tabii kralları vardı. Ancak, bu krallar, Zeus gibi, ‘göksel’ krallardı. On sekizer bin yıl yaşadılar. Ve, bunu dinle! P’an Ku’nun böcekleri uygar insanlara dönüştürmek için uğraştılar! O krallardan önce insanlar hayvanlar gibiydiler. Deriler giyer, çiğ et yer, annelerini tanır ama babalarının kim olduklarını bilmezlerdi! Derken efendim, 2852 yılında, Fu Hsi diye bir kral gelir. Bu yaman kralın bir de yaman karısı vardır. İkisi bir olurlar, insanlara evliliği, müziği, yazıyı, resmi, ağla balık tutmayı, hayvanları evcilleştirmeyi, inek sağmayı öğretirler. Fu Hsi öleceğine yakın, kendi yerine bir başka kralı, Şen Nung’u atar. O da karasabanı keşfeder, tarımı geliştirir, pazaryerleri kurar, ticareti başlatır. İnsanlara bitkilerden ilaç yapmayı öğretir filan. Hoş değil mi?”</p>

  <p class="p8">“Çok! Çok ilginç!” dedi Diana. Ağzı açık dinlemek denilen şeyin bu olduğunu düşündüm.</p>

  <p class="p8">“Şamanizm’e gelince; özde, Gök Tanrı başta olmak üzere, güneş, ay, yer, ata ve ateş kültlerinden oluşan bir dindir. Ancak, bu ‘ancak’ çok önemli, Şamanizm, Yunan-Roma ya da daha doğrusu Yakın Doğu putperestliğinden gece ile gündüz gibi ayrılır! Bir kere, P’an Ku gibi, Şaman tanrılarının da ‘yoktan var etme’ güçleri yoktur. Yani, yaratmak için ellerinin altında ezelden beri mevcut olan maddeleri kullanırlar. Bu maddeci anlayışa Yunan Epikuros ve atomun babası kabul edilen Demokritos, binlerce yıl sonra ancak gelirler. İkincisi, Şaman tanrıları insanlarla didişmezler. Tam tersine, insanlarla kardeştirler, insanlara yardım ederler. Zeus, ateşi çaldı diye Promete’nin ciğerini akbabalara yedirir, değil mi? Gök Tanrı, Ülgen, gökten biri kara biri ak iki taş getirir, kuru otları avucunda ezerek taşların birisinin üstüne koyar, diğeri ile üstlerine vurur, alevlendirir; insanlara ateş yakmasını bizzat kendisi öğretir.”</p>

  <p class="p8">Bana döndü yine,</p>

  <p class="p8">“Şimdi söyle bana, Marx’ın ‘Tanrı’ nefretini Türk nasıl paylaşsın?” diye sordu. Tam ağzımı açacakken, arkamdan birisinin yaklaştığını fark ettim.</p>

  <p class="p8">“Yine mi politika! Hiç eğlenmesini bilmez misin sen? Merhaba, Diana!” Demet çığlık çığlığa sarılıverdi,</p>

  <p class="p8">“Yine nutuk atıyor, değil mi? Şekeeerrr!” Günay’ı işaret ediyordu.</p>

  <p class="p8">Rodoplu’nun buz kestiğini gördüm. Demet’in haklı olabileceğini düşünüyor olmalıydı. Diana’ya baktım, o şaşkın şaşkın Demet’e bakıyordu.</p>

  <p class="p8">“Hayır, hayır! Hiç duymadığım bir şeyleri anlatıyor Günay Hanım,” dedi. “Gerçekten, minnettarım!” Demet’i bozmak gibi bir niyeti yoktu, ama sonuç öyle oldu. Günay, bu defa da Amerikalı kadınla bir cephe oluşturmuş gibi olmanın sıkıntısına girdi,</p>

  <p class="p8">“Yeterince ciddi konuştunuz! Gelin bizimle bir içki için!” diye sürdürdü, Demet, peltek peltek. İlerdeki masayı işaret ediyordu. Döndüğümde, gözlerini Diana’ya dikmiş Yeşilçamlı Turan’ı gördüm. Günay da aynı anda döndü. Turan, onun baktığını görünce selamlar gibi kadehini kaldırdı. Bir süredir bizi seyrediyor olmalıydılar. Anlaşılan Turan, Diana’nın kim olduğunu merak etmiş, Demet tanıyınca tanıştırılmak istemişti. Adamın içkili olduğu gözlerinden belliydi. Demet’e gelince; herkes tarafından sevilme merakının ona arabuluculuk ettirebileceğini tahmin edebiliyordum.</p>

  <p class="p8">“Onlara katılmak ister misin?”</p>

  <p class="p8">“Hayır, hayır,” dedi Diana telaşla, ancak Turan’ı o da fark etmiş olmalıydı ki, “Yakışıklı bir adam, değil mi?” diye ünledi, alçak sesle. Demet fırsatı kaçırmadı,</p>

  <p class="p8">“Sana bayılmış!”</p>

  <p class="p8">“Benim için teşekkür et,” dedi Diana. Kadehini adama doğru kaldırdı, Rodoplu’ya döndü,</p>

  <p class="p8">“Nerede kalmıştık?”</p>

  <p class="p8">“Daha sonra katılırız,” dedi Rodoplu, Demet’e, “Şimdi önemli bir şey konuşuyoruz da,”</p>

  <p class="p8">“Ah! İş mi? Pardon! Ben sizi rahat bırakayım! Vakit nakittir! Değil mi, şeker?”</p>

  <p class="p8">Herkesin köşeyi döndürecek bir iş peşinde olduğu masasına dönüp, Günay Rodoplu’nun büyük bir iş peşinde olduğunu anlatacağını, başarısızlığını örteceğini, bunu yaparken Turan’ın egosunu da kurtaracağını biliyordum.</p>

  <p class="p8">“Nerede kalmıştık?” diye sordu Diana yeniden. Garsona içkisini tazelemesini işaret etti.</p>

  <p class="p8">“Şamanizm’in, Yakın Doğu ya da Akdeniz havzası putperestliğinden farkını anlatıyordum,” dedi Günay, “En önemli farkları sıralıyordum. İlki tanrıların yoktan var etme güçlerinin olmaması, ezeli madde fikri; İkincisi, tanrıların insanlarla kardeş olmalarıdır. Türk tanrıları kâinatı şekillendirirlerken yanlarında hep bir ‘insan’ vardır. “Kişiyi topraktan şekillendirirler ama bu ‘kişi’ onlarla kardeş olur! Onlar, ağabeydirler. Kendilerini çocuk değil, ‘kardeş’ olarak şekillendirmeleri ilginçtir. Örneğin, İsa’nın ‘çocukları’ vardır. Bunların yoktur, çünkü insanlarla ilişkileri, otoriter değil, kardeşçe bir ilişkidir. Rab Yahova ile Yahudiler arasında olduğu gibi, hırçın bir aşk-nefret ilişkisi yoktur. Bu ‘ağabey’ insanlar kendisine tapınsınlar diye, kullarına -zaten, ‘kul’ yoktur- <span class="t16">‘Kendilerinin ekmedikleri bağların ürünü,’</span> Eski Ahit’i hatırla gibi, ancak bir sömürge imparatorunun vaat edebileceği rüşveti vaat etmez.&nbsp; ‘Kul’, kavramı, bu dünya görüşüne tümüyle yabancıdır. Örneğin, Yunan Hades’inin karşılığı, bir Erlik vardır. Erlik, Ülgen’e isyan eden kardeşidir. Kötüdür, öldürdüğü insanları yeraltındaki dünyasına götürür, kendisine uşak yapar. Ama insan, Ülgen’in yardımıyla Erlik’i her zaman yener. Bu ceza da ilginçtir. Verilecek cezanın yakmak filan değil de, ‘kendisine uşak yapmak’ olması ilginç değil mi? Bazen, o zamanın Türklerinin, ölmekten değil, birilerine uşak olmaktan korkmalarının ardında bunun yattığını düşünürüm. Hatta belki de, ‘o zamanın insanı’ diye kısıtlamam da yanlış. Kore savaşında, en az esir veren ulus yine bizdik. Belgelerle sabittir. Anadolu insanı özgürdür. Evet, aktif bir özgürlük de değildir, ama asla zincire vurulamayan bir yapı geliştirmiştir. Ne patronun, ne paranın, ne inançlarının, ne kitaplarının, ne de geçmişinin kölesidir...”</p>

  <p class="p8">Ankara’daki konferansını hatırlıyor, Günay’ın Pavloviç’le konuşurken düşüncelerinin arasındaki bağlantıları sağlamlaştırdığını hissediyordum. Bir gün bana, “Kim ne derse desin, sürgit havadan sudan konuşma, insanoğlunun beynini dumura uğratıyor, eminim bundan,” demişti, “Sürgit havadan sudan konuşma ve sürgit havadan sudan yazma, çizme! Sürgit, her şey! Uygarlıkların böyle mahvolduklarına inanıyorum. İnsanlar hele de maddi refah içindeyseler, tembelleşmeye, kendilerini salmaya, incir çekirdeğini doldurmayan şeylerle uğraşmaya başlıyorlar. İki kuşak bunu yaparsa, üçüncü kuşak dedelerinden daha cahil olacaktır. Çaresiz, çünkü bilginin üzerine eklenmediği gibi, olan da unutuluyor!”</p>

  <p class="p8">Bir de örnek vermişti, “Tuti-i mucize guyem’den, ‘Yükletmezler sana olun yükünü kamefin dal olmayınca’dan, ‘Penceresi cam cama, muallim’e düşüşü başka nasıl açıklayacaksın?” “Selimiye’den Partenon taklidi Anıtkabir’e geçişi nasıl açıklayacaksın? Karadeniz evlerinden, Laz inşaatına geçişi nasıl açıklayacaksın?” Dalmış gitmişti, Diana’nın sesiyle kendisine geldi,</p>

  <p class="p8">“Günay Hanım, bir şey mi oldu?”</p>

  <p class="p8">“Affedersin, başka bir şey düşündüm. Dediğim gibi, Türk kozmolojisinde Ülgen, iyilik eden bir varlıktır. Hizmetinde dişi ve erkek iyi ruhlar vardır. Bu da bizi üçüncü farka getirir. Şamanizm’de kadın ‘kam’lar vardır, bunlar ruhbandır. Ayinleri kadın kamlar da yönetirler. Yunan’la kıyaslandığında bu müthiş bir farktır. Eski Yunan’da kadın o kadar hor görülürdü ki, örneğin, kötü ve haksız işler yapan erkeklerin dünyaya yeniden kadın olarak geleceklerine inanılırdı. İyi mi?”</p>

  <p class="p8">“İnanılır gibi değil!”</p>

  <p class="p8">“Kaba bir mitoloji de değildir. Paulus’a Hıristiyan ilahiyatını veren Yunan mitolojisinin incelikli kavramları burada da vardır. Örneğin, sadece insanda bulunan, enerji, irade ve ruh hallerini belirleyen şey, ‘süne’dir ki, bu, Yunan mitolojisinin ‘nous’ ya da ‘logistikon’una, yani Hıristiyanlığın ‘kutsal ruh’una benzer. İşte, ‘kut’ diye bir kavram vardır, ‘yula’ diye bir düşüncesinden bir önemli farkı, bizde ruh-beden ikilemi ve bu ikilemin sonucunda, Batı düşüncesinin vardığı, ruhun iyi, bedenin kötü olduğu sonucu yoktur.</p>

  <p class="p8">Yani, biz, etimizle, kemiğimizle, bütünlüklü, ruh sağlığı kusursuz ve en önemlisi ‘hayatla barışık’ insanlardık. Hemen her hazda şeytanı gören, dünyayı ve teni lanetleyen, en doğal arzularını perhizle cezalandıran insanlar değildik. Ülgen, seninkiler gibi, insana haz verdiği gerekçesiyle müziği, beyaz ekmeği, sıcak banyoyu -Papaz Tertullian’ı hatırlıyor musun?- filan yasaklamadı. Fizik ötesi korkularla bunalmazdık biz. Hâlâ da bunalmayız!”</p>

  <p class="p8">Pavloviç’in yüzünün bir zamandır değiştiğinin, gözlerinin garip bir pırıltıyla kısıldığının farkındaydım, ancak alkole yoruyor, kollanması gerektiğini düşünüyordum. Günay, ‘her hazda şeytanı görmek’ten bahsedince, yerinde sertçe, Rodoplu’nun cümlesini bitirmesini zor bekliyormuş gibi, döndü. Rakı bardağını bahane edip, ara verdiğinde, atladı,</p>

  <p class="p8">“Benim arka-planımı biliyorsun, değil mi?” diye sordu, Günay’a. Ne ki, sesinin tonu bir sorudan ziyade ithamı yansıtıyordu.</p>

  <p class="p8">“Hayır, bilmiyorum,” dedi Günay. Tedirgin olmuştu.</p>

  <p class="p8">“Ben Püritenim,” dedi Diana Pavloviç, hecelerin üstüne basa basa, tıslar gibi bir sesle. Günay’a baktım, kadının ne dediğini anladığını gördüm.</p>

  <p class="p8">“Ah, ha!!!” dedi Günay, “Anlıyorum.”</p>

  <p class="p8">“Lanet olsun, Günay Hanım, sığınaklarımı yıkıyorsun!” diye patladı Pavloviç birden, “Unutmak istediğim şeyi hatırlatıyorsun bana!” Bağırıyordu, çevredekiler dönüp baktılar ama aldıracak halde değil gibiydi,</p>

  <p class="p8">“Daha beş yaşındayken, Tanrı’nın her lanetli gecesi altmış soruluk bir liste tutuşturulurdu elime!” dedi, zehir gibi bir sesle, “Altmış soruluk, lanetli bir liste! Tanrı’nın her lanetli gecesi, bu listeye bakar, İsa’nın yolundan sapacak bir şey yapıp yapmadığımı, hatta düşünüp düşünmediğimi saptamaya çalışırdım. B...! Her gece, her gece! Ve, tabii, her gün bir sürü suç bulurdum! O zaman da, beni yoldan çıkaran lanetli bedenimi cezalandırma yolları arardım! Neler düşünürdüm, neler!” Gülmeye başladı, ama, neşeli bir kahkaha değil, hastalıklı bir deli gülmesiydi. Gözleri sulandı, makyajı aktı akacaktı, sesi giderek daha da yükseliyordu,</p>

  <p class="p8">“Biliyor musun, Boston soğuğunda, eksi kırk derecede, bir tek gecelikle sabaha kadar dua cezası verirdim kendime.”</p>

  <p class="p8">Günay, “Yazık, çocuk!” demek gafletinde bulundu.</p>

  <p class="p8">“Eh niye üzgün olacakmışsın!” diye sapkın bir öfkeyle terslendi Diana, “Bak, deminden beri siz Türklerin ne kadar akıllı olduğunuzu anlatıp duruyorsun bana! Oysa, ben! Oysa, ben!”</p>

  <p class="p8">Tanımlayamadığımız bir krizin eşiğinde gibiydi. Günay’la ben birbirimize bakıyor, ne yapmamız gerektiğini kestirmeye çalışıyorduk ki, Demet yine arkasında bitti kadının,</p>

  <p class="p8">“Hadi, biraz da Ece’ye uğrayalım!” diyordu. Onun arkasında da Turan vardı. Artık adamakıllı sarhoş olmalıydı ki, Diana’dan yana bir adım attı,</p>

  <p class="p8">“Come with us!” kadının omzuna dokunmaya kalkıştı. Birden silkindi, omzundaki eli attı, hışımla geri döndü,</p>

  <p class="p8">“S...ol, eşek g..!” diye bağırdı Mrs. Pavloviç.</p>

  <p class="p8">Dünyanın Günay’ın başına yıkıldığını gördüm sanki!</p>

  <p class="p8">“Diana!!!”</p>

  <p class="p8">“Affedersin, ama, bu adam kendisini ne sanıyor!?” ağlamak üzereydi, “Kendisini ne sanıyor, bu adam?”</p>

  <p class="p8">“Sadece bir davet, Diana! Hepsi bu!”</p>

  <p class="p8">“Sadece bir davet, ha! Bu eşe g...lerini on mil öteden tanırım ben!”</p>

  <p class="p8">Haksız değildi.</p>

  <p class="p8">“Öyle de olsa, küfür etmene gerek yok!”</p>

  <p class="p8">“Affedersin, çok affedersin! Kendime hâkim olamadım. Öyle birden dokununca!” uzandı, Rodoplu’nun elini tuttu, “Affedersin, çok affedersin!” gözlerinden yaşlar dökülmeye başladı.</p>

  <p class="p8">“Götür bunları buradan!” dedi, Rodoplu, Demet’e. Turan’ın yüzünden, küfürü anlamadığı belliydi. İçi rahatladı. Demet, adamın koluna girdi, itirazlarına rağmen uzaklaştırmayı becerdi.</p>

  <p class="p8">“Sakın bir daha bunu yapma!” dedi Rodoplu, Diana’ya sertçe, “Sakın!”</p>

  <p class="p8">“Biliyorum. Affedersin! Lütfen kızma!” Birden çocuklaşmıştı sanki, Günay’ın af dilenir bir konumda olmayı da yadırgadığını görebiliyordum. Belleğime Diana’nın ani öfkelerine ilişkin bir not düştüğümü hatırlıyorum.</p>

  <p class="p8">“İyi ki, adam ne dediğini anlamadı.”</p>

  <p class="p8">“Üzgünüm, Gerçekten çok üzgünüm,” dedi Diana, tekrar tekrar. Ama aklı çocukluğundaydı,</p>

  <p class="p8">“Biliyor musun, bir keresinde de evin korusunda sabaha kadar tek başına yürüdüm. Öyle korkuyordum ki!” diye işkencenin bir başka sapık türünü anlattı.</p>

  <p class="p8">“Haftalarca, içinde şeker bulunan hiçbir şeye elimi sürmedim! Tam üç hafta sessizlik perhizine girdim. Kimseyle konuşmadım. Bir defasında, tam yedi dönümlük çimi tek başıma biçtim. Ellerim kan içinde kaldı. Sonra günlerce çatal bile tutamadım. Ama, ama,” acı acı güldü,</p>

  <p class="p8">“Gördüğün gibi azize olamadım!”</p>

  <p class="p8">“Kimse olamadı!” dedi Rodoplu, yumuşatmaya çalıştığı sesiyle. Diana’nın garsona işaret ettiğini gördü,</p>

  <p class="p8">“Yeter artık, Diana. Çok oldu.”</p>

  <p class="p8">“Hayır, hayır! Yemin ederim sarhoş değilim! Anlık bir şeydi, geçti! Lütfen inan bana!” Gerçekten de toparlanmış gibiydi,</p>

  <p class="p8">“Peki, ama, sarhoş olursan seni burada bırakırım!”</p>

  <p class="p8">“Anlaştık!” dedi Diana. Çantasını açtı, pudralığını çıkardı, yüzünü düzeltti, Rodoplu’ya döndü,</p>

  <p class="p8">“Ateş!”</p>

  <p class="p8">Konuşmanın sonunun geldiğini düşünüyordum. Amerikalının dayanıklılığına belli belirsiz bir hayranlık duydum. Günay’a bir şeyler bir şeyleri çağrıştırmış olmalıydı ki, gülmeye başladı.</p>

  <p class="p8">“Ne oldu?”</p>

  <p class="p8">“Anlattıklarımı düşünüyordum,” dedi Rodoplu, “Atilla’yı hatırladım.”</p>

  <p class="p8">“Hunlu Atilla?”</p>

  <p class="p8">“Ta kendisi!” Lafı değiştirmeye çalışıyordu, becerdi de, “Düşün bak, nasıl bir film senaryosu olur. Bir tarafta senin Romalılar... bir yandan putperestliklerinden kalma ilahlardan, öte yandan Kutsal Kitap’ın tanrısının gazabından ödleri patlıyor. Havari Paulus’u hatırla! Romanın son dönemlerindeki sefahate tepki olsa gerek, kadınların ayinlere ancak tam peçe takarak katılabileceklerini söylemişti, ‘Kadınların saçları, melekleri bile tahrik edebileceğinden örtülmeli, daha da iyisi, kazınmalıdır.’”</p>

  <p class="p8">“Yeni Ahit’ten bu!”</p>

  <p class="p8">“Yeni Ahit’ten tabii. Azize Yeremya’yı düşünsene. Ne diyordu, Paulus? <span class="t16">‘Eğer kadın örtünmüyorsa, saçı da kesilsin, çünkü, erkek kadından değil, ama kadın erkektendir. Çünkü, erkek kadın için değil, kadın erkek için yaratıldı.’</span></p>

  <p class="p8">Bak bir yanda peçeli Roma kadınları, öte yanda sırtlarını göksel ağabeylerine dayamış, huzurlu, saçlarında rüzgâr, çoluk çocuk atlı göçebeler! Bir tarafta, yüzleri tıraşlı, saçlarını maşa ile kıvırmış, peruk takmış ya da kellerine kalemle saç çiziktirmiş Roma erkekleri, tek parça kumaştan dikişsiz togaları, sandaletleriyle öyle dikiliyorlar. Karşılarında da pantolonlu, deri çizmeleri, uzun gömlekli, kemerli kürk şapkayla erkekli kadınlı Hunlar! Zavallı Romalılar, dehşete düşmüş olmalılar!</p>

  <p class="p8">Düşünebiliyor musun? Ne Zeus’un, ne de Rab Yahova’nın tehditlerini umursamayan koca bir şehir halkı! Üstelik at üstünde, hareket halinde!”</p>

  <p class="p8">“Lütfen devam et, aklında ne var?” Pavloviç toparlanmış Günay’a mesleki bir ilgiyle yoğunlaşmıştı bile,</p>

  <p class="p8">“Aklımda bir şey yok,” diyerek güldü Günay, “Sadece, Hollywood’un aklını alacak yüzlerce film yapılabileceğini düşünüyordum. Mesela, Atilla ile Papa arasındaki bir diyalog:</p>

  <p class="p16">&nbsp;</p>

  <p class="p9"><span class="t16">Atilla:</span></p>

  <p class="p9"><span class="t16">Bu tanrı da çok oldu, artık!</span></p>

  <p class="p9"><span class="t16">Papa:</span></p>

  <p class="p9"><span class="t16">(kıpkırmızı, üst üste haç çıkararak) Tövbe de, tövbe de!</span></p>

  <p class="p9"><span class="t16">Atilla:</span></p>

  <p class="p9"><span class="t16">(şaşkın) Tövbe de ne demek? Çok kızıyorum, çok!</span></p>

  <p class="p9"><span class="t16">Papa:</span></p>

  <p class="p9"><span class="t16">(alelacele Kutsal Kitabı açar, okumaya başlar) ‘Ben, sizin tanrınız olan Yahova, kıskanç bir tanrıyım,’ dedi, Babaların günahlarını oğullarına, benden nefret edenlerin günahlarını üçüncü ve dördüncü kuşaklara geçiririm!’ dedi.</span></p>

  <p class="p9"><span class="t16">Atilla:</span></p>

  <p class="p9"><span class="t16">(hiç etkilenmemiştir) Aaaah! Saçmalama, ihtiyar. Kendisine şu kadarcık bir saygısı olan bir tanrı asla böyle konuşmaz!</span></p>

  <p class="p9"><span class="t16">Papa:</span></p>

  <p class="p9"><span class="t16">Bu ne cüret! (tepinerek) Kibir! Benlik!</span></p>

  <p class="p9"><span class="t16">Atilla:</span></p>

  <p class="p9"><span class="t16">Elbette kibir, elbette benlik! İnsanlık! Dinle bak, bizim öz kişilerimiz yeryüzünde, Erlik’in kişileri göklerde!”</span></p>

  <p class="p12">&nbsp;</p>

  <p class="p8">Bana döndü,</p>

  <p class="p8">“Hep böyledir, değil mi? Bizim öz kişimiz hep yerlerdedir. Göklerde olanlar Erlik’in kişileri!” Hafifçe güldü, Diana’yı eğlendirmeye devam etti,</p>

  <p class="p12">&nbsp;</p>

  <p class="p9"><span class="t16">Atilla:</span></p>

  <p class="p9"><span class="t16">(devamla) Bırak şu Erlik’i, biçimlendirme, demiştim! Ah, benim akılsız ağabeyim! Dinlemedi beni!</span></p>

  <p class="p9"><span class="t16">Papa:</span></p>

  <p class="p9"><span class="t16">(tepinerek) Çarpılacaksın! Çarpılacaksın dedim, sana!</span></p>

  <p class="p9"><span class="t16">Atilla:</span></p>

  <p class="p2"><span class="t16">Hadi, canım, sen de! Ağabeyim iyi bir varlıktır!</span></p>

  <p class="p9"><span class="t16">Kimseyi çarpmaz! (gök gürültüsü)</span></p>

  <p class="p9"><span class="t16">Papa:</span></p>

  <p class="p9"><span class="t16">(korkudan bembeyaz, titreyerek) işte, işte!</span></p>

  <p class="p9"><span class="t16">Atilla:</span></p>

  <p class="p9"><span class="t16">Ak Ene! Ak Ene geliyor! Sefalar getiriyor! (bembeyaz elbiseli yaşlı bir tanrıça girer)</span></p>

  <p class="p9"><span class="t16">Ak Ene:</span></p>

  <p class="p9"><span class="t16">Oğlum!! (sarılırlar)</span></p>

  <p class="p12">&nbsp;</p>

  <p class="p8">“Delisin sen!” dedi Diana, “Gerçekten delisin!”</p>

  <p class="p8">“Niye? Çok yaratıcı bir şey olmadığını biliyorum ama ‘On Emir’den ya da ‘Ben Hur’dan daha kötü olamaz! Bak, başka bir şey de yapabilirsin!</p>

  <p class="p8">Erlik ve yeraltı!</p>

  <p class="p8">Na, na, na! Uşaklaşmış insanların isyanı! Erlik’in toprak altına hapsettiği insanlar, Ülgen’in önderliğinde özgürlüklerine kavuşurlar. ‘Siyah Örfe’ filmini hatırladın mı? Yapımcısına dünya kadar para kazandırmıştı! Ödülleri de cabası.”</p>

  <p class="p8">“Aynı şey. Ödül para, para ödüldür.”</p>

  <p class="p8">“İyi ya, işte!” dedi Günay. Rodoplu, amacına ulaşmış, Diana toparlamıştı,</p>

  <p class="p8">“Artık kalkalım mı?”</p>

  <p class="p8">“O.K.” dedi Pavloviç, nihayet!</p>

  <p class="p8">Ama, bununla bitmeyecekti.</p>

  <p class="p8">“Bak, kendimi çok yalnız hissediyorum. Bu gece sende kalabilir miyim?”</p>

  <p class="p8">“Tabii,” dedi Günay.</p>

  <p class="p8">Yolda geçen süreci canlanmak için kullandı Diana Pavloviç. Eve girdiklerinde yine pırıl pırıldı. Rodoplu’ya bir kahve içip içemeyeceğini sordu. Alacağı cevap belliydi. Kahveyi içti, Günay’ın geceliklerinden birisini giyindi, daha da parıldadı. Ayaklarını altına alıp oturduğunda, yeni bir muharebeye hazırlanıyor gibiydi. Günay, neden kendisinde kalmak istediğini o zaman anladı, konuşmayı sürdürmek istiyordu.</p>

  <p class="p8">“Ne ki, kadının basit bir bilgi alışverişi dışında, ifadesini birden fazla tekrarladığı ‘sen benim sığınaklarımı yıkıyorsun’ bildirimde bulan bir derdi olduğunu düşünmeye başlamıştım,” diye anlattı Günay sonradan, “kendisini çok rahatsız eden, kişisel bir sorunu vardı ve sanki bütün bu gayreti o soruna bir çözüm bulmaya yönelikti.”</p>

  <p class="p8">Günay’a kalsa, bu çözüm her ne idiyse ertesi günü bekleyebilirdi, ama Pavloviç’in olağanüstü sağlıklılığının tuhaf bir şekilde kendisine meydan okuduğunu o da hissetmişti. Dayanmaya karar verdi.</p>

  <p class="p8">“Tamam. Sen kazandın,” dedi Pavloviç’e, “Bu defa sen ateşle bakalım!”</p>

  <p class="p8">“‘Kayıp halka’yı arıyorum,” dedi Diana, “kayıp halkayı!” “Darvin’den bahsetmiyorsun?”</p>

  <p class="p8">“Hayır, o ‘kayıp halka’ değil! Anlattığın Türklerle, şimdiki Türkler arasındaki halkayı, Müslüman Türkler arasındaki halkayı!” Romalı putperestlerin arenalarda aslanlara attıkları Hristiyanları, yeni dinin dehlizlerde lime lime edilen müritlerini düşünüyordu. Nasıl olup da Türkler yeni bir dini bu kadar kolayca benimsemişlerdi.</p>

  <p class="p8">“Medeniyet farkını gözardı ediyorsun yine. Anlattığım gibi bir arka-planı olan Türklere İslâmiyet’in yakın gelmesi çok doğaldır, Diana. Nitekim bak, Moğol devrinde, yani on üç ve on dördüncü yüzyıllarda, sadece Şaman Türkler değil, Asya’nın tümü, üç büyük dinin, Budizm, İslâmiyet ve Hıristiyanlığın çekişmesine tanık oldu. Orta Asya’da ve İran’da, Hıristiyanlık on dördüncü yüzyılda kesinlikle mağlup düştü. Paulus’un ilahiyatı İç Moğolistan’da ve Yedi Su’da mezar taşlarından başka hiçbir iz bırakamadan çekilip gitti. 1800’lerin sonunda, Asya’nın yüzde seksen beşi Hıristiyan sömürgecilerin işgalindeydi, gene olmadı.”</p>

  <p class="p8">“Peki, ama neden?! Anlamıyor musun, bunu anlamak benim için çok önemli!”</p>

  <p class="p8">“Hadi, Diana, gecenin ikisi ve sen benden hâlâ ‘On Derste İslâmiyet’ istiyorsun!”</p>

  <p class="p8">“Günay Hanım şimdi de sen üstünlük taslıyorsun! Anlattıklarını hafife almadığımı biliyorsun!”</p>

  <p class="p8">“Tamam,” dedi Günay, “Tamam! Şimdi bak, Şamanlarda, Gök Tanrı, Ülgen’in kendisine vekâlet eden en sevgili kişileri, yani, peygamberleri vardı. İşte, Yapkara, Mangdaşire, Şal Yime gibi. Bunlar insanlara yardım eden, rahim kişilerdir. Böyle olunca, Şamanların, İslâm’ın, insan olmakla birlikte, ‘herkesten daha engin ve değerli bir kişiliği olan, esirgeyen, koruyan, rahim ve son’ peygamberini yadırgamamış olmaları doğaldır. Kaldı ki, Hazreti Muhammed’den önce de peygamberler vardır.”</p>

  <p class="p8">“Az önce saydıkların gibi?”</p>

  <p class="p8">“Evet. İkincisi, İslâm’ın ruh-beden ikilemini içermeyen insan görüşü de Şamanlara yakın gelir. İslamiyet’te insanın nasıl yüce tutulduğunu, meleklerin bile ona secde ettiğini daha önce anlattım. Eh, Şamanlar zaten Ülgen’in kardeşleridirler. Burada da yadırganacak bir şey yoktur. Üçüncüsü, İslâmiyet’te, Allah, Âdem’in tövbesini kabul etmiş, onu hidayete eriştirmiştir. Yani, insanlık, ‘özgün günahtan’ dolayı mahkûm edilmemiştir. Hayata, deyiş yerindeyse ‘yanlış’ başlamaz! Bu da Şaman’a uygundur.”</p>

  <p class="p8">“Sana kişisel bir soru sorabilir miyim?”</p>

  <p class="p8">“Tabii.”</p>

  <p class="p8">“İnsanoğlunun doğuştan ‘iyi’ olduklarına gerçekten inanıyor musun? ‘Sen’ inanıyor musun?”</p>

  <p class="p8">“Yani!” diyerek omuzlarını silkti Rodoplu, “İnsan yaradılıştan kötüdür söylemi, insan yaradılıştan iyidir söyleminden daha gerçekçi değil ki! İnsanoğlunun kendi eliyle yarattığı öldürücü koşullar ağından, yine kendi eliyle kurtulabilecek donanıma sahip olduğuna inanırım. Konfüçyüs de buna inanır, Erich Fromm da buna inanır, Ali Şeriati da buna inanır: <span class="t16">‘Allah’ın temsilcisi, yeryüzündeki dünyanın sahibi ve sorumlusu, tabiata, yere ve göğe hâkim olan iyiliğe ve kötülüğe yatkın varlığı, hayata zaaf ve güçsüzlükle başlar, güç ve kemale doğru seyir halindedir.”</span></p>

  <p class="p8">“Sana inanamıyorum! Aynı anda bir Çinli, bir Alman Yahudi’si ve bir İranlı Müslüman’dan bahsediyorsun!”</p>

  <p class="p8">“Ne olmuş?”</p>

  <p class="p8">“Ne olmuşu var mı, bu insanlar birbirleriyle harp ediyorlar!”</p>

  <p class="p8">“İnsanların ‘bütün’ü görmeleri engelleniyor da ondan, Diana. Parça başı doğrularla uğraşıyorlar! Bir nefes alsalar, bir titreyip kendilerine, insan kişiliklerine dönmeyi başarsalar, aynı doğruların etrafında dönendiklerini göreceklerdir! Konumuza dönelim, Hıristiyanlığın insanoğlunu, olduğundan çok daha fazla bir şey olduğu iddiasında olduğu için, kibirlilikle suçlaması, İslâmiyet’te yoktur. Sabah da anlattım sana, İslâm’ın insanı Allah’ın halifesidir, tıpkı Mangdaşire gibi. Bu âlemin nedeni ve bu nedeni gerçekleştiren aracıdır. Fu Hsi’nin evreni çekiçle döverek şekillendirdiği bir dünyanın adamı böyle bir savı neden yadırgasın? İnsanoğlunun bizzat kendisinin şekillendirdiği bir evren kavramının ima ettiği sorumluluğu anlıyor musun? Yabancılaşmaya asla izin vermeyen bir sorumluluktur bu!” İçini çekti,</p>

  <p class="p8">“İslâmiyet’i Yunan-Roma ilişkili Sami Arapların yadırgaması daha doğal olurdu! Türklerin değil! Anlıyor musun?”</p>

  <p class="p8">“Galiba!”</p>

  <p class="p8">“İslâmiyet’in insan görüşünde, insan özgür bir yaradılışa sahiptir ve böyle olduğu için Allah’ın emanetinin kendisi için yaratılanın koruyucusudur. Hıristiyanlıkta ise, insanın özgür ruhu tabiatın ahengini bozmasına neden olur, gururu yeni bir ahenk yaratmasını engeller diye kınanır.”</p>

  <p class="p8">“Ama öyle oldu! Bak, insanoğlu dünyayı ne hale getirdi!”</p>

  <p class="p8">“Hayır! ‘İnsanoğlu’ diye yekpare bir bütün yapmadı bunu! ‘Siz’ yaptınız! Yanlışı ektiniz, yanlışı biçiyorsunuz! Ne bizim, ne Azteklerin, ne Hintlilerin, ne Afrikalıların bu işte dahli yoktur! Ozon tabakasında delik açan sizsiniz, biz değil! Öyle barbarsınız ki, bastığınız yerde ot bitmiyor! Her şeyi tüketiyorsunuz! Doğal kaynakları, insanları, atmosferi, her şeyi!”</p>

  <p class="p8">“Kevorkian bunu duymalıydı!”</p>

  <p class="p8">“Dahası, bizim Orta Asya’daki ekonomik rejimimiz, ‘ilkel komünizm’dir. Epikurosçu, Demokritosçu düşüncenin, Şamanizm’e ne kadar yakın geldiğinden bahsettim sana. Doğal kaynakların sahiplerinin olmadığı bir rejimdi. İlkel kaynaklar ortak kullanıma açıktı. Cemaate aitti. Cemaat üyesi aileler, bu kaynakları elde etme hakkına eşit olarak sahiptiler. Hazreti Muhammed gelip de, mülkiyetin bir kişinin hakkı olmadığı gibi, bir grubun ya da bir sultanın hakkı olmadığını, malın sahibi ister tek kişi, ister bir ortaklık, ister bir devlet olsun, sahip olunan mal toplumun malı olduğunu söyleyince,&nbsp; çok yakın geldi.”</p>

  <p class="p8">“Peki, tapu kimdeydi?” diye sordu Diana, biraz alaylı.</p>

  <p class="p8">“Bu sandığın kadar alaycı bir soru değil,” dedi Günay, “Tapu mesela, Sovyetler’de olduğu gibi devlette olabilir, ama ürünü azami doyumu getirecek gibi paylaşılmıyordur ya da kötü yönetiliyordur da paylaşılacak şey kimseye yetmez. Ya da sizdeki gibi ferdin elindedir, iyi işletiliyordur ama kimseye zırnık koklatılmıyordur. Önemli olan, azami doyumu sağlayacak bölüşüm ve üretimin aynı anda işlemesidir ki, bu bence... <span class="t16">ilkel komünizmin üzerinde parlayan hilal ile gerçekleşebilir</span>.”</p>

  <p class="p8">“Niye durdun? Ne düşünüyorsun?”</p>

  <p class="p8">“Müslümanların, hele de Şamanist arka-planlı Türklerin kapitalist olmaları kadar absürd bir şey olmadığını düşünüyorum! Her şeye ters! Ne garip, değil mi?”</p>

  <p class="p8">Rodoplu, Türk-İslam sentezcilerini düşünüyor olmalıydı, “Ne tuhaf, değil mi?” demişti bir gün, “Bu sentez işi daha onuncu yüzyılda bitmişti zaten! Hâlâ gündemde olması, belki de, İslamiyet’in, aynı kaygıları paylaşan insanların üye olduğu bir kulüp gibi değil de, ayrı bir ‘ulus’un dünya görüşü gibi takdim edilmesindendir. Bunda gizli Arap ‘ulusçuluk’unun, Peygamber’i doğuran ‘necip kavmin’ kibrinin dahli var mı diye düşünüyorum. Öyle ya, tüzüğünün başka dillere çevrilmesine izin verilmeyen bir kulüp düşün! Elbette kurucuları ile kısıtlanacak! Yani, ya kurucuları ile ya da tüzüğü okumaya zahmet etmeyip, kulaktan duyduklarıyla yetinen, Türklerle! Türkçe meallerin bile ‘sığır’ kelimesini beğenmeyip, ille de ‘bakara’ diye tutturmalarının açıklaması, yabancılaşma değilse, Arapça’ya duyulan hayranlık olmalı. ‘Sığır’a, ‘bakara’ demenin, ‘ahududu’ya, ‘framboise’ demekten farkı yok ki! Öte yandan, Allah’ın kelamını, sadece tek bir ulusun, Arapların, anlayacağı biçimde kelimelendirilmiş olması iddiasının ardındaki seçkincilik unsuru da küfür olmalı.”</p>

  <p class="p8">Düşüncelerini toplamaya, misafirine dönmeye çalıştı. “Yine de hal böyle olunca, Şaman arka-planlı, İslam öğretisinden şu ya da bu ölçüde nasibini almış -alamadıklarını da atmış zaten, tarikatlardan bahsettim sana- bir toplumun, Türklerin, belirleyici niteliklerinin kendileri, Tanrıları ve dolayısıyla bu dünyadaki yerleri ve rolleri ile barışık olmaları doğaldır. Örneğin, beni al: Ben Kafka’nın ‘Metamorfoz’unu okuyamam! Hamamböceğine dönüşmeyi düşünemiyorum bile! Bana, hiç ama hiçbir şey söylemez! Sartre’ın, ‘Yabancı’sı da öyle! Gerçekten de, tümüyle yabancıdır! İnsanlar bir şeyi niye okurlar? İşlerine yarıyorsa, kendilerini zenginleştiren bir tarafı varsa okurlar. Marifet, iltifata tabidir, ama iltifat da marifete tabidir! Sernea’ya da söyledim, ‘bilim yapıyorum’ diye bilim yapılmaz! Bir tür çıkar sağlamayan, som ‘entelektüel merak’ diye bir şey yoktur. Bilimi ihtiyaç doğurur! El tezgâhına gücün yetmez, buharlıyı bulursun! Almana gücün yetmez de radar keşfedersin! Sen söylüyorsun, kocan, Türk üniversitelerinde araştırmaya para ayrılmıyor diye yakınıyormuş. Doğrudur, hiçbir iktidar ayırmaz. Neden biliyor musun? Çünkü neye ihtiyacımız olduğunu bilmiyoruz! Ya da, neye ihtiyacımız varsa, Batı’da nasıl olsa vardır deyip, gidip alıyoruz. Öte yandan, sence, Amerika’yı yeniden keşfetmenin gerçekten de aptalca bir yanı yok mu?”</p>

  <p class="p8">“Herhalde,” dedi Pavloviç. Rodoplu, kadının yorulmaya başladığını memnuniyetle izledi.</p>

  <p class="p8">“Tabii, bizim, barışıklığımızın, iyi ruh-kötü beden ikileminden başlayarak, Âdem’in günahından kaynaklanan, lekeli -ve asla unutturulmayan!- bir geçmiş; insanları aşağılayan, insanlara güvenmeyen, çoğunlukla öfkeli bir tanrı ile sürgit didişen bir insani arka-plana sahip bir başka kültür, yani, sizler tarafından ‘uyuşukluk’ olarak yorumlanmasını anlamak zor değil! Oysa, sizin bu uyuşukluk dediğiniz şey, biyofilik dünya görüşüdür. Bu bağlamda, Türk kültürünün kaybı bizim kadar sizin de hayıflanacağınız bir kayıptır. Batı’nın hiçbir kavmi Türk kadar rahim olmayı becerememiştir.”</p>

  <p class="p7">&nbsp;</p>

  <p class="p1"><span class="t17">&nbsp;</span></p>
</body>
</html>
