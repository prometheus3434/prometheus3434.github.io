<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>IV</title>
</head>

<body>
  <h2 class="h20">IV</h2>

  <p class="p7">&nbsp;</p>

  <p class="p8">“Kilyos yolu, birbirlerinin üzerine yuvarlanan tepelerin arasından kıvrılır. Yolun iki kenarındaki fundalıklar buraların bir zamanlar kesif orman bölgesi olduğunu hatırlatırlar. Kuzu çeviren, mangal yapan kır lokantalarından motel hizmeti verenlerin aslında beyaz kadın ticareti yaptıkları ya da odalarını birkaç saatine kiraladıkları söylenir. Kapıda duran arabaların marka ve modelleri bu suçlamayı doğrular gibidir, ama bütün bunlar sıcak bir yaz gecesi, çıplak bir ampulün altına, ağaçlaşmış gül fidanlarının arkasına kurulan sofranın büyüsünü bozamaz. Hele de, kişi benim gibi lüks beton yığınlarının arasında yaşayan, görüp göreceği gül fidanı on kat yüksekteki maydanoz bahçesinde, yağ tenekesi içinde biten sıska bir bitkiden ibaretse, büyü büsbütün perçinlenir.”</p>

  <p class="p8">“Dalı kırmaya kıyamadım,” dedi, Şafak, masanın üzerine bir avuç gül yaprağı bırakarak. Rodoplu, ay ışığında eflatuna dönen petalleri okşadı,</p>

  <p class="p8">“Sağol.”</p>

  <p class="p8">Kravatını atmış, kollarını sıvamış, evinin bahçesiymişçesine rahat, mangalla uğraşıyordu. İşletmeden nasibini almamış devasa tesiste çıt yoktu. Hallerinden memnun olduklarını fark eden garson, minnetle içeriye, sevgili dizisini seyretmeye koştu. Bahçenin öteki ucundaki masada, mafya kılıklı iki adam, çok ağır bir pazarlık içinde olmalıydılar, kimsenin duymayacağı şekilde fısıldıyorlardı. Hafifçe gerindi, yüzünü aya tuttu, gözlerini yumdu, Günay. Tek eksiğinin ağustosböceği olduğunu düşünürken, o da öttü. Yüzünü şükran dolu bir tebessüm kapladı. Gözlerini açtı, erkeğe baktı.</p>

  <p class="p8">Dikkatini yeniyetme bir delikanlının masumiyetiyle, işine vermişti Şafak. Mangalın kızılı yüzüne vurmuş, alacakaranlık, yorgunluğun çizgilerini saklamıştı. Kesmeye üşendiği gür saçlarının çevrelediği heybetli başı, erkeksi profili, içine işledi. Onu seyrederken, gözlerinin dolduğunu, yüreğinin şefkatle titrediğini hissediyordu. ‘Yiğit’ sıfatının resmi yapılabilse, ortaya çıkan tablonun bu olacağını düşündü. Benliğini saran koruma duygusu, içini titretecek kadar güçlü bir koruma duygusu, ruhunu bedeninden ayırdı sanki. Yerinden kalkan, kollarını uzatan, güzelim başa dolayan, onu kimsenin dokunamayacağı bir yere göğsüne, bastıran, esirgeyen, saklayan, ruhuydu.</p>

  <p class="p8">Baktığını hissetti, döndü, göz kırptı Şafak,</p>

  <p class="p8">“Ne düşünüyorsun?”</p>

  <p class="p8">“Ne, bileyim,” dedi,” Rodoplu, utanmıştı,</p>

  <p class="p8">“E, söyle da!”</p>

  <p class="p8">“Sahiden bilmiyorum.”</p>

  <p class="p8">“Hadiii!”</p>

  <p class="p8">“Bir deneyeyim...” Dirseklerini masanın üzerine dayadı, yüzünü ellerinin arasına aldı. Boğazı kurumuş gibiydi, sesi alçaktan yayıldı, koncaları buldu,</p>

  <p class="p8">“Koca bedeninin sıcağına sar beni, Şafak’ım,” diye fısıldadı, “Sar beni, korkularınım gecesini dağıtsın, gözlerinin ışıkları. Yarı uykudaydım, yarı uyanık. Sen getirdin ülkemin rüzgârını. Bozkırdan ezan sesleri erdi kulaklarıma.”</p>

  <p class="p8">Şafak, hayretle durakladı, kaşlarını çattı.</p>

  <p class="p8">Günay, başını kaldırdı, genç adamın gözlerinin içine dikti gözlerini,</p>

  <p class="p8">“Bozkırdan ezan sesleri erdi kulaklarıma,” diye tekrarladı,</p>

  <p class="p8">“Bak, titriyor ruhum. Seni dualarla kucaklıyorum. Allah da razı oluyor, kul da!”</p>

  <p class="p8">Hafifçe güldü, az öteden geçen toprak yüklü kamyonun sesinin uzaklaşmasını bekledi,</p>

  <p class="p8">“Ah! Bir koca döl yatağı bu deli gönlüm! Tohumunu yeşertecek bir koca döl yatağı! Kucakla beni, evladü ayalinim ben. Sar beni, dört bin yıllık bacınım ben. Bin bana, rüzgâr kanatlı al kısrağınım ben.</p>

  <p class="p8">Işıklı günlerin Türkiye’si uzak, yaya gidilmez, yiğidim. Atın, avradın ben olayım. Bu derbeder günlerin insanları bilmezler, bütün kervanların yolunun tek olduğunu! Onlar hayatı anahtar deliğinden gözlerler, solukları kesilir; rahmetlerini esirgerler, sürgünler ölür!</p>

  <p class="p8">Bilir misin, seraları vardır onları. Fanusların altında orkideler yetiştirirler! Büyük, saygın ve renklidir orkideleri, çiçekten sayılırlar. Oysa bizim sevdamız karla, boranla büyür, yedi dölümüze yeter.</p>

  <p class="p8">Ellerini esirgeme!</p>

  <p class="p8">Çevir yüzünü, yarınlara kanatlanan ruhların içtimaını dinle!</p>

  <p class="p8">Dinle, bak! Ayın hışırtısını duyuyorum semada!</p>

  <p class="p8">Bir gün toprak olursam, sana anlatamadan, neden nefesindir kokladığım sabahta, niye ellerin ellerimdir ve niye başındır okşadığım her başta... yanarım Şiran! Yanarım, ölürsem anlatamadan! Yanarım, yine sahtekârlara kalır, yine yiğitlikleri kendilerinden menkul fahişelere boğulur diye dünya!”</p>

  <p class="p8">Elini uzattı, genç adam iki avucuyla sımsıkı kavradı. Kızardığını hissediyor, Şafak’ın yüzüne bakamıyordu, Rodoplu, yine de sürdürdü,</p>

  <p class="p8">“Işıklı Türkiye’nin mimarı, sen geleceğe kanatlanırken, ben seyisin olacağım. Bağnazlık dikenlerini çıplak tabanlarımla çiğneyecek, al atlı süvarime yol açacağım. Atalarımızın bizi bağışladığı gün, şölen kuracağız. Zigana çamları davulların sesine titreyecek. Güneşte yer bulmaya koşacak bahtsız halkımız. Sen köhne duvarları yıkıp, yerine şeffaf saraylar diktiğinde, kalfan olacağım. Kör kâtiplerden tescilli karının rahminde, oğullarının saçlarında, büyüyen göbeğinde, mezar taşının gölgesinde duracağım.</p>

  <p class="p8">Yüz yılların entel günahından, sana adanmakla arınacağım.”</p>

  <p class="p8">Sustu, kısacık güldü,</p>

  <p class="p8">“İşte, bu kadar!” dedi, gözleri dolu doluydu.</p>

  <p class="p8">Şiran da kim diye sormadı,</p>

  <p class="p8">“Sağol,” dedi, Şafak, “Sen yazdın değil mi?”</p>

  <p class="p8">Rodoplu, cevap vermedi.</p>

  <p class="p8">“Seninle doğru dürüst bir konuşalım,” dedi Şafak. Kalktı, mangaldaki etleri yana çekti, geldi, tekrar oturdu. Bardakları kontrol etti. Araya bir şey girmesin istiyordu.</p>

  <p class="p8">“Bak,” dedi, “zaman zaman bana kızdığını biliyorum. Haklı olabilirsin, ama, ben öfkeni hak etmediğimi düşünüyorum.”</p>

  <p class="p8">Rodoplu’nun itiraz edecekmiş gibi kıpırdadığını gördü,</p>

  <p class="p8">“Dur!... Bırak, bu defa da ben konuşayım, olmaz mı?”</p>

  <p class="p8">“Affedersin.”</p>

  <p class="p8">“Rica ederim,” diyerek derin bir nefes aldı,</p>

  <p class="p8">“Bak, bu, bugünlerden yarına bir ilişki değil,” dedi, “Nasıl söyleyeyim, ben, bugüne kadar babama bile seni seviyorum demedim. Sana diyorum. Seni seviyorum. Yıllar yılı... hep sevecem. Yaşayacaz, görecez. Hayatımda en çok değer verdiğim insansın. Kadınımsın sen benim. Belki zaman zaman seni üzeceğim, ama inan isteyerek değil! Vallahi, değil gülüm! Bak, geçen gün ne oldu; Balıkesir’den bir yeğenim geldi. Karım filan hep beraber oturuyoruz. Baktım, boyundan büyük laflar ediyor, ama yanlış anlama, akıllı laflar. Kimden öğreniyorsunuz bunları dediydim, ‘Günay Rodoplu’dan, o bizim ‘pirimiz’, demez mi? Seni tanıdığımı filan bilmiyor! Nasıl gurur duydum, böyle içimden ılık ılık bir şeyler aktığını hissettim, vallaha! Limansın sen bana. Bazen, böyle, sesini duymak için...” birden durdu, mahcubiyetini büyük bir gülüşün ardına sakladı,</p>

  <p class="p8">“Yeter ama, da!... Sen bütün bunları biliyorsun.”</p>

  <p class="p8">“Bilmiyorum,” dedi, Rodoplu, sesi küçük bir kız çocuğu gibiydi.</p>

  <p class="p8">“Bilirsin. Bilirsin da! Sen, bilirsin.”</p>

  <p class="p8">“O kadar güvenme bana.”</p>

  <p class="p8">“Sana güvenmeyeyim de, kime güveneyim?”</p>

  <p class="p8">Duraladı kadın, haklı olduğunu düşündü. Kişiliğinde kesin olarak güvendiği bir şey varsa, o da güvenilir olduğuydu.</p>

  <p class="p8">“Haklısın,” diye içini çekti, “Ama, bak, nihayet bir kadınım ben. Özen göster. Annenmişim gibi davranamayabilirim.”</p>

  <p class="p8">“Niye? Her kadın erkeğinin biraz da annesi değil midir?”</p>

  <p class="p8">“Öyledir de...”</p>

  <p class="p8">“Ve de, her erkek kadınının biraz da babası?” diye yapıştırdı, öteki sesi, ama çok zayıf çıkmıştı, duyuramadı.</p>

  <p class="p8">“Biliyor musun,” diye sürdürdü, Şafak, “Seninle konuştuğumdan beri, politikaya girmeyi düşünmeye başladım.”</p>

  <p class="p8">“Zaten politikada değil miydin?” diye sordu, Rodoplu, hayretle.</p>

  <p class="p8">“Öyleydi de, aday olmak için daha çok zamanım olduğunu düşünüyordum. Ama sen aklıma soktun.”</p>

  <p class="p8">“Bu seçimlerde mi?”</p>

  <p class="p8">“Bu seçimlerde olmaz artık. Bu seçimlerde Erol’u destekleyeceğiz.”</p>

  <p class="p8">“Neden sen değil de, Erol?”</p>

  <p class="p8">“Öyle. Söz verdik. Sonra, Duran davar.”</p>

  <p class="p8">“Onur Bey?”</p>

  <p class="p8">“O yok. O zaten istemiyor. İşleri kötü gitti, onun. Ortağı kazık attı, çok ağır borçlandı adam. Karısının beyninde ur var. Hastanede. Biraz da onun için istiyorum ya, bu kooperatifi.”</p>

  <p class="p8">Kalktı, etleri tabaklara bölüştürmeye koyuldu.</p>

  <p class="p8">“Nasıl yani?”</p>

  <p class="p8">“Para kazanacağız ya, gülüm!”</p>

  <p class="p8">“Nasıl?”</p>

  <p class="p8">“İnşaatı biz yapacağız ya.”</p>

  <p class="p8">“Öyle mi, olacak?”</p>

  <p class="p8">“Tabii. Bizim inşaat şirketimiz var ya! Seni de ortak edecem oraya. Ya da bacılarını. Yarı yarıya. Ev sahibi olacaksınız.</p>

  <p class="p8">“Para ödemeden mi, yani?”</p>

  <p class="p8">“İnşaat şirketi kâr etmeyecek mi? İş yapacağız, para kazanacağız da!”</p>

  <p class="p8">“Ben hiç anlamam bu işlerden! İki kere ikiyi bile toplayamam.”</p>

  <p class="p8">“Sen ne anlayacaksın? Uğraşma sen bu pis işlerle. Sen, kitabını yaz, bunları bana bırak.”</p>

  <p class="p8">“Bu adamlar, bu ortakların, nasıl olacak?”</p>

  <p class="p8">“Onlar benim hissemi paylaşacaklar.”</p>

  <p class="p8">Rodoplu’nun kaşlarını kaldırdığını gördü,</p>

  <p class="p8">“Başka türlüsü mümkün değil,” dedi, “Biz söz verdik, her şeyde ortağız,” uzandı, kadının yanağından bir makas aldı, “Yârin gül yanağından başka! Eee? Ne diyorsun?”</p>

  <p class="p8">“Yani,” dedi Rodoplu, “İnsan inşaat işinden de para kazanabilir, tabii. Ama, işte, müteahhitlik filan denince, öyle bir kötü, affedersin, kokusu var ki! Ürküyor insan.”</p>

  <p class="p8">“Ben varım, da! Sonra bir de, işin bir de keyfi var be gülüm! Biz diyoruz ki,</p>

  <p class="p8">...Konut insanların sadece barınacakları yer değildir. İnsanlar, arsa satın alarak, inşa ederek, kiralayarak, paylaşarak veya işgal ederek konut edinmeye çabalamaktadırlar. Kent yoksulu sıklıkla ailesinin veya arkadaşlarının yardımı ile kendi konutunu kendi yapmaktadır. Bizim orada insanlar kendi konutlarını kendileri yapmaktadırlar. Ancak, bir arsa bulmak ancak kamuya ait ya da özel araziyi istila etmek ve yasal olmayan arazi birimlerinden arsa almakla mümkün olmaktadır. Emin bir parsel ve ev ailenin içinde ekonomik olarak üretken olabileceği, ekonomik kriz ve hastalıktan kaynaklanan işsizliğe karşı finansal bir tampon olma özelliğini de göstermektedir. Bundan ötürü, kentteki arazi parsellerine erişilmesini sağlayan etkin önlemleri sadece sosyal açıdan... için gerekli değil, toplumun tüm üyelerinin yetenekleri ve enerjileri elverdiğince, ekonomik üretkenliklerinin temel direği olduğu için de gereklidir diye düşünüyoruz ve buna inanıyoruz. Konutu ekonomik hizmet ve refah olarak görmekteyiz.”</p>

  <p class="p8">Şaşma sırası Rodoplu’daydı, geriye çekildi, gözleri açılmıştı,</p>

  <p class="p8">“Ne anlatıyorsun sen?!”</p>

  <p class="p8">Sakın-kesme işareti yaptı, devam etti Şafak. Deruni sesini, tam bir politikacı tonlamasıyla kullanıyordu,</p>

  <p class="p8">“Konut sahibine bir menkul değer, gelir getirici aktivite, geniş kent ekonomisine katılım üssü ile aile barınağıdır. Böylece, konut barınma gereksiniminden öte, kişinin aynı parsel üzerinde, düşeyde ve yatayda devingen bir yapıda, yeni bağımlı ve bağımsız hacimler yaratarak kendisine iş kaynağı ve güvence yaratması olayıdır. 1979 yılından başlayarak 1987’ye kadar, Çayırtepe çevresi gecekondularla örülmüştür. Bizim programımızda, gecekondulara hizmet götürülerek sıhhileştirilmesi, gecekondular affı ya da yıkımı, gecekondulara arsa dağıtımı ile ilgili görüşlerimiz çok açık ve nettir. Bugüne kadar, Çayırtepe’yi yönetenlerin, bu yasada gerek hizmet, gerekse yıkım içeriğinin ciddiye almadığı uygulamalar önümüzde vardır. Biz, Çayırtepe’deki gecekonduların ıslah edilebilir alanlar olduğuna inanıyoruz ve öyle düşünüyoruz. Islah edilebilir alanlara imar plânları yoluyla tapu verilmesi ve bu alanlara imar haklarının kazandırılması yanında, halk ile belediye ortaklaşa altyapı hizmetlerinin inşasını amaçlamaktadır. Bu sosyal demokrat belediyecilik anlayışının katılımcılık ilkesinin hayata geçirilmesidir. Nasıl olacaktır? Merkezi yönetim, yani, anakent belediyesindeki sosyal demokrat iktidar, teknik hizmet ve finans bakımından Çayırtepe Belediyesi’ni destekleyecektir. Hazine arazileri bedelsiz olarak belediyelere terk edilecek, altyapı ve diğer hizmetler için bu amaçla kurulacak fondan yararlanılarak, gecekondu önleme bölgeleri arsa dağıtım yanında nüve ve mesken blok inşası oluşturulacaktır!”</p>

  <p class="p8">Durdu, Günay’a döndü, yüzünü ekşitti,</p>

  <p class="p8">“Olmadı ki!”</p>

  <p class="p8">“Hayır, olmadı!” dedi, Rodoplu; gülüyordu,</p>

  <p class="p8">“Olmadı, çünkü, çok SHP kokuyor!” diye ekledi.</p>

  <p class="p8">“Nasıl?” diyerek dikkat kesildi, genç adam.</p>

  <p class="p8">“Çok ayıp bir söz vardır, ama ne demek istediğimi çok iyi yansıtıyor... Çok ayıplamazsan, söyleyeyim mi?”</p>

  <p class="p8">“Aşkolsun!”</p>

  <p class="p8">“Ya... derler ki, yani, affedersin, ‘osur osur ipe diz!’ derler ya, işte öyle. Affedersin! Yani, bak, bir kere... !bir üstünlük taslama’ var. Sanki insanlar ‘ev’ denilen şeyin ne kadar hayati olduğunu bilmiyorlarmış da SHP’li politikacılardan öğreneceklermiş gibi. Bir kere bu tatsız. Sonra, bağımlı bağımsız hacim, düşeyde ve yatayda devingen yapı, nüve filan gibi laflar, çok yabancılaştırıcı laflar. Entel laflar. Kimse böyle konuşmaz ki! Nedir yani, hacim dediğin oda! Adam iki göz bir dam istiyor. Verecek misin, vermeyecek misin? Mesele bu. İmar ıslah planlarına, anakentin görevine gelince; zaten on yıllık hikâye ve ANAP bugüne kadar o konuda kimsenin yapmadığını yaptı. İyi yaptı, kötü yaptı, şehri mahvetti, filan da; senin deyişinle, ‘gökten ne yağmış da, yer kabul etmemiş?’ Hangi gecekonducu, şehrin organik yapısı bozulacak diye, arsa almaktan imtina eder? Nostaljik çevreciler bozulurlar ama onların da oy potansiyeli bellidir! Sesli oldukları için iyi geçinmek zorundasın ama o kadar! Bildik şeyleri, çok kötü tekrarlayan bir metin bu. Katılımcı belediyecilik diye su borusu döşemek için köylüden para alacaksın! Lâf mı, yani? Bir kere, yeni bir şey değil, İkincisi, sizin tüzükteki ‘katılımcılık’ ilkesinden kastedilen bu değil!”</p>

  <p class="p8">“Kaz gibi bir herif zaten bunu yazan. Bizim oradan bir partili. Avukat.”</p>

  <p class="p8">“Biliyor musun,” diyerek içini çekti Günay, “Sen, cevlağa soyunsan, bu lafı bilir misin, Bektaşi tabiridir, yani, içini olduğu gibi yansıtsan, kimse paçanı tutamaz senin!”</p>

  <p class="p8">“Nasıl?”</p>

  <p class="p8">“Yani, özlemlerimizi yansıtan, tercüman olsan. İnsanlara üstünlük taslamadan, insanların nezaketinden yararlanmadan, olanı ve olabileceği söylesen, kaygılarını yansıtsan. Yani, mesela, böyle bir nutku dinleyen gecekonducu, ne anlar Allah aşkına? Nutku atarken senin bile içine fenalık geliyor, da! Adam susuyor, hatta alkışlıyorsa, nezaketinden değilse çıkarcılığındandır! Rahmetli Cemil Bey, ‘Bu yedi ceddi yabancı alüftenin dilimizde adı yok,’ derdi. ‘Obskürantizm heyulası yok edilmedikçe, herhangi bir diriliş hayaline kapılmak çılgınlık.’ Çok doğru. Biz birbirimizle konuşmuyoruz. Birbirimizi geçiştiriyoruz.” Şafak, tüm dikkatini toplamış dinliyordu. Rodoplu, açmak gerektiğini düşündü,</p>

  <p class="p8">“Obskürantizm, meselelerin üzerini örtmek, geçiştirmek demek. Deminki nutuk çok iyi bir örnek. Ne yapacağını söylemiyor, ne yapamayacağını da söylemiyor. Belki de bilmediği, konuya hâkim olmadığı için söyleyemiyor. Ama sonuç olarak, içtenlikli değil, anlıyor musun?”</p>

  <p class="p8">“Evet.”</p>

  <p class="p8">“Aslında, ondan da öte, statükocu. Yeni sentezlere izin vermiyor. Ama, bu sanki her şeyde böyle. Ne söylemeye çalışıyorum, biliyor musun? Statükocu olma, yeni sentezlere soyun, yeni politikalar üretmeye çalış, demek istiyorum.”</p>

  <p class="p8">“Bunu ben de isterim.”</p>

  <p class="p8">“Yap, o zaman!”</p>

  <p class="p8">“Sen niye yapmıyorsun?”</p>

  <p class="p8">“Yapıyorum. Ben yazıyorum. Ama, benim yerim kütüphane. Sonra, iş bölümü diye bir şey var. Kimse senden kütüphaneye kapanmanı beklemez. Ama ben zaten kapanıyorum. Ben, derken, bazılarımız, bir sürü ‘ben’ demek istiyorum. Bütün yapacağımız el ele, şakak şakağa vermektir. Beyinlerimizi bütünleştirirsek fethedemeyeceğimiz şey yoktur.”</p>

  <p class="p8">“Buna ben de inanıyorum.”</p>

  <p class="p8">“Peki, senin bir çıkış yapman için ne lâzım? Paranın dışında, tabii.”</p>

  <p class="p8">“İşin içindeyiz, tabii. Sen bakma, ben olmasam ortaklarım açtır, aç. Parayı kazanan benim. Harçlıklarını veren benim. Bakma, sen, onların içinden benden daha iyi örgütçü yoktur. Sokak sokak bilirim Çayırtepe’yi. Referandumda neden en yüksek ‘evet’ bizden çıktı? Seçmen kütükleri bizdeydi de ondan!”</p>

  <p class="p8">“Hile mi yaptınız?”</p>

  <p class="p8">“Eh, olacak o kadar, gülüm!” diyerek kurnaz kurnaz güldü.</p>

  <p class="p8">“Leyla Köseoğlu söylemişti,” dedi, Rodoplu, “Aradaki farkın hileden geldiğini ama Başbakan’ın referandumu tekrar ettirmek istemediğini söylemişti de, kadın ANAP milletvekili olduğu için inanmamıştım. Çok yazık.</p>

  <p class="p8">Üçkâğıda ne gerek var, anlamıyorum, Şafak’cım. Siyasal çıkarınız açından da, Demirel’in ya da Ecevit’in yasaklarının kaldırılması sizin ne işinize yaramayacak, anlamıyorum. Onu da anlamıyorum. Üç gün sonra, Demirel’i meydanlarda görürüz artık. Çok yazık!”</p>

  <p class="p8">“Siyasi hakların iadesi...” diye başladı, sözünü kesti kadın,</p>

  <p class="p8">“Ne olur, bana söyleme! Aman ha, söyleme! Demokrasi adına halk dalkavukluğundan bıktım usandım artık! Bütün kuramlarıyla işlemeyen bir demokrasi neden kutsal inek olsun? Şöyle söyleyeyim, düşün bak, eğer basın bir tekeller basınıysa, iş birlikçiyse ve sen bu basına karşı çıkıyorsun, demokrasi var diye, böyle bir basının özgürlüğünü nasıl savunursun? Çayırtepe Karakolu’nda senin başına gelenleri askerlere yükleyip, rahatlayacak kadar safdil olamazsın, dökülen her damla kandan başta Demirel, Ecevit, Türkeş, Erbakan, o dönemin bütün sivil siyasileri sorumludur! Bir başbakanın icrası, on yedi yaşında bir çocuğun boynuna geçirilen iple sonuçlanıyorsa, o adam hiçbir şey yapamıyorsa, intihar etmesi gerekli değil midir?</p>

  <p class="p8">Yok, böyle gergedan derisi yüzsüzlüğü! Hıyanet özgürlüğü diye bir şey olamaz. Diyorum ya, çıkarcı bir değerlendirmeyle SHP açısından baktığım zaman da anlamıyorum! Şöyle ya da böyle temizlenmiş bir siyasal arena var. Neden tertemiz başlayamayasınız? Neden gidip yine o adamların popolarına giresiniz? Neden pisliğe bulaşmamış kadrolara şans tanımazsınız? Bu ‘asr-ı saadet’ yutturmacası nereden çıkıyor?”</p>

  <p class="p8">“Bu iş böyle, gülüm! En iyisi boş vermek!”</p>

  <p class="p8">“Veremem ki! Bunu anlamalısın. Ben boş veremem. Zaten senin hiç boş vermemen lâzım. Bütünüyle çıkarcı bir tavırla yaklaşsan da boş vermemen lâzım. Bak, çok hoş -yanlış kelime!- çok acı, bir hikâye vardır. Abdülhamid tahttan indirilip, Selanik’te Alatini Köşkü’ne hapsedildiğinde, Fethi Okyar’a, Fethi Okyar’ın nezareti altındadır ya, iktidarı ele geçirenlerin kimler olduğunu sorar. Fethi Okyar da sayar, işte Salih Paşa, Mahmut Şevket Paşa filan. Hepsi de Abdülhamid’e zamanında hizmet vermiş adamlar. ‘Vah, oğlum, vah,’ der, Abdülhamid, ‘Şimdi bunlar mutlakıyetin bakanları iken, meşrutiyet ilân edildi de, zihniyet ve kişilik mi değiştirdiler? Eğer buna inanılıyorsa, ahlâklarından şüphe etmek lâzımdır!’ Nitekim olanları gördük. Denenmişi denemek doğru değil, canım.”</p>

  <p class="p8">“Haklısın.”</p>

  <p class="p8">“Haklıyım da, ne diye hile yaptın annecim?”</p>

  <p class="p8">“Yapma, da! Bir benim hile yapmamla mı oldu bu iş?”</p>

  <p class="p8">“Bak, bir şeyden bir tane varsa, mutlaka bir tane daha vardır. Sonra başka şeyler var. Bak, kişisel olarak sen, eğer, statüko dışına çıkabilirsen, dikkat çekersin. Yani, o çift dil bilen kolejli tayfanın dikkatini. Yapmak istediğin o değil mi? Korel Göymen’in dikkatini çekmek, efendim, Erol Çevikçe’nin dikkatini çekmek. Nihayet seni bunlar destekleyecekler, öyle değil mi? Genç, dinamik, işbilir, halka yakın ama eğitimli, bilgili, ayağı yere basan bir adam imajı vermek değil mi istediğin?”</p>

  <p class="p8">“Bu konuda bana bir şeyler yazar mısın?”</p>

  <p class="p8">“Hangi konuda?”</p>

  <p class="p8">“Mesela, kooperatifler konusunda.”</p>

  <p class="p8">“Yazarım da, mesele o değil. Senin uzmanlaşman lâzım.”</p>

  <p class="p8">“Kütüphanede oturan sensin, gülüm, da!”</p>

  <p class="p8">“O da doğru. Ama, Türkiye’de esas mesele sosyal demokrasinin ekonomik platformunu oturtmakta. Esas ihtiyaç burada. Size yöneltilen eleştiriler de buradan kaynaklanıyor. Sosyal demokratlar ne yapacaklarını söylemiyorlar meselesi var ya, işte bu. Gerçekten de söylemiyorsunuz. Pür sosyalist olsanız, sisteminiz olur, kapitalist olsanız, o da olur, hatta Müslümanlar bile bir ekonomik model geliştiriyorlar. Ama, Türkiye’de bir sosyal demokrat parti ne der?”</p>

  <p class="p8">“Sosyal demokrasi nedir bilen var mı ki! İki tane kitap var zaten, ikisini de okudum.”</p>

  <p class="p8">“Biliyorum. Birisi İsmail Cem’inki, bir tane daha var. Geçen akşam beş yüz kişi olsa yeter dediğim, o. Yani, şunu söylemeye çalışıyorum. Bak, Batı’daki sosyal demokratların tecrübesini bilmek iyidir de, o bize yetmez. Neden yetmez? Şimdi, İngiliz İşçi Partisi’ne, bak. -İngiltere deyip duruyorum, çünkü İngiltere önemli: hem Adam Smith’in hem de Karl Marx’ın ülkesi sayılır.- Adamlar 1913’te parlamentoya girdiler. İlk kesin iktidarı 1945’te ele geçirdiler. Yaptıkları ilk iş, İngiltere Bankası’nı devletleştirmek oldu. 1694’te kurulduğundan beri İngiltere Bankası özel teşebbüsün elindeydi. Sonra sırasıyla, kömür endüstrisi, elektrik, gaz, ulaşım, haberleşme, çelik, havacılık endüstrileri geldi. Seçim programları böyleydi ve kazandılar. Ha, ne oldu? 1951 seçimlerini kaybettiler, bu defa da muhafazakârlar devletleştirmeyi durdurup, kurumları eski sahiplerine iade ettiler. Ne zamana kadar? 1964’e kadar. İşçi Partisi tekrar iktidara geldi, haydaa devletleştirme tekrar başladı. 1970’te Thatcher geldiğinde, İngiliz KİT’leri, işsizliğe yol açmamak için habire sübvanse edilen enkaz durumundaydılar. İşte, ‘İngiliz sorunu’ dedikleri buydu. Neyse.</p>

  <p class="p8">Şimdi, bize bak. Bizde zaten bu endüstrilerin hepsi devletin elindedir ve en özel sektör yanlısı hükümet bile tersini yapamaz, yapamadı. Adnan Menderes bile, 1950’de amme hizmeti görenlerle temel sanayiler hariç, diğer KİT’leri özel teşebbüse devredeceğini söyledi ama yapmadı. Yapamadı bir tarafa, yenilerini de kurdu.</p>

  <p class="p8">Şimdi bugün bakıyorsun, Margaret Thatcher, ‘Devletin sahipliği ile halkın sahipliği aynı şey değildir. Bugün artık İngiliz devlet teşebbüslerinin ne müşterilerine, ne çalışanlarına, ne de vergi mükelleflerine iyi hizmet vermedikleri kanıtlanmış durumdadır’ diyor, İşçi Partisi lideri de onaylıyor. 1983’te bir manifesto yayınladılar, seçim kazanırlarsa, kamulaştırılan kuruluşları, eski sahiplerine satın aldıkları fiyattan geri vereceklerini söylediler ki, bu inanılmaz bir aşamaydı. Sovyetler çözülüyor. Doğu Avrupa gitti gidecek; bir sosyal devrim yaşanıyor. ‘Halk kapitalizmi’, efendim, ‘halkçı pazar ekonomisi’, ‘endüstriyel demokrasi’, gibi kavramlar ortaya atılıyor. Bunlar eninde sonunda, kapitalizmin kişinin becerisini ödüllendirmekten doğan üstünlüğü ile, hakça bölüşüm ilkesini gözeten bir sistemde bütünleştirilecek. Yeni bir sentez ortaya çıkartılacak. Emekle kazancın doğru orantıda artmasını sağlayan bir sistem kurulacak. Geçen yüzyıldan bu yana ilk kez, sosyalistler, özel teşebbüsün daha verimli olduğunu kabullenirlerken, piyasa ekonomisi yanlıları mülkiyetin halka yayılmasının daha da verimli olacağı konusunda birleşiyorlar!</p>

  <p class="p8">Hal buyken, sizin tüzüğünüzdeki gibi, ‘SHP, KİT’leri hızlı ve belirli yapıda bir sanayileşmenin gerçekleşmesi için en güçlü araç görmektedir,’ türünden bir çıkış, sizi köhne yargıları savunan bir ‘müze bekçisi’ yapar! Kadının, Thatcher’ın, çok haklı olduğu bir sözü var, diyor ki, ‘Bir şeyin sahibi devlet ise, o şey kimseye ait değildir, demektir. Kimseye ait olmayan bir şey de, kimsenin umurunda değildir!’”</p>

  <p class="p8">“Doğru söylemiş.”</p>

  <p class="p8">“Tabii, doğru. Gorby boşuna ortaya çıkmadı. Demin, ‘obskürantizm’ derken, anlatmaya çalıştığım bu. Bugün Türkiye’de kimse ekonomik verimlilik açısından KİT’leri savunamaz. Bu böyle olduğu halde, SHP en statükocu haliyle böyle bir politika güdebiliyorsa, bu KİT rezaletinin üstünü örtmekten başka işi yaramaz. Örter de ne olur? İşte Sümerbank olur. Biliyor musun, bugün Sümerbank’ın kaç tane iştiraki olduğu bile bilinmiyor? Vallahi, kayıt yok! İnanabiliyor musun?</p>

  <p class="p8">Mesela, şimdi, sen kalksan desen ki, ‘Efendim, bunlara Kamu İktisadi Teşebbüsleri deniyor ama uygulamada mal sahipliği kamunun değil, bu kuruluşları yöneten bürokratlarındır,’ desen, yalan mı söylemiş olursun? Ben PTT değil, ‘Posta Terör Teşkilatı’ desem, yalan mı? Bir tüketici olarak, özel sektör üzerindeki etki ve denetimimiz, sözde sahibi olduğumuz devlet tekelleri üzerindeki denetimimizden daha fazla! Yalan mı? Bazen ne düşünüyorum biliyor musun, daha doğrusu, Sümerbank’ın ilk kurulurken, kuruluş yasasında, kendisine bağlı fabrika ve işletmeleri sınırlı sorumlu şirketlere dönüştürmekle yükümlendirildiğini düşündüğüm zaman -tabii, sadece Sümerbank’ın değil, Etibank, Ziraat Bankası, Denizbank’ın da- bunun bir türlü yapılmamış olmasının bu kuruluşları kendilerine otlak yapan devlet memurlarından olduğunu düşünüyorum. Dünyanın hiçbir yerinde, devlet memurları imparatorluklarının küçülmesine razı olmuyorlar. Düşünsene, bir KİT umum müdürünün saltanatı kimde var?”</p>

  <p class="p8">“Niye ANAP’lılar söylemiyor?”</p>

  <p class="p8">“ANAP’lı dediğin kim? Sizinkilerden farkı yok ki! Ama, neden Deniz söylemiyor? Onu düşünmek lâzım.”</p>

  <p class="p8">“Olur mu, gülüm, KİT’lere ters düşmek, devletçiliğe ters düşmek olur. Atatürk inkılaplarına ters düşmek, altı oka ters düşmek olur.”</p>

  <p class="p8">“Diyorum ya işte, statükoculuk bu.”</p>

  <p class="p8">“Ne statükoculuğu, bağnazlık bu.”</p>

  <p class="p8">“İyi ya, işte. Kaldı ki, devletçilik bir ilkeyse, inkılapçılık da bir ilke. Yine kaldı ki, Atatürk zamanında söylemiş. Afet İnan’da var. Bugün koyduğumuz ilkeler bugünün icaplarına göre faydalı olanlardır. Toplum zaman içinde değişir, inkılapçılık ilkesine bağlı kalındığı sürece, yeni koşullara uygun yeni ilkeler geliştirilir, diyor. Nitekim, 1930 öncesi ekonomik koşullar öyle gerektirdiği için Atatürk petrol-benzin tekelini bir Amerikan şirketine, Standard Oil Company’ye, ispirto ve alkollü içkiler tekelini de bir Polonya şirketine devretmişti.</p>

  <p class="p8">Ah, canım, yeni ilkeler üretilemiyorsa, tembellikten, canım, be! Geçiştirmekten, rehavetten!</p>

  <p class="p8">Hep onu anlamaya çalışıyorum, neden çözüm üretmekten, cüzzamdan kaçar gibi kaçıyoruz! İşimiz gücümüz meselelerin üstüne örtmek! Her yerde, her şeyde bu! Neden?”</p>

  <p class="p8">Çok konuştuğunu, güllerin büyüsünü dağıttığını biliyor, yine de kendisine hâkim olamıyordu, Rodoplu,</p>

  <p class="p8">“Korktuğum ne, biliyor musun?” diye sürdürdü, “Korktuğum, sözde yurtsever kaygılarımızın, daha doğrusu zihni tembelliğimizin, Türkiye’nin gerçek koşullarını nesnel olarak değerlendirmemizi önlemesine izin verdiğimiz için, elimize geçen fırsatları değerlendiremeyeceğiz. Yani, ekonomik konuları ‘devletçi’ ve ‘anti-devletçi’ ikileminden çıkarıp, nesnel olarak değerlendiremeyeceğiz. Bu beni korkutuyor, Şafak. 2000 yılını da kaçırırsak, bir daha toparlanamayacağız diye korkuyorum. Ve açıkçası...</p>

  <p class="p8">Açıkçası, bunu, sen, ‘sen’ derken ne demek istediğimi biliyorsun, yaparsın diye umuyorum. Ekonomi eğitimin var, geçinecek paran var, pırıl pırıl bir kafan var.”</p>

  <p class="p8">“Anlıyorum.”</p>

  <p class="p8">“Anladığından eminim. Bütün yapacağın okumak... Zaten yapacak daha iyi bir işin yok bu dünyada, öyle değil mi?”</p>

  <p class="p8">“Sen varsın, da!”</p>

  <p class="p8">“Hadi, ordan, ‘iş’ miyim ben?!”</p>

  <p class="p8">“Öyle ağır işsin ki!” dedi, Şafak, birden ciddileşerek.</p>

  <p class="p8">“Sahiden öyle düşünmüyorsun, değil mi? ‘Uğraşılacak’ bir şey olduğumu düşünmüyorsun, değil mi? Çünkü biraz farklı bir eğitimi olan çağdaşınım, hepsi bu!”</p>

  <p class="p8">“Hepsi bu mu? Sahiden mi?” diye sordu Şafak, anlamlı anlamlı.</p>

  <p class="p8">“Bir de seni seviyorum,” dedi Günay. Biraz duraladı,</p>

  <p class="p8">“Bunu sana nasıl kelimelendireceğimi bilmiyorum,” dedi, “Çünkü, bir kendini beğenmiş, bir küstah gibi konuşmak istemiyorum. Ama, bak, bir şeyi bilmeni istiyorum, daha doğrusu sana söz vermek istiyorum; ne zaman bir şey istersen, çeviri, araştırma... ne istersen... ben buradayım.! Sadece birey olarak ben değil tabii, biz, hepimiz. Bütün imkânlarım,” sesi titremeye başladı.</p>

  <p class="p8">“Biliyorum,” diye fısıldadı, Şafak, başını önüne eğmişti.</p>

  <p class="p8">“Başka Türkiye yok,” dedi, Rodoplu, duygusallığını şakaya vurmaya çalışıyordu.</p>

  <p class="p8">“Hayır, yok,’ dedi Şafak, “En iyisi ben sana bir türkü söyleyeyim.”</p>

  <p class="p8">“En iyisi!”</p>

  <p class="p8">Gözlerini Günay’ın gözlerine dikti, birden, ani bir hareketle elini göğsüne attı!</p>

  <p class="p8">Kır bahçesi, az ilerde oturanlar, ortalıklarda dönenen garson! Yine de ve hepsine rağmen!</p>

  <p class="p8">Günay, hayatının hiçbir döneminde, hiçbir koşulda kabullenemeyeceğini düşündüğü böylesine cüretli bir hareketten irkilmediğini, dahası, başkalarının görüyor olmasını bile umursamadığını hayretle fark etti.</p>

  <p class="p8">“Bir devrimdi!” diye anlattı,</p>

  <p class="p8">“Hayatımda bir devrimdi! Ben ki, her uzvunu dirhem dirhem değerlendiren kadınlık bilgisinden bunca yoksundum, ben ki, samanlıkta yuvarlanmayı bunca garipserdim, ben ki, ömrümde tek bir porno film izlememiş, erotik denenlere kızarmadan bakamamıştım!..”</p>

  <p class="p8">Gözlerini şaşırtıcı bir utanmazlıkla Şafak’a dikti, erkeğin memesinin üstündeki elini tuttu, bağrına bastı!</p>

  <p class="p8">“Böyle bir şey yapabileceğimi düşünebiliyor musun?” diye sordu Tülin’e. Hemen ekledi,</p>

  <p class="p8">“Yaptım, bacım. Vallahi yaptım! O mafiyoza tipler de, seyrediyorlarsa da seyretsinler, Şafak’ın önüne geçmek bana düşmez diye düşünüyordum!”</p>

  <p class="p8">Şafak, bir tür meydan okuyordu. Rodoplu arda kalmadı,</p>

  <p class="p8">“Sen varsan, ben de varım,” diye fısıldadı, “Sonuna kadar.”</p>

  <p class="p8">Şafak, baktı baktı, elini çekti.</p>

  <p class="p8">“Hadi, gidiyoruz!”</p>

  <p class="p8">Kolu Günay’ın omzunda, otomobile yürüyorlarken, “Şöyle bir dur, da!” dedi adam. Günay, durdu.</p>

  <p class="p8">“Beni kendisine siper etti, çişini yaptı! Evet! Çişini yaptı. Ay ışığında pırıl pırıl su döktü!</p>

  <p class="p8">Ilık olduğunu düşündüğümü hatırlıyorum! Sanki ben yapıyordum. Elimi altına tutabilirdim. Temizliğini yapabilirdim!</p>

  <p class="p8">Tanrım, bütün bu inanılmaz şeyler bana oluyordu ve sizler hiçbir şeyin farkında değildiniz! Kümemin elemanları bire bir eşleşiyordu, Şafak’la. ‘Bir’ oluyorduk. Yepyeni bir sınıf oluşturuyorduk! Ve siz hiçbir şeyin farkında değildiniz! Biliyor musunuz, bazen öyle aptal görünüyordunuz ki, bana! Aptal ve inançsız!”</p>

  <p class="p8">Son ameliyatından birkaç gün önceydi, çok çabuk yoruluyordu. Tülin de, ben de kendisini yormamasını istiyorduk. Ama, Günay konuşmak istiyordu,</p>

  <p class="p8">“Bağışlayın,” dedi, döndü, “Hele de sen!” İçini çekti, esef dolu bir tebessüm yayıldı yüzüne,</p>

  <p class="p8">“Nasıl oldu da, senin gibi akıllı, iyi bir insan beni zaptırapt altına alamadı?” diye sordu.</p>

  <p class="p8">“Günay’ım, ben senin yanında su dökemezdim ki!”</p>

  <p class="p8">“Doğru!” kıkır kıkır güldü.</p>

  <p class="p8">“Bu adam sana duyduğu saygıdan idrardan kesilirdi, kardişim!” dedi, Tülin, “Sistit olurdu, alimallah!”</p>

  <p class="p8">“Bak, şimdi!”</p>

  <p class="p8">“O akşam ona bir şiir yazdım. Notlarımın arasında bir yerde olmalı. Bir kopyası da Şafak’ta vardır. Tabii, eğer atmadıysa!</p>

  <p class="p8">Sonra, dura kalka, Kilyos’tan ta Üvezli’ye gittik. Çayırtepe’nin de ötesinde. Şafak istedi. İstanbul’un bu yakasını bir türlü benimseyemediğini söylerdi. Sabahın ikisi miydi, üçü müydü, darca bir sokakta küçük bir apartmanın önüne geldik. Durduk.</p>

  <p class="p8">‘İniyoruz,’ dedi, Şafak. İndik. Üçüncü kat mı, ikinci kat mıydı, hatırlamıyorum, çıktık. Bir dairenin kapısını açtı Şafak. Işığı yaktı, girdik. Burnuma ‘Omo’ kokusu geldi ve hatırladım. Şafak’ın çamaşırları da Omo kokardı. Etrafıma bakındım, orta halli bir memur ailesinin sade döşenmiş, küçük, sobalı, tertemiz bir dairesiydi. Şafak bir kapı açtı, yatak odasıydı. Çift kişilik bir yatak, aynalı bir tuvalet masası vardı. Tuvalet masasının önündeki gelin damat fotoğrafında, onbeş-yirmi yıl öncesinin gencecik Şafak’ı, bir de o kadar gencecik sevimli bir kız poz vermişlerdi.”</p>

  <p class="p8">“Aman, yarabbim!” dedi, Tülin, “Ne zor işler bunlar!”</p>

  <p class="p8">“Değildi,” dedi, Günay, “Değildi.”</p>

  <p class="p8">“‘Seni, kendi evimde, kendi yatağımda istiyorum,’ dedi, Şafak, ‘Kadınımı evimde istiyorum. Bana ait olan her şeyi seninle paylaşmak istiyorum.’ Anlamamak mümkün değildi ki! Ben de onu kendi evimden başka bir yerde göremiyordum!”</p>

  <p class="p8">“Ne güzel bir kız,” dedi, Günay Rodoplu, fotoğrafı işaret ederek.</p>

  <p class="p8">“Tabii öyle olacak,” dedi, Şafak Özden.</p>

  <p class="p8">“O sıralarda bir yerden bir kapı açıldı. Anlaşılan evde biri daha vardı. Ama, ben, öylesine dingin, barışık bir ruh halindeydim ki, gelen karısı olsa da rahatsız olmayacaktım! Şimdi düşünüyorum da, Şafak bana dönüp,</p>

  <p class="p8">‘Bu benim karım. Öp kumanın elini,’ demiş olsa, eğilir öperdim zahir. Neyse ki, gelen eşi değil, kardeşiydi. Sedat, bizi gördü, şöyle bir baktı,</p>

  <p class="p8">‘Siz miydiniz, abi?’ dedi, ‘Hadi, iyi geceler,’ gitti, yattı.”</p>

  <p class="p8">Tülin dayanamadı,</p>

  <p class="p8">“Sana da bok yemek düştü, tabii!” deyiverdi.</p>

  <p class="p8">“Yok, yok,” dedi, Günay, inler gibi, “Hiç öyle düşünme, hiç bahane bulma! Ben nasılsa orada kalacaktım. Sedat başka türlü davranmış olsa da, Şafak için kalacaktım. Şafak’ın istediği kokuyu, onun yatağından esirgeyecek değildim. Ne olursa olsun! Ha, ama, uyuyamadım, tabii. Sonrada, şafak sökümünden az sonra kalktım, onu uyurken öptüm, sessizce ayrıldım, eve döndüm. Tıpkı, onun bana yaptığı gibi. Beni eve getirme telaşına düşmesin, sükûnet içinde, kelime yerindeyse, ‘demlensin’ istedim.”</p>

  <p class="p8">Söyleyecek hiç lâf yoktu. Ne o zaman, ne de daha sonra, Günay Rodoplu’ya söyleyecek lâf yoktu!</p>

  <p class="p8"><span class="t15">İtalik’</span>lediğimin farkına vardı, tabii!</p>

  <p class="p8">“Ben sana ‘Allah’ın belası bir lâf ebesiyim! demedim mi?” dedi ve uyuyuverdi.</p>

  <p class="p1"><span class="t17">&nbsp;</span></p>
</body>
</html>
