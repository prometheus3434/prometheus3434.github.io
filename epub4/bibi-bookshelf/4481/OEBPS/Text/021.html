<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>BANA BİR TÜRKÜ SÖYLE</title>
</head>

<body>
  <h1 class="h10">BANA BİR TÜRKÜ SÖYLE</h1>

  <p class="p7">&nbsp;</p>

  <h2 class="h20"><a id="ncx3760"></a>I</h2>

  <p class="p7">&nbsp;</p>

  <p class="p8">Şafak’a dönüşte birlikte kahvaltı edeceklerine söz vermişti, dükkânda buluşacaklardı. Pendik istasyonunda indi. Sabahın o saatinde, elinde küçük bir valiz, beni uğurlamak ister gibi, beton peronda öylece durduğunu, trenin kalkmasını beklediğini hatırlıyorum. Artık kocaman bir kadın olduğunu, meraklanmam için bir neden olmadığını bilmeme karşın, onu orada bırakmaktan hiç hoşlanmadım. Dahası, içimde, gün kötü bir şeylere gebeymiş gibi bir his vardı. Bir bakıma doğrulandı bu sezgi. Rodoplu, Şafak’ın gündelik yaşamı ile tanıştı. Diana Pavloviç hayatımıza girdi.</p>

  <p class="p8">O sabah, epey bir süre taksi beklemiş, sonunda bulduğu şoföre elindeki adresi okumuştu, Günay. Çırpıcı Mahallesi, Kazım Karabekir Bulvarı, No: 71, minibüs yolu.</p>

  <p class="p8">“Çırpıcı Mahallesi mi?” diyerek yüzünü ekşitti adam.</p>

  <p class="p8">“Evet, ne oldu?”</p>

  <p class="p8">Günay’ı, yukardan aşağı süzdü,</p>

  <p class="p8">“Yolu buradan çok zordur, be abla!” dedi. <span class="t15">Senin ne işin var orada</span> demek istiyordu.</p>

  <p class="p8">“İneyim mi?”</p>

  <p class="p8">“Yok, götüreceğiz artık.”</p>

  <p class="p8">“Sağol!”</p>

  <p class="p8">“Kartal istikametinde bir yola saptılar. Yaşlı adamın ne demek istediğini az sonra anladı. Birkaç dakika içinde asfalt bitmiş, kil sarısı bir balçığa girmişlerdi. Geceden yağan yağmurun doldurduğu çukurların derinliği belirsizdi, şoför, kenarlarından dolanmaya çabaladı.</p>

  <p class="p8">“Ankara kupkuruydu, burada çok mu yağdı?”</p>

  <p class="p8">Cevap vermedi. Ayağında kara lastik çizmeler, üzerinde kendisine birkaç beden büyük, rengi belirsiz, soluk bir entari, saçları haftalardır yıkanmamış gibi duran küçük bir kız çocuğuna yolun ortasından çekilmesini işaret ediyordu. Çocuk, son âna kadar kıpırdamadı, eli ağzında, arsız arsız güldü. Şoför üstüne sürecekmiş gibi yapınca, az ilerdeki çocukların yanına kaçtı.</p>

  <p class="p8">“Referandumun sonuçlarından etkilenmiş olmalıydım,” diye anlatmıştı Günay, “küçük kız bana Çoban Sülü’nün çocukluğunu düşündürdü.”</p>

  <p class="p8">Bakmak için döndüğünde, Kemal Tahir’in Kastamonu’sunu yaşadığı duygusuna kapıldı. Yükselen güneş, mahallenin kaskatı çirkinliğini, asık suratlı çıplaklığını daha da sertleştiriyordu. Az ilerde kümeleşen çocuklar, sabahın bu kör saatinde top oynamak için toplanmış olmalıydılar. Daha şimdiden çamur içindeydiler. Sümükleri burunlarında fitil fitildi. Yoksullara özgü iki numara saç tıraşları, özensiz kundaklamanın sonucu yamuk kafataslarını büsbütün belirginleştiriyordu. Kötü dikilmiş giysilerinin içindeki bedenlerinin kavrukluğunu görmek için bir kez bakmak yetiyordu. Sahipsizliğin köprüaltı çocuklarının yüzlerine yerleştirdikleri küstah, yarı hain, yarı arlanmaz, yaşlarının çok ötesinde kaşarlanmış ifade bunlarda da vardı. Aralarından biri eğilse, yerden bir taş kapıp arabanın camına fırlatsa şaşırmayacağını fark etmişti.</p>

  <p class="p8">Çevreye, artan bir merakla bakındı. Birer katlı, kiremit çatılı köy evlerinin arasından geçiyorlardı. Öylesine gelişigüzel kondurulmuşlardı ki, aynı hizada iki ev yoktu. Özensiz pencerelerinde bir tek sardunya, bir tek karanfil yoktu. Hiçbir yerde tek bir ağaç, tekbir fidan yoktu. Kimileri zift rengi ondülin levhalarla çevirdikleri bahçelerine bir şeyler ekmişlerdi ama bitkilerin çelimsizliğine bakılırsa, su da yoktu.</p>

  <p class="p8">Elektrik direklerine benzer bir şeyler de görememişti Günay. Geceleri zifiri karanlık olmalıydı. Gözleri, sahneyi tamamlaması için etrafta dönenmesi gereken azgın köpekleri aradı.</p>

  <p class="p8">“Neredeyiz?”</p>

  <p class="p8">“Çırpıcı Mahallesi’ne giriyoruz,” dedi, şoför, küfreder gibi. Rodoplu, bu defa hak verdi. Adamın yeni yıkanmış, en az seksen milyonluk yatırımının bu çamur deryasında işi yoktu.</p>

  <p class="p8">“Haklıymışsın, buraya ancak kağnı girer,” demesine kalmadı, o da oldu. Derisi kemiklerine yapışmış bir öküzün çektiği bir arabaydı, yanında derisi kemiklerine yapışmış bir adam çamurlara bata çıka yürüyordu. Günay, muhayyilesinin ona oyun oynamaya başladığını düşünmüştü.</p>

  <p class="p8">“Daha çok var mı?”</p>

  <p class="p8">Şoför, yine cevap vermedi. Neyse ki, balçık yerini kısmen stabilize, daha kuruca bir yola bırakmıştı. Burada, yapıların şekli de değişti. Köy evleri, çatılarından demir çubuklar fışkıran kare prizma beton yığınlara dönüştüler.</p>

  <p class="p8">“Gökyüzünden gelecek bir saldırıya karşı silahlanmış, askeri koruganlara benziyorlardı,” diye anlatmıştı. Tülin’e, “Sokağa sergiledikleri yalapşap yıkanmış çamaşırlara rağmen, yaşanmışlıkları yoktu. İnsanlığa karşı meşum bir şeylerin planlandığı koca bir şantiye görünümündeydi, Çırpıcı Mahallesi!”</p>

  <p class="p8">“Geldik, ha?”</p>

  <p class="p8">“Şuradan döndük mü, minibüs yolu.”</p>

  <p class="p8">Dört-beş katlı Laz inşaatı binaların çevrelediği, yamalı asfalt bir caddeydi, Kâzım Karabekir Caddesi.</p>

  <p class="p8">“Toz içindeki incik boncuk vitrini ile Paşabahçe, pleksiglas ‘M’ harfi düşmüş Pamukbank şubesi, plastik leğenlerini kaldırıma yaymış züccaciyeci, kuru kurabiyelerini camekân raflarında piramit etmiş kötü pastane, başörtüsü ve pardösüsünden yeni kurtulmuş, ucuz blucinleri içinde, saçları mandallı, nadan bakışlı kızlara göz eden plastik çiçekli minibüs şoförlerinin ekolayzırlı işveleri” arasından 71 numarayı bulmaya çalıştılar. Binalarda numara olmaması usuldendi, caddeye açılan, iki aracın yan yana geçmesine elvermeyecek darlıktaki sokakların sayı sıralamasını kesip kesmedikleri meçhuldü.</p>

  <p class="p8">“Soralım, bari,” dedi, Rodoplu.</p>

  <p class="p8">“Kardeş, 71 numara ne tarafa düşer biliyor musun?”</p>

  <p class="p8">“Türkiye’de kimse bilmediğini söylemeyi kendisine yediremez ya” caddeyi birkaç kez dolandılar. Şoför, Günay’ı azarladı,</p>

  <p class="p8">“Nereye gittiğini bilmiyor musun?”</p>

  <p class="p8">“Bilsem, dönenir miyiz?!” Elindeki çantanın ağırlığı olmasa da, kendisini Çırpıcı Mahallesi’nde adres ararken göremiyordu, Günay. Bir an, bırakıp gitmeyi düşündü.</p>

  <p class="p8">“Burası olmasın?” dedi, şoför.</p>

  <p class="p8">Kapıdaki minibüsü tanıdı,</p>

  <p class="p8">“Burası,” dedi, Rodoplu, kendisini affettirmek için de yüklü bir bahşiş bıraktı ama adam bakmadı bile.</p>

  <p class="p8">Tahmininden çok daha büyük, depo gibi bir yerdi Şafak’ın dükkânı. Kapıda, aşağı inen birkaç basamak merdivenin başında dikildi. Karşısına gelen tezgâhta duran bir kız bir erkek, çocuk yaşta iki tezgâhtar şaşkınlıkla baktılar.</p>

  <p class="p8">“Şafak Bey, yok mu?”</p>

  <p class="p8">“Sedat Bey, var,” cevabı kardeşlerin ikame edilebilirliğini söylüyordu.</p>

  <p class="p8">Karşılıklı bakıştılar.</p>

  <p class="p8">“Nerede?”</p>

  <p class="p8">“İçerde,” dedi, erkek çocuk.</p>

  <p class="p8">Rodoplu, merdivenlerden aşağı birkaç adım attı. Gözlerini zayıf neon ışığına alıştırmaya çalıştı. İşaret edilen yöne döndü, Sedat’ın, DMO masalarını hatırlatan, bahriye grisi bir yazıhanenin arkasında oturduğunu gördü. Sedat, onu gördüğüne şaşırmış ise de belli etmedi. Ağır bedenini kaldırmakta zorlanıyormuş gibi yarı kalktı,</p>

  <p class="p8">“Hoş geldiniz,” dedi, çalmaya başlayan telefona döndü. Rodoplu’ya sağ tarafında, tüpgaz ısıtıcının yanında duran, plastik döşemesi yer yer yırtık, kenarsız koltuğu işaret etti,</p>

  <p class="p8">“Buyurun, oturun.”</p>

  <p class="p8">Elindeki çantayı nereye koyacağını bilemeden öylece dikilmişti. Günay. Sedat’ın konuşmasını bitirmesini bekledi,</p>

  <p class="p8">“Ağabeyinle bir işimiz vardı,” diye yalan söyledi,</p>

  <p class="p8">“Burada buluşup, gidecektik, o nerede?”</p>

  <p class="p8">“Gelir,” dedi Sedat, “Bir çay içelim de.”</p>

  <p class="p8">“Nerede olduğunu biliyor musun?”</p>

  <p class="p8">“Buluruz.” Şafak’ı hatırlatan bir tavırla genç tezgâhtara seslendi,</p>

  <p class="p8">“Oğlum, Sedat, bize çay söyle!” Yazıhanesine döndü, telefonlara cevap vermeye koyuldu. Beton soğuğunu kessin diye çatılan tahta tablanın üzerine yerleştirdiği ayakkabılarının çamuru dikkat çekmeyecek gibi değildi.</p>

  <p class="p8">Nedenini ve süresini bilmediği bir bekleyişe girmişti Günay.</p>

  <p class="p8">“Kendimi aptal gibi hissediyordum!”</p>

  <p class="p8">Dükkânı incelemeye koyuldu. Sedat’ın oturduğu yazıhanenin solundaki raflardan bir tanesinin üzerine saydam bir plastik poşet içinde raptiye ile tutturulmuş fotoğrafını o zaman gördü. Duran Kuran’ın dükkânındaki imza gününde çekilen fotoğraflardandı. Öyle ustaca seçilmişti ki, Günay hem çok belirgindi, hem de gerektiğinde, resmin orada olma nedenini açıklayacak başkaları da vardı. “Yasadışı bir aşkın, usta kamuflajı” olduğunu düşündü. Bir soran olsa, Şafak, “Bırak, yahu, olur mu öyle şey,” diyebilir, inandırıcı da olurdu.</p>

  <p class="p8">Kendi fotoğrafını görmüş olması yabancılığını gidermesine yardımcı oldu, ama garip bir hüznü de beraberinde getirdi. Sevdiği adamın günlerini geçirdiği bu yeri içselleştirmeye çalıştı.</p>

  <p class="p8">“Bir şey, diyor musun?” şeklindeki telefon kapatma formülünü de o gün öğrenmişti.</p>

  <p class="p8">“‘Anlaşıldı, kes artık!’ demenin bir yoluydu.”</p>

  <p class="p8">Müşteriler geldi, müşteriler gitti. “Hilton’un barına tünemiş mintanlı kapıcı Şükrü Efendi nasıl yadırganırsa” türlü malzemenin arasında kendisine özgü bir adacık oluşturan Rodoplu da öyle yadırgandı. Sürekli çalan telefonu, Sedat’ın çevirmelerini izleyen konuşmaları dinlemenin ayıp olacağına ilişkin şartlanması, haber alabilmek için delikanlının gözlerini kollamaktan başka çare bırakmadı. Ne ki, Sedat, Günay’ın ne denli sıkıldığının hiç farkında değilmiş gibiydi, yarım saat süreyle ne bir söz söyledi, ne de bir açıklama getirdi. Sonunda,</p>

  <p class="p8">“On dakika içinde bir ses çıkmazsa, ben gidiyorum,” dedi Rodoplu.</p>

  <p class="p8">“Bir çay daha içelim. Birazdan gelir.”</p>

  <p class="p8">Adının İbrahim olduğunu sonradan öğrendiği, kara kuru genç adam o sıralarda geldi. İbrahim, sendikacıydı. Anadolu yakası temsilcisiydi. 1980 öncesinin işçi liderlerinden, Netaş grevinin önderlerindendi.</p>

  <p class="p8">Gözleri Rodoplu’da, Sedat’la sohbete koyuldu. Bir toptancı müşterisi gelip de, Sedat makamını terk etmek zorunda kaldığında, Günay’a döndü,</p>

  <p class="p8">“Rahat otursana! Niye öyle büzülmüş oturuyorsun?”</p>

  <p class="p8">Anlamadı, Rodoplu,</p>

  <p class="p8">“Efendim?” dedi, “Bir şey mi, söylediniz?”</p>

  <p class="p8">Adam, tam cevap vermeye hazırlanıyordu ki,&nbsp; Sedat geri geldi. Onun dönmesiyle sustuğunu izledi, Günay.</p>

  <p class="p8">“Sedat, ben gidiyorum.”</p>

  <p class="p8">“Bir dakika,” dedi Sedat, yine müşteriye kalktı.</p>

  <p class="p8">“Karşıya mı?” diye sordu sendikacı.</p>

  <p class="p8">“Evet.”</p>

  <p class="p8">“Ben seni bırakırım.”</p>

  <p class="p8">“Sağolun,” demeye kalmadı.</p>

  <p class="p8">“Sen çık, köşede bekle, ben şimdi geliyorum,” dedi adam.</p>

  <p class="p8">“Besbelli, güngörmüş bir adammış ki, bizimkini hemen teşhis etmiş, kardişim!” diye, anlatmıştı, Tülin.</p>

  <p class="p8">Günay’ın nasıl şaşırdığını tahmin edebiliyordum!</p>

  <p class="p8">“Efendim?”</p>

  <p class="p8">Sedat dönmüş, söz yine kesilmişti. Bu defa da, gözlerini devirdi, “Hadi, sen kalk!” işareti yaptı sendikacı.</p>

  <p class="p8">“Aman, ne salağım!” Nihayet “aydı” Günay Rodoplu! Yerine büsbütün yerleşti.</p>

  <p class="p8">Bu defa da, Günay’ın sözünü yanlış anladığına hükmetti, kıvrandı genç adam. Sedat’ın arkasını dönmesini fırsat bildi,</p>

  <p class="p8">“Ben çıkayım, sen arkamdan gel,” diye fısıldadı, “Seni köşeden alırım.”</p>

  <p class="p8">“Yorgun olmasam, belki de aldırmazdım,” diye anlatmıştı. Tülin’e “ama, ilkel komünizm üzerinde parlayan hilaller, homo economicuslarla birleşti, Sedat’a adamın kim olduğunu sordum.”</p>

  <p class="p8">Gözleri müşterilerinde,</p>

  <p class="p8">“Ağabeyimin eski bir arkadaşı,” demiş, adını söylemişti Sedat.</p>

  <p class="p8">“Bir şey mi var?”</p>

  <p class="p8">Şafak’a ihanet edildiği duygusuna yine kapıldı, Günay. Arkadaşının misafirine bunu yapacak adamın diğer ilişkilerinde de güvenilir olmayacağını düşünüyordu. Uyarmamak suç ortaklığı yapmak demekti,</p>

  <p class="p8">“Terbiyesiz bir bey,” dedi ve anlattı.</p>

  <p class="p8">“Neyse, şimdi sen bana bir taksi bul da, ben gideyim. Şafak’ın bir işi çıktı herhalde.”</p>

  <p class="p8">Sedat, bir sfenks sessizliği ile dinledi. Ağabeysinin nerelerde olduğuna gelince, ne bir bilgi verdi, ne de ağabeysini mazur gösterecek bir açıklamada bulundu. Adaşı küçük amcaoğluna emretti,</p>

  <p class="p8">“Sedat oğlum, şuradan bir taksi kap!”</p>

  <p class="p8">Yol boyu, kirlenmişlik duygusunu atmaya çalıştı Günay. (Bu “kirlenmişlik duygusu” tamlaması Rodoplu’yu en iyi tarif eden tamlamalardan birisi. Sıkça kullanmam o yüzden.) Ticarethaneyi, kara sakalları diken diken sendikacının sinsiliğini, Sedat’ın adamla konuşurken yaydığı yakınlık duygusunu unutmaya çalıştı. Öte yandan, kabahatin aslında kendisinde olduğunu, Sedat’a bu olaydan hiç bahsetmemesi gerektiğini düşünüyordu.</p>

  <p class="p8">Yarım saat kadar sonra “adresi itibarlı” diye tanımladığı kendi mahallesindeydi. Çırpıcı Mahallesi’ni belki birkaç kez satın alırdı ama Profesör Kevorkian’ın, Profesör Pavloviç’i “Bastığı yerde ot bitmeyen Türk’ten sakın!” uyarısını haklı çıkarırcasına burada da, tek bir ağaç yoktu. Son “yeşil” alancığa kondurulan çocuk bahçesini de, mahallenin bedduaları (“Ama, sadece bedduaydı, eylem yoktu!”) arasında “Zengin İnşaat” sökmöştö. “Kaldırımlar insanlar için değil ki! Yüzlerce milyonluk otomobilleri, olmayan mazgal deliklerinin gölete çevirdiği caddeden kaldıran platformlar!”dı. Kendi apartmanının taşlaşmış toprak girişine çimen ekmek önerisini komşuları “çok su gider” diye reddetmişlerdi. Oysa, hepsi, en az birer tane yazlıkları olan insanlardı ve daire başına düşecek fazladan su parası ayda iki bin lirayı geçmiyordu.</p>

  <p class="p8">Richard Schlig’in, Şişli’yi, “Bir gettodan geçtim, çok ilginçti,” diye tarif ettiğini hatırladı, “Biliyor musun, Günay, ilginç olan ne?” demişti İngiliz,</p>

  <p class="p8">“İlginç olan, Türklerin bizim ‘kentsel gurur’ dediğimiz şeye sahip olmamaları, Türk şehirleri, inanılmaz bir pejmürdelik içinde. Bu herhalde, kent geleneğiniz olmadığı için böyle.”</p>

  <p class="p8">Benzer şeyleri daha sonra Diana Pavloviç’in kocası, Profesör Pavloviç de söyleyecekti.</p>

  <p class="p8">“Bir Türk şehrine tepeden baktığında gaddarlıktan başka bir şey görmüyorsunuz,” demişti, adam, “Ufuk çizgisine hemen her zaman beton bloklar egemen. Binalar ya inşaat halinde ya da dökülüyorlar. Pejmürdelik de bundan kaynaklanıyor zaten. Yeni yapılan binalara bakıyorum, onlarda da hiçbir şıklık, hiçbir hoşluk yok. Birkaç Türk entelektüeli ile konuştum. Onlar bunu hızlı kentleşme ile açıklıyorlar. Ben öyle düşünmüyorum. Bence, Türk entelektüellerinin nostaljisi yanlış konumlanmış bir duygu.”</p>

  <p class="p8">Diana’nın ısrarı ile Şebi arus’a, Konya’ya gittikleri dönemlerdi,</p>

  <p class="p8">“Mevlana’ya gitmeden önce, 1840’ta, Konya’yı gezen bir seyyahın anılarını okudum,” dedi, Profesör Pavloviç, “Yazar, şehre güzel bir taş kapıdan girdikten sonra kendilerini bir viranelikte bulduklarını söylüyor. Zamanın modern yapıları çoğunlukla kerpiçmiş. Evler dökülüyormuş, camiler terk edilmiş, minareler yıkılmışmış. İnsanlar ahır gibi sefil yıkıntılarda yaşıyorlarmış. Doğal olarak, bu durumda ileri bir tarihte gerçekleşecek kalkınmaya temel ya da model teşkil edecek sokak güzergâhları, kenti bir arada tutacak, şehrin üslubunu belirleyecek meydanlardan bahsedilemez. Korkarım, Türkiye’de kalkınmanın sürekliliği yok. Kerpiç kulübelerden beton yığınaklara geçilmiş. Işıklandırmayı al; sodyum lambalara gaz lambaları aşamasından geçip ulaşmadığınız için olacak, demir sacayaklarını dikip üstüne ampuller yığıp geçiyorsunuz. Ya da, artık restore edilmiş hemen her konağın bahçesinde gördüğüm beyaz boyalı demirdöküm zavalazingolar (aynen bu kelimeyi kullandı!) var. Boyalar bir yıla varmadan kabarıyor. Kaldırımlar çatlıyor, asfaltlar çöküyor. Çok acıklı...”</p>

  <p class="p8">“Zenginlik, temel yanlışları düzeltmiyor,” diyordu, Günay, “Daha da kötüsü, düzeltilmemesi için bağışlatıcı bahane de bırakmadığından büsbütün umut kırıcı oluyor!”</p>

  <p class="p8">Çırpıcı Mahallesi’nin varsıl geleceğinin de, yoksul geçmişi kadar hazin olacağını düşünüyordu.</p>

  <p class="p8">“Şu farkla ki, Çırpıcılılar hedefledikleri geleceğin sakaletini mesela, bir Bebek’i, görmüyor olma gibi haklıcı bir çaba içindeler. Huzursuz olan, ne bu mahalleye, ne de ötekine sığamayan, Batı kentlerinin insanı saran, evindeymişçesine huzurlu kılan yumuşaklığını kıskanmaktan, Etiler’de, Levent’te oturmanın ‘ayrıcalık’ının, keyfini çıkaramayan bizler!”</p>

  <p class="p8">“Ağaca bakarken, ormanı kaçırabilmeyi bir becerebilse, mutlu olabilecek, kardeşim,” demişti, Tülin.</p>

  <p class="p8">Fevzi Özden, konferans, Şafak’ın dükkânı, oradaki bekleyiş, sendikacı üst üste geldiği için olmuş olmalı, bir zamandır küllenen yabancılaşma duygusu kıpraşmaya başladı.</p>

  <p class="p8">Evine çıktı, maydanoz bahçesine koştu. Etiler’e inat, Çırpıcılar’a inat, su damladı, diye feryat eden alt komşuya inat, sulamaya koyuldu.</p>

  <p class="p8">Bir yandan da, verdiği randevuya gelmeyivermeyi beceren Şafak’ı düşünüyordu. Unutmak, özgürleştirici bir duygu olmalıydı. Unutmak ve hiçbir şey olmamış gibi yaşamaya devam etmek. Kaç zamandır bakmadığı romanının başına, Şiran’ı anlatmaya oturdu.</p>

  <p class="p8">O sıralarda ben Günay’ı Pendik’te indirmiş olmanın içime çöken kötümserliği ile doğruca Dergâh’a sürüklenmiştim.</p>

  <p class="p8">‘Dergâh’ ünlü bağlama ustası Sabri Yıldız’ın yarısı saz yapım atölyesi olan, karanlık, rutubetli, küçücük müzik eviydi. Ben gittiğimde Seyfettin İhsani Efendi oradaydı. Çaylarımızı henüz içerken, içeriye bir kadın girdi. Üstat, elini kalbine götürdü, sessizce selamladı. Daha önceden tanıştıkları belliydi, ben ilk kez rastlamıştım.</p>

  <p class="p8">Çok uzun boylu (en az bir seksen beş) iri kemikli bir kadındı, Diana Pavloviç. Yeşil gözleri, kırmızı, dağınık saçları vardı. Konuşurken elleri kollarını zapturapt altına almak gibi bir kaygısı olmadığından, mekânı hemen tümüyle işgal etti. Ne ki, Dergâh’taki varlığını büsbütün şaşırtıcı kılan bu değil, giyimiydi.&nbsp; Bir kere, siyah dantelden yapılma parmaksız eldivenleri vardı ki, ben ilk kez böyle bir şey görüyordum. İkincisi, açık yeşil parlak bir kumaştan (saten olduğunu sonradan öğrendim) dar bir etek, aynı renkten üstüne yapışan bir ceket giymişti. Bu haliyle bana kovboy filmlerindeki bar kadınlarını hatırlatıyordu. Ama, göründüğünden farklı bir yanı olmalıydı ki, Sabri Bey, telaşla koşturdu, bir tabure getirdi, Diana Pavloviç’i Seyfettin İhsani Efendi’nin yanına oturttu. Ben diz dize oturan iki insanın hiçbir zaman ve hiçbir yerde bu kadar uzak olamayacaklarını düşünürken, kadın çantasından bir kitap çıkardı. İdris Şah’ın, ‘Le Soufis’ (‘Sufiler’) adlı kitabıydı. Arkalardan bir sayfa açtı, Seyfettin İhsani’yle, Nasreddin Hoca’nın birkaç fıkrasını tartışmaya başladı. Çok güzel bir Fransızcası vardı, Diana Pavloviç’in, Amerikalı olabileceğini hiç düşünmedim (Seyfettin İhsani Efendi de Galatasaray mezunudur).</p>

  <p class="p8">Diana’nın sorduğu ilk fıkra, bilinen bir fıkraydı: Nasrettin Hoca her gün bir sultanın topraklarından öteki sultanın topraklarına, saman yüklü bir eşek ile geçer. Karakol devriyeleri hocanın kaçakçılık yaptığından kuşkulandıkları için onu her seferinde tepeden tırnağa ararlar. Üstünü ararlar, saman torbalarını altüst ederler ama bir şey bulamazlar. Oysa, Hoca gün geçtikçe zenginleşmektedir. Derken, gün gelir, Hoca bu işleri bırakır, emekliye ayrılır. Yıllar sonra, sınır devriyelerinden birisi ile karşılaşır. Devriye, “Bak, Hoca,” der, “Artık olan oldu, ölen gitti. Allah aşkına söyle, ne kaçırıyordun?”</p>

  <p class="p8">“Eşek,” diye cevap verir, hoca, “Eşek kaçırıyordum.”</p>

  <p class="p8">Diana Pavloviç, hikâyenin telmihini anlamadığını söylüyordu.</p>

  <p class="p8">“Bu hikâye,” dedi, Seyfettin İhsani Efendi, “tasavvufun başta gelen savlarından birisine işaret eder. Doğaüstü deneyimin ve Bâtıni işaretlerin insanoğluna sandığımızdan çok daha yakın olduğunu anlatır. Biz Bâtıni ya da transandantal olanın günlük hayattan çok uzak ya da çok karmaşık olduğunu düşünürüz. Lâkin, kızım, böyle düşünmemizin nedeni cahil olmamızdandır. Cahil, bu meseleyi hiç kavrayamaz! Oysa, günlük hayattan ‘çok uzak’ olduğu düşünülen şey, sadece yoğunlaşılan yön farklı olduğu için uzak gibi görünür.”</p>

  <p class="p8">Nasreddin Hoca’nın bir mutasavvıf olduğunu ben bilmiyordum. Ya da, belki de biliyordum ama üstünde durmamıştım. Artan bir merakla dinlemeye koyuldum. İkinci hikâye, Nasreddin Hoca’nın kömürlükte kaybettiği yüzüğünü, orası karanlık olduğu için, sokakta, elektrik direğinin altında aradığı hikâyeydi. Seyfettin İhsani Efendi, bunun, bilginin yanlış yerde aranmasına bir örnek olarak anlatıldığını söyledi. Hoca’yı mizah ustasından başka birisi olarak hiç düşünmemiş olan bana döndü.</p>

  <p class="p8">“Nasreddin Hoca’yı, ‘Kaba Düşünce’nin pençelerinden Hüseyin kurtardı,” dedi, “Efsaneye göre, o Hain İhtiyar (‘Kaba Düşünce’ demek istiyordu) şakacı Nasreddin’e, ‘Bundan böyle her fıkran, altı fıkra doğursun! İnsanlar seni gülünç bulsunlar,’ diye, beddua etti. Ama, her şerde bir hayır vardır. Hüseyin, Nasreddin’e kendi irfanının bir kısmını armağan etti. Böylece, Hoca’nın fıkraları şaka niyetine söylendi ama fizikötesi anlamlarını yitirmediler; Hain İhtiyar’ın insanoğlunun bilincinden çaldığı düşünce bütünlüğünü geri verdiler.”</p>

  <p class="p8">“Hüseyin kimdir?” diye sordum,</p>

  <p class="p8">“Celal ile Kemal’e bak,” dedi.</p>

  <p class="p8">Diana Pavloviç’in bütün bunlardan ne anladığını kestiremiyordum, ancak, kadının dikkatinden, böylesine özel, adeta mahrem bir düşünce biçimine duyduğu içten ilgiden adamakıllı etkilendim. Bir arayış içinde olduğu belliydi ama lümpen bir arayış değildi bu. Onu görebiliyordum. Sonra, daha da ilginç bir şey oldu. Diana, çantasından çıkardığı bir kâğıt parçasına yazılı bir adres gösterdi, Sabri Bey’den nerede olduğunu tarif etmesini istedi. Sabri Bey, kâğıda baktı, bana uzattı,</p>

  <p class="p8">“Sen daha iyi bilirsin.”</p>

  <p class="p8">Günay’ın adresiydi!</p>

  <p class="p8">Bir bana, bir ona bakan Diana’ya, Günay Rodoplu’nun arkadaşım olduğunu söyledim. O, Günay’ı tanımadığını, ortak bir dostları, Profesör Sernea’nın tanıştırmaya söz verdiğini, bugün öğleden sonra orada buluşacaklarını anlattı. Sernea’yı tanıyor olmama ayrıca sevindi. Birlikte gidip gidemeyeceğimizi sordu. Onun için bir mahzuru yoksa, benim için de yoktu, tabii. Kaldı ki, Günay’ı orada, istasyonda bırakmış olmanın sıkıntısını atabilmiş değildim. Kalkmadan önce, Diana, Sabri Bey’le bir sonraki ders saatini kararlaştırdı. Kadının bağlama dersi alıyor olması da bir başka sürprizdi. Sabri Bey, çok hızlı öğrendiğini, piyasadaki birçok insandan daha iyi çaldığını söyledi. Bunda, gitar ve piyano dahil, beş-altı enstrüman çalıyor olmasının dahli vardı.</p>

  <p class="p8">Sernea bizden önce gelmişti. Günay’la ilk görüşmesinin son görüşmesi olacağını sanmıştım. Kadını tekrar görmek profesyonellik denilen şeyin bu olduğunu hatırlattı.</p>

  <p class="p8">Diana’nın, mekânı egemenliği altına almaktaki maharetinden bahsetmiştim. Sernea’nın da ondan geri kalan yanı yoktu. Her ikisi de bir doksana yakındılar. Çok yüksek sesle konuşuyorlardı. Aralarındaki tek fark Sernea’nın kütüphane memuresi giyimine karşın, Diana Pavloviç’in, (Günay, “Kraliçe Elizabeth’in ikinci gelini, Ferguson’a taş çıkaracak kadar,” diyordu) rüküş olmasıydı.</p>

  <p class="p8">“Aman, kardişim, ne bu?!” dedi, daha sonra gelen Tülin, “Kadın, eline kalemi almış fondötenin üzerine kaş göz çizmiş kendisine!”</p>

  <p class="p8">“Sorma!” dedi, Rodoplu.</p>

  <p class="p8">“Sesi de zurna gibi! Kandıralı duysa kaçacak yer arardı!”</p>

  <p class="p8">Diana Pavloviç sahici bir Hollywood film prodüktörüydü. Ne denli “önemli” olduğunu Prof. Sernea anlattı. Günay’ın <span class="t15">italik</span>’lediğini hemen gördüm, “Onca, önemli ise Türkiye’de ne işi var?” İzleyen açıklama masumdu. Kocası, psiko-linguistik profesörüydü. Bir yıllığına Boğaziçi Üniversitesi’ne konuk öğretim üyesi olarak gelmişti. Diana, bu fırsatı değerlendiriyordu. Amacı, Türkiye’de bir film yapmaktı, bir Türk yazarla çalışmak istiyordu. Bu dileğini Sernea’ya söylemiş, Sernea da onu Rodoplu’ya getirmişti. Kısa bir tanıştırmadan sonra (ben bir ikinci gazabı üstüne çekmemek için diye düşündüm),</p>

  <p class="p8">“Ben artık siz kızları yalnız bırakayım, konuşun,” gibisinden bir bir şeyler söyledi, kalktı Sernea.</p>

  <p class="p8">“Tanrı’ya şükür!” dedi, Pavloviç, Sernea’nın arkasından,</p>

  <p class="p8">“Biliyor musun, akademisyenlerle hiç aram iyi değildir benim! Tanrı aşkına, konuşmaktan başka bir şeye yaramazlar!”</p>

  <p class="p8">“Hımmm,” dedi Tülin, Diana’ya bakarak, “Fena bir kıza benzemiyor bu.”</p>

  <p class="p8">Rodoplu, her zamanki gibi çok dolaysızdı,</p>

  <p class="p8">“Hollywood’u bırakıp, neden buraya geldiniz?”</p>

  <p class="p8">“Oh, b..,” dedi, Diana Pavloviç, adlı adınca, “O piçlere zaten dayanamıyordum!” Birden rahatlamış gibi, dantel eldivenlerini çıkarmaya koyuldu.</p>

  <p class="p8">“Biliyor musun, orada insana ne yaparlar? Böyle, hücre gibi daracık, penceresiz ofislere kapatırlar ve ‘yaz!’ derler. Yazılan her şeyi, yüzlerce defa yazdırırlar. Sonra da, işte böyle b..tan filmler yaparlar. Hollywood filmlerinin ne kadar kötü olduğunu bilirsiniz, değil mi! Yani, Tanrı aşkına, Hollywood’dan kaç tane özgün film çıkıyor? Bir konunun pazarlanabilir olduğunu görmeye görsünler. Artık hepsi benzerini yapmaya başlar. Rambo 1,2,3,4,5, Star Wars 1,2,3! B..! İnsanın beynini s . . . bırakırlar!”</p>

  <p class="p8">“Herkesin de derdi başka, kardişim,” dedi, Tülin. Günay, gülmeye başladı.</p>

  <p class="p8">“Vallahi!” ciddi söylediğini anlatmak için de yemin etti, Tülin.</p>

  <p class="p8">“Ne dedi, ne dedi?” diye sordu, Pavloviç,</p>

  <p class="p8">“Önemli değil,” dedi Günay.</p>

  <p class="p8">“Siz Türkler hep böyle yaparsınız, değil mi?!!” diye söylendi, Diana.</p>

  <p class="p8">Öfkesi içtendi, Günay’ın hoşuna gitmiş olmalıydı.</p>

  <p class="p8">“Nasıl yaparız?” diye sordu.</p>

  <p class="p8">“Kendi aranızda konuşursunuz!”</p>

  <p class="p8">“Her şeyi çeviremeyeceğimiz için,” dedi Günay.</p>

  <p class="p8">“Bir dene!” diye ısrar etti, Pavloviç.</p>

  <p class="p8">“Each to his own,” dedi Rodoplu.</p>

  <p class="p8">“Ne demek, yani?”</p>

  <p class="p8">“Gördün mü?”</p>

  <p class="p8">“Hey, seni sevdim!” diye bağrıştı, kadın. “Espri anlayışın var, öyle değil mi?”</p>

  <p class="p8">“Ne esprisi, kardişim?” dedi, Tülin, gözlerinin içi gülüyordu.</p>

  <p class="p8">“Ne iş yapar?” diye sordu, Pavloviç, Tülin’i gösterek.</p>

  <p class="p8">“Ne iş olursa yaparız, hemşire!” dedi Tülin.</p>

  <p class="p8">“Şu anda bir otel işletiyor,” dedi Rodoplu,</p>

  <p class="p8">“Daha önceden, Türk Ticaret Odası’nı işletirdi.”</p>

  <p class="p8">“Nasıl, yani!”</p>

  <p class="p8">“Onu öteki romanda anlatacak,” dedi, Tülin, “Şiran Efendi’yi bitirsin, sonra beni yazacak.”</p>

  <p class="p8">“Heeey! Siz kızlar benimle dalga mı geçiyorsunuz?”</p>

  <p class="p8">“Gerçekten, değil”i, gülmesinin arasına ancak sıkıştırabildi, Günay,</p>

  <p class="p8">“İkimizin arasında, anlatması çok uzun sürecek bir şaka, hepsi bu. Lütfen, inanın bana.”</p>

  <p class="p8">“Dinle, bak,” dedi Pavloviç, “Siz benim cinsimden hanımlara benziyorsunuz,” benim orada olduğumu unutmuş olduğu için çok utanmış gibi döndü, elimi tuttu, uzun uzun özür diledi,</p>

  <p class="p8">“Siz hanımları tuttum. Onun için soracağım: Bu evde, Tanrı’nın belası çaydan başka içecek bir şey var mı? Sert bir içecek?”</p>

  <p class="p8">“Cin tonik?” dedi, Tülin, kirpiklerini çok mahcup olmuş gibi yere indirerek, “Bizim ülkemizde kadınlar günlerde cin tonik içerler de... Olacak o kadar,” diye ekledi, “bildiğiniz gibi, Batılılaşıyoruz da, biz. Sue Ellen içer de, biz geri kalır mıyız?”</p>

  <p class="p8">“Cin tonik, yok,” dedi, Diana Pavloviç, Türkçe, “Raki var!”</p>

  <p class="p8">“Artık onu siz bileceksiniz, kardişim,” dedi, Tülin, o da Türkçe, “Bizde ikisi de var. Var değil mi, Günay’cım?”</p>

  <p class="p8">“Var, var,” dedi Rodoplu, “ikisi de dolapta.”</p>

  <p class="p8">Diana Pavloviç, Hollywood’un dışında, paragöz Musevi prodüktörlerden uzak, bir ikinci yapımcılar halkası oluşturmaya çalıştıklarını anlattı. Bu ikinci halka, Hollywood’un gittikçe daha da kötüleşen klişe yapıtlarının dışında filmler üretecek, Musevi sermayesine boyun eğmeyen, Avrupalı ya da Avrupa’ya yerleşmiş yönetmenlerle “ve tabii, senaristlerle” çalışacaktı. Kendi şirketi, bu halkanın Türkiye ucunu oluşturacaktı.</p>

  <p class="p8">“Türkiye, yani, Ortadoğu,” dedi, “Türkiye, Ortadoğu’ya açılan kapıdır, öyle değil mi?”</p>

  <p class="p8">Türk film yıldızlarını oynatmak isterlerdi, tabii, niçin olmasındı ama, Diana’nın anladığı, içlerinde dil bilen parmakla sayılacak kadar azdı ve filmler sesli çekiliyorlardı, “Tabii!”</p>

  <p class="p8">“Tabii,” dedi, Tülin.</p>

  <p class="p8">“Bir şey daha var,” dedi, Diana, “Beni yanlış anlamayın,” elini Rodoplu’nun elinin üzerine koydu, hafifçe sıktı, “Lütfen! OK?”</p>

  <p class="p8">Sernea, “Dikkat! Milliyetçidir!” türünden bir uyarı yapmış olmalıydı.</p>

  <p class="p8">“Tamam, tamam!”</p>

  <p class="p8">“Kendilerine bakmayı bilmiyorlar! Makyaj bilmiyorlar, ışık bilmiyorlar. Anlıyor musun?”</p>

  <p class="p8">“Biliyorum,” dedi Rodoplu.</p>

  <p class="p8">“Şimdi biz film yaptığımız zaman Amerikalıları kullanmak zorundayız. Umarım, sen buna karşı çıkmazsın. Benim aklımda Shirley McLaine var?”</p>

  <p class="p8">“Neye karşı çıkmam?”</p>

  <p class="p8">“Shirley McLaine’e!”</p>

  <p class="p8">“Bayan Pavloviç... “</p>

  <p class="p8">“Diana de!”</p>

  <p class="p8">“Diana. Biz şimdi film mi yapıyoruz?”</p>

  <p class="p8">“Yapmıyor muyuz?” Önce bir şaşırdı, sonra kendisini topladı, kadın, “Ah, tabii! Aklımdakini henüz söylemedim, sana!”</p>

  <p class="p8">Aklındaki, Türkiye’nin güzelliklerini sergilemeyi hedefleyen bir filmdi, ancak pazarlanabilir olması için, Humeyni rejiminden kaçan İranlıları konu alan bir gerilim filmi olacaktı. Fanatik İslâmiyet’ten kaçan İranlılar, Türkiye üzerinden Amerika’ya göç edeceklerdi. O arada türlü ihanetler, entrikalar ve İncirlik Üssü’nden bir Amerikalı pilotun İranlı bir kadınla yaşadığı aşk vardı.</p>

  <p class="p8">“Şah’ın paraları ile mi kaçacaklar, parasız mı?” diye sordu Rodoplu.</p>

  <p class="p8">“İranlı kadın saraydan olmalı, öyle düşünmüyor musun?”</p>

  <p class="p8">Günay’ın sorusundaki ironiyi anlamamıştı.</p>

  <p class="p8">“Pierre Loti’nin Aziyade’si ya da Flaubert’in Tanit’i gibi, ufak tefek, yakıcı, sonsuz cinselliği olan, egzotik, iç gıcıklayıcı, esmer güzeli bir oryantal, öyle mi,” diye yineledi Rodoplu.</p>

  <p class="p8">“Estiriniz, efendim!” dedi, Tülin. Günay’a döndü, “Şimdi, paralayacaksın garibi ya, haberi yok!”</p>

  <p class="p8">“Bu öteki gibi de değil,” Rodoplu arkadaşına, “cahil bu. Anlamaz.”</p>

  <p class="p8">“Dr. Sernea, İslâmiyet’i çok iyi bildiğini söyledi,” diye sürdürdü Pavloviç, “Böylesi bilgi bizim işimizde paha biçilmez bilgidir. Biliyor musun, seni tanıdığım için çok şanslıyım!” diye ünledi Diana, coşkuyla, uzandı, yine elini okşadı, Günay’ın.</p>

  <p class="p8">“Sandığın kadar, değil,” dedi Rodoplu.</p>

  <p class="p8">“İşte, geliyor!” dedi Tülin.</p>

  <p class="p8">“Ne demek istiyorsun?” diyerek geriledi, kadın. Saklamadığı düş kırıklığında çocuksu bir dokunaklılık vardı. Günay’ın, kendisinden istenen bir şeyi muhatabı dengi olmadığı için, gerekçesini açıklayamadan reddetmenin, bencillik ediyor olmaya benzer sıkıntısını duyduğunu hissettim.</p>

  <p class="p8">“Bak, ne diyeceğim,” dedi, “bunu sonra konuşalım, olur mu? Dün akşam trendeydim, hemen hiç uyumadım.”</p>

  <p class="p8">“Ah, çok affedersin! Gerçekten, lütfen affet!” diyerek yerinden fırladı, Diana.</p>

  <p class="p8">“Seni yarın ararım. Olabilir mi? Arayabilir miyim?”</p>

  <p class="p8">“O kadar da değil,” dedi Günay, “İçkini bitirebilirsin.”</p>

  <p class="p8">Diana Pavloviç’in,</p>

  <p class="p8">“İkinci kuşak New England Püritenlerinin ünlü lideri Increase Mather ahfadından, Amerikan İhtilali’nin Kız Evlâtları Derneği üyesi (Günay, bunun Amerika’ya ilk göç eden ailelerin kurduğu, başka kimseleri üye almayan, müthiş “snop” bir beyaz Protestan derneği olduğunu, gericilikte neredeyse Ku Klux Klan’ın “dişi” karşılığı olduğunu söyledi) Mrs. Anne Austin-Auchincloss ile Amerikan Pasifik Filosu’nun emekli binbaşılarından, İkinci Dünya Savaşı’nın ‘Mor Kalp’ madalyalı ‘gazi’si, ‘Aachincloss Sanayi Boyaları’ fabrikalarının Yönetim Kurulu Başkanı, Robert Steven Auchincloss’un ilk evlâtları olduğunu, 1947 yılının mart ayında, Amerika Birleşik Devletleri’nin, Massachusetts eyaletinin, Boston şehrinde doğduğunu” öğrendik. Asıl adı, Ellen Catherine Austin-Auchincloss’tu. Brooklynli (“Ah, bizim Woody’nin memleketi!” dedi, Tülin, “Öyle söylesene, ayol! Bizim Woody Allen, işte!”) bir Yahudi olan Prof. David Pavloviç’le evlendiği zaman “Catherine Pavloviç” olmuş, New York’tan Kaliforniya’ya taşınıp, sinema işine girince de, “Diana Pavloviç”te karar kılmıştı.</p>

  <p class="p8">“Anlıyorsunuz ya! Sermaye onların sermayesi!” diyerek gözünü kırptı, “Orada bir Yahudi ismi her kapıyı açar!”</p>

  <p class="p8">“Diana da seksi olduğu için herhalde?!!” dedi Günay.</p>

  <p class="p8">Pavloviç’in yüzü güldü.</p>

  <p class="p8">“Bayılırım akıllı kadınlara!”</p>

  <p class="p8">Rodoplu buna cevap vermedi. Düşünceli düşünceli bakmakla yetindi.</p>

  <p class="p8">Kadının arka-planının o sabahki Dergâh muhabbetini açıklayan bir tarafı olmalıydı. Ama, tabii, onu bu aşamada anlamam imkânsızdı. Türkiye’ye geleli üç aydan biraz fazla olmuştu, Bebek’te bir yer kiralamışlardı. İki çocuklu bir aile için, küçüktü ama idare ediyorlardı.</p>

  <p class="p8">“Bebek” adresini duyan Tülin, kadını Günay’ın başından almaya karar verdi,</p>

  <p class="p8">“Bana çok yakın oturuyorsun, ben seni bırakayım,” diye atıldı. Günay’ın, belli belirsiz bir minnetle baktığını gördüm.</p>

  <p class="p8">Kapıdan çıkarlarken güldü,</p>

  <p class="p8">“Hayırlı olsun,” dedi Tülin, Günay’a, “Başına iş aldın!”</p>

  <p class="p8">Ankara’da olduğum ay içinde, Rodoplu’nun romanından kopmuştum. Daha doğrusu, hepimiz sanki Günay her şeyi bırakmış da Şafak’la uğraşıyormuş gibi bir duyguya kapılmıştık. Tabii ki, doğru değildi. Nitekim, sorduğumda, romanın yeni yazdığı bölümlerini gösterdi,</p>

  <p class="p8">“Oradalar, bak!”</p>

  <p class="p8">O gece, notlarını okudukça telaşlandığımı hatırlıyorum. İçinde Kürtçe bölümler vardı! Sabahtan başlayan, kötü şeyler olacağına ilişkin duygudan zaten kurtulamamıştım. Okuduklarımdan büsbütün rahatsız oldum. Daha da kötüsü, ikimizin de uykusu kaçmıştı.</p>

  <p class="p8">Kapı çalındığında saat ikiye geliyordu. İrkildim, Günay’a baktım,</p>

  <p class="p8">“Şafak,” dedi Günay, “Şafaktır.”</p>

  <p class="p8">“Hep bu saatte mi gelir?”</p>

  <p class="p8">“Hayır. İlk defa. Ama o olmalı.”</p>

  <p class="p8">Alt kapıyı açmaya yöneldi.</p>

  <p class="p8">“Ben gidiyorum,” dedim.</p>

  <p class="p8">Şafak Özden asansörü kullanacaktı, ben merdivenlere yöneldim.</p>

  <p class="p8">“Beni bu saatte burada görmesi doğru olmaz.”</p>

  <p class="p8">Günay’ın yüzündeki ifadeyi hiç unutmayacağım! Alay, hüzün, küçümseme karışık bir tebessümdü, ama beni durdurmadı.</p>

  <p class="p7">&nbsp;</p>

  <p class="p7">&nbsp;</p>

  <p class="p9"><span class="t17">&nbsp;</span></p>
</body>
</html>
