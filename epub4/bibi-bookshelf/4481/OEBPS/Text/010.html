<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>V</title>
</head>

<body>
  <h2 class="h20">V</h2>

  <p class="p7">&nbsp;</p>

  <p class="p8">Diana Pavloviç’i tanıştırmış olmasını saymazsak, Dr. Sernea, Rodoplu’nun hayatında önemli bir yer işgal etmedi. Hatırladığım kadarıyla, Günay onu üç kez ya gördü, ya görmedi. O günkü ziyaretini burada aktarmamım nedeni benim için Rodoplu’yu tanıma bakımından çok öğretici olmuş olması. Kadın gittikten sonra sabaha kadar oturmuş, konuşmuştuk. Şimdi düşüncesi acı veriyor ama o geceden sonra bir süre ‘küstük’ de. Benim için de zor bir dönem olmuş olmalı. Cezaevinden yeni çıkmıştım, eşimden ayrılmıştım... Her neyse, bu Günay’ın hikâyesi.</p>

  <p class="p8">Sernea, randevuyu mektupla almıştı. Dile getirdiği nedeni, “Orta Doğulu kadın yazarları tanımaktı”tı.</p>

  <p class="p8">“Entelektüel merak? Öyle mi?”</p>

  <p class="p8">“Entelektüel merak,” dedi Rodoplu, üstünü değiştirmiş, gelmişti.</p>

  <p class="p8">“Bu da ne?”</p>

  <p class="p8">“Bindallı.”</p>

  <p class="p8">Beni şaşırtmakta ustaydı bu kadın!</p>

  <p class="p8">“Sen bindallı giyer miydin?”</p>

  <p class="p8">“Tabii!” dedi muzip muzip, “Hatun, Orta Doğulu kadın yazar tanıyacakmış ya, tanısın bakalım!” Koyu mavi kadife üzerine gümüş işlemeli giysiye güzelliği burnunun direğini sızlatıyormuş gibi baktı,</p>

  <p class="p8">“Çok da güzel ama değil mi?”</p>

  <p class="p8">“Çok,” dedim. Günay’ı ne kadar değiştirdiğini düşünüyordum. Başını tutuşu bile farklıydı sanki.</p>

  <p class="p8">“Osmanlı sultanı gibisin!”</p>

  <p class="p8">“Ona hanım sultan denir! Cahil!” Geldi sarıldı, “Kalıyorsun, değil mi?” Cevap vermemi beklemedi,</p>

  <p class="p8">“Kadın bir de kitabını göndermişti!” diye telaşlandı, “Şuna bir bakalım, ayıp olmasın.”</p>

  <p class="p8">Kitabın adı, “<span class="t15">Bereketli Hilal’in Kadınları, Arap Kadınlarından Çağdaş Mısralar</span>”dı. Arka kapağında on üç şairenin ve kitabın redaktörünün (Kamal Boullata) fotoğrafları yer almıştı. Günay, şöyle bir baktı,</p>

  <p class="p8">“Oh, oh, oh!” dedi, “Bereketli Hilal’in Esin Afşar’ları, Bilgesu Erenus’ları... Takım tamam.”</p>

  <p class="p8">Önyargılardan korktuğum kadar hiçbir şeyden korkmadığımı söylemiştim. Ona duyduğum güvene karşın, kitabın kapağını bile açmadan vardığı sonuç, içimi ürpertti. Öfkeye kapılmaya başladığımı hissediyordum. Tabii, o da.</p>

  <p class="p8">“Bak,” dedi, “örtü yok, takılar firuze artı gümüş...”</p>

  <p class="p8">“Yani?”</p>

  <p class="p8">“Yani, ‘Bodrum’ (kurduğu bağlantıları her zaman anlamadığımı da söylemiştim), kuaförlü saçlar, özenli makyajlar, sigaralar... Esmer ama herhangi bir Batı şehrinde rastlanabilecek kariyer kadınları. Arap burjuvazisi. Sen hiç Filistinli kadın gördün mü? Kamplardakileri. Sahici olanları?” Sinirlenmeye başlıyordu.</p>

  <p class="p8">Buda redaktör Kamal Boullata olmalı... hımmmm! Bedri Baykam’ın Arap çeşitlemesi! Lüle lüle uzun saçlara, kösnül tebessüme baksana! “</p>

  <p class="p8">“Ne demek şimdi bu?”</p>

  <p class="p8">“Canım, efendim, esmer ten, kıvırcık siyah saç, Batı ülkelerinde,&nbsp; ilkel Üçüncü Dünya sendromudur.&nbsp; Bundan kurtulup kendisini ‘ilginç’ kılmak isteyen Arap, İranlı, Türk vs. erkek, böyle hoşluk yapar. “</p>

  <p class="p8">Ne diyeceğimi bilemedim, aklıma Cezayirli Fransız şarkıcı Enrico Macias geldi.</p>

  <p class="p8">“Bereketli Hilal’in değil, bizatihi kendilerinin temsilcileri bunlar,” dedi, Günay, “Sernea’nın görüş alanına girebilmiş olduklarına göre yabancı dil, para ve... ve duygu birliğine sahip Olmalılar.” Gözünü gözlerime dikti birden,</p>

  <p class="p8">“Bak, gel bir tahmin yapayım. Şiirlerinde bağımlılıktan yakınacaklar, ezilen Arap kadınlarının acılarını dile getirecekler.”</p>

  <p class="p8">“Kitaba daha önce bakmadın, değil mi?”</p>

  <p class="p8">“Şerefim üzerine! Bakmadım,” kitabı uzattı, “Sen bak.”</p>

  <p class="p8">Baktım:</p>

  <p class="p8">Andrée Chedid, Lübnanlı Hıristiyan, Paris’te yaşıyor, Fransızca yazıyor;</p>

  <p class="p8">Nazik al-Mala’ika, Bağdat doğumlu, Amerikan eğitimli, <span class="t15">“Esaslı bir ölüm korkusu, yoksun olduğum fıtri özgürlüğüm, Arap dünyası kadınının aşağılık konumundan aldığım yaralar, izleyen ulusal aksilikler ve siyasi yenilgiler: işte şiirimi hüzünle boyayan temel unsurlar.”;</span></p>

  <p class="p8">Mona Sa’udi, Ürdün doğumlu, Paris eğitimli, <span class="t15">“Erkekler neden kadınları boğmadan, kilitlemeden, beynini, rüyalarını kontrol altına almadan sevemezler... baskı altında değil, özgürken nasıl severiz, bunu sadece kadınlar yapabilir!” ;</span></p>

  <p class="p8">Elif Adnan, Lübnan doğumlu, Fransa ve ABD eğitimli, <span class="t15">“... Kadınlara gelince, bizde bir tane bile yoktur hepsi kendilerini erkeklerinin diğer yarısı sayarlar.”</span></p>

  <p class="p8">Therese Awwad, Lübnan doğumlu, Paris eğitimli, “çıldıran ev kadınının hikâyesi.” ;</p>

  <p class="p8">Almaal-Kharda’al-Jayyusi, Filistinli, Amerikan ve İngiliz eğitimli, <span class="t15">“...Ömrüm boyunca kimseye ne boyun eğdim, ne bir usta edindim, ne de güçlü erkek cinsinden emir aldım. Bizim kadınlarımız akıllarını ve yüreklerini kocalarının, babalarının, erkek kardeşlerinin ve oğullarının akıl ve yürekleriyle bütünleştiriyor, buna da iffet ve takva diyorlar. Bu kadınlar, erkeklerine değil uluslarına karşı sorumlu olduklarını anlayıncaya kadar, bu ulus asla ulus olmayacak.”;</span></p>

  <p class="p8">Fawziyya Abu Khalid, Suudi Arap, Bedevi, Amerikan eğitimli... Şiirinin adı “Bir Erkeğe”</p>

  <p class="p8">“Sadık bir köpek olabileceğini düşünmüştüm,” diye yazmıştı, Bedevi şaire,</p>

  <p class="p16"><span class="t15">“Sadık bir köpek olabileceğini düşünmüştüm</span></p>

  <p class="p14"><span class="t15">Koşumsuz bir Arap atı,</span></p>

  <p class="p14"><span class="t15">kabilenin kuru hurmaları lezzetinde,</span></p>

  <p class="p14"><span class="t15">herhangi bir tanrının müjdeleyicisi!</span></p>

  <p class="p14"><span class="t15">Bana gelince, miras ilamımı yırtmış,</span></p>

  <p class="p14"><span class="t15">aşiretimin ağaçlarını kökünden sökmüş,</span></p>

  <p class="p14"><span class="t15">kanunsuzların özgürlüğünü kucaklamıştım!</span></p>

  <p class="p14"><span class="t15">Heyhat!</span></p>

  <p class="p14"><span class="t15">Erkekliğinin ‘Narsissus’un Levanten aynasında dönmüş bir</span></p>

  <p class="p14"><span class="t15">sis</span></p>

  <p class="p14"><span class="t15">senin ise Bereketli Hilal’in meyvelerinin faziletlerini</span></p>

  <p class="p14"><span class="t15">ululayan pezevenklerden birisi;</span></p>

  <p class="p14"><span class="t15">herhangi bir Sultan’ın,</span></p>

  <p class="p14"><span class="t15">herhangi bir yardakçısından</span></p>

  <p class="p15"><span class="t15">başka bir şey olmadığını keşfettim!”</span></p>

  <p class="p17">Yüzüne baktım, korktuğu başına gelmiş gibi duralamıştı. Hüzünle öfke arasında gidip geldiğini görebiliyordum.</p>

  <p class="p17">Miras ilamını yırtmış, aşiretinin ağaçlarını kökünden sökmüşmüş! Bu da Arabın işbirlikçisi! Katliamı hızlandırmaktan başka işe yaramazlar bunlar!”</p>

  <p class="p17">Kendimi aptal gibi hissediyordum. Onun hemen gördüğü, benim göremediğim neydi? Neden göremiyordum?</p>

  <p class="p17">“Bir de bana anlatsana şunu? Nereden bildin?”</p>

  <p class="p17">“E, hayatım, kitap Amerikan basımı! Ticari bir iş olmadığı belli, Amerika’da kaç kişi şiir okur, kaç kişi ‘Arap şiiri’ okur? Yine de, basılabilmişse, bir nedeni var. O neden de şu: Batı’nın kafasındaki kültürden kurtarılması gereken ‘Doğulu’ kavramını perçinliyor. Başka türlü olsa basmazlardı, inan bana! Batı ancak görmek istediği Doğu’yu anlatana sıcak bakar. ‘Evrensel’ olduğu iddia edilen bir kültür dayatılıyor ya canım, bu kadınlar, o ‘evrensel’ kültüre duydukları özlemi, daha doğrusu kendi ‘ilkel’ kültürlerinden ne denli nefret ettiklerini dile getirdikleri sürece itibar görürler. Hoş, itibar da değil ya buraya kabul edilmek gibi bir şey.”</p>

  <p class="p17">“Esin Afşar’ın, Paris konserleri gibi mi?” Kendimce, az önceki duygularımdan ötürü af diliyordum.</p>

  <p class="p17">“Tabii,” dedi, “yani, Allah aşkına, arabeske inat olsun diye Paris’te türkü bozmak nasıl bir...” kelime bulamıyormuş gibi durakladı, “...hamakattır!”</p>

  <p class="p17">“Hamakat?”</p>

  <p class="p17">“Anlayışsızlık, duyarsızlık, bönlük, ahmaklık! Ah, bu entellerin uğursuz kibiri! Aşiretinin ağaçlarını kökünden söktün attın da, yerine -hele de o ekolojide- ne yeşertebileceğini sanırsın?”</p>

  <p class="p17">Yüzüne baktım,</p>

  <p class="p17">“Yapılmak istenene baksana! Batı kültürü getirilecek, Batılı olmayan bir toprak parçasında -<span class="t15">o toprak parçasında yaşayan yerli çoğunluğun varlığı ve istemleri tümüyle kulak arkası edilerek</span>!- yeni bir vatan edinmesine yardımcı olunacak! Nasıl yardımcı olunacak? Batı’nın kültürünün, yerli kültürü istediği gibi tasarruf etmek hakkının, yerli kültürü korumak hakkından ‘daha yüce’, ‘daha iyi’, ‘daha saygın’, ‘daha çağdaş’, ‘daha akıllı’ olduğu şeklinde, tartışmasız ‘doğru’lar yerleştirilerek, yardımcı olunacak. Efendim? Mesela, Türk müziğini ‘çoksesli’ kılmak, ‘teksesli’ olmak özelliğini korumak isteminden; bireyselliği yüceltmek, geleneksel aile yapısını korumak isteminden, pizzacıları yaygınlaştırmak, lahmacuncuları korumak isteminden ‘daha yüce’ bir uğraş, hatta bir ‘hak’ sayılacak! Kim yapacak bu işleri? İşgalcilerin öz-uzman aydınları, tabii!</p>

  <p class="p17">Seni sinirlendirdiğimi biliyorum, ama söylemeden edemeyeceğim. Bak, bu hanımlarla ‘İzmir’i lahmacuncuların işgaline terk etmeyeceğiz,’ diyen Tarık Dursun, aynı hamurdandır ‘Siz’ kimsiniz, ‘işgal edenler’ kimler? Kim kimin şehrini işgal ediyor da, kim savunuyor? Pizzayı lahmacundan daha saygın kılan ne? Bunun cevabı yok. Rasyonel cevabı yok. Akıldışı cevabı var, tabii: ‘Batıcı otorite, organik aydınlar, öyle buyurduğu için, öyle!’ Levi’s’lerle pipolar, Öz Gaziantep lahmacuncusundan, Pizza Floransa’ya geçtiler mi, biter bu iş.”</p>

  <p class="p17">O kadar basit olmadığını düşünüyordum,</p>

  <p class="p17">“Kaç tane organik aydın var ki, Günay’cım? Bu kadar etkili olabilseler başka şeylerde de olurlar.”</p>

  <p class="p17">“Aydın olmayan yoktur ki! Her insan eninde sonunda mesleği dışında bir entelektüel etkinlikte bulunur. Aydınlar dilekçesini hatırlasana! Her insan bir düzeyde bir filozof, bir sanatçı, bir beğeni adamıdır. Aydınsallığı meslek edinmişlerin görevi, herkeste belli bir gelişme düzeyinde var olan entelektüel faaliyetin, ‘Batıcı’ dünya görüşü doğrultusunda şekillenmesine öncülük etmektir. Edebiyatta, sanatta, sinemada, ‘Batıcı’ dünya görüşü öylesi bir haklıcılıkla ortaya konur ki, Batı’ya muhalefet toplum düşmanlığı ile eşleşir. ‘Oryantalizm’in de gelişmesi böyle oldu. Birkaç tarihçi, birkaç papaz başlattı belki, ama çığ gibi büyüdü, tartışılmaz bir ‘bilgi’ oldu. Sümüklü bir İngiliz tezgâhtar kızın ya da Alman dazlağının içine Türklerden fiilen ‘üstün’ olduğu gibi bir ‘bilgi’ nasıl yerleşti dersin? Türkiye’deki ‘beyaz dizi’ daktilosunun kendisini hatim indiren anneannesinden daha ‘kültürlü’ bellemesinin nedeni aynı türden ‘bilgi’ değil mi?”</p>

  <p class="p17">Elleri titremeye başlamıştı yine,</p>

  <p class="p17">“Niye sinirleniyorsun bu kadar?” diye uyaracak oldum, bir durdu,</p>

  <p class="p17">“Türküm, doğruyum, çalışkanım ya! Allah Allah!” Gülmeye başladı, ama yine de, kendisine bu duyguları yaşatan kadına tavır, “en Osmanlı tavır!” alması kaçınılmazdı. “En Osmanlı tavır” mümkün olduğunca az konuşmak, hemen hiç gülmemek, misafiri bir yandan mükemmelen ağırlarken, öte yandan hiç yüz vermemek gibi, heyecanlı ve teklifsiz yapısına hiç uymayan, “üstelik Osmanlı olup olmadığı da meçhul” bir tavırdı. Günay yine de takındı. Kadına birden sordu,</p>

  <p class="p17">“Beni nereden buldunuz, Dr. Sernea? Ünümün Iowa’ya ulaşmış olduğunu düşünemiyorum!”</p>

  <p class="p17">“Oh,” diye ünledi, Dr. Sernea, “Ankara’dan.”</p>

  <p class="p17">“Ankara’dan?”</p>

  <p class="p17">“Evet!” dedi kadın. Elini boynuna götürdüğüne, tek sıra inci kolyesi ile oynamaya başladığına dikkat ettim.</p>

  <p class="p17">Elli yaşlarında, ince, buruşuk, çipil gözlü, mavi saçlı (Günay, Amerikan kadınları arasında saçlarını boyayanların pek az olduğunu söylerdi. Elizabeth yaşındakiler, yıkanınca çıkan çivit mavisi bir tonu tercih ederlermiş) bir kadındı, Dr. Sernea. Ortaokul öğrencisi gibi, yün etek, beyaz bluz, hırka ve düz ayakkabı giyinmişti. Rodoplu, PTT memuresi ya da kütüphaneciye benzediğini söyledi.</p>

  <p class="p17">“Ankara’dan mı? Bakın bu ilginç işte. Tanıdığım birisi mi?”</p>

  <p class="p17">Bu soruya cevap vermemeyi tercih etti Sernea. Sevimli olduğunu düşündüğü, Ronald Reagan türü, yapıştırma bir gülücük takındı,</p>

  <p class="p17">“Milliyetçi olduğunuzu duydum,” dedi Günay’a.</p>

  <p class="p17">Günay, küllüğe uzattığı elini bir an hareketsiz tuttu, sonra yavaş yavaş geri çekti, dramatik bir tavırla arkasına yaslandı, sigarasından bir nefes çekti, neden sonra üfledi, alabildiğine soğuttuğu bir sesle sordu,</p>

  <p class="p17">“Öyle mi?!”</p>

  <p class="p17">“Evet,” dedi Sernea, ama sarsılmıştı, “Değil misiniz?”</p>

  <p class="p17">Uzun bir süre cevap vermedi Günay. Oynuyordu. Kendisinin içine de baygınlıklar getirdiğini bildiğim bir ağırlıkla bardaklara çay doldurdu. Bardak meselesi de garipti, çünkü Amerikalıların fincanı tercih ettiklerini bildiği halde bardak kullanmakta ısrar ediyordu.</p>

  <p class="p17">“Milliyetçilikten ne kastettiğinizi sorabilir miyim?” dedi, nihayet.</p>

  <p class="p17">“Oh!” diye ünledi Sernea, şaşırmış gibi,</p>

  <p class="p17">“Milliyetçiliğin birden fazla tanımı olduğunu düşünmemiştim!”</p>

  <p class="p17">“Yapmayın, bayan,” diye yapıştırdı Rodoplu, “CIA’in arşivlerinde bu tanımların olması gerekir!” bir yandan da nazik nazik gülümsüyordu.</p>

  <p class="p17">Dr. Sernea, bu defa gerçekten sarsıldı. Toparlanması beş-on saniye sürdü. Ne ki Günay, sohbetin gündemini kaptırmamaya niyetliydi, herkesin çok iyi bildiği bir abesi tekrarlıyormuşçasına, sordu,</p>

  <p class="p17">“Orta Doğu Araştırmaları Merkezi’ndendiniz, değil mi? Söyleyin bana, CIA ile nasıl halleşiyorsunuz? Sizi rahat bırakıyorlar mı?”</p>

  <p class="p17">Profesör, bunun ardından ünlü Princeton Üniversitesi’nin, CIA’in, başta Amerikan akademisyenleri olmak üzere, Amerikan kamuoyunu İsrail lehine koşullandırmak amacıyla finanse ettiği açığa çıkmış “Orta Doğu Seminerleri” skandalının geleceğini kestirmiş olmalıydı.</p>

  <p class="p17">“Neyse, unutun!” dedi Rodoplu, küçümseyen bir el hareketiyle,</p>

  <p class="p17">“Şimdi, ne sormuştunuz? Ah, evet, milliyetçi olup olmadığımı...</p>

  <p class="p17">Eğlenmeye başlamıştım! Kaldığıma memnun oldum.</p>

  <p class="p17">“Bu, milliyetçilikten ne anladığınıza bağlı, Profesör,” diye sürdürdü Günay, “Milliyetçilik derken Alman, yani Batı tipi bir ırkçılığı kastediyorsanız, ‘milliyetçi’ değilim, hayır. Anlıyorsunuz, değil mi? Ürünü olduğum kültür elvermez. Eveet... Soruyu, ABD bağımlılığını, Sovyet bağımlılığına yeğleyeceğim anlamında soruyorsanız, yine hayır. Ancak, sizi yanıltmak istemem. Bakın, Sovyetler, neresinden baksanız heyecanlı, hatta çocuksu bir Asya topluluğudur. Züccaciye dükkânına dalmış bir dana gibi, sonuçlarının bilincine varmaksızın kırıp döktükleri çok olmuştur.&nbsp; İngilizler gibi, sömürgelerinin duvarlarına Kraliçe’nin resmini hatıra bırakıp çekilmeyi beceremezler.”</p>

  <p class="p17">Sözü nereye getirecek diye merak ediyordum. Aynı şey Sernea için de söz konusu olmalıydı ki, gözlerinin büyüdüğünü gördüm.</p>

  <p class="p17">“Yani, sabırsızdırlar,” diye sürdürdü Rodoplu, aynı uzak tavırla, “fiziki gücü, uzun vadeli entrikaya tercih ederler. Anlayacağınız, Sovyetlerle olan ilişkimizde biz tankla uzun vadeli ideolojik asimilasyon arasında bir tercih yapmak durumundayızdır. Kolay bir seçim değildir. Ama sonuçta, biz de Asyalıyız. Sinsilikten, silahtan korktuğumuzdan daha çok korkarız,” diyerek güldü, “Tabii, siz buna zihinsel tembellik de diyebilirsiniz.”</p>

  <p class="p17">Çaydanlığa uzandı, Sernea’nın Doğululara yakıştıracağını bildiği bir aşırılıkla, beşinci bardağı doldurmayı önerdi,</p>

  <p class="p17">“No, no! Thank you!” diyerek kaçındı, Amerikalı. Hayatının tehdit edildiğini düşünebilirdiniz!</p>

  <p class="p17">“Ah, ama, bunu anlayacağınızdan eminim,” diye sürdürdü Rodoplu, tepeden bakan bir tavırla, “Bizim Makyavelli geleneğimiz olmadığını bilirsiniz!”</p>

  <p class="p17">“Bundan, sizin kendinizi Asyalı saydığınızı mı anlamalıyım?” diye sordu Dr. Sernea. Günay’ın düşüncesini izlemekte zorlandığını, kendince bir çıkış yolu yakaladığını görebiliyordum.</p>

  <p class="p17">Günay’ın gözlerinde <span class="t15">italik</span>leri gördüm,</p>

  <p class="p17"><span class="t16">“Kafanızda, ‘Sovyetler’i paramparça edecek Asya Müslümanları’ zillerinin çaldığını görür gibiyim, Dr. Sernea! Asya Türkleri, Ruslara rahat vermese ne güzel olur, değil mi? Belki de iyi bir Turancıyımdır. Ne hoş olurdu, değil mi?”</span></p>

  <p class="p17"><span class="t16">“Sıradan bir memurun her yerde sıradan bir memur olacağını düşünmeliydim!” Bu, banaydı. “CIA ‘in birinci sınıf beyinlerini Türkiye’ye, üstelik de böyle sıradan bir iş için herhalde tahsis etmezler, değil mi?”</span> Sernea’ya döndü,</p>

  <p class="p17">“Elbette, Asyalıyım,” dedi, “Başka ne olabilir ki? Devam edelim mi? Milliyetçiliği, kapitalizm ululaması şeklinde düşünüyorsanız, yine hayır. İslami uyanış şeklinde düşünüyorsanız, yine hayır.”</p>

  <p class="p17">“İsa Mesih!” diyerek ellerini çırptı, Profesör, “Bu kelimenin bu kadar çok anlama gelebileceğini düşünmemiştim!” Gerçekten, çok kötü oynuyordu,</p>

  <p class="p17">“Avokado gibi,” dedi Rodoplu, kaşlarını kaldırarak, “Şeker koyarsanız tatlı, limon sıkarsanız salata olur!” Türkiye’de ‘eşek armudu’ diye bilinen, yalnız ithalci manavlarda satılan, Amerikalıların pek sevdiği bir meyveyi örnek veriyordu.</p>

  <p class="p17">“Evet,” dedi kadın, “Anlıyorum.” Yalan söylüyordu.</p>

  <p class="p17">“Ha, eğer, milliyetçilikten, Batılılaşmakta yaya kalma pahasına, kendi kültürüne sahip çıkmayı anlıyorsanız, bakın o doğru. Evet, milliyetçiyim. Ve Hilal’le, Haç arasında bir seçim yapmak söz konusuysa, hiç kuşkunuz olmasın, Hilal’i seçerim.”</p>

  <p class="p17">“Oh, insanların kültürel miraslarına sahip çıkmaları güzel bir şey!” dedi Dr. Sernea, yine en Reagan gülücüğüyle. Ben, yılışıklığının mide bulandırıcı olduğunu düşünürken,</p>

  <p class="p17">“Bunun için mi kitabınızdaki o şaireleri seçtiniz?” diye bastırdı Günay.</p>

  <p class="p17">Dondu kaldı, kadın,</p>

  <p class="p17">“Neden? iyi bir seçim olmadığını mı düşünüyorsunuz?”</p>

  <p class="p17">Alelacele toparlandı, ekledi,</p>

  <p class="p17">“Kamal Boullata yardım etti. Biliyorsunuz, Filistinlidir. Kendisi, yetenekli bir ressam ve yazardır.”</p>

  <p class="p17">Günay, bana baktı, <span class="t15">“Gördün mü?”</span></p>

  <p class="p17">Kadının, “Filistinli” açıklamasının, Hilal’i savunacağını söyleyen birisine hoş görünmek isteminden kaynaklandığı açıktı. Acemice olduğunu düşündüm.</p>

  <p class="p17">“Evet, gördüm,” dedi Günay.</p>

  <p class="p17">“Başındaki alıntıdan belli: “<span class="t15">Ellerinin emeğinden o kadına da pay verin. Bırakın o da yaptığı işlerle tanınsın şehirde</span>. Süleyman’ın Meselleri, XXXI, 31” değil mi? Boullata, Hıristiyan Filistinlilerden olmalı,” diye ekledi müstehzi bir gülüşle.</p>

  <p class="p17">“Demek biliyorsunuz? Hıristiyan mısınız?”</p>

  <p class="p17">“Tabii ki, hayır,” dedi Rodoplu, sesine hakarete uğramış bir ton vermişti, “O pasajı ben de bir kitabımda kullanmıştım. Ancak izin verirseniz Boullata’nın seçimini yersiz buldum.”</p>

  <p class="p17">“Neden?”</p>

  <p class="p17">Gerçekten şaşırmış, gözlerini açmıştı kadın. Renkten renge girmek diye bir şey varsa, bu o anda tanık olduğum ruh hali olmalıydı!</p>

  <p class="p17">“Azizem, Dr. Sernea,” dedi Günay, (Azizemmiş! Sandıktan kelime çıkarıyordu!) “İncil’deki o pasajın, bu şairelerin karşı çıktığı ne kadar anlayış varsa hepsini içerdiğini bilmediğinizi söylemeyin bana!”</p>

  <p class="p17">Kadını iyice ezmeye niyetliydi. Üşenmedi, kalktı, buldu ve okudu pasajı,</p>

  <p class="p17"><span class="t16">‘“Kim, nasıl bulsun bir iffetli kadın? Varsa öyle bir kadın, fiyatı kat kat fazladır yakutlardan. Bir kadın ki, ona kocasının yüreğini emanet etmesinde tehlike yoktur. Bir kadın ki, kocası gönlünü kazanmak için uğraşmak zorunda değildir. Bir kadın ki, ömrünün her gününü kocasına iyilik yaparak geçirir, kötülüğe geçit vermez. Yün bulur, keten bulur ve isteyerek çalışır elleriyle. O kadın ki, bir ticaret gemisi gibidir; uzaklardan erzak taşır. Öyle bir saattir ki uyandığı vakit henüz gecedir ve kadın o saatte ev halkına et dağıtır. Bir tarla düşünür, satın alır ve ellerinin emeği ile bir bağ yetiştirir. Belini güçle takviye eder, kollarını kuvvetle donatır. Bilir ürettiği malın iyi olduğunu ve onun mumu gece de sönmez. Ellerini iğinin üzerinde tutar ve onun elleridir saran örekeyi... Ve kocası itibar görür otururken ileri gelenleriyle ülkesinin şehir meydanında... Böyle bir kadını kocası da beğenir. .. ‘Ve sizin kitabınızdaki cümleler... Arap feministlerinin, Kitabı Mukaddes dururken, günah keçisi olarak Kur’an’ı Kerim'i seçmiş olmalarını garip bulmuyor musunuz?”</span></p>

  <p class="p17">Bu noktada dayanamadım. Günay’a döndüm,</p>

  <p class="p17">“Allah’ın da ta s...neydi!” deyiverdim, Laz aksanıyla tabii. Gülmekten kırıldık. Efendim, bir Laz fıkrasının son cümlesiydi. İşte, Temel, İdris’e gelir, der, “İdris, lan, duydun mu? Ben ateist oldum.” “Ne oldun, ne oldun?” “Ateist, oldum.” “Kimdir, o?” “Ateist oldum dedim sana. Ben, Allah’ı tanımayrum!” Ve tabii, son cümle, “Allah’ın da çokta s...neydi!” O kadar güldük ki, kadına çevirmek şart oldu. Çevirdim, ama olmadı tabii.</p>

  <p class="p17">“Her neyse,” dedi Günay, “Filistinli dostumuz erkeklerin intikamını almış gibi görünüyor, öyle düşünmüyor musunuz?” Kadını sinirlendirmeyi başarmıştık.</p>

  <p class="p17">“Siz bu hanımefendilerin Bereketli Hilal’in kadınlarını da temsil etmediğini düşünüyorsunuz!”</p>

  <p class="p17">“Hanımefendi,” dedi Günay, ağır ağır,</p>

  <p class="p17">“Bu hanımlar, ‘Bereketli Hilal’i ne kadar temsil ediyorlarsa, ben de Türk kadınlığını o kadar temsil ediyorum!”</p>

  <p class="p17">Buna da ben sinirlendim! Temsil ne kelime, medarı iftiharı olduğunu düşünüyordum. (Günay Rodoplu’ya âşık olduğumun farkındasınız, tabii!) Nasıl bakmış olmalıyım ki, <span class="t15">kadınlık bilgim yoktur ya, onu söylüyorum!</span></p>

  <p class="p17">“Ohh!” diye ünledi, Sernea, “Ohh! Yine de, sizinle konuşmak büyük bir zevk!”</p>

  <p class="p17">Gerçeği değil, kendisine en yakın geleni, ortak paydası olanı arıyordu. Dil sorunlarını, Türkçe ve Arapçanın çok zor diller olduğunu, kendisinin bu dilleri konuşamadığı için hata yapmış olabileceğini, öyleyse, ne kadar üzgün olduğunu sıraladı.</p>

  <p class="p17">“Ben okumadım, ama...”yı yeniden yaşadı Rodoplu.</p>

  <p class="p17">“Bizim bölgenin dillerinden hiçbirini konuşamadığınız halde görevinizi nasıl yürütebiliyorsunuz?” sorusu, hınç almak için sorulmuş bir soruydu. <span class="t15">Çünkü, “Sanki bizim tarihçilerimiz Çince biliyorlar da!” diyordu, italikler, “Olsun, biz hiç olmazsa bilmiyor olmamızın ezikliğini yaşıyoruz, bunlar kadar küstah değiliz!”</span></p>

  <p class="p17">“Dil bilen dostlarımız var. Sizler gibi!” diye kırıttı, Dr. Sernea,</p>

  <p class="p17">“Ohhh! Sohbet o kadar aydınlatıcıydı ki, bir türlü esas konuya gelemedim. Bize, tabii başta kendiniz olmak üzere, Türk kadın yazarlarını tanıtabilir misiniz, diye soracaktım!”</p>

  <p class="p17">Pierre Loti’nin evlenme teklif etmeye cüret ettiği bir hanım sultandı, Azize’ydi sanki Günay! Müthiş bir kibirle baktı,</p>

  <p class="p17">“Niçin?”</p>

  <p class="p17">“Ohhh, ücretli tabii!” diye alelacele açıkladı şaşkın misafiri.</p>

  <p class="p17">“Sorduğum o değil,” dedi Rodoplu,</p>

  <p class="p17">“Niçin, diye soruyorum.”</p>

  <p class="p17">“Bize yardımcı olmak isteyeceğinizi düşünmüştük!” Adeta kekeledi kadın,</p>

  <p class="p17">“İstemez misiniz?”</p>

  <p class="p17">Dudaklarında, belli belirsiz bir tebessüm, dikleşti Günay,</p>

  <p class="p17">“Hayır,” dedi, dümdüz.</p>

  <p class="p17">“Biraz daha çay?”</p>

  <p class="p17">Sernea’nın zoraki ‘lütfen’i zaman kazanmak içindi. “Nedenini sorabilir miyim?” dedi, bir süre sonra.</p>

  <p class="p17">“O kadar karmaşık değil!” dedi Günay,</p>

  <p class="p17">“Aslında, çok basit bir nedeni var. Ben, sizin dilinizi, sizi öğreneyim, bizimkilere anlatayım, diye öğrendim ve çok da emek verdim. Size, bizi anlamakta yardımcı olmak için değil. Bunu gerçekten istiyorsanız, yani bizi, bizim medeniyetimizi, ayrıca parantez içinde söyleyeyim, epeyi iyi bir medeniyettir, hakçası, bize asırlarca çok iyi hizmet verdi, öğrenmeyi gerçekten istiyorsanız, siz zahmet edeceksiniz, tıpkı bizim ettiğimiz gibi. Ayrıca, yabancı dil öğrenmeyi size de tavsiye ederim, hele hele Orta Doğu ile ilgileniyorsanız, şarttır diyebilirim. İnanın, hiçbir çeviri aslının yerini tutmuyor. Biz, bu sorunu üç yüz yıl yaşadık, iyi biliyoruz.”</p>

  <p class="p17">“Ama, bakın, Türkiye kendisini tanıtamadığı için uluslararası forumlarda ne zorluklarla karşılaşıyor! Kendinizi tanıtmanız gerektiğine inanmıyor musunuz?”</p>

  <p class="p17">“Hayır, Madam. Fotosentez yoluyla öğrenim olmaz.”</p>

  <p class="p17">“Ne demek istediğinizi anlamıyorum!”</p>

  <p class="p17">“Demek istediğim,” başıyla maydanoz bahçesindeki bitkiyi işaret etti, kollarını, bitkinin yapraklarını taklit ederek iki yana açtı,</p>

  <p class="p17">“Böyle hiçbir şey yapmadan durup, kendinizi güneş ışığına bırakır gibi, başkalarının gayretine terk ederseniz, öğrenemezsiniz. Siz zahmet edeceksiniz, ihtiyacınızı siz sahipleneceksiniz.</p>

  <p class="p17">Bir şey daha var: Sizin dünyanızın öğrenme azmini kamçılayan tek bir şey vardır, o da bir şeyi biliyor olmanızın size sağlayacağı ekonomik fayda! Bu Avrupa’nın Asya’yı sömürgeleştirmeye kalktığı günden beri böyle olmuştur. Coğrafya cemiyetlerini boşuna kurmadınız. Gezginleriniz, bağışlayın, şu anda sizin yaptığınıza benzer biçimde, saraylarımızda misafir olup, konukseverliğimizin keyfini çıkardıktan sonra geri döndüler ve hükümetlerine o ülkeleri ele geçirmenin yollarını öğrettiler. Bakın, üniversiteniz size Türkiye’ye gelesiniz diye ücretsiz izin veriyor, niçin? Buradan bir tebliğle dönmeniz için. Niçin? Üniversitenizin ünü büyüsün, daha çok paralı öğrenci alabilin diye. CIA size yardımcı oluyor. Niçin? Türkiye’de etkili olabileceğini düşündüğü kimselerin kafa yapısını anlamak, gerekirse yönlendirmeye çalışmak için. Ve bütün bunlar sizin o ‘Amerikan yaşam biçimi’ dediğiniz, ‘kutsal ineği’ korumanız için!</p>

  <p class="p17">Azizem, Dr. Sernea, hapishanelerini özel sektöre devreden bir ulusun, sizinkinin, ‘kutsal ineği’ çıkardan başka ne olabilir?”</p>

  <p class="p17">“Dr. Rodoplu! Sizi kullanmayı düşündüğümü düşünüyor olamazsınız!” diye haykırdı Dr. Sernea, “Böyle düşünüyor olamazsınız?”</p>

  <p class="p17">“Neden, hanımefendi?” dedi Günay, “Benimle çıkar dışında nasıl bir ilişkiniz olabilir ki!”</p>

  <p class="p17">Buna verecek bir cevap bulamadı, gözlerini kırpıştırmakla yetindi, kadın.</p>

  <p class="p17">“Size bir sır vereyim mi?” diye sürdürdü Günay, “Sizin kültürünüzle baş edecek gücü elde edinceye kadar, Batı ile fazla yüz göz olmamamızda yarar görüyorum! Niye biliyor musunuz? Bugüne kadar muhteşem ABD sadece kendi kültüründen olanlarla, yani, kendi hısım akrabalarıyla başa çıkabildi de ondan. Ne zaman ki, bir Vietnam’a, İran’a, hatta Filistin’e çattı, yenildi. Onun için diyorum ki, bırakalım, bizim kendi tılsımlı güçlerimiz, kendimize kalsın. Siz, kendi muhayyilenizdeki Türkiye ile avunun. Teslim edersiniz ki, bizim tek silahımız budur!”</p>

  <p class="p17">“İncili Kaftan”ı oynuyordu! Ömer Seyfettin’in cebindeki son kuruşu İncili bir kaftana yatırıp, İran Şahı’nın huzuruna çıkan Türk sefiri, geride daha neler neler olduğu izlenimini verebilmişti. Ne blöftü!</p>

  <p class="p17">“Üzgünüm,” türünden bir şeyler mırıldandı, oturdu oturamadı, tekrar gelmek için izin isteyip kalktı, Sernea. Günay, büyük bir nezaketle geçirmeyi ihmal etmedi.</p>

  <p class="p17">Ve ben buruktum.</p>

  <p class="p17">İzlediğim olayda, bir Türk olarak, hıncımın alınmış olduğunu görmenin keyfi vardı, elbette. Ama, bu Günay’ın ‘militan’ tavrında insanı ürküten, kendime bile itiraf etmek istemiyordum ama yabancılaştırıcı, ‘bağnaz’, hatta sağcı diyebileceğim bir şeyler vardı!</p>

  <p class="p17">Sernea’yı büyük bir nezaketle geçirdi. Kapıyı kapattı. Geldi, karşıma oturdu. Tüm enerjisini tüketmiş gibiydi. Bacaklarını toparladı, küçük bir kız gibi büzüldü, dışarıyı seyretmeye başladı.</p>

  <p class="p17">“Yoruldun mu?”</p>

  <p class="p17">“Yorgunluk. Suçluluk duygusu... Sürgit karşı çıkmanın, eleştirmenin, didişmenin, kaçınılmaz kırıcılığından olsa gerek, haklı olduğumdan emin de olsam, çatıştığım zaman sanki suçlanıyorum, canım. Suçlanıyorum, kirleniyorum. Bazen, kendimden çok sıkılıyorum! Nefes aldırmayan bir lafebesi gibiyim ya. Lafebesi ve kadın olma keyfiyeti! Amma da zor bileşke, ha!” İçini çekti,</p>

  <p class="p17">“Yorgunum gerçekten,” diye tekrarladı, “İçim boşalıyor sanki. Her çatışmadan sonra uçurumun kenarında uyanıyorum.”</p>

  <p class="p17">Öyle olmalıydı, gözünden bir damla yaş indi, o yaşla birlikte benim yabancılaşma duygum yok oldu. Günay’ın ‘ürkütücü’ olduğunu düşünmüş olmam ne kadar komikti! Ne ki, bu defa da sinirlendi,</p>

  <p class="p17">“Amaaan!” diyerek hırsla sildi yaşını.</p>

  <p class="p17">Neşelendirmek istedim,</p>

  <p class="p17">“Perişan ettin, ezdin gönderdin kadını,” dedim, yapmacık olduğunu anlamamasını umduğum bir coşkuyla,</p>

  <p class="p17">“İncil’den pasaj okuman harikaydı!”</p>

  <p class="p17">“Oynadığımı mı, düşündün?”</p>

  <p class="p17">“Yani... “ duraksadım, “Tiyatrovariydi, doğrusu.” Patladı, tabii,</p>

  <p class="p17">“Ne yapsaydım? Bıraksaydım da, beşinci sınıf CIA memuresine çanak mı tutsaydım? Onları ancak kendi silahlarıyla yenebilirsin... Eeeeh! Utandırıyorsun insanı! Söylemek istediğim ‘yenmek’ de değil! İletişim kurmak ama ters ve makûs -bu kelimeye bayılıyordum!- bir yoldan.” Tekrar düşünüyormuş gibi duraladı,</p>

  <p class="p17">“İncil okuyacaktım, tabii,” dedi, zor duyulur bir sesle, “Yok, elin Iowalı magandasına Veda’lardan mı bahsedecektim?!” Bu defa bağırıyordu.</p>

  <p class="p17">“Tabii ki değil, ama bu kadar yorulmana değer miydi, diye düşünüyorum. Tanrı bilir, kadının bütün bu konuşmadan bütün anladığı anti-Amerikan birisine çatmış olduğudur.”</p>

  <p class="p17">Uzun uzun yüzüme baktı, az önceki coşku gösterime kanmamıştı,</p>

  <p class="p17">“Ne kadar garip,” dedi, “Farkında mısın, ne kadar Türk bir tutum sergiliyorsun?”</p>

  <p class="p17">“Nasıl, yani?”</p>

  <p class="p17">‘“Değer mi’ diye bakıyorsun. ‘Allah’ından bulsun,’ tavrı bu. Adam yere tükürür, sinirlenmeye değer mi? Terbiyesizlik yapar, muhatap olmaya değer mi? Körü körüne iddia eder, tartışmaya değer mi?” Başını bana acıyormuş gibi, konuşmaya değmezmiş gibi (ya da ben öyle vehmettim) salladı, gözlerini dışarıya çevirdi yeniden.</p>

  <p class="p17">Çok canım sıkıldı.</p>

  <p class="p17">“Günay Rodoplu,” dedim, “Sakın <span class="t15">italik’</span>leme bana! Sakın yapma! Ne düşünüyorsan söyle!”</p>

  <p class="p17">“Affedersin. Ama sen başlattın,” az önceki coşku oyununu ima ediyordu.</p>

  <p class="p17">“Sen de affedersin.”</p>

  <p class="p17">“Gogi’yi düşünüyordum,” dedi Günay, neden sonra “Latife’nin ‘bilgili mermi’ Gogi’sini, ‘Buzdan Kılıçlar’daki. Hatırlıyor musun, Masonları anlatacaktır da, ne der Gogi? <span class="t16">‘Dünyanın böyle dev konuları vardır. Ne kadar çok tahmin yapılabiliyorsa, meseleyi o ölçüde büyük ve derin görmek lâzım. Bu teşkilatın gücü benim fikrimce, beynimizin işleyişi kadar yaygındır. Hayal yeteneğimizi serbest bırakırsak, temeli onlar olan dedikodunun günahı dahi olmayacaktır, çünkü Allah bunun hesabını tutamaz, kaçırır. Gönlümüzün izinde, biz kafamızda kurduğumuz şekle inanacağız. Felsefenin icabıdır. Onlara ‘Forus’ dersek, Forus olmaya mecbur kalırlar. Zaten de Forusturlar!’”</span></p>

  <p class="p17">“Hangi bağlamda hatırladın şimdi bunu?”</p>

  <p class="p17">“‘Oryantalizm’ denilen hurafeler yığınının oluşmasını öyle güzel anlatıyor ki! Bak, ‘bilgili mermi’ Avrupalının ‘dev konusu’ Orient’ti. Romancısıyla, piskoposuyla, ressamıyla, politikacısıyla koca bir Batılı Gogiler ordusu Yunanistan ile Türkiye arasında bir yere hayali bir çizgi çizdi. Onun doğusunda kalan her şeye ‘Orient’ dedi. ‘Ne kadar çok tahmin yapılabiliyorsa, meseleyi o ölçüde büyük ve derin görmek lâzım’ uyarınca, o hayali çizginin berisinde yaşayan Türkü, Kürdü, Arabı, Çinlisi, Gogilerin uygun gördükleri her türlü niteliği kabullenmek zorunda bırakıldılar. Mesela, ‘Şark zihniyeti’ diye ne idüğü belirsiz bir kavram geliştirdiler. Bu hesapça biz ‘Forus’larız ve Avrupalının kullanıp attığı, yani ‘aştığını’ düşündüğü her düşünce ve değer yargısıyla, tarihsel bir çöp sepeti gibi tıka basa dolu, ipe sapa gelmeyen ve her nedense doğal olarak ‘ilkel’ bir kafası olmalıydı. Az önceki örnekteki gibi, Avrupalı, kadınları erkeklerin ‘mütemmim cüzü’ olarak görmekten vazgeçtiği, daha doğrusu ekonomik koşullar çalışması zorunluluğunu dayattığı için, serbest bıraktığı için ‘ezilen kadın’ denince nefretle andıkları kendi mukaddes kitapları değil, Kur’an oldu!</p>

  <p class="p17">Baksana! Demin okuduğum pasajı içeren Kutsal Kitaba el basarak yemin ederler, eşcinsel ‘karı kocalar’ kilisede -yani, ‘Kitap’a uygun olarak- evlenme hakkı için gösteri düzenlerler ama nefretle andıkları satırlar Kur’an’dadır! Kitab-ı Mukaddes Allah’sa, Kur’an felektir. Zalim feleğe çatılır ama zalim Allah, küfürdür. Ne rezil bir ikiyüzlülüktür, ya rabbim!”</p>

  <p class="p17">“Hurafelerin ‘bilgi’ye dönüşmesi sanıldığı kadar zor değil galiba,” dedim.</p>

  <p class="p17">“Hayır, değil, canım. Bununla da bitmiyor tabii. ‘Oryantal’in, eli kanlı bir cani olması olasılığı yüzde bin beş yüzdür. Çünkü ‘Şark despotu’ diye travesti bir bilgi vardır ki...”</p>

  <p class="p17">“Travesti bilgi? O da ne demek, Günay’cım?”</p>

  <p class="p17">“Yani... Kendisini olmadığı biçimde gösteren anlamında kullandım. Çünkü bu ‘Şark despotu’ denilen hayali yaratık öyle betimleniyor ki, bununla, mesela, âşığını yedi gün Londra kulesinden sallandırıp kargalara yem eden, efendim, dünyanın en gelişmiş işkencehanesini kurduran Kraliçe Elizabeth bile baş edemiyor! ‘Şark şehveti’ diye isimlendirdikleri Avrupalı Gogilerin porno fantezilerinin, palabıyıklı Türk erkeklerinde, efendim, ahu gözlü oryantal kadınlarda cismanileştirilmesidir. Elleri bilmem nerelerinde gezenlerin Türk erkekleri değil, cinsel tecavüz suçlarının yüzlerce defa katlandığı, Batı’nın ‘özgür’ bıçkınları olduğu gerçeği de fark etmez. ‘Şark şaşaası’, Louvre’un rüküşlüğü ile Topkapı’nın yalınlığını kıyaslamaya bile yanaşmayan utanç verici bir hurafedir. ‘Şark anlaşılmazlığı’ ‘uygarlaşmayı’ reddeden oryantallerin ‘akılsızlık’ını simgeler... İlah!</p>

  <p class="p17">Hal böyle olunca, biz ‘oryantal’lere, akıllarımızı başlarımıza toplayıp, ‘ıslah edilmek’ üzere topraklarımızı dâhil isteneni vermek düşer. Müslümansak, bu İslâmiyet saçmalığından kurtulmalı, Türk isek ‘vahşi’ âdetlerimizi zapturapt altına almayı öğrenmeliyiz. Bu yüzden diyorum ya, imza günündeki adamlar gibi adamları dinler ya da okurken, bilimkurgu izliyormuşum gibi geliyor bana. İşte ‘evrensel miras’ diyor mesela ya, şimdi benim gözümün önünden Orient’in kanını emmeye yeminli sömürgeciler geçiyor. Bu mu, miras?!”</p>

  <p class="p17">Cümlelerinin sertliğine karşın, kısık bir sesle, ağır ağır konuşuyordu. Hava kararmıştı, sis basıyordu, yüzünü zor görüyordum, ama o farkında değilmiş gibiydi.</p>

  <p class="p17">Dünyevi olmayan bir şeyle karşı karşıya olduğum duygusuna kapıldım yine. O alacakaranlıkta, yüzyılların hüznünü gözden geçiren bir hayalet gibi göründü bana. Tanık olduğu kötülüklerden acı çeken, bedensizliğin acziyle kıvranan, azap içinde bir ruh, bir anakronizm.</p>

  <p class="p17">“Günay Rodoplu,” diye fısıldadım, “Sen bir tarih hatasısın. Tarihsel muhite uymayan bir şeysin. Dönüşü olmayan olguların acısını çekmekteki ısrarın niye?”</p>

  <p class="p17">Gözlerini yüzüme diktiğini hissettim,</p>

  <p class="p17">“Adaletsizliğin bir tarih hatası olduğuna gerçekten inanıyor musun? Kötülüğün dönüşü olmayan bir olgu olduğunu kabullenebiliyor musun?”</p>

  <p class="p17">Cevabımı beklemedi,</p>

  <p class="p17">“Hayır, değil mi? Hayır!</p>

  <p class="p17">İnsanoğlu yaşayacaksa adaletin hatırı için yaşamalı.”</p>

  <p class="p17">“Hilal için adalet. Öyle mi? Ters bir Haçlı Seferi mi?”</p>

  <p class="p17">“Hayır, evet. Elemanları birebir eşleşen biyofilik kümelerin nekrofilya seferi. Bilgi ve inançla, sözle ve eylemle, malla ve canla, bütün kuvvetini sarf ederek biyofilya yolunda savaş...” diyerek güldü, “Cihat!”</p>

  <p class="p17">“<span class="t15">İtalik</span>’lemeyeceksin, değil mi?”</p>

  <p class="p17">Sustu. Uzun uzun sustu.</p>

  <p class="p17">“Hayır. Hayır, ila <span class="t15">İtalik</span>’lemeyeceğim,” dedi, neden sonra.</p>

  <p class="p17">Yavaşça, büyüyü bozmaktan korkar gibi uzandım, arkamdaki küçük abajuru yaktım. Dizlerini göğsüne çekmiş, hafif hafif sallanıyordu. Yüzünü görmemi istemiyormuş gibi başını pencereye çevirdi,</p>

  <p class="p17">“Sen haklısın,” dedi birden, “Onlardan nefret ediyorum!”</p>

  <p class="p17">“Amerikalılardan mı?” diye sordum, hayretle! Böyle bir şey söylemediğim gibi, Günay’dan da beklemiyordum.</p>

  <p class="p17">“Hayır,” dedi içini çekerek, “Ya da bir bakıma, evet. Hasretine yandığımız ‘çağdaş’ Avrupa-Amerikan uygarlığından. Nekrofilyadan...”</p>

  <p class="p17">“Ölü-seviciliği?”</p>

  <p class="p17">“Viva la Muerte! Oley! Ali’yi hatırlıyor musun?”</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p1"><span class="t17">&nbsp;</span></p>
</body>
</html>
