<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>VI</title>
</head>

<body>
  <h2 class="h20">VI</h2>

  <p class="p7">&nbsp;</p>

  <p class="p8">“‘Bana bir türkü söyle!’ ne demek biliyor musun?” diye döndü Günay Rodoplu, “İster Türkçe, ister Lehçe söyle, ama kendindeki ‘sen’i söyle, kendindeki ‘insan’ı söyle demek. İyi söyle içim ısınsın, kötü söyle hoşgörüyü öğreneyim, ama içindeki kendini söyle.”</p>

  <p class="p8">Onu düş kırıklığına uğratmıştım.</p>

  <p class="p8">“Böyleyken, bir türkü ile kandırıldığımı söylüyorsun, arkadaşım.” Başını önüne eğmiş, kendi kendine konuşur gibiydi, “Öyle değil! Kandırılmadığım tek zaman türkü dinlediğim zaman!”</p>

  <p class="p8">Duraladı,</p>

  <p class="p8">“Türkü sevmemi halk dalkavukluğu sanıyorsun. Ya da, egzotik bir aydın tavrı. Eve kilim yaymak, çanakla süslemek gibi bir şey. Öyle değil. Arka-planımın beni ‘çoksesli” müziği sevmeye yönelteceğini sanıyorsun. Öyle değil. Bu aşkı sana anlatabilmem için, ‘bilimsel’ terimler istiyorsun. Batılı gerekçeler istiyorsun. Veremezsem, tutucu, gerici sayacaksın beni. Öyle değil! Öyle değil! Ne, peki!” dedi. Tekrar konuştuğunda meydan okur gibiydi,</p>

  <p class="p8">“Dinle, büyük ilerici! Dinle benim ambalajlanmış ‘doğruları’ tüketmekten bir türlü vazgeçemeyen aziz dostum! Dinle de sana ‘ağyar’ın öyküsünü anlatayım. Zamandaşı olduğun ‘Türk’ü patolojik bir vakıaya indirgeyen ‘yabancılaşma’nın öyküsünü anlatayım. Ama bu kelimeyi değil, ‘el olma’ ifadesini kullanacağım, çünkü daha çarpıcı! Çünkü, canım, ben, senin bu sözcüğü her duyduğunda irkilmeni istiyorum. Anlıyor musun? Çevireceğim, bir materyalist gibi anlatacağım; evireceğim, bir idealist gibi anlatacağım. Anlatacağım ve sen kooperatifi, SHP’yi, Şafak’ı, beni, Büyük Yalanı ve ihaneti anlayacaksın.”</p>

  <p class="p8">Hiç beklemediğim bir patlamaydı, şaşırmış kalmıştım! Ne diyeceğimi bilemedim! Hasta yatağından kalktı, pencereye yürüdü, yüzünü çok uzaklardaki Sultanahmet Camii’ne çevirdi,</p>

  <p class="p8"><span class="t15">“...almada al olaydın aney, selvide dal olaydın!”</span> diye söylendi kısık kısık, <span class="t15">“Bana göre yâr mı yok aney, istedim sen olaydın! ...istedim sen olaydın!”</span></p>

  <p class="p8">Ramazandı. Az sonra şerefelerin ışıkları yandı. Ben, pusmuş oturuyordum. Neden sonra,</p>

  <p class="p8">“Yabancılaşma, insanın kendisini ‘el’ gibi, ‘yabancı’ gibi algıladığı patolojidir,” diye başladı,</p>

  <p class="p8">“Bireyin dünyasını kendi adına biçimlendiremediği, kendisini ‘kendisine el’ gibi gördüğü, eylemlerini kendi dışından dayatılan bir düzenin normlarına göre sürgit ayarladığı durumdur. Eylemlerinin sonuçları kendisini çıkmaza sokar, benliğinden uzaklaştırır, kendisi ile olan iletişimini yok eder, kendisine duyduğu muhabbeti soğutur, ama yine de boyun eğer, hatta tapar eylemlerine!”</p>

  <p class="p8">“Nasıl şey o öyle? Delilik!” diye mırıldandığımı hatırlıyorum. Yüzüme şöyle bir baktı,</p>

  <p class="p8">“Delilik tabii,” dedi Günay yavaşça, “Fransızca’daki karşılığı ‘ailene’, İspanyolcada, ‘aiendo’, ‘psikopat’tır. İngilizce’de deli doktoruna ‘alienist’ denir. Bütünüyle yabancılaşma durumu, cinnettir. Cinnet, yani, kişinin dünya ile bağlarının tümüyle kopması hali.”</p>

  <p class="p8">Acı acı güldü,</p>

  <p class="p8">“Yabancılaşma, bilinen en eski patolojidir, canım,” dedi, “Marx, ‘kişinin kendi eyleminin kendisine el olan, kendisinden ‘gayri’ olan bir güç, kendisi tarafından yönlendirileceği yerde ona tepeden bakan ve karşı olan bir güç haline geldiği durum’ diye tanımlar. Tevrat-İncil-Kuran üçlüsündeki karşılığı ‘putperestlik’tir. Kuran yabancılaşmayı ‘kendi istek ve tutkularını ilah edinmek’ şeklinde tanımlar, efendim, bakınız, <span class="t15">Furkan: 43, Casiye 23.</span>”</p>

  <p class="p8">Günay Rodoplu’nun beni uzaklardan yakınlara, yakınlardan uzaklara fırlattığını, savurduğunu daha önce de söylemiştim. O da farkındaydı, tabii.</p>

  <p class="p8">“Şaşırdın, değil mi?” diye sordu, sertçe, “Yaygın söylemden farklı olarak, putperestlik ile tek tanrılı dinler arasındaki fark, putperestlikte birden fazla tanrı olması değil, kişinin yabancılaşması, yani elleriyle inşa ettiği bir puta, <span class="t15">kendi eyleminin sonucuna tapıyor</span> olmasıdır. Anlıyor musun? İnsanın kendi eylemi, putu, kendisine yabancı, ona tepeden bakan ve karşı olan bir güç haline gelir. Sınırsız yeteneklerini kullanabileceği onca şey varken, kalkar bir put yapar, var olma nedeni diye o putu beller, onun önünde eğilir, ona tapar.”</p>

  <p class="p8">İçini çekti.</p>

  <p class="p8">“Put bir kere inşa edilmeye görülsün, arkadaşım! İnsan, hem kendisini, hem de başkalarını ‘nesneleri’ algıladığı gibi algılamaya başlar. Kendisi, kendisinden bağımsız olan bir şeydir sanki. Ortalıkta avare kasnak gibi dönenir durur artık. İnsansal zenginliği ile, sonsuz yetenekleri ile teması kesilmiştir.</p>

  <p class="p8">Dünyanın sahibi olduğunu, dünyanın ondan sorulduğunu unutmuştur. Ne kendisini, ne de çevresini toparlayabilir. Yapıcı gücünü, insan olma keyfiyetini kaydı hayat şartıyla bir puta devretmiştir! Bundan böyle kendisini, yaratıcı güçlerinin ve aklının aktif taşıyıcısı olarak değil, kendi dışındaki ve varlığını borçlu olduğunu vehmettiği güçlere bağımlı, yapabilecekleri sınırlı bir ‘şey’ olarak algılayacaktır. Eylemlerini ‘put’u belirler, özgür iradesi değil. Özgürlüğü bir illüzyondan, seçme hakkı bir sanrıdan ibarettir. İşin aslını asla öğrenmeyecektir, çünkü, kendisine ‘el’dir, başkalarına ‘el’dir, gerçekliği değil, kendi yarattığı çarpıtmaları algılamaktadır. Çağdaş Batı toplumunda ‘yabancılaşma’ tamdır, günümüz Türkiye’sinde daha ‘çeyrek’ var.”</p>

  <p class="p8">‘Çeyrek’ten kastını sordum,</p>

  <p class="p8">“Dörtte bir kadarımız henüz yabancılaşamadı,” dedi Günay. “Mecazi çeyrek.” Kelime bulmakta zorlanıyormuş gibi ağır ağır konuştu,</p>

  <p class="p8">“Yeşil elma, tarçın ve kekik kokan ‘çeyrek’ bu çeyrek! Bizi bu ülkede çölden vahaya, vahadan çöle atan, şaşkına çeviren de bu çeyrek... yerden yere vuran, umutsuzlukla umut, boyun eğmekle başkaldırmak arasında bırakan, savuran çeyrek... Türk’ün Türk’e sevgi/nefret ilişkisi geliştirmesine neden olan çeyrek... değer yargılarımızı karmakarışık eden, ahlâk kaosunu körükleyen, Büyük Yalan’a saygıyla biat ettiren çeyrek... hayali ihracatçıyla âhi evran esnafını zamandaş kılan çeyrek... Şafak’la benim, Şiran’la senin,” birden aklına gelmiş gibi duraladı, başını salladı, “Murat Sökmenoğlu gibi haysiyet sahibi bir adamla Süleyman Demirel’i bir arada yaşamak durumunda kalmamız demek olan çeyrek... Dünya kuruldu kurulalı, hiçbir ulus bizimki kadar hoyratça savrulmadı demek olan çeyrek...”</p>

  <p class="p8">Yatağına dönmesini istedim, duymadı bile. İlk kez görüyormuş gibi Sultanahmet’i seyrediyordu,</p>

  <p class="p8">“Türkiye’nin kavgası, ağyarla yerlinin kavgasıdır,” diye fısıldadı, neden sonra,</p>

  <p class="p8">“‘Ya biz, ya onlar!’ kavgasıdır! ‘Ya Günay Rodoplu, ya Şafak Özden’ kavgasıdır!”</p>

  <p class="p8">Bana döndüğünde gözleri yaşlıydı,</p>

  <p class="p8">“Ölümüne kavgadır!” dedi, kısık kısık. Sustu, dudaklarını ısırdı,</p>

  <p class="p8">“Söyledim, işte!” Yaşları yanaklarını buldu,</p>

  <p class="p8">“Ama, korkma!” dedi, “Ne öldüren ‘ben’, Ben; ne ölen ‘şafak’, Şafak olacak! Onun öldüğünü ben görmeyeceğim.”</p>

  <p class="p8">Günay’ı hiç böyle görmemiştim! Hiç bu kadar kararlı olmamıştı! Militan olamamaktan yakındığı günleri düşündüm! Ne kadar yanılmıştı!</p>

  <p class="p8">Feryadının Şafak Özden’le olduğu kadar o günlerde bir ailenin bacasından içeri bomba atıp yarım düzine çocuğu öldüren PKK ile de ilişkili olduğunu hissedebiliyordum. Ama, bağlantıyı kuramıyordum. Rodoplu’yu daha az tanıyan birisi, tavrını pekâlâ da düş kırıklığına uğramış bir kadının duygusallığına, hatta hezeyanına verebilirdi. Ne ki, aynı anda nefret, acıma, aşk, umut ve umutsuzluk içeren yüzüne bakarken, “ölüm” sözcüğünü, coup de grace, merhamet darbesi anlamında kullandığını anlayıverdim.</p>

  <p class="p8"><span class="t15">“İç sömürgeciliğin kurbanları, sizi yine de seviyorum,”</span> diyordu.</p>

  <p class="p8">Çözmem gereken kavram, ‘put’ kavramıydı.</p>

  <p class="p8">“Günümüz Türkiyelisinin putu, günümüzün toplumsal karakteridir,” dedi Günay, “Topluma iyi uyarlanmış, başarılı tip. Bir değil, beş değil, yüz binlerce, milyonlarca Şafak Özden, Şiran Ören. Yüz binlerce, milyonlarca yağmacı. Tülin’in dediği gibi, bastıkları yerde ot bitmez. Para, şöhret, güç, sevgi, saygı, inanç, ideoloji, özen, rikkat, bilgi, hoşgörü, ne varsa yağmalarlar! Türkiye insanı, bu karakteri kendi elleriyle yaratır, boyun eğer ve tapar!”</p>

  <p class="p8">‘Toplumsal karakteri “Ulusumuz insanlarının çoğunun paylaştıkları, ortak kişilik yapısının günümüzdeki özü, çekirdeği,” diye tanımlıyordu. Ancak, ‘günümüz’ sözcüğünü altını çizerek vurguluyordu, toplumsal karakter zaman içinde değişirdi çünkü.</p>

  <p class="p8">“İnsanımız artık yeşil elma, kekik ve tarçın kokan bir yiğit değil, besbelli,” diye mırıldandım. Cevap vermedi.</p>

  <p class="p8">“Günümüzün Türk toplumsal karakterini anlamak için kapitalizmin gelişim süreci içinde Batılı türdaşlarımızla ne oldu, ona bakmak lazım,” dedi, “Malum, türdaşlarımızla paylaşmadığımız niteliğimiz yoktur ve son tahlilde biz onların patolojisini ithal ederiz.”</p>

  <p class="p8">Rodoplu, o gün, önce on altıncı yüzyıl Batı insanının dünya görüşünü özetledi. Kapitalizm öncesi, bu sürecin tanımlayıcı niteliği, insanın, (“Arzuları ile kederleri ile, ama yaşayan insan’ın,” diyordu) sistemin merkezinde yer almasıydı. On altıncı yüzyıl insanı, her şeyin ölçüşüydü.</p>

  <p class="p8">“İlkel toplumlarda evrenin merkezi, ‘cemaat’tir,” diye anlattı, “Cemaatin dışındaki her şey karanlıktır, cemaatin bağımsız bir varlığı olduğu düşünülemez. O kadar ki, her cemaatin kendisine mahsus bir ‘tanrı’sı bile vardır. İşte, bizim Ülgen’imiz, Yahudilerin Yahova’sı gibi.”</p>

  <p class="p8">Ortaçağ’da evren çok daha ‘büyümüş’tü. Artık sadece ‘cemaat’i değil, dünyayı, gökyüzünü, yıldızları da içeriyordu. Ama, ‘dünya’ bu evrenin merkezindeydi; ‘Yaratılış’ın nedeniydi. İlahi düzende, herkesin bir yeri, önceden kararlaştırılmış bir konumu olduğu düşünülüyordu. Lord, lorddu, köylü de köylü.</p>

  <p class="p8">“Lordun köylülerinden hizmet talep etmesi Tanrısal hakkıdır, buna karşılık onları asgaride de olsa doyurmak ve korumakla yükümlüdür. Feodal sömürü, karşılıklı sorumluluklar ve birtakım örfi kısıtlamalar çerçevesinde bir dayanışma içererek gelişir. Avrupalı türdaşlarımızın düşüncesinde, ‘dünya’nın evrenin merkezindeki yerini kaybetmesi ile coğrafi keşifler aynı yüzyıllara denk düşerler. Durağan toplumu harekete geçiren, toplumsal hiyerarşiyi altüst eden, on beşinci ve on altıncı yüzyıllardaki keşiflerdir. Seçkin Lord’un karşısına dikilen eski uşağı, yeni para babası magandadan nasıl ürktüğünü, nasıl öfkelendiğini düşünebiliyor musun?”</p>

  <p class="p8">“Onlar da mı lahmacun yiyorlardı?” diye sordum.</p>

  <p class="p8">“Onu bilmiyorum,” dedi Günay ciddi ciddi, “Ama soğan koktukları, gecekondu yaptıkları kesin! Önce kilise arazilerini, sonra lordların topraklarını işgal ettiler. Antwerp gibi, Avrupa’nın en güzel şehirleri böyle oluştu.”</p>

  <p class="p8">Rodoplu, Avrupa insanının, cemaatinden ayrı bir “benliği” olduğunu fark etmesinin aynı döneme rastladığını söyledi. İlkel bir cemaatin üyesi, kendisini henüz ‘birey’ olarak algılayamadığından, “Ben, biziz,” derdi. “Ben kimim?” sorusunun sorulabilmesi için, feodalizmin yıkılması gerekti. ‘Bireyselleşme’, kişinin mensubu olduğu klandan baş vermesi ile başlamış, bireyselleşme sürecinde aldığı mesafeyle doğru oranda büyümüştü.</p>

  <p class="p8">“İzleyen on yedinci ve on sekizinci yüzyılların kapitalizmi, ‘birey’ olduklarını keşfeden, klan bağlarını kopartan insanların siyasi ve ekonomik özgürlüklerine kavuşmalarının öyküsüdür,” diye anlattı, “İnsanlar, bu yüzyılda irrasyonel otorite’ye, yani, akılla kavranamayan otoriteye boyun eğmeyeceklerini haykırdılar. Bundan böyle kendileri gibi ölümlü lordlar için, onların öngördükleri biçimde çalışmayacaklar, emeklerini emek pazarında ve özgür iradeleri ile imzaladıkları bir kontratla sermaye sahiplerine para karşılığı satacaklardı. Emeklerinin fiyatlarını da lord değil, serbest pazar belirleyecekti.”</p>

  <p class="p8">Günay Rodoplu, Avrupa tarihinin bu noktasının dünyanın gelecek beş yüz yılını belirleyen bir nokta olduğunu düşünüyordu.</p>

  <p class="p8">“Batılı türdaşımız kendisinin klanından ayrı ve farklı bir varlık olabileceğinin ayrımına varıp bireyselliğini tanımladığında, dünya ve insanlarla yeni bir ilişki geliştirmek zorunda kaldı. Bu ilişki iki türlü gelişebilirdi. İlki, kendisini dünya ve diğer insanlarla, bütünlüğüne, bireyselliğine zarar vermeden bağdaştırabilecek ilişki türüydü.”</p>

  <p class="p8">Biyofilik, yaşamsever bir ilişki demek istediğini düşündüm.</p>

  <p class="p8">“Evet,” dedi, “Bir aşirete, klana, millete tapınma ilişkisi değil de, parçası olunan bir bütünle kurulan iyileştirici ilişki. Sevgi ilişkisi.”</p>

  <p class="p8">Sevgiyi, kişinin kendi dışında birisi ya da bir şeyle kendi bütünlüğünü ve farklılığını bozmadan bütünleşmesi olarak tanımlıyordu. Kişinin iç dünyasını ortaya dökmesine izin veren iletişimdi, paylaşmaydı sevgi. Kişisel düzlemde, örneğin, Rodoplu’nun Rodoplu, Özden’in Özden olmasına izin veren ilişkiydi. “İlüzyonsuz, tarafların kendilerini ve başkalarını olduklarından farklı görmeye ya da göstermeye gerek duymadıkları ilişki türü,” diyordu. Toplumsal düzlemde, bireyin çevreden farklılaşmasına izin veriyor, toplumunu olduğu gibi görmesini mümkün kılıyor, hatta teşvik ediyordu.</p>

  <p class="p8">“Dayanışma, özen, sorumluluk, saygı, bilgi,” diyordu, Günay, “Eğer seviyorsan, sevdiğinin, kadın ya da erkek sevgilinin, ulusunun, sınıfının, toplumunun, ideolojinin ne yaptığı, hangi yolda geliştiği seni ilgilendirecektir. Sen bir seyirci değilsin. Gelişmesinde, mutluluğunda aktif bir rol oynayacaksın. Sorumlusun. İhtiyaçlarına, hele de dile getiremediğin ihtiyaçlarına cevap vereceksin. Saygı duyacaksın. Ona, onu isteklerin ve korkuların doğrultusunda çarpıtmadan, nesnellikle bakacaksın. Onu tanıyacaksın, özüne inecek, kendi yüreğinle bütünleştireceksin. Zekânı değil, aklını kullanacaksın. Anlamaya, yüzeyin altında kalanı kavramaya, çekirdeği, gerçekliğin özünü bulmaya yöneleceksin. Sopalarını birbirlerine bağlayıp, muzu düşüren maymun misali, kısa vadeli bir amacın olmayacak.”</p>

  <p class="p8">Bireyin dış dünya ile kurduğu ilişki, ya böyle bir ilişki olacaktı ya da kişinin kendisinden daha büyük bir şeye ‘sığınması’ şeklinde gelişecekti.</p>

  <p class="p8">“Kendisinden ‘daha büyük’ olan bu ‘şey’, kadın erkek bir başka birey, bir millet, bir aşiret, bir kavim, bir kurum, bir ideoloji olabilirdi. Bu türlü ilişkide, birey, bütünün parçası olmaktansa, ‘bütünü’ kendisinin bir parçası haline getirmeye çabalar; bunu da ona ya ‘itaat’ ederek ya da ‘tahakküm’ ederek gerçekleştireceğini sanır. Ama, her iki durumda da özgürlüğünü, bütünlüğünü kaybeder.”</p>

  <p class="p8">İtaatkâr ya da mazoşistik kişilik ile tahakküm edici, sadistik kişiliğin birbirlerini beslediklerini, birbirlerinin sırtından geçindiklerini anlıyordum. Köleler ve firavunlar. Son tahlilde ikisi de aynı düzene mahkûmdurlar. İkisi de, örtülü ya da açık bir düşmanlıkla sarıldıklarının farkındadırlar.</p>

  <p class="p8">“Daha da kötüsü,” dedi Günay, “düşmanlarla sarılmış olduğu duygusunun üstesinden gelebilmek için daha çok itaate ya da daha da çok hükmetmeye yöneleceklerdir. Ne ki, sonuç, her zaman yenilgidir. Kişi, dünya ile bağdaşacağım derken, bütünlüğünü kaybeder. Mesela, alkışlanmak istediği için alkışlayıcılara gitgide ve daha çok bağımlı olur. Mesela, hükmettiği ailesi, aşireti, klanı olmadan yapamaz. Mazoşistik kişilik ile sadistik kişilik sonunda aynı kapıda buluşurlar: Biri kendisinden üstün bulduğuna sığınır, öteki de alçak bulduğuna. Her iki durumda da bağdaşma yoktur. Bağdaşma ‘ben’ bilinci gerektiriyor. Kişinin ayrı bir ‘benliği’ olduğunun bilincine erişmesini gerektiriyor. Üyesi olduğu ‘klan’dan başvermesini gerektiriyor. Yabancılaşmamış insan, ailesinin, aşiretinin, klanının, kliğinin, hatta çağının kölesi olmayan, tam tersine, onlardan biri olduğunun bilinci içinde, onlara hayat veren, onları oluşturan insandır.”</p>

  <p class="p8">El olmamanın, dünya ile yapıcı teması sürdürebilmenin koşulu, kişinin kendi eylemini kendisine yabancı bir güç olarak algılamaması, kendisinin yönlendirdiği, egemen olduğu, kendisinden yana bir güç olduğunun farkına varmasıydı. Ne ki, Batılı türdaşlarımız bunu becerememişlerdi.</p>

  <p class="p8">“Çünkü, Tanrı’yı terk ettiler ama yeni bir ‘put’ yapıp, buna boyun eğdiler,” dedi Günay.</p>

  <p class="p8">Bu ‘put’ on dokuzuncu yüzyılda iş, üretim ve pazardı, yirminci yüzyılda <span class="t16">Büyük Makine</span> oldu.</p>

  <p class="p8">“On dokuzuncu yüzyıldan itibaren, Avrupalının toplumsal karakteri değişikliğe uğradı,” diye anlattı, Rodoplu, ‘İnsan ‘her şeyin ölçüsü’ olmaktan çıktı, onun yerine iş, üretim ve pazar yerleşti. Yeni ‘put’ önce Hıristiyanlıktan kurtulmayı gerektiriyordu. Ancak, Batılı türdaşımız için Hıristiyanlıktan vazgeçmek, kendisinden vazgeçmekle eşanlamlıdır. Çünkü, kitaplı dinlerin vazettiği Tanrı belirli bir kalıpta dondurulamaz. Tanrı’nın suretinde yaratıldığı için insan da dondurulamaz, bir nesne, ‘şey’ olarak algılanamaz.”</p>

  <p class="p8">Üç büyük dinde nihai amaç, insanın serpilmesi, ‘mutlak kemal’e erişmesiydi. Şeriati’nin demesiyle bu ‘ne bilim tarafından inançtan, ne de inanç tarafından bilimden alıkoyulmamak; çevre tarafından biçimlendirilmektense, çevreyi biçimlendirecek’ şekilde donanmak demekti.</p>

  <p class="p8">“Bu bağlamda, tek tanrıcılıkla, putperestlik arasındaki kavga, yapıcı ve yabancılaşmış yaşam arasındaki kavgadır.”</p>

  <p class="p8">Ancak, bir taraftan bakıldığında da dinler serpiliyorlar gibi görünüyordu: “Örneğin, Amerika Birleşik Devletleri’nin dindarlığı doların üzerindeki ‘In God We Trust,’ Tanrı’ya inanırız, söylemiyle günlük emisyon hacmine eşit sayıda tekrarlanır!” dedi. Günay, “Kiliselerdeki nikâh törenlerinin ihtişamı Türklerin burnunu sızlatalı nicedir! Ama, aslında olan nedir, biliyor musun? Bir Amerikalı düşünürün dediği gibi, ‘Din vitrinlerde teşhir edilen mallardan birinden ibarettir.’ Laik Batı, ‘insanın varoluşuna ilişkin temel sorunları bir kenara bıraktık’ diye dertleniyor. ‘Hayatın anlamını, sorunların çözümünü bir yana bıraktık, ömürlerimizi kârlı bir sahaya yatırmak, çok büyük sorunlar çıkmadan geçiştirmek istiyoruz.’</p>

  <p class="p8">Tanrı’ya inandığını söyleyen çoğunluk Tanrı’nın varlığını çantada keklik misali kabullenir. İnanmayanlar için de yokluğu çantada kekliktir. Ne demek istediğimi anlıyor musun? Yani, ne varlığı ne de yokluğu umursanır. Bu umursamazlık hali dini ya da psikolojik sorunlar filan da yaratmaz. Anlatım yerindeyse, Tanrı’nın varlığı da, kişinin kendisinin varlığı da gündemden kalkar. Tanrı uzak bir Kâinat A. Ş.’nin, Yönetim Kurulu Başkanı’na indirgenir. Oradadır. Deyiş yerindeyse, büyük orkestrayı o yönetir, ama, müzisyenlerin o olmasa da müzik yapabileceklerini hep hissedersin.”</p>

  <p class="p8">Amerika’nın çok ünlü bir papazını, Billy Graham’ı hatırlattı. Adam, her pazar dini yayınlar yapan televizyonlarda vaazlar verirdi. Müthiş bir reklamcıydı, ‘Dünyanın en mükemmel mamulünü, Tanrı’yı, satıyorum, neden bir deterjana tanıtma faaliyeti ona da yapılmasın?’ derdi.</p>

  <p class="p8">“Bir de, Sheen diye biri vardı, Piskopos Sheen. Adam sahte Mesihlere ilişkin bir vaazında, ‘Eğer, gelen Mesih olsaydı, o zaman, Tanrı’nın en azından onun geldiğini bizlere ilan etmesi gerekirdi. Otomobil üreticileri yeni bir model çıkaracaklarını ilan ederler ama!’ deyivermişti. Tanrı’nın kimlerle özdeşleştirildiğini görüyor musun?”</p>

  <p class="p8">Batı’da yirminci yüzyılda yaşanan ‘rönesans’ın tek tanrıcılığın karşılaştığı belki de en büyük tehlike olduğunu söylüyordu, Günay. Tanrı, bu yüzyılda ilk kez, patron Tanrı, iyi bir iş ortağı olsun diye dua ile borçlandırılan Tanrı olmuştu!</p>

  <p class="p8">“Çağdaş Batılı, kitaplı dinlerden hiçbirisi ile uzlaşamaz. Papazlar ve hahamlar ne kadar bağırırlarsa bağırsınlar, kiliseler ve sinagoglar çağdaş Batı toplumunun yabancılaştırıcı güçleri yanında yer alırlar. Bütün yaptıkları, insanları tümüyle din-dışı bir sistemde iyi bir Hristiyan ya da Yahudi olarak yaşadıklarına inandırmaktır. Bu anlamda afyonluk görevini gerçekten iyi yürütürler. İnsanlar Büyük Makine’nin yani çağdaş putperestliğin farkına varamazlar. Bunun farkına varmadıkları için de, en dindar hallerindeyken küfre girdiklerinin farkında değillerdir.”</p>

  <p class="p8">Tanrı’nın ölümü, en çok kapitalizmin işine yaramıştı.</p>

  <p class="p8">“Ne kadar ironik değil mi?” dedi Günay.</p>

  <p class="p8">Ne diyeceğimi bilemedim!</p>

  <p class="p8">“Bak, şöyle,” dedi, ‘İnsanı bir ‘şey’e indirgeyen yabancılaşma, emeği sermayenin satın aldığı herhangi bir mala dönüştürdü! Emek, putperest Yunan-Roma geleneğinde, Jus utendi et abutendi, kullanmak ve tüketmek üzere kullanıldı. Kullananın, yani işverenin ödeyeceği ücret dışında, bir sorumluluğu yoktu.”</p>

  <p class="p8">“Ve bu ücret pazar tarafından kararlaştırılıyordu,” dedim. Anlamaya başlıyordum, galiba.</p>

  <p class="p8">“Aynen. Emeğin fiyatını biçen, soyut ve tabiatıyla sorumsuz bir pazar ekonomisinin putperestlerin, insana ağyar olanın, dünya ile sado-mazoşistik ilişki kuranların nasıl işsiz ve açlık noktasındaysalar, bu onların şanssızlığı, yeteneksizliği ya da düpedüz doğa kanunu şeklinde açıklandı. Hazreti İsa’nın ‘mazlumları’ artık kutsanmış değillerdi, dünyanın da onlara kalacağı yoktu. On dokuzuncu yüzyıl kapitalizminin tanımlayıcı niteliği işçinin zalim bir biçimde sömürülüyor olmasıdır. Hak, haksızlık gibi kavramlar adam akıllı köhnemişti. İzleyen orman kanununa Darwin gibi enteller bir de kulp taktılar: Güçlünün ayakta kalması, zayıfın telef olması doğanın temel kanunuydu. Oysa, insanoğlunun binlerce yıllık çabası orman kanununu yenmek, insan olmaktı! Bu unutulmuş gibiydi. İğrenç bir yüzyıldır, on dokuzuncu yüzyıl,” dedi, Günay Rodoplu, “Gerçekten iğrenç! Düşünebiliyor musun, Renan’dan Marx’a kadar, maalesef Marx’a kadar, bir düzine düşünür, sömürüye kulp takmak ister gibi bazı ırkların diğerlerinden yaradılışları icabı daha üstün olduklarını da ilan ettiler. Mesela, Sami ırklar, yani Araplar ve Yahudiler, Renan’a göre, ‘Hastalıklı bir çocuğun pek zor büyümüş şeklini andırırlar,’ Marx’a göre, ‘Hintliler acı çekmezler, çünkü onlar Doğuludurlar.’ Tabii, bütün bunlar, kendi ülkelerini tüketmiş yağmacıların, Asya-Afrika insanını gönül rahatlığı ile sömürmesini kolaylaştıran söylemlerdi.”</p>

  <p class="p8">Bu yüzyılda, Hıristiyanlığın hâkim olduğu geçmiş yüzyılların gelenekleri tamamen unutulmuştu. Oysa, on yedinci yüzyılda, ortaçağ kültürü henüz etkiliydi ve örneğin ‘kâr’ yapmanın bir haddi olduğu düşünülürdü. Bir tüccarın başka bir tüccarın müşterisini çalmak için fiyat düşürmesinin Hıristiyanlığa uygun düşmediği söylenirdi. Toplumun ve ekonominin ‘insan’ için olduğu düşüncesi henüz kaybolmamıştı.</p>

  <p class="p8">“İnsan’ın ekonomi ve toplum için var olması söz konusu değildi. Toplum içinde bir grubu inciten ekonomik kalkınma sağlıksız sayılırdı. Sosyal dengelerin bozulmaması gerekliliği şeklindeki geleneksel düşünce etkisini sürdürüyordu. Mesela, 1731’de yazılan, <span class="t16">Complete English Tradesman,</span> <span class="t15">İngiliz Tüccarının Külliyatı</span> isimli bir kitap vardır. O kitapta, çok parası olduğu için kredi kullanmak zorunda olmayan, mallarını doğrudan üreticiden, aracısız alan bir tüccarın haksız rekabetle, ‘tamahkârlıkla’ suçlandığını biliyoruz. Yine aynı dönemlerde, makinelere ‘işçi düşmanı’ denir. Montesquieu işçilerin sayısını azaltan makinelere ‘habis’ derdi. Ama, homo economicus, galip geldi.</p>

  <p class="p8">On dokuzuncu yüzyılın toplumsal karakteri, rekabetçi, istifçi, sömürücü, otoriter, saldırgan ve ben-merkezci bir karakterdi. Ve geçerli bir karakterdi, çünkü kapitalizm, homo economicusu serbest bırakmanın son tahlilde topluma yarayacağı inancının ürünüydü. Feodal dönemin tersine, ‘farklı’ ve ‘üstün’ olmak, insanlara bir içgüdü gibi yerleşti.”</p>

  <p class="p8">Rodoplu, dönemin patolojik sorunlarının sömürü ve istifçilikten kaynaklanan, insan onurunun hiçe sayılması, Batılı ulusların kendi işçi sınıflarını ve Asya-Afrika’yı yağmalamaları olduğunu söyledi.</p>

  <p class="p8">“On dokuzuncu yüzyıl reform hareketlerinin hepsi bu toplumsal patolojiyi düzeltmeye yönelikti. Anarşistlerden Marksistlere kadar, sosyalist hareketlerin tümü sömürüyü ortadan kaldırmak, işçiyi bağımsız, özgür, saygın yani yeniden insan kılmak, sistemin merkezindeki yerine oturtmak isterler.”</p>

  <p class="p8">“Kitabi dinlerin öngördükleri gibi...” diye mırıldandım.</p>

  <p class="p8">“Evet,” dedi, Günay, “Daha önce de konuştuk bunu, Marx’ın çıkış noktası dinseldir. Dikkatlice bakarsan, dine olan itirazının Yunan-Roma-Hıristiyan tanrısını şekillendiren anlayıştan kaynaklandığını görürsün! Ekonomik çile ortadan kalkarsa, işçiler sermayecilerin boyunduruğundan kurtulurlarsa, on dokuzuncu yüzyılda kaydedilen ilerlemenin meyve vereceğini, kötülüklerin son bulacağını düşünüyorlardı. Liberaller, irrasyonel otoritenin ortadan kaldırılması halinde, kurtuluşun yeni bir ortam geliştireceğini söylüyorlardı. Biliyorsun, sonradan vazgeçti ama, Freud da cinsel baskının kaldırılması halinde pek çok akıl hastalığının son bulacağını iddia etmişti.”</p>

  <p class="p8">Sosyalistler, liberaller, psikanalistler reçete üzerine reçete yazmışlardı. Birbirlerinden farklı, ama çağın patolojisine uygun reçetelerdi bunlar. Nitekim, elli yıl sonra, on dokuzuncu yüzyıl reformcularının istekleri hemen tümüyle karşılanmıştı. Avrupa ve özellikle de Amerika’da, işçi sınıfının sorunları Marx döneminde hayal edilemeyecek bir biçimde çözüldü. Ama Batılı türdaşlarımızı, Hitlerlerden, Stalinlerden “ve onlara öykünenlerden” koruyamamışlardı.</p>

  <p class="p8">Cevabı olduğundan neredeyse emin olduğum soruyu sordum,</p>

  <p class="p8">“Sence neden Günay’cım?”</p>

  <p class="p8">“Sosyalizmin uygulayıcıları, sermaye ve emeğin uzlaşmaz çelişkisinin iki sınıf arasında kim daha fazla pay alacak kavgasından ibaret olmadığını gözardı ettiler,” dedi, “Oysa, uzlaşmaz çelişki, iki değer arasında bir kavgadır: Eşyaların ve istifçiliğin dünyası ile hayatın ve onunla yapıcı bir biçimde bütünleşmenin dünyası. Yabancılarla yerlilerin, ölü-sevicilerle yaşam severlerin dünyası. Sosyalistler, sosyalizme ağyar olanlara teslim oldular.”</p>

  <p class="p8">Rafet Ballı’nın ‘Sosyalist Sol Konuşuyor’ adlı kitabındaki Dursun Karataş söyleşisini hatırlattım. Karataş, “Tek parti, bazılarının söylediği gibi, demokrasiyi dışlamak şöyle dursun, işçi ve emekçi sınıflarla birlikte, sosyalizmi ilerletmek için de, demokrasiyi de en iyi biçimde işletebilmenin tek yoludur. Yeter ki, parti Marksist-Leninist çizgiden sapmasın, sınıfsız toplum yolunu şaşırmasın, bürokratlaşıp hantallaşarak kitlelerle olan bağını koparmasın,” diyordu. Günay’a ne düşündüğünü sordum.</p>

  <p class="p8">“İyi de, kaçınılmazdı,” dedi. “Birey sistemin merkezi olmaktan çıkarıldığında, ülkeleri bürokratik yöneticilerin, yabancılaşmış ruhların işgal etmesi kaçınılmazdır. Sömürü, bürokrasisiz, yani yabancılaşma olmadan yaşayamaz.”</p>

  <p class="p8">Yabancılaşmanın en önemli göstergelerinden biri de bürokrasinin durumuydu. Seçimle gelmiş hükümetleri de, iş dünyasını da yöneten bürokrasiydi ve bürokratların kitlelerle ilişkileri, soyutlamaktan, kitlelere el olmaktan ibaretti.</p>

  <p class="p8">“Bürokratlar, halkı ne severler, ne de ondan nefret ederler,” dedi, “Önceden dayatılmış bir hiyerarşinin hizmetkârı olan bürokrat için halk, nesnelerden ibarettir. Bu konuda en iyi tarif yine Marx’tan gelir: ‘Bürokrat dünyaya faaliyetinin nesnesi olarak bakar.’” Yabancılaşmış siyasi partiler de, ideologlar da öyle.</p>

  <p class="p8">“Birileri Marx’ı yanlış okudu!”</p>

  <p class="p8">“Öyle,” dedi. Günay, <span class="t16">“‘Ölümsüzleşmek milyonlarca budalanın dudağında tebessümleşmek ve binlerce yıl anlaşılmadan tekrarlanmak, kirlenmek, genelleşmek. Ebediyet, cehennemin ta kendisi.’”</span> Cemil Meriç’i hatırlıyordu,</p>

  <p class="p8">“Talihsiz, Marx! Gerçekten de milyonlarca budalanın dilinde, kirlendi! Savaş’ın o akşam diline pelesenk ettiği özgürlük, ‘insanca yaşam’, Marx için, sadece sosyo-ekonomik baskıdan kurtulmak değil, insanın eşyaların ve olayların baskısından kurtulmasıdır. Marx’ın ‘özgür insanı’ gönlü zengin olanıdır, bakınız, Die Frühschriften, sayfa 243. Marx, servet sahibi adam diye kendisi ‘çok bir şey olan’dan bahseder, çok şeye sahip olandan değil! Biyofiliktir,” duraladı,</p>

  <p class="p8">“Ve bu bağlamda, Hazreti Muhammed’e küfreden bir Marksist olamaz! Varım diyorsa, ya Muhammed’i bilmiyor, ya Marx’ı ya da hiçbirini. Pek muhtemeldir ki, bunlardan sonuncusu doğru!” diye ekledi.</p>

  <p class="p8">Kapitalist dünyanın öyküsü özde aynı, ayrıntıda farklıydı.</p>

  <p class="p8">“On dokuzuncu yüzyıl kapitalizmi kişisel kapitalizmdi, yirminci yüzyılda anonim oldu.”</p>

  <p class="p8">Bin sekiz yüzlerde Avrupalı türdaşlarımız önlerine çıkan fırsatları değerlendirmişler, yeni yöntemler, ekonomi kurallarına uygun olarak yeni üretim teknolojileri geliştirmişlerdi.</p>

  <p class="p8">“İnsanlar keşiflerinden gurur duyuyorlardı. Doğayı kontrol altına almış, karanlık çağların hurafelerinden kurtulmuşlardı. Akılcı olmaktan, kendilerinden başka karar mercii tanımamaktan dolayı övünçlü, kendilerinden emin ve mutluydular. Üretenin ürettiğine yabancı olmadığı bir dönemdi on dokuzuncu yüzyıl.”</p>

  <p class="p8">Yastığının yerini değiştirdi,</p>

  <p class="p8">“Üretenin ürettiğine yabancılaşması,” diye tekrarladı, “Yirminci yüzyılın patolojisi buydu.”</p>

  <p class="p8">Geçmiş zaman kullanıyor olması dikkatimi çekti, nedenini sordum,</p>

  <p class="p8">“Artık yirmi birinci yüzyıldayız,” dedi, “Bu yüzyılın patolojisi de farklı olacak. Neo-liberalizm geliyor ya!”</p>

  <p class="p8">Şaka mı yapıyor diye baktım, yapmıyordu.</p>

  <p class="p8">“Üretim derken, imalattan, hizmet üretimine, müzik üretimine, yasa üretimine, politika üretimine kadar her türlü faaliyeti kastettiğimi anlıyorsun, değil mi?”</p>

  <p class="p8">Anladığımı söyledim.</p>

  <p class="p8">“Yirminci yüzyılda, üretim ‘elden çıktı’, üreteni yönetmeye başladı,” dedi, Günay. “Pazar ekonomisinin kendisine özgü kuralları sermaye sahiplerini işlerini istemeseler de büyütmeye zorladı. Her şeyin devleştiği bir dünyada durmak düşmek demek olduğundan, temettüler ertelenir, artı değer tüketilecek yerde yeniden sisteme gömülür oldu. Atom bombasının başarısının hidrojen bombasını zorunlu kılması gibi bir girdaptı bu. Sihirli kelime büyümeydi. Nihai ürünün toplumsal fayda sağlaması, insanın yaptığı işten haz alması gibi kavramlar ortadan kalktı. Mesela, bak, Henry Ford, gerçekten de orta direğin satın alabileceği bir otomobil, ünlü Model-T, üretmeyi hedef edinmişti. Para kazanmayacak mıydı? Elbette kazanacaktı, ama sağladığını düşündüğü toplumsal fayda da bir o kadar haz veriyordu. Bu anlayış kayboldu. Batılı türdaşımız kendisini her an daha daha daha da büyüğe zorlayan bir Büyük Makine’nin kulu oldu. Şunu anlamalısın, Büyük Makine, bir amacı, kendisini aşan bir hedefi olmayan bir düzenlemedir.”</p>

  <p class="p8">“Afrika totemleri gibi...”</p>

  <p class="p8">“Tabii. Büyük Makine’nin insanları daha mutlu, efendim, dünyayı daha temiz, daha yaşanılır bir yer kılmak, açları doyurmak, yoksulları kollamak filan gibi hedefleri yoktur. Tersine, Büyük Makine deyiş yerindeyse, insanların arkasından iş çevirir; çünkü teknoloji insanların emrine değil, insanlar teknolojinin hizmetine verilmiş, birey, Büyük Makine’nin her an ikame edilebilir bir parçasına indirgenmiştir.”</p>

  <p class="p8">“Şöyle düşün,” diyordu Günay,</p>

  <p class="p8">“Birlikte çalışan, fabrikalara, ofislere, otomobillere, metrolara, otobüslere birlikte akan milyonlarca insan! Büyük Makine’nin öz uzmanlarının öngördükleri bir ritimde, çok hızlı değil, çok yavaş değil, ama birlikte, her biri bütünün bir parçası olduğunun bilincinde, ehramlara taş taşıyan yüz milyonlarca köle! Aynı gazeteleri okuyan, aynı TV’yi, radyoyu izleyen, aynı filmi gören, birlikte üreten, tüketen ve gidişatı sorgulamayan yığın!”</p>

  <p class="p8">“Sorgulamayan?”</p>

  <p class="p8">“Sorgulamayan. Bireyi bu defa da Büyük Makine yok etti! Birkaç yüzyıl öncesinin feodal otoritesi gitti, yerine ‘kamuoyu ve pazar’ denilen isimsiz otorite konuldu. İlkel klanların, ‘ben, biziz’i kayboldu. ‘Farklı’ olmak demek, toplum düşmanı olmak demek oldu. İnsanların kendilerine ait, öz gerçeklikleri, türdaşlarına iletebilecekleri gerçeklikleri soyutlaştırıldı. Kimse, kimseye derdini anlatamaz, kimse kimsenin dilinden anlamaz oldu. Batılı türdaşımız bundan böyle sadece ve sadece kişisel gerçekliğini görecek, sadece kendi gerçekliği ile temas kuracak, sadece kendi doğruları ile bütünleşebilecek, kendi durumu ile halleşebilecekti.”</p>

  <p class="p8">“Toptan yabancılaşma?”</p>

  <p class="p8">“Evet ve tabii birey yabancılaştıkça muhakeme kabiliyeti azalıyor. Olayların arkasında yatanı, gelişmelerin nedenini kavrayamaz oluyor. Daha da kötüsü, bireysel vicdan yerini topluma uyma ve dışlanmama kaygısına bırakıyor. İnsanoğlu, parmağının izi gibi eşsiz, yegâne olduğunu unutuyor, herhangi bir şey oluyor, şeyleşiyor!!! ‘Benim düşüncem’, ‘Benim kararım’, ‘Benim yargım’, ‘Benim eylemim’, diyebileceği bir şey kalmıyor. Şeylerin benliği yok çünkü! Şeyleşmiş insanların benliği yok!”</p>

  <p class="p8">İçini çekti, Therese’deki rahibenin yüzünü gördüm yine! Transandantal dediğim acısını gördüm,</p>

  <p class="p8">“Onca gayretten sonra ne büyük bir düş kırıklığı!” dedim. On altıncı yüzyılı, köylülükten kurtulmayı, Marx’ı, 17 devrimini, dünya savaşlarını düşünüyordum. Başını salladı,</p>

  <p class="p8">“Ne yazık ki, aşağıdakiler de yukarıdakiler de, ahmaklar da akıllılar da ‘şeyleşti’,” diye sürdürdü, “Batılı türdaşımız kendisini bağımsız ve özgür sanan, hiçbir otorite, ilke ve vicdana kul olmadığına bütün kalbiyle inanan, ama emredilmeye teşne, ama kendisinden beklenileni yerine getirmeye teşne, toplumsal makinede sürtünme yapmamaya teşne bir karakter geliştirdi. Profesör Sernea’yı hatırla. O, ‘yukarıdakiler’den değil mi? Bir profesör, gençleri biçimlendiriyor. Ama, Türkiye’de yüzyıl da kalsa, üniversitesinin dikte ettiği ‘Orient’ kavramının dışına çıkmayacaktır.”</p>

  <p class="p8">İrrasyonel otoriteden kurtulunmuş ama bu, ‘rasyonel’ otoriteyi de götürmüştü.</p>

  <p class="p8">“Mürşitler yok oldu,” dedi Günay, “Peygamberler zaten köhnemişlerdi. Filozofları, ideologları da pazar ahlâkı yok etti. İlişkileri pazar yönlendirdiği sürece, neyin doğru neyin yanlış, neyin iyi neyin kötü olduğu hususunda düşünmeye gerek yoktur, anlıyor musun? Kimsenin kimseden daha ‘üstün’, efendim, daha ‘yüce’, daha ‘iyi’ olmadığına dair bir söylem geliştirilince, pazar ahlâkı gereği kurunun yanında yaş da yanınca, birey, insan onuruna, vakarına, yeteneklerine, iyiliğine duyduğu güveni kaybeder.”</p>

  <p class="p8">İnsanın ‘şey’e dönüştüğü bir durumda, “onur”, “vakar” gibi kavramların saçma olduğunu düşündüm.</p>

  <p class="p8">“Elbette,” dedi, “‘onurlu’ ya da ‘iyi’ ya da ‘hoşgörü sahibi’ bir, mesela, ‘sandalye’ düşünebiliyor musun? Bu kavramlar saçmalıklara indirgenip, insanın üstün vasıfları, alkışlanmaz olunca, birey giderek artan güçsüzlük duygusuna kapılır. Bu yüzyılda önemli olan tek şey kabul görmektir. Hal böyle olunca birey, kimliğini, insanca kazanımlarını unutur, kendisini ‘satışa çıkarır’! En çok beğeniyi hangi rolü ile toplayacaksa, hangi rolü en çok alkış getirecekse, o role soyunur.”</p>

  <p class="p8">Ibsen’in Peer Gynt adlı oyununu anımsadım. Oyun, çağdaş insanda ‘benlik’ kaybını anlatır. Peer Gynt, topluma uyarlanma, başarılı olma çabasında o kadar çeşitli rollere bürünür ki, bir süre sonra iş artık, ‘benden nasıl hoşlanıyorsanız, hangi libasımla başarılıysam öyleyim’e kadar gelir.</p>

  <p class="p8">“Yirminci yüzyıl Batılısının toplumsal karakteri, kalabalıklara rahatça uyum sağlayan, daha çok tüketmek isteyen, zevkleri standardize edilmiş, (“Televizyon dizilerinde seyircilerin gülmeleri gereken yerler bile dikte edilir. Seslendirmede araya sokulan kahkahaları hatırla.”) kolayca etkilenen ve öngörülebilen biridir, bir ‘robot’tur. Mısır uygarlığı ile başlayan sistematikleştirme, bu yüzyılımızda son şeklini alır. Haklısın, tabii, Stevenson’un dile getirdiği patoloji, Peer Gynt patolojisidir.”</p>

  <p class="p8">“Stevenson?”</p>

  <p class="p8">“Adlai Stevenson,” dedi, Günay, “1950’lerin ABD başkan adaylarından birisiydi, ‘Artık köle olmaktan korkmuyoruz ama robot olmaktan korkuyoruz,’ demişti. ‘Bireyler olarak somut bir otoriteye boyun eğmiyoruz, kimse ile boğuşmuyoruz ama kendimize özgü inançlarımız yok, kendimiz yokuz!’ Nedenini de, çağın toplumsal karakterini numune kabul edip ona uyarlanmak gerektiği şeklinde ortaya çıkan mutabakata bağlıyordu.”</p>

  <p class="p8">“Robot olmanın karşı konulmaz cazibesi!”</p>

  <p class="p8">“Eeeeh! Şafak Özden olmayı kim istemez?” dedi Günay, “Zeki, sevimli, başarılı, güçlü, zengin!..” duraksadı,&nbsp; “Öyle değil mi?”</p>

  <p class="p8">“Bunu açıklayacaksın tabii!”</p>

  <p class="p8">Açıklayacaktı ve ben anlayacaktım, tabii. Ne ki, yirminci yüzyıldaki bu dönüşümü, robotlaşmayı içime sindiremiyordum.</p>

  <p class="p8">“Anlaşılmayacak bir şey değil,” dedi Günay, “Her şey soyutlama ve rakamlamayla başladı. Bak, ilk dönem kapitalisti bir kalfa, birkaç çırak ile yürüttüğü işin maliyetini bilir, karmaşık muhasebe sistemlerine, bilançolara gerek duymazdı. Oysa, yirminci yüzyılda büyümeye zorlanan iş bilanço üzerine yapılanır. Onsuz yapamaz! Emek, rakamlanmış değilse, emek sayılmaz. Amerikan feministlerinin ev kadınlarının mesailerine parasal değer biçilmesini istemelerinin ardında da bu yatar. Soyutlama ve rakamlama olmadan kitle üretimi mümkün değildir tabii, ama ne ki, ekonomik aktivitenin temel uğraş olduğu Batı toplumunda rakamlama ve soyutlama üretimi, ekonomi dünyasını aştı, insanların şeylere, diğer insanlara ve kendilerine bakışlarını değiştirdi.”</p>

  <p class="p8">‘Soyutlama’, insanlık tarihi kadar eskiydi. Felsefe ve bilim, insanoğlunun soyutlama yeteneği üzerine kurulmuştu ama,</p>

  <p class="p8">“Ne yazık ki, yabancılaşmanın da temel öğesi oldu!” dedi, Günay, “Önce kapitalistin kendisi, sonra da üretim soyutlaştı. İnsanlar artık birisi için değil, bir şey için çalışır oldular. İşçi çıkaran birisi değil, bir ‘şey’dir. Bu ‘şey,’ IBM, Netaş ya da devlet bilmemne kuruluşudur. Sorumluluk soyutlaşır, anlıyor musun? Öbür taraftan, üretimi de uzmanlaşma, iş bölümü, soyutlaştırır. İşçi, imalat sürecinin çok küçük bir parçası ile temastadır. Örneğin, sabahtan akşama tekbir makinenin kolunu indirmektedir. Üretimin bütünüyle bağdaşamaz, yapıcı ilişki geliştiremez olur. Yabancılaşmış toplumlarda, çalışma, iş, yaratıcı bir faaliyet, dünyayı yeniden biçimlendirirken, insanın kendisini de biçimleyen bir faaliyet olmaktan çıkar. Çalışma ve eğlenme, iş ve kültür arasında uçurumlar oluşur. Çalışma artık doyum veren, mutluluk veren bir uğraş değildir. Ya Sovyetler’deki gibi bir görev ya da ABD’deki gibi bir tutkudur!”</p>

  <p class="p8">“Weber buna çilecilik, zahitlik der,” diye hatırlattım.</p>

  <p class="p8">“Evet. Yabancılaşmış, hiçbir şekilde doyum vermeyen çalışma iki tepki ile sonuçlanıyor. İlki, hiçbir şey yapmamayı, tam anlamıyla tembelliği idealize etmek; ikincisi ise, işe ve onunla ilgili her şeye ve herkese karşı geliştirilen, kökleri derinde ve bir o kadar da bilinçsiz bir düşmanlık! Her iki ruh hali de bir yandan verimsizlik demektir. Öte yandan, karıncayı incitmekten korkan bir adamı dünyanın sonunu getirecek silahın yapımında gönül rahatlığı ile yer alabilecek kadar boş verici kılar. Bu noktada insanoğlunu kendisini yok etmekten ne dini inançları, ne vicdanı, ne ideolojisi kurtarabilir.”</p>

  <p class="p8">Satın alınan şeyin, kullanılan şey olmaktan çıkma halinin tüketimin soyutlanması olduğunu söyledi,</p>

  <p class="p8">“Tüketime, yani üretimin nihai amacına yabancılaşılabilir mi? O da oluyor.” Çok da hoş bir hikâye anlattı,</p>

  <p class="p8">“Sanıyorum, Mareşal Von Moltke’nin hatıralarında vardı. Anadolu’da, Ankara civarında bir yerde, otomobille seyahat ederlerken, tipi altında bir çuval odun taşıyan bir ihtiyara rastlarlar. Nereye gittiğini sorarlar. Adam, kestiği odunları aşağıdaki köye, satmaya götürdüğünü söyler. Haline acırlar, kaça satmayı plânlıyorduysa, ona o parayı vermeyi, yükünden kurtarmayı teklif ederler. Adam, önce kabul eder. Parayı alır, yükünü karın ortasına bırakır. Ama, hemen sonra kendisine gelir. ‘Yok,’ der, ‘Aşağıda insanlar soğuktan titreşirlerken, ben bu odunları buraya üç misli para da verseniz, bırakamam. Alın paranızı geri.’ Odunlarını gerisin geriye toplar, yürümeye devam eder. Üretimden amaçlanan tüketime sahip çıkmanın bildiğim en iyi örneğidir bu hikâye.”</p>

  <p class="p8">Tüketimde ‘yabancılaştırma’ işlevini para üstlenmişti. Para varsa, müzikle uzak yakın ilişkisi olmayan birisi, milyonlarca liralık bir set alabilir, (“Tıpkı Çırpıcı Mahallesi’nde tek bir elektronik sazla doldurulan adi kaseti çalmak için satın alınan Pioneer teypler gibi,” diyordu) gazete olsun okumayan birisi, Britannica’ya, sırf toplumsal bilançosunun aktifine girsin diye talip olabilirdi.</p>

  <p class="p8">“Satın alınan şeyin niteliği, alanın gayreti ile artık niteliksel olarak da orantılı değildir. On dokuz yaşında bir çocuk, Mercedes’ten aşağı inmez olur. İnsanca tüketim ortadan kalkar. Bu, milyonlarca liralık bilgisayarların, kapasitelerinin çok altında, adeta tuzluk gibi kullanılmaları demektir. Bu, sosyetenin düz yolda cip kullanma merakı demektir. Bu, her türlü rüküşlük demektir. Bu, İstanbul Festivali’ni konservatuvar öğrencilerinin değil, obuayı fagottan ayıramayanların tüketmesi demektir. Bir o kadar kötüsü, satın alınan şeylerin gözümüzdeki değerinin satın alındıktan sonra da takas değeri olarak kalmaya devam etmesidir. Örneğin, satın alınan bir otomobil, her an elden çıkarılabilir. Çünkü, takas değerinden başka, emeğin somut ödülü olarak hiçbir anlamı yoktur. Marx’ın dediği gibi, ‘Para, bir yandan insanın sahici, doğal güçlerini sözde güçlere dönüştürdüğü için etkisizleştirirken, aslı olmayan, hayali güçlerini gerçek güçlere dönüştürür.’”</p>

  <p class="p8">Marx’tan bir alıntı daha yaptı,</p>

  <p class="p8">“Para, sadakati ayıba, ayıbı erdeme, köleyi efendiye, efendiyi köleye, ahmaklığı akıla, bilgeyi cahile dönüştürür. ‘Yiğitlik’ satın alan korkak yiğit olur. Oysa, insana insan olarak bakıp, dünya ile ilişkisinin insani olduğunu varsaydığınızda, göreceksiniz ki, mesela, sevgiyi ancak sevgiyle, inancı ancak inançla takas edebilirsiniz. Sanattan keyif almak istiyorsanız, o alanda eğitilmiş olmanız gerekir. İnsanları etkilemek istiyorsanız, onları gerçekten canlandıracak, ilerlemelerine yardımcı olacak etkileyiciliğiniz olması lazım. Doğa ve insanlarla ilişkileriniz, sizin sahici, kendinize ait olan hayatınızın arzuladığınız nesneyle çakıştığının kesin bir ifadesi olmalı.”</p>

  <p class="p8">“Türkler, Marx’ı yeniden okumalı!” diyordu, Günay. “Hatta, Sovyetler yeniden okumalı. Aksi halde, Stalin’den kaçalım derken, neo-Hitler’in kucağına oturacaklar!”</p>

  <p class="p8">Kalktı oturdu, kalktı oturdu. Olmadı. Pencereye yürüdü. Durdu, bakındı. Sonra, birden, o daha önce bahsettiğim dört bin yıllık Çin şiirini söylemeye başladı,</p>

  <p class="p8"><span class="t16">“Nasıl da özgür bu yabankazları! Nasıl da dinleniyorlar Yu dalları üzerinde! Ve biz! Kralın ezeli çilekeşleri, henüz ne darımızı ne pirincimizi ekebildik! Anam babam ne yiyecekler?</span></p>

  <p class="p8"><span class="t16">Sen, o çok uzaktaki mavi gökyüzü! Söyle, ne zaman bitecek bütün bunlar? Kızarmayan yaprak, karısından koparılmayan koca mı kaldı?”</span></p>

  <p class="p8">Gözleri kapalı, hafif hafif sallanıyordu. Budist rahipleri, Şinto papazları, Tibet lamaları, Yahudi hahamları, Katolik kardinalleri, Buhariler, Mevlânalar... Hepsini, hepsini aynı anda hatırlattı! Ortak bir ağıt yakıyorlardı. Söyledikçe dinginleşti. Bakışları yumuşadı.</p>

  <p class="p8">Günay Rodoplu türkü söylüyordu! “Ata ruhu! Ata ruhu! Yardım et! Haklı olduğumu biliyorum!”</p>

  <p class="p8">Yatağın, hastanenin, Nişantaşı’nın, İstanbul’un içine sığmayacak gibiydi! Ateşten bir kümeye dönüşüp yorganını yaksa şaşırmayacağımı fark ettim! İliklerime kadar ürperdiğimi, aklımı başıma toplamaya çalıştığımı, kendi tanrılarımı, bilim ilahlarımı, yardıma çağırdığımı ama gelmediklerini hatırlıyorum!</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p9"><span class="t17">&nbsp;</span></p>
</body>
</html>
