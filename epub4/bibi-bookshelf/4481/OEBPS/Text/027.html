<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>VII</title>
</head>

<body>
  <h2 class="h20">VII</h2>

  <p class="p7">&nbsp;</p>

  <p class="p8">“Ne zaman fark ettim, bilmiyorum... Ne zaman fark ettim? Ama fark ettim. En az beş yüz yaşında bir hilkat garibesine, bir anakronizme, bir yabancıya âşık olduğumu fark ettim... Ah! Ne bileyim!” diyerek ellerini çaresizmişçesine iki yana açtı,</p>

  <p class="p8">“Belki de hep biliyordum! Hep biliyordum da, o gece idrak ettim.</p>

  <p class="p8">Sedat’ın kapımın önünde koca gece ağabeysini beklemiş olmasında beni inciten, teşhir edilmişlik duygusu uyandıran bir şey vardı. Geneleve götürdüğü arkadaşının siftahını bekleyen bir delikanlıyı anımsatan bir şey vardı. Oradaki erkek dayanışması ne tuhaf bir şeydir, hatırlasana! Kapıda bekleyen içerdekinin hazzına bir biçimde ortaktır. Kadını, burada beni hep birlikte düzerler sanki...</p>

  <p class="p8">Söylediğimiz türküler kirlenmişti, ilahiler kirlenmişti, genç çocuklar kirlenmişti!.. Ama, düşündükçe bir başka meselenin daha farkına vardım. Şafak beni sahiden benimsemiş olsaydı, kardeşini yukarı davet ederdi diye düşünüyordum. Sonra aklıma beni evine götürdüğü gece, Sedat’ın öteki odada büyük bir fütursuzlukla uyuduğu geldi.”</p>

  <p class="p8">“Şiran’ın babası gibi...”</p>

  <p class="p8">“Evet! Şiran’ın ‘ağa’ babası gibi. Kadıncık’ı ne kovmuş, ne de içselleştirmişti. Aynı şeyi yaşıyordum. Sedat’ın kişiliği üzerinde yoğunlaşmama neden olan, onun o geceki onursuz nöbeti oldu. Sonra, Duran Kuran’ın dükkânındaki imza gününden bu yana Sedat’ta gözlediklerimi düşündüm... Korkunç bir sonuca vardım: Yirmi dokuz yaşında olmasına karşın tek bir kadın tanımamış Sedat, ağabeysinin pezevenkliğini yapıyordu!...”</p>

  <p class="p8">“Estağfurullah!”</p>

  <p class="p8">“Yok, o öyle! Öyle de, böyle bir konumu kendisine nasıl yediriyordu, onu anlamaya çalıştım. Sonra düşündükçe, pezevenkliğin Sedat’ın ağabeysine sunduğu hizmetlerden sadece bir tanesi olduğunu görmeye başladım. Şafak’ın da dediği gibi, Sedat ‘koç’uydu, ‘fedai’siydi, ağabeysinin. Son delege seçimlerinde yüz tane gürgen sopa kestirdiğini, anti-Baykalcı delegeleri dövdüğünü söylemişti. Ağabeysi için! Dev-Genç militanıydı, SHP’yi küçümsüyordu ama üye olmuştu. Ağabeysi için! Şafak’ın kurduğu bir işte, Şafak politika yapabilsin diye çalışıyordu. Ağabeysi için! Bir kızla beraber olmuş ama onu ortada bırakmış, akrabadan bir kızla nikâhlanmıştı. Ailesi için!</p>

  <p class="p8">Şafak’ın bir seçim nutkunu hatırladım. <span class="t2">‘Ben iyi bir işadamıyım; iyi bir organizatör olduğum için, birlikte çalıştığım kardeşlerime iyi bir babalık yapabildiğimden, aileme babalık yapabildiğimden, iyi bir işadamıyım. Sekiz yıldır birlikte ticaret yapıyoruz; sekiz yıldır bölüşme hesabı yapmadık,’</span> diyordu. Sedat’ın benim Şafak’a aldığım ceketi giydiğini, ağabeysinin aldığı eşyayı kullandığını biliyordum. Evlenip de bir ev açacağı zaman buzdolabının alınması için bile Şafak’ın onayı gerekmişti. Onu da hatırladım. Önceleri önemsemediğim bir sürü ayrıntı art arda eklendi. Kafamda bir şeyler aydınlanmaya başladı. Ailesine ‘babalık’ yapmaktan bahsediyordu Şafak. Düşündükçe, nutkundaki ‘bölüşme hesabı yapmadık’ bildirisinin küçüklü büyüklü Özdenlerin kölelik fermanı olduğunun, ‘kimse gerçek emeğinin gerçek hakkını almadı’, gerçek nitelikleri ile değerlendirilmedi demek olduğunun ayrımına vardım.”</p>

  <p class="p8">“Emeklerinin değerini pazar ekonomisi biçmedi!”</p>

  <p class="p8">“Evet. Aynı şeyler, Şener için de geçerliydi tabii. Yeteneklerini, ussal donanımlarını serbest pazarda değerlendirmeye kalksalar, değil BMW sahibi olmak, halk otobüsüne binmekte zorlanırlardı. Delikanlıların yaşamak için ağabeylerine kapı kulluğu etmekten başka olanakları yoktu! Anlıyor musun? Birisi, yani Şafak, parayı manipüle ediyor, ötekileri besliyor, karşılığında da sadakat talep ediyordu. ‘İyi babalık’ söylemi, ‘cömert lord’ söylemiydi. Sıfat yanlış mıydı? Hayır. Emeklerini özgür iradeleri ile pazarlasalar ‘Lord’ Şafak’ın onlara tahsis ettiğinin dörtte birini alamazlardı! Tabii kul olacaklar, feodal düzenin devamını tabii isteyecekler, kapı kulluğunu bir nişan gibi benimseyeceklerdi. Kapı kulluğunun icaplarına gelince; onlar da, kocaman delikanlının benim kapımda beklemesi, alkolden yürüyemez hale gelen ağabeysini taşıması, onun için adam dövmesi, gerekirse hapse girmesi demek olabilecekti! Tabloyu görebiliyor musun?”</p>

  <p class="p8">“On altıncı yüzyıl Avrupası! Onu demek istiyorsun, değil mi?”</p>

  <p class="p8">“Beş yüz yaşındaki sevdiğimin bir yüzü!.. Evet, on altıncı yüzyıl Avrupası, Lord Şafak, ‘Baba’ Şafak!”</p>

  <p class="p8">“‘Ben, biziz!’ diyen Özdenler!”</p>

  <p class="p8">“Evet.... Evet. Ne Sedat, ne de Şener ‘Ben kimim?’ sorusunu asla sormadılar. ‘Ben kimim, bu karının kapısında ne arıyorum?’ ‘Ben kimim, bu sopalarla kimi, neden dövüyorum?’ ‘Ben kimim, neden teyzekızımı düzüyorum?’ ‘Ben kimim, Alevilerden neden nefret ediyorum?’ ‘Ben kimim, Baykal’ın resmini neden başucuma asıyorum?’ Bu soruların sorulabilmesi için gerekli kimlik bilinci, benlik asla oluşmadı. Anlıyor musun? Bireysellik gelişmeyince de, başta ağabeyleri olmak üzere, kimseye karşı nesnel, efendim, muhakemeye dayalı bir yargı geliştirmeleri elbette mümkün değildi! Hayatı sorgulamaları mümkün değildi! Anlıyor musun? Özdenlerin evrenlerinin merkezi kendi ‘klan’ları, aileleriydi. Onun dışında her şey karanlıktı ve ne benim, ne de başkalarının onlardan bağımsız olarak var olduğumuzu düşünemezlerdi! Bir ‘lord’ olarak, Şafak’ın köylülerinden hizmet talep etmesi Tanrısal hakkıydı. Buna karşılık, onları asgaride olsa, doyurmak ve korumakla yükümlüydü. Şimdi, bu anlayışı genişlettiğinde göreceksin ki, bir sonraki aşamada, ‘Biz belediye başkanı olduk!’ diyeceklerdir. Ve aynen öyle oldu! Sedat, ‘Biz belediye başkanı olunca...’ diye başladığı cümlelerini, ‘Belediye başkanı biziz’e çevirdi. ‘Biz’ kim? ‘Biz’ öncelikle Özdenler, sonra da genişletilmiş klanları, yani Partililer, yani Gümüşhaneliler! Nitekim Çayırtepe’nin çoğunlukla DYP’li, ANAP’lı Gümüşhanelileri oylarını ‘bizim çocuğumuz’ dedikleri Şafak’a verdiler.”</p>

  <p class="p8">“Bu, Türkiye’de hep böyledir!”</p>

  <p class="p8">“Onu söylüyorum ya! Sivaslılar Sivaslılara, Aleviler Alevilere oy verir. ‘Varsın kötü olsun, bizden olsun,’ işler. Bir tür zina ilişkisi, anlıyor musun? Koynuna alacaksan, aileden birisini alacaksın!”</p>

  <p class="p8">Anlıyordum, tabii.</p>

  <p class="p8">“Son tahlilde karşılıklı sorumluluklar, birtakım göreneksel kısıtlamalar içeren bir dayanışmadır ya feodal sömürü, Şafak tebaasının sadakatini işadamıyken dükkânının kârı, belediye başkanıyken Çayırtepe’nin rantı ile ödüllendirecektir. Yetenekleri ve yeterlilikleri ne olursa olsun, klan mensupları korunacak, kollanacaklardır. Onlar da yok iş, yok imar durumu, yok kömür deposu kuracak belediye arsası talep edeceklerdir. Onlar Şafak’ı, Şafak da onları sömürür. Burada bir çıkma yapayım, Türkiye’de, efendim, işe göre adam değil, adama göre iş aranıyor yakınmalarının sonunun gelmemesinin nedeni de budur. Klan mensubunun karnı doyurulacak, ona iş icat edilecektir. Zina ilişkisi son bulmadıkça, üretime, işe, öncelik veremezsin!</p>

  <p class="p8">Öte yandan, unutma ki, Özdenler, on altıncı yüzyılın değerleriyle ama yirminci yüzyılda yaşamaktadırlar. On altıncı yüzyıl değerlerine boyun eğmeleri tek bir şeyle açıklanabilir...”</p>

  <p class="p8">“Yabancılaşmış olmaları! Mı?”</p>

  <p class="p8">“Elbette benim yaşadığım yüzyıldan ‘gayri’ bir yerlerdeydiler. Sahiplendiğim tarihe ağyardılar. Bak, Sedat’ın konumunun senin ya da benim kendimizi birdenbire 2400 yılında, ya da, de ki, gelişme çok daha hızlı olduğu için 2100 yılında bulmamızdan farkı yoktur! Yeni koşullara biz de ancak o düzenin ‘kölesi’ olarak uyarlanabilirdik. Hayatta kalmak için başka seçeneğimiz olamazdı! Ve unutma, <span class="t16">‘tehlikeye düşen vücut için, şuur bir safradır. Külçe gibi, leş gibi yaşamak da yaşamaktır.’</span> Ya bilincimizi körleştirecek, kendimizden ‘gayri’ birileri olacak ya da ben bu oyunu oynamıyorum deyip, kendimizi ortadan kaldıracaktık. Başta kendisine el’di Sedat. Düşünsene, hiçbir durumda ‘benim!’ diyebileceği, kendisine özgü bir karar verememişti delikanlı. Ne tuttuğu işte, ne politikada, ne koynuna aldığı kadında! Daha da kötüsü, kendisine ilişkin kararları kendisinin veremediğinin farkında olmadığı gibi, kendisini oluşturan feodal âdetlere, ağabeysine, amcasına onları dünyanın merkezi bilip yücelterek, hatta taparcasına bağlıydı. Bu bağlılık süt çocuğunun meme bağımlılığı gibi yaşamsal bir bağlılıktı. Öte yandan, ben, ‘Bu adam benim kapımda beklerken, yan odada yatarken, hiç yengesini düşünmez mi, neden hiç cephe almaz, gömleğini yıkayan, yemeğini pişiren o kadına hiç sevgi beslemez mi?’ diye aptalca sorular soruyordum kendime! ‘Sevgi’ elbette söz konusu olmazdı! ‘Ben bilinci’ gelişmeden, ‘sevgi’ gelişemez ki! Önce ‘ben’ diyecek, sonra ‘sen’, sonra ‘o’ diyecek! Sonra da kendisinin dışındakilere ‘yoğunlaşacak!’ Dayanışma, özen, saygı geliştirecek! Olacak iş değildi, tabii. Sedat sevmeyi becerebilecek olsa, onca yıllık yengesine rağmen benim kapımda bekler miydi? Sedat sevmeyi becerebilecek olsa Diana’nın telefonda ciyak ciyak ‘Günay ölüyor!’ diye bağırdığını ağabeysine söylemeyi ‘unutur’ muydu? Sedat sevmeyi becerebilecek olsa, önüne gelen yere ağabeysinin imzasını atar, kooperatif defterlerini Şafak’ı hapiste süründürecek şekilde darmadağın eder miydi?”</p>

  <p class="p8">O noktada hangi defterlerden bahsettiğini bilmiyordum ama herhalde anlatacaktı diye düşündüm, sormadım.</p>

  <p class="p8">“Şafak’ın, Sedat’ın biraz daha gelişmiş türü olduğunu çok sonra kavradım. Niye bu kadar geciktiğimi düşününce şunu anlıyorum... Çünkü, bir kere, Şafak Özden’in Gümüşhane’den, yoksul bir öğretmen çocuğu olarak başlayıp, İstanbul gibi 2500 yıllık bir şehirde belediye başkanlığına uzanan serüveni, cezaevi, işkence fasıllarını da düşününce, müthiş etkileyiciydi. Muhteşem bir tarihi mirası kendi sınıfı adına, asırlardır sistemin merkezinden uzak tutulmuş sınıfı adına, devralıyordu sanki. Ben bu serüvende on dokuzuncu yüzyıl Avrupa’sının sosyal mobilitesini görüyordum. Köhne kalıpları kıran, egemen sınıflara, düzenin öz uzman aydınlarına Antwerp tepelerinden başkaldıran mobilite! Kalıpların kırılması gerektiğine de bütün kalbimle inanıyordum. Karşı çıkanlara, işte, İstanbul’u lahmacuncular sardı filan diyenlere düşman kesiliyordum. Türkiye ilk kez homojenleşiyordu, demokratlaşıyordu! Efendim, İstanbul’da, Boğaz vapurlarında birinci mevki denen ayrıcalıklı konumları da, erguvanlı köşklerdeki aşk maceralarına duyulan nostaljiyi de hastalıklı buluyordum. Ne kadar umutlandığımı biliyorsun. Ankara’dan dönüşümüzde sana anlattıklarımı hatırla. Gerçekten de, Şafak’la -tırnak içindeki ‘Şafak’la!- ele ele verirsek, Türkiye’de misli görülmemiş bir hareketi başlatabiliriz diye umuyordum. Ben ona yirminci yüzyılın normlarını tercüme edecektim, o bu normları insanımıza anlatacaktı!.. ‘Türk insanı’ diye ortak bir paydamız olduğuna ciddi ciddi inanıyordum! Öyle inanıyordum ki ya da inanmak istiyordum ki, eski bilgilerimi bilerek, isteyerek unuttum...” Kollarını kavuşturdu, başını önüne eğdi,</p>

  <p class="p8">“‘Ben’ bilincini kazanmanın da yeterli olmadığını, esas meselenin bu ‘ben’in kendi dışındaki dünyayla hangi yöntemle bütünleştiği meselesi olduğunu unuttum!” diye söylendi, acı acı.</p>

  <p class="p8">“Dört ortaktılar... Ve her şeyi paylaşırlardı, ‘yârin gül yanağından gayri!’ Öyle diyorlardı. 70-80 döneminde Çayırtepe’de ciddi kavga vermişlerdi. Bir tarafta Ülkücüler, öte yanda devrimci fraksiyonlar. Silah, sopa ne istersen vardı. Kurtarılmış bölgeler vardı. 1 Mayıs Mahallesi’ne girilmiyordu. Ve o 1 Mayıs Mahallesi, öğrencilerin sırtlarında taşıdıkları taşlarla inşa edilmişti. Şafak Özden, gençlik kolu yönetim kurulu üyeliği, sekreterliği yaptı, o şartlar altında bir halkevi kurdu, kurucu sekreterliğini yaptı. Erol Çiçek, CHP’nin İl Gençlik Kolu başkan adayıydı. Duran Kuran İl Yönetim Kurulu üyesiydi. Onur Oflu, vs. vs. Neyse!</p>

  <p class="p8">Ve ben bütün bu kavganın, insan’ı olması gereken yere, sistemin tam merkezine koymak kavgası olduğuna inandım! Ve aklımca, bu kavgayı entelektüel donanımımla destekleyecek, tür-daşlarımızın tarihsel deneyimini aktararak, olabilirliklerin ola-mazlıklardan ayıklanmasına yardım edecektim. Oysa daha baştan, Şafak bana 12 Eylül sonrasını anlattığı zaman aymam gerekirdi. 12 Eylül’de tutuklanan, işkence gören o olmuştu. En çok ihtiyacı olduğu sırada, Erol Çiçek’in onun yanına bile uğramadığını söylerdi. Ne ailesini makarna ve gazyağı kokan balıklarla beslerken, ne de daha sonra... Ona bakan, arka çıkan yine kendi klanıydı. Bu durum Şafak’a özgü bir şey de değildi. Ali’ye de ailesi baktı, Suat’a da ailesi baktı, üniversiteden atılan öğretim üyelerine de aileleri baktı! Ben Şiran’ın babasını da tanımıştım. Halis Özden’ide! Şafak’ın Kelkit suyunun başında efendi efendi otururken devlete satılmış babasını tanımıştım. Adamcağız oğlunun ne devrimciliğine, ne ‘işadamı’ kimliğine, ne içkisine, ne çapkınlığına anlam verememişti. Ama, tıpkı Sedat gibi, o da boyun eğmekten başka çare bulamadı. Bildiğin gibi sonunda kendisini camiye, yani İslâm ritüeline attı! En dindar olduğunu sandığı zaman bile aslında, Allah’a değil, ‘devlet’ denilen, ‘aile’ denilen puta taptığının farkında değildi!</p>

  <p class="p8">Eğer o zaman, daha o zaman, bu insanlara neden ideoloji arkadaşları değil de klanları arka çıktı diye sormalıydım! Bu soruyu sorsaydım, özde on altıncı yüzyıl Avrupa köylüsü zihniyetiyle değil solcu, değil demokrat, birey bile olunamadığını anlardım! Klanlarını bir yana itip, dizleri titreyen bir endüstrinin sömürülen emekçileri kimliğini nereden ve nasıl sahipleneceklerdi? Az daha düşünseydim, ne Şafak’ın, ne de diğerlerinin uğruna ölmeyi göze aldıklarını söyledikleri solcu kimliklerini muhakeme edilmiş ve somut bir seçim olarak benimseyemeyeceklerini anlardım.</p>

  <p class="p8">Şafak’ı çok sağlıklı, çok gerçekçi buluyordum. Senin benim olmadığımız kadar gerçekçi ve sağlıklı. Hatta, biliyorsun, bu devleti altmış yılda aydınlar bu hale getirdi, bırakalım da biraz da bunlar yönetsinler diyordum.</p>

  <p class="p8">Nerede atladım, biliyor musun?</p>

  <p class="p8">Evet, Şafak’ın güçlü bir benlik duygusu vardı... Sedat ve Şener’den, hatta babasından farklı olarak klanından baş vermiş, feodal düzeni tersyüz ederek ailesine babalık etmişti ama dünya ile, diğer insanlarla kurmayı seçtiği ilişki bütünleşme değil, tahakküm ve itaat ilişkisiydi! Anlıyor musun? Klan bağlarını kopartmış, siyasi ve ekonomik özgürlüğüne kavuşmak isteyen insanın öyküsü...”</p>

  <p class="p8">“On yedinci yüzyıl?”</p>

  <p class="p8">“On yedi, on sekiz, on dokuz, yirmi! Hepsini bir arada yaşıyordu!</p>

  <p class="p8">Bir yandan kendisinden daha büyük olduğunu düşündüğü bir şeylere, örgüte, SHP’ye, onun içindeki bir hizbe sığınırken, öte yandan da başta ailesi, eşi, kardeşleri, çocukları, hükmedebileceği herkese hükmetme gayreti içindeydi. Kişiliğinin itaatkâr parçası ona gururla ‘Ben, Deniz Baykal’ın,’ ya da ‘Mustafa Özyürek’in neferiyim,’ dedirten parçasıydı. O kadar ki, bir gün bir konuda yanlış yaptığını söylediğim zaman ‘Aman gülüm, Deniz de yanlış yaptı! Biz yanlış yaptıysak çok mu?’ diyebildi. Ama, tabii, Deniz Baykal da, ‘SHP’nin neferi!’ Sorun da bu zaten! Herkes bir şeyin neferi olmaya öyle teşne ki bu ülkede!”</p>

  <p class="p8">“Yeni putlar?”</p>

  <p class="p8">Yeni putlar, tabii. Bir yandan, yanlışa, kötüye göz yumduran tapınma, özgürlükten kaçış, sığınma. Muhakeme yeteneğinin, gerçeklik duygusunun kaybı. Öte yandan, kardeşlerine, karısına, ‘altındakiler’e nefes aldırmayan tahakküm. Bu patolojiye yakalanmış insanların ‘sevdikleri’ değil, ‘kullandıkları’ vardır. Şafak’ın ‘Kardeşlerimi oğullarımdan daha çok seviyorum, koçlarım benim,’ diye gözlerinin yaşarması da buydu. ‘Çocukların ne olacağı belli mi? Bunların belli ama! Bir dediğimi iki etmiyorlar,’ demesi de buydu. Benimle olan ilişkisi de buydu.</p>

  <p class="p8">Bu yüzyılın ‘kullanılma’ kavramı, on dokuzuncu yüzyılın zulüm kavramı değil tabii. Onun için bir bakışta teşhis edilmiyor. Ama, ‘kullanılmak’ kavramının bir insanın diğerine, onun amaçlarını gerçekleştirebilmesi için hizmet etmesi demek olduğunu anladığın anda tablo önüne seriliveriyor. Bir süre sonra Şafak’a baktığımda hepimizin ama hepimizin onun amaçlarına hizmet ettiğimizi gördüm! Şimdi baktığımda görüyorum ki, amaçlarımız da çakışmıyormuş! Bir sahne kurmuştuk. Şafak başrol aktörüydü, bizler de, kimimiz ışıkçı, kimimiz art-direktör, kimimiz alkışlayıcı olarak onun amaçladığı rolü oynamasını sağlıyorduk! Sabahlara kadar onu bekleyen karısı, kardeşleri, ben, hatta çocukları! Çocukları diyorum, çünkü ‘çocuk sevgisi’ söylemi de koşulsuz değil. Şafak türü, kendi beklentilerine uygun bir oğula, oğullara, maddi manevi mirasına, dünyevi işlevine layık oldukları sürece ‘sevgi’ besler. Oğlanlar büyüyecek, sorumluluk üstlenecek, Şafak’a itaat edecek, hizmet verecek nesnelerdir. Oğlu değil de kızı olacak diye ödünün koptuğunu biliyor musun? Kızla zina ilişkisi kurulamıyor, kocaya gidiyor ya kız!</p>

  <p class="p8">Seçmenler de bizler gibiydi. Aynı konumda. Tıpkı delegeler gibi, Çayırtepeliler de Şafak’ın kişisel amaçlarını gerçekleştirmek üzere kullanılan, manipüle edilen rakamlardan ibarettiler.</p>

  <p class="p8">Bir zaman hatırlıyorum. Bir nedenle Sarıyer’de bir öğlen yemeği yemiştik. Şafak, ben, bir de Şafak’ın Ankara’ya, Filistin intifadası anma gününe getirdiği astsubay emeklisi. Sonradan başkan yardımcısı oldu sanırım. Urcan’a gelmeden, deniz kenarında küçük bir balık lokantası, vardır, orada. Güzel, güneşli bir gündü. Astsubay eskisi denize baktı, baktı,</p>

  <p class="p8">‘Sen de başkan adayı olmak için bula bula Çayırtepe’yi buldun,’ deyiverdi, ‘Başkan oldun mu, buraya başkan olacaksın? Değil mi, Günay Hanım?’</p>

  <p class="p8">Sanki tayini zengin Singapur’a değil de, yoksul Afganistan’a çıkmış bir İngiliz sömürge valisiydi Şafak Özden! Çayırtepe yoksuldu, çamurluydu, cahildi! Oysa, Sarıyer, bir büyük ziyafet sofrasıydı. Şafak, geçecekse bu sofranın başına geçmeli, burayı tüketmeliydi. Ve bu bana, bu bana...”</p>

  <p class="p8">Beklemediğim bir şey oldu. Birden ağlamaya başladı Günay. Hıçkıra hıçkıra ağlıyordu! Ona gitmek, sakinleştirmek için ayağa kalktım, el hareketiyle durdurdu. İstemiyordu.</p>

  <p class="p8">“...bu bana, bakanlık beğenmeyen milletvekillerini hatırlattı!” diye hıçkırdı, “Yine de, adam bunu böyle dedi ya, ben Şafak’ın tersleyeceğini sandım! Öyle ya, insan niye politikacı olur, niye belediye başkanı olmaya kalkar be canım? İnsanları sevdiği için, onları mutlu kılacak siyasi kararları almak için, o yolda etkili olmak için, değil mi? Hayır, canım, öyle değildi.</p>

  <p class="p8">‘O günler de gelir,’ dedi, Şafak ve ben gözlerindeki o garip pırıltıyı gördüm!</p>

  <p class="p8">Çayırtepelilerden nefret ettiğini de o dönemde fark ettim. Aslında düşündüğüm zaman anlaşılmayacak bir şey de değildi. O kendisini nefret ettiği Çayırtepe’den kurtarmaya çalışırken, burada kalacak kadar yeteneksiz, budala, artık ne dersen, insanları neden sevsindi ki? Böylesi bir beklenti, İngiliz işgal kuvvetleri albayının Hintlileri sevmesi beklentisi gibi bir saçmalıktı. İşi bu değildi, anlıyor musun? İşi orada patronlarının onaylayacağı bir performans göstermek ve daha iyi bir yere tayin olmaktı, anlıyor musun? Çayırtepe, Şafak’ın kendisi için öngördüğü hayata kavuşması için bir araçtı, asla amaç değil!..</p>

  <p class="p8">Siyasi olarak güçlendikçe, sevgisizliğini saklaması daha güçleşti. Bir gün uyardım,</p>

  <p class="p8">‘Nesini seveyim? Canları cehenneme,’ deyiverdi. 1 Mayıs Mahallesi’nden söz ediyordu. Ama, hemen aydı. Ertesi gün bir demeç verdi, <span class="t2">‘Ben Çayırtepe’de gözümü açtım. Çayırtepe’de âşık oldum. Çayırtepe’de okudum. Çayırtepe’de top oynadım. Çayırtepe’de kavga ettim. Çayırtepe’de evlendim. Çocuğum Çayırtepe’de doğdu. Çayırtepe’de işkence gördüm. Nasıl kendimi Çayırtepe’den soyutlayayım? Yani, bir başka dünya kurmam mümkün değil, ilk arkadaşlarım, dostlarım Çayırtepe’de. Anam Çayırtepe’de. Babam Çayırtepe’de. Çocuklarımın mezarları Çayırtepe’de. Benim yarınım Çayırtepe’de, çocuklarımın yarını Çayırtepe’de. Çayırtepe’siz bir dünya kuramam ki! Kuramıyorum ki! Ben Çayırtepe’nin girişinde, Çırpıcı’da, ‘Çayırtepe’ levhasını görünce içim hopluyor. Hatırlıyorum; on dokuz yaşımda sevgilimi beklerken de öyleydim. Sınav sonuçlarını almaya, diploma almaya gittiğimde de öyleydim. Ben, Çayırtepe’ye her girişimde bunu düşünüyorum. Bir kazak alacaksam, Çayırtepe’den alıyorum. Tıraş olacaksam, Çayırtepe’de oluyorum. Çayırtepe’siz bir yaşam düşünemiyorum. Gümüşhaneliyim. Gümüşhane’ye gittim, üç gün durdum. Koştum, Çayırtepe’ye geldim. Tatil yapacağım zaman gelip Çayırtepe’de yapıyorum. Çayırtepe’de dinleniyorum ben. Nefes alıyorum.’</span> Ne büyük yalandı! Ve biliyor musun, nasıl bulduğumu sorduğunda, inandırıcı olmadığını düşündüğümü söylemekle yetindim, ben!</p>

  <p class="p8">Şimdi, artık anlıyorum.</p>

  <p class="p8">Kimse, hele de Çayırtepeliler, Şafak’ın Çayırtepe’yi sevmesini istemiyorlardı ki! Hepsi birer müstakbel Şafak Özden’di çünkü! Anlıyor musun? Hepsi kendilerine ağyardılar, kendilerine el’diler! Kendilerine yabancıydılar! Kendilerine duydukları muhabbet soğumuştu. ‘Sevebilecekleri’ kendileri Bağdat Caddesi’ni ya da Levent’i tüketebilecek aşamaya gelen kendileriydi. Çünkü Levent daha yeşillikti, Bağdat Caddesi daha temizdi. Öte yandan, Çayırtepe’yi yaşanacak bir yer haline getirmek gayret istiyordu, yaratmak yeteneği istiyordu. Kişinin gücünün ve gücün kullanılabilirliğinin farkında olmasını gerektiriyordu.</p>

  <p class="p8">Oysa, kişinin ağaç dikmeye gücü vardır, sokakları temizlemeye gücü vardır, örgütlenmeye, greve gitmeye gücü vardır! Çarpık kentleşmeye ‘hayır’ diyecek gücü vardır! Hırsızlığa hayır diyecek gücü vardır! Çevre kirlenmesine karşı duracak gücü vardır! İş ki, kişi gücünün bilincine varabilsin!”</p>

  <p class="p8">“Böylesi gücü YÖK’zedeler bile kullanamadılar Günay’cım!”</p>

  <p class="p8">“Bunu söylüyorum ya! Yabancılaşma derken, insanın kendisine ağyar olması derken bunu söylüyorum be canım! Yapıcı eylem kimlik bilinci, Çayırtepeli olmak, öğretim üyesi olmak gibi kimlikleri sahiplenme gerektiriyor. Çayırtepelilerde, üniversiteyle sevgi ilişkisi geliştirmek. Bu yoktu! Anlıyor musun? Sado-mazoşist dayanışma, toplumsal karaktere uyarlanma, seçenle seçileni aynı kaba koymuştu bile. Ve en vahim olanı bu dayanışmaydı! Yoksa, tek bir Şafak Özden, tek bir bilmem kim önemli değildi!</p>

  <p class="p8">Bütün bunlar ne demek oluyordu, biliyor musun?”</p>

  <p class="p8">“Türkiye’nin toplumsal karakteri çiziliyordu...”</p>

  <p class="p8">“Evet!.. Avrupalı türdaşlarımız bugünkü nekrofilik kişiliklerini beş yüz yılda geliştirdiler... Bizde böyle bir süreç de yaşanmadı. Adamların dönüşmek, Büyük Makine’nin talep ettiği kişiliğe uyarlanmak için vakitleri vardı. Deyiş yerindeyse, ölü-seviciliğine yumuşak iniş yaptılar! Biz, biz kelimenin tam anlamıyla kroke olduk! Onun için bizim patolojimiz daha vahim! Öldürücü!</p>

  <p class="p8">Gümüşhane dağlarından yarım pabuç inen Şafak’ın ekonomik ve de siyasi özgürlük mücadelesinin aksiyomlarının çelişkilerine bak! Bir yandan, on yedinci yüzyıl kapitalizminin kâr yapmanın bir haddi olduğu düşüncesi; <span class="t2">‘SHP’li işadamlarının bir farkı vardır. O da, daha fazla fedakârlık, daha fazla vermek demektir. Demek fazla veriyoruz, daha fazla vereceğiz. Biz holdingci değiliz, tröst değiliz, öyle uluslararası ekonomik güçlerimiz falan da yok. Ama, dünya görüşümüzün egemen olması için kullanabileceğimiz başka güçlerimiz var,’</span> nutku! Bir yanıyla absürt, öbür yanıyla da ne kadar dokunaklı bir af dileme tavrı değil mi? Yirminci yüzyıldayız, kapitalist ekonominin kurallarının dışına çıkmamız mümkün değil, holdingleşmemek de söz konusu değil, ‘...<span class="t2">daha fazla vermek</span>...’ Büyük Yalan! Ferhan Şensoy’un, ‘Kahraman Bakkal Süpermarkete Karşı’ oyunu gibi, Büyük Yalan’ın bir parçası. Üreticiden aracısız alıp, daha ucuza mal ettiği için süpermarketten yana olmak zorundasın, iki yüz elli yıl öncenin Colbert’i gibi, adamı ‘tamahkârlıkla suçlarsan, komik olursun. Nurettin Sözen’in ‘önce insan’ sloganı gibi bir safsata. Hemen bir soru sorduruyor: ‘Hangi insan?’ Kuru fasulyeyi süpermarketten daha ucuza alan insan mı, sermayesi yeterli olmadığı için daha pahalıya yediren insan mı? Sosyal demokrat etiketinin onu nasıl bir yalana zorladığını görüyor musun? Bu yalanı feodalizmin nasıl körüklediğini görüyor musun? Niye günümüz SHP’lileri kır kökenli? Anlıyor musun?</p>

  <p class="p8">Bir yandan on yedinci yüzyıl değerleri, öte yandan bütün vahametiyle çöken on dokuzuncu yüzyıl kapitalizmi...</p>

  <p class="p8">On dokuzuncu yüzyıl Avrupa’sında kâr haddi gibi ahlaki ölçüler köhnemiştir, günümüz Türkiye’sindeki gibi! Komşuları ‘geçmek’, onlardan ‘farklı’ ve ‘üstün’ olmak, insanlara bir içgüdü gibi yerleşmişti, günümüz Türkiye’si gibi!. Kişinin toplumdaki yerini ve haddini bilmesi gerektiği inancı kaybolmuştu, günümüz Türkiye’si gibi! Bugünkü Türkiye’ye tercüme edersen, nedir ‘haddini bilmezlik’ biliyor musun? ‘Haddini bilmezlik’ rasyonel, akılcı otoritenin kaybıdır. Şimdi, bak, insanın insanı kullandığı yerde, öğretmen-öğrenci, eski deyimiyle şakirt-mürşit arasındaki rasyonel otorite yok oluyor. Kimse karşısındakinin kendisinden daha bilgili, daha üstün olabileceğini kabullenmiyor. Herkesin kendisini her mevkie layık gördüğü, herkesin ‘en iyi yeri kapmak’ için savaşta olduğu bir ortam oluşuyor ki, Beşiktaş Belediye Meclisi’ne tombalacıyı üye yapan anlayış da budur, efendim, Fatma Girik’i Şişliye layık gören cüret de budur, ‘k’yi, ‘g’ okuyanın TRT spikerliğine soyunması da budur! Bize her gün her saat ‘bu mevkiye getire getire bunu mu getirmişler!’ dedirten, benim makûs seçim dediğim şey budur. Hatta şunu da söyleyeyim, Türklerin kitap okumamasının nedeni de budur! Kimsenin kimseden öğreneceği bir şey yok! Anlıyor musun? Bu ülkede herkes herkesten daha akıllı olduğu için her şeye her an yeniden başlanır. Bir Ali Paşa’nın, efendim, bir Cemalettin Afgani’nin bir bildiği olmuş olabileceğini öldür Allah kimseye anlatamazsın! Amerika her an yeniden ve alkışlarla keşfedilmek durumundadır.</p>

  <p class="p8">Akılcı otorite kaybolunca, insani dayanışmanın toplumsal ve ahlaki ilkeleri de kayboluyor, tabii. Hayat, irrasyonel bir yarışa indirgeniyor. On dokuzuncu yüzyıl Avrupa insanı ‘rekabetçi, istifçi, sömürücü, otoriter, saldırgan ve ben-merkezciydi,’ değil mi? Peki, aşağıdaki Laz bakkal nasıl? Vehbi Koç kim? Hayatını bir oku da bak! Koca bir İstiklâl Savaşı’nı yok sayıp, işine bakacak kadar yabancılaşabilmiştir adam! Hoş, Vehbi Koç öyle de, Sabahattin Eyuboğlu öyle değil mi? Memleket yıkılırken Oxford’da Shakespeare okumuyor muydu? Yine de, hangi Şafak Özden ya da Şiran Ören, Vehbi Koç olmak istemez? Türkiye’de insanların baş tacı ettikleri tipoloji, değil mi?</p>

  <p class="p8">Batılı türdaşlarımızın patolojik sorunları, sömürü ve istifçiliğin insan onurunu ayaklar altına alması, ulusların kendi emekçi sınıflarını, sonra da Asya-Afrika’yı yağmalamalarıydı.</p>

  <p class="p8">Aynı patoloji günümüz Türk toplumsal karakterinin patolojisi değil mi? Ha, şu farkla ki, dış sömürgeciliği beceremediğimiz için iç sömürgeciliğe döndük! Akrep gibi kendimizi sokuyoruz. İçtiğimiz suya lağım katmaktan, peşin vergiden, Köy Enstitüsü mezunlarına otuz yıl mecburi hizmet biçmekten emeklilerimizi maaş kuyruğunda kalp krizinden öldürmeye varıncaya kadar, kendi kendimizi sömürmüyor muyuz?</p>

  <p class="p8">Ve düşün, bu patolojinin üzerine bir de yirminci yüzyıl biniyor!</p>

  <p class="p8">Türk’e kaç türlü vurdu yirminci yüzyıl! İlkin, az önce tanımladığım kişiliğin şurdan burdan sırıtan ‘vicdan azabı’nı iptal etti! Vicdan azabının iptali, yani İslâmiyet’in ölümü.... Bak, insanoğlunun Ay’a ayak bastığına inanamazken, Star Wars filmlerinden televizyon belgesellerine kadar, nereye baktıysak, öyle bir kozmik resimle karşı karşıya geldik ki, insani referans sistemimiz kökten tarumar oldu! Bu kozmik resmi ‘bilim’ çiziyordu ve bilim bize evrenin merkezi, Yaratılış’ın amacı, dünyanın patronu filan değil, uzayda yuvarlanan bir toz tanesi olduğumuzu haykırdı! Hiçbir şeye bağlı olmayan, amaçsız bir toz tanesi! Milyonlarla, milyarlarla ifade edilen, somut bir deneyimi mümkün kılmayacak kadar büyük, algılayamayacağımız kadar büyük bir şeylerle karşı karşıya kaldık. Ne ki, artık Allah’ın halifesi olmak gibi bir illüzyonumuz da olamazdı. Çünkü, <span class="t16">‘Bulunduğu yükseklikte kalabilmek için ışık hızı ile hareket etmek zorunda kalan Hak-ü Teâlâ, (Gogi yaptığı araştırmalar sonucunda bunun böyle olduğunu tespit etmişti) yoruldu ve yere inerek eşyalara sindi... Vacib-ül vücut, sonunda yoksullara sırt çevirdi. Kendini aşağı bıraktı ve dokunulabilen binlerce cisme dönüştürdü... Allah’ın yeni pozisyonuna esrarlı bir hüzünle baktılar...’</span></p>

  <p class="p8">Tek tanrılı dinlerin sonuncusunun ölümünü Latife Tekin böyle anlatır. Ve Türkler, ‘Buzdan Kılıçları’ okumadılar!</p>

  <p class="p8">İslâmiyet öldü, ‘irtica’ bir nostaljiden ibaret!</p>

  <p class="p8">Adnan Hoca gibiler, Billy Graham ya da Piskopos Sheen’in Türk çeşitlemeleridirler. Bak, onlar Tanrıyı Evren A.Ş.’nin Yönetim Kurulu Başkanlığı’na indirgemişlerdi, biz aynı işe kavramların içini boşaltarak başladık. Mesela, ‘her koyun kendi bacağından asılır’ düsturunun aslı, herkesin kendi cihadını, iç ıslahatını tamamlaması gereği iken, ‘gemisini kurtaran kaptan’ yerine kullanılmaya başlandı. ‘Sen seni bil’, döndü dolaştı, ‘beceremeyeceğin işe kalkışma’ oldu. Efendim, ‘yeryüzünde ne varsa fanidir, ancak kudret ve lütuf sahibi Rabb’in yüzü bakidir’e ‘yalan dünya her şey bomboş, yolcu sarhoş, hancı sarhoş’ diye şarkı düzüldü. ‘Her şeyin bomboş’ olduğuna karar veren bir toplum, hangi ülküyü ciddiye alabilir? Sosyalizmi mi? İnsan haklarını mı? Düşünce özgürlüğünü mü? Mükemmeliyetçiliği mi? İslâmiyet’i mi?</p>

  <p class="p8">Düzeninin öz-uzman aydınları ‘irtica’ diye ahmakça titrerken, Adnan Hocanın dergisinin adı ‘Rönesans’tır! ‘Rönesans!’ Yani? Yunan’a dönüş! Yani? Çok tanrıcılığa dönüş! ‘Hoca’ öyle yabancılaşmıştır, İslâmiyet’e öylesine ağyardır ki, silme kuşe dergisinde ilan eder: <span class="t2">‘</span><span class="t16">Ben her an devlete olan sadakatimden kaynaklanan bir çabayla bölücü ideolojilere karşı çalışmaktayım</span><span class="t2">...</span> <span class="t16">Ben devlete köstek değil, destek olmaya çalışan ve bunu yapmacık olarak değil, tüm samimiyetimle yapan bir insanım!’</span> Bir Müslüman’ın Allah’tan digayri bir güce kategorik olarak destek olamayacağını bilmeyecek kadar yabancılaşmıştır! Vazettiği dine yabancıdır! Daha ne olsun?! ‘İslâm insanın yaratılışına uygun, kolay, mantıklı, demokrattır,’ derken, Büyük Makine’nin egemenliği altındaki çağdaş dünyanın putperestliği ile ehli kitap tek tanrıcılığının uzlaşmazlığının bilincinde bile değildir! ‘Devlet çok saf, İslâmiyet’in Avrupalılaşmayı önleyeceğini sanıyor,’ derken, devlet denilen ve nihayet idari küçük burjuvazinin -yorgun ve kibirli devlet memurlarının- oluşturduğu putun hiç de saf olmadığını, Büyük Makine’nin emri altına girmezse, Türk’ün Avrupalı türdaşına öykünemeyeceğini düşünemeyecek kadar ‘yabancılaşmıştır!’</p>

  <p class="p8">Ne oluyor, görüyor musun? ‘Sevgi’yi klanın, ailenin dışında da geçerli kılan biyofilyayı bir yana itip, yerine pazar ahlâkını ikame etmiş Türkiyelinin oradan buradan bakan vicdan azabı yok ediliyor, rahatlatılıyor! Bu oluyor! İslâmiyet belki de ilk kez bu yüzyılda gerçekte din-dışı bir toplumu, Müslüman olduğuna inandıran bir uyuşturucu, ‘afyon’ olmaya indirgeniyor! Afyon olmalı ki, ölü-sevicilerin zaferleri garantilensin, afyon olmalı ki, insanlar insanlarla olan ilişkilerinde pazar kurallarını uyguladıkları zaman hakça oldukları inancı içinde, kimseye verecekleri hiçbir hesapları olmadığı inancı içinde huzurlu olsunlar!</p>

  <p class="p8">Bak, ‘pazar ahlâkı’nı en iyi Mişonaçi hikâyesi anlatır. Mişonaçi ile Solomon ortaktırlar. Sirkeci’de, kötü bir otel işletirlerken, birden işleri büyür, demeye kalmadan beş yıldızlı bir otel yaparlar, sonra bir tane daha, bir tane daha. Zaman içinde çocukları da büyür, onlar da çocuklarını evlendirmeye, parayı aile içinde tutmaya karar verirler. Düğün günü gelir çatar, iki baba nikâhtan önce çocuklarını çağırırlar, onlara nasihat ederler. ‘Hayatta’ der, Mişonaçi, ‘en önemli mürşit, dürüstlüktür! Birbirinize karşı her zaman dürüst olacaksınız ki, Allah da size verecek!’ ‘Evet,’ diye onaylar Solomon, ‘Biz, bu günümüzü, önce Allah’a, sonra da dürüstlüğümüze borçluyuz. Biz iki ortak, birbirimizi bir kez olsun aldatmadık,’ der, Mişonaçi. Solomon anlatır, ‘Biz, Sirkeci’deki otelde, bir gün -ben yatakları düzeltiyorum, Mişonaçi, yerleri süpürüyor- bir çanta bulduk. Müşteri unutmuş gitmiş. İçini açtık, bir de ne görelim, silme altın! Hemen oturduk, bir altın bana, bir altın Mişonaçi’ye. Bir altın bana, bir altın Mişonaçi’ye! Ne bir altın fazla bana, ne bir altın fazla Mişonaçi’ye! İşte, gözüm, çocuklarım, dürüstlük budur!’</p>

  <p class="p8">Pazar ahlâkı, yalan söylememek, hile yapmamak, kaba kuvvet kullanmamak gibi geleneksel değerleri içerir gibi görünür. Ancak, pazar ahlâkı insanın ‘komşu’sunu -burada, çantasını unutan garibanı- ‘sevmesi’, onu kendisini duyumsadığı gibi duyumsaması, gerekirse dönüştürmesi, tinsel güçlerini arttırması anlamında bir ahlâk sistemi değildir. Bu nedir biliyor musun, Şafak Özden gibi, ‘Sana karşı dürüst olmak istiyorum,’ diye başlayıp karnında çocuğunu taşıyan kadına, ‘bugüne kadar senden başka birisi ile olmadıysam, denk gelmediği için, vakit olmadığı için olmadım,’ deyip rahatlamak, ‘mert’ adam söylemini sürdürmektir! Topu karşı sahaya atmak, Nasreddin Hoca’nın borcunu ödeyemediği komşusuna, ‘Şimdiye kadar ben düşündüm, bundan sonra sen düşün!’ dediği hikâyedeki gibi, kadına verdiğin acıdan sorumlu olmamak, hafifletmek için parmağını kıpırdatmamak, dahası bu davranışın haklılığına içtenlikle inanmak demektir. Pazar ahlâkında, ‘sevgi’ yoktur! Pazar ahlâkının hâkim olduğu toplumlarda, büyük aşklar, büyük nefretler de yoktur. Bunların yerini ‘dengeli’ dostluklar, ‘dengeli’ aşklar, yüzeysel ‘hakkaniyet’ alır. Dış politikanın maksimi olduğu söylenen ‘uluslararası dostluklar değil ortak çıkarlar vardır’ ilkesi, kişisel ilişkilerde de geçerli olur. Aldığından fazlasını vermek ‘enayilik’ değilse, ‘kişiliksizlik’tir, zaaftır, kariyerizmdir. ‘Nefret’ ayıp değilse, ‘çocuksu’ bir duygu!</p>

  <p class="p8">Pazar ahlâkı, Müslümanlıkla uzlaşamaz. Şevket Eygi’yi hatırlayacaksın. Zaman gazetesini ele geçirmeye kalktığında, Nabi Avcı’yı, Adnan Tekşen’i son dakikaya kadar manipüle etmiş, sonra da işlerinden etmişti. Öylesine belden aşağı bir tekmeydi ki, pazar ekonomisinin ‘aklayıcısı’ tazminat ödemesi bile böyle bir acıyı dindiremezdi. Daha ne örnekler var! Müslümanlığı kimselere bırakmayanların İslamiyet’i pazar ahlâkı doğrultusunda yorumlayabilmiş olmaları, bu ülkedeki yabancılaşmanın boyutlarını anlatmak için yeterlidir!</p>

  <p class="p8">Bu bir girdaptır!</p>

  <p class="p8">Yabancılaşma, pazar ahlâkını; pazar ahlâkı, yabancılaşmayı körükler! Sonuçta, Büyük Makine, kendisine en iyi hizmet edecek toplumsal karakteri yaratır ve besler. Toplumsal karakter diye, belirli bir kültüre mensup insanların çoğunun paylaştıkları kişilik yapısının çekirdeğine diyorlar demiştim. Şöyle söyleyeyim, bir toplumun ya da o toplumdaki çeşitli sınıfların, statü gruplarının üyeleri, o toplumun düzeninin talep ettiği şekilde davranırlarsa işlev görebiliyorlar. Ancak bu, bilinçli bir karar sonucu da olmuyor, gelişme kendiliğinden o yönde. Zaman içinde insanlara dayatılan davranış biçimi onların davranmak istedikleri biçimle çakışır oluyor. Dayatıldıkları şekilde davranmak insanların kolayına gidiyor, onları mutlu ediyor. Örneğin, Şafak Özden’e, SHP, belli bir davranış biçimini, örneğin, ANAP’ın ak dediğine kara demeyi dayatıyorsa, Şafak bu davranış biçimini, haklı bulmasa da benimseyecektir. Neden? Çünkü, ‘sığındığı’ grubun onayı kendi doğrusundan daha önemlidir. Anlıyor musun? Bu eğilim, toplumdaki insan enerjisinin toplumun işlemesini Büyük Yalan doğrultusunda sürdürmek amacıyla kalıplanıyor, o yönde kanalize ediliyor olmasına işaret eder. Mesela, bak, modern endüstriyel toplum, insanların enerjisini çalışmaya döndüremezse amacına ulaşamazdı. Nitekim, yirminci yüzyılını modern endüstriyel toplumlarında insanlar kendilerini, başka kültürlerde görünmedik bir tarzda enerjilerinin çoğunu sonunda kendilerine zarar veren ya da en azından faydasız üretimde çalışmaya kanalize etmeye hevesli, disiplinli, düzenli ve dakik olmak isteyen bir kalıba döktüler. Kişinin her sabah uyandığında o gün çalışması gerekip gerekmediğine, o işkolunda çalışmasının doğru olup olmadığına ya da işe gitme saatine karar verdiği bir yirminci yüzyıl toplumu işlemezdi. Bireyin yapıcı güçlerini nasıl tasarruf etmek istediği yolundaki bilinçli seçimi, pek çok istisna ile sonuçlanacağından Büyük Makine’yi tekletirdi. Kaba kuvvet, zor kullanmak da işe yaramazdı, çünkü modern endüstriyel toplumlardaki yüksek düzeyde uzmanlaşma ancak kendilerini özgür hisseden adamların becerebileceği bir iştir. Kimseye silah zoruyla ‘buluş’ yaptıramazsın! O halde, çalışmak, düzenli ve dakik olmak gerekliliği, bir içgüdüye dönüşmek zorundaydı. Toplum, bu çabalar içinde olan bir toplumsal karakter geliştirmeli, bu toplumsal karakter toplumsal beğeninin odaklaştığı bir numune, bir örnek olmalı, insanlar bu ‘numune’ye öykünmeliydiler.</p>

  <p class="p8">Peki, bizdeki ‘numune, ‘Türk toplumunun öykündüğü karakter ne?</p>

  <p class="p8">Şimdi, bakıyorsun, adam bir taraftan ‘Ben, biziz!’ diyecek ki, dinine imanına, ailesine, hemşerilerine, siyasi partisine, futbol takımına, ideolojisine sapına kadar sadık, ‘yozlaşmamış’ denilen türden Türk olacak. Asla döneklik etmeyecek, içinden çıktığı yumurtanın kabuğunu beğenmemesi söz konusu olmayacak. Bülent Ersoy dahi olsa, Eyüp Sultan’da başı örtülü dua edecek! Öte yandan, aynı adam, bir on dokuzuncu yüzyıl kapitalisti gibi, rekabet edecek, sermaye istifleyecek, başarılı olabilmek için gereğinde sevgiyi, gereğinde hoşgörüyü, gereğinde cehaleti, gereğinde dini inançları, gereğinde Atatürk’ü sömürecek, burnundan kıl aldırmayacak kadar otoriter olacak, konumunu muhafaza etmek için saldırganlaşacak, bütün bunları yaparken vicdan azabına duçar olmasın diye de çevreyi gözü görmeyecek kadar benmerkezcileşiyor. Birinci değerler kümesi, ikinci değerler kümesi ile çakışmayıp çatıştığından, zemine ve zamana uygun olarak, bir bu kümenin, bir öteki kümenin değerlerini öne çıkaracak. Hiçbirisini tam olarak benimseyemeyecek, kendisine göre dejenere edecek ama bu dejenerasyonu belli etmemek için sinsileşecek!”</p>

  <p class="p8">“Peer Gynt?”</p>

  <p class="p8">“Peer Gynt, tabii. Peer Gynt, Şiran Ören, Şafak Özden. Benden nasıl hoşlanıyorsan, hangi değerleri savunduğumda başarılı olabileceksem, onları savunurum! İstersen, Zinganalar’ın yeşil elma, tarçın ve kekik kokan yiğidi olurum, istersen cefakâr bir 80 öncesi militanı. İstersen iyi bir işadamı olurum, istersen cami yaptırma derneği başkanı, istersen falanca Kemalist derneğinin genel sekreteri. Şimdi, bir düşün, adam bir de, kendisi gibilerin oyları için rekabet eden bir politikacıysa? En az kendisi kadar kaypak seçmenlerinin o günkü bamtellerini bulmak için ne kadar çok şekil değiştirmek zorundadır! İçgüdüleşmiş eğilimlerinin üstüne bir de meslek deformasyonu, mesleki bozulma eklenirse ne olur?</p>

  <p class="p8">Ne olacağını Şafak’ta gördüm ben. Şafak için ‘Şafak’, alkışlanmak için, kabul görmeme, beğenilmeme endişesini bertaraf etmek için aldığı şekillerden herhangi birisi oluverdi! Kartal’dan bilmem kimin desteğini istediği zaman nikâhlı karısını koluna taktı, ‘mazbut aile babası’ oldu. Camide, babasının yanında durdu, ‘geleneklere saygılı, imanlı’ oldu. Kardeşlerini yanında gezdirdi, ‘ağabey’ oldu. ‘Atalarım Gümüşhane’ye at sırtında geldiler,’ dedi,&nbsp; ‘yozlaşmamış Türk’ oldu. ‘Namusuyla para kazanan’ işadamlarını savundu <span class="t2">-‘Namusuyla çalışan, olanakları iyi değerlendiren insanlara saygı duyarım. Türkiye’de doğru dürüst işadamları yok mu? Türkiye’de azıcık ekonomik durumu iyi olan herkes hırsız mı? Herkes üçkâğıtçı mı? Herkes hayali ihracatçı mı? Herkes devlet olanaklarını kullanarak mı zengin olmaktadır?’-</span> ‘gerçekçi bir sosyal demokrat’ oldu. Giderek, benliğine ilişkin verileri öyle kaybetti ki, toptan delirmemek için olacak, yepyeni bir kimlik geliştirdi! Bu ikinci kimlik beğenilen, bir değeri olan, -‘önemli adam olmuşum, SDP Bavarya milletvekili bir kadın kucak dolusu çiçekle ziyaretime geldi, iki yanağımdan öptü’ diye övünüyordu- başarılı, yararlı, kısacası, Türklere pazarlanabilir bir şey olma kimliğiydi. İsabetliydi de! Çünkü çevresi artık onu bir ‘varlık’ olarak görüyordu. Olağanüstü bir varlık değil belki, ama gündelik akımlara iyi uyarlanmış, başarılı bir adam. Nitekim, bir gün, Parti ileri gelenlerinden birisi, ‘erdemli bir arkadaşımız değil, ama iyi bir Parti’li’ deyiverdi! Sonra bir gün...</p>

  <p class="p8">Sonra bir gün, benimle konuştuğunu, ben’im, gerçekten murakabe edilmiş bir ‘ben’ olduğumu unuttu. Nurhak sana güneş doğmaz... ile başlayan akıl almaz bir nutuk çekmeye başladı. Sanki, MÇP’nin önünden geçerken, ‘iyi ki bunlar var’ diyen o değildi. Sanki, ‘kesecez’ bunları diyen o değildi. Sanki, 1 Mayıs Mahallesi’nde, Kürt Alevilerden, Dev-Gençli oğulları cezaevlerinde çürüyen analardan oy istiyordu! Uyarmak, kendisine gelmesini istemek fayda etmedi!</p>

  <p class="p8">Biliyor musun, yalvardık bir türkü söylesin diye! Söylemedi! Onun yerine, arkadaşımla ben söyledik, <span class="t15">‘...bana göre var mı yok, aney, istedim sen olaydın!’</span> Bir avaza bağırıyorduk ve halimiz çok acıklıydı! Türkü ile büyü yapıyor, iblisleri kovup kendisine gelmesini sağlamaya çalışıyorduk sanki!</p>

  <p class="p8">Ama, olmadı! Şimdi anlıyorum, geri gelmesini istediğimiz kendisi tükenmişti! <span class="t16">‘Beni nasıl beğeniyorsanız, öyleyim! İsterseniz parmaklarımı piyano tuşları üzerinde gezdiririm, müzikten anladığımı sanırsınız, isterseniz ellerimle pilav yerim, Zigana kökenimi belgelerim!’</span></p>

  <p class="p8">Senin o çok merak ettiğin tokatlama olayı da o gün oldu. O gece, kendisini öyle kaptırdı ki, en bağnaz Stalinciden daha Stalinci oldu. Bir gösterinin provasını yapıyordu ama gösteri bana değildi -beni çoktan gözden çıkarmış olduğunu artık anlıyorum- yanımızdaki iki arkadaşınaydı. Onlardan birisi de eski bir TKP’li. Gösterisinin TKP’linin karşısında duyduğu bir garip eziklikten olduğunu düşündüm. Bir yandan da, içimden Marx’ın sosyalizm tanımını tekrarlıyordum: <span class="t16">‘Sosyalizm, hepimizin özgürce gelişmesinin koşulunun her birimizin özgürce gelişmesi olduğunun bilincinde olan bir ortaklık... Sosyalist toplum, bireyin tam ve özgür gelişmesinin yönlendirici kural olduğu bir toplum... Sosyalizm, ancak, ‘insan kendi ‘forces propres,’ ‘özgün güçlerini’ tanıyıp, onları toplumsal güçler halinde örgütledikten, bu güçleri siyasi güce dönüştürdükten sonra’ oluşabilecektir’.</span> Bir ara, ‘Marksist olduğunu iddia edebilmek için önce Türk insanının radikasına inmek lazım,’ gibi bir şey diyecek oldum. Sonra da başladım gülmeye. ‘Radika’ malum, ‘kök’ demek, ‘radikalizm’ köktencilik bu kelimeden türer. Ama, aklıma hep İzmirlilerin radika salatası geliyordu! Yani, şimdi, rakı-roka-kavun, mangalda et, bir sofrada, Marx tartışılırsa, radika da salata olurdu, birader!</p>

  <p class="p8">Nasıl oldu bilmiyorum, kendimi kaybettim. Elim kalktı, aklım başıma geldiğinde, tahta masanın üzerine kan damlıyordu. Kopkoyu bir sıvı damladı, damladı, küçük bir gölcük yaptı. Nasıl vurduysam, Şafak’ın burnunu kanatmışım! Ve Şafak, mukabele etmesin diye olacak, elinde tuttuğu çatalı büküyor, dört kat ediyordu.</p>

  <p class="p8">Deliye döndüm! Utançtan! Kendi şiddetimin telmihinden deliye döndüm! Ama, o! O, az sonra ve hiçbir şey olmamış gibi konuşmasını sürdürüyordu!</p>

  <p class="p8">Şiddetim, dördümüzü de allak bullak etti. Gecenin bir saatinde, deli gibi yollarda, deli gibi bir otomobil gezisi yaptık! Sonra biz eve döndük. Ve ben, Günay Rodoplu, Şafak Özden’i yine koynuma aldım. Evet, Kibele sendromu. Onu seviyordum! Attığım tokat gerçekten de <span class="t16">coup de grace</span>, merhamet darbesiydi!</p>

  <p class="p8">Evet, Şafak ölüyordu!</p>

  <p class="p8">Yeşil elma, tarçın ve kekik kokulu yiğidim aslanım ölüyordu!</p>

  <p class="p8">Artık, şimdi sana söyleyebilirim, ölmesin diye çok uğraştım! Çünkü, çünkü, devrimcinin -bu kelimeyi illa da ‘sol’ diye kullanmadığımı biliyorsun- ölümü umutların ölümüdür! Sanki Şafak’ın ölümüyle birlikte, Türkiye’nin o son yabancılaşmamış çeyreği de ölüyordu! O zaman bana öyle geldi.</p>

  <p class="p8">Ama sonra, çok sonra, beni yerden yere vuran Şafak Özden deneyiminin ne denli sıradan olduğunu gördüm! Günümüz Türkiyelisinin benim yerle bir etmek için yola çıktığım putu, günümüz Türkiyelisinin yok olması için hayatımı vereceğim toplumsal karakteriydi Şafak! Ne ki, bu karakteri üzerine titrediğim halkım, biz, ben, bizzat doğuruyorduk! Türk toplumunun sosyolojik ve ideolojik unsurlarının şekillendirdiği karakter buydu! Dahası, ekonomik unsurlar, pazar ahlâkı, bu karaktere tüm gücüyle destek atıyordu! ‘Destek atıyordu,’ diyorum, çünkü, insanı tanımlayıcı gücün som ekonomi olmadığını biliyoruz artık. Üretim yönteminin, toplumsal ilişkileri, hayatın gidişini, pratiğini belirlediği doğru ama tek doğru değil. Dinsel, siyasal, felsefi sistemler ikinci derecede önemi olan sistemler değil. Toplumsal karakterin yapılanmasında bunlar da var. Doğu Avrupalı, SSCB’li türdaşlarımızın deneyimi bunu doğruluyor. ‘İnsanın kişiliğini sosyo-ekonomik yapı belirler,’ derken sadece tek bir kutuptan bahsettiğimizi doğruluyorlar. İkinci kutupta, toplumsal sosyo-ekonomik yapıyı biçimlendiren insanın kendi yapısı var! Toplumsal oluşumlar, ancak insanın gerçekliği anlaşılırsa, psişik ve fizyolojik yapısı ile içinde yaşadığı ve hayatta kalabilmek için başa çıkmak zorunda olduğu dış dünya ile arasında ilişkiler incelenirse, anlaşılabiliyor. İnsan, hemen her koşula uyum sağlayabiliyor ama toplumsal koşulların üzerine kendi metnini yazdığı boş bir kâğıt da değil!</p>

  <p class="p8">Şafak Özdenleri, Şiran Örenleri yaratan oluşumun ekonomik unsurlarına eğilince, Türkiyelinin çaresizliğini bir kez daha gördüm! Son ağaların hakkından 1940’larda gelinmişti, İslamiyet de öldürülünce, Büyük Makine’ye karşı duracak güç kalmadı. Gariban Türk! On dokuzuncu yüzyıl Avrupalı türdaşını içselleştiremez, iki kere ikiyi zar zor bellerken, hoppala, yok Arthur Anderson’un süper-ayrıcalıklı maliyet muhasebesi sistemleri, yok Rand Corporation! Mikro-chip, genetik mühendisliği, Hawking! Kanla irfanla kurduk biz bu Sümerbank’ı derken, buyurun, özelleştirme! “Ben, biziz,” diyeni var gücümüzle dönüştürmeye çalışırken, buyurun, ‘aileye saygı’yı yeniden gündeme getiren, ululayan neo-liberalizm!</p>

  <p class="p8">Türkiye’de, hele de SHP’nin kol kanat gerdiği küçük esnaf, yirminci yüzyılın alametifarikası, bilançoyu işler kılmak bir yana, kesekâğıdı üzerinde hesap yapan adamdır. Başka türlüsünü bilmediği gibi, rakamdan da sıkılır. Bütünden gelince, Şafak’ın çekini, senedini gününde yatıramamasının, defter tutamamasının nedeninin ortaçağ esnafı olmaktan bir adım ileri gidememiş olmasından ileri geldiğini kavrayıverdim! Kooperatifteki karmaşanın nedenini anlayıverdim! Salt kötü niyet değildi bu! Deyiş yerindeyse, 1800’lerin yaşam biçimiyle, üretim alışkanlığı ile karşı karşıyaydık! Sonra, KİT’leri, bir türlü kâra geçemeyen dev yatırımları düşündüm! Personelinin sayısını dahi bilmeyen Devlet Demir Yolları’nı, iştiraklerinin adını sayamayan Sümerbank’ı düşündüm. Hastanelerde, gümrüklerde çürüyen makineleri, Sözen’in bodruma attığı Belbim bilgisayarlarını düşündüm! Aynı dünya görüşünün hâkimiyetini gördüm! Ne yapsın gariban, Türkiyelidir, diye de düşünülebilir. Aslının ne olduğunu bilmediği nesnelerle çevrilidir. Makineler, ona da ilkel bir adama oldukları kadar yabancıdır. Ne ki, yirmi birinci yüzyıla çeyrek kala bu tabloya nostaljik bir hoşgörü ile bakamıyorsun! Çünkü bu yüzyıl Türk’ü bir yandan da ona, örneğin,&nbsp; Montecarlo’da kumar oynatabilecek, Singapur’da kadın satın aldırabilecek, yani televizyondaki dört köşe çeneli Amerikalı neyi tüketiyorsa, onu tükettirebilecek cirolar, kârlar talep ediyor! Yirminci yüzyılın ikinci kazığı da budur! Onur Oflu’nun bir sosyal yapı kooperatifinden talep ettiği kâr, onu yüzme havuzlu bir evde oturtabilecek düzeyde olmalıdır. Kendisini kooperatif ‘müdürü’ ilan edip, yapmadığı işler için para talep ettiği gün, Amerikan ‘Yat’ dergilerine abone olması da bundandır. Hal böyle olursa, hesapsızlığını, sallapati savurganlığını rakamları büyüterek kapatmak zorundadır. Yirmi milyona mal edilebilecek bir daireyi, kırk milyona mal etmek istemesi de bundandır. Rakamları büyütmek, yani kaynakları acımasızca yağmalamak!.. Yazıhanesini ‘adam etmek’ için, kırk milyona ihtiyacı olduğuna karar verip, bunun ‘makul’ karşılığının dört milyarlık bir ciro olduğunu ‘hesaplayıp’ üyeleri dairelerin şu kadar miktardan çıkması gerektiğine ikna etmek! Yalnız, bak, bu yağma patolojisi günümüz Türkiyelisinin hemen her uğraşında geçerlidir. Türkiye’de tarih de, Türk dili de, folklorda, edebiyat da yağmalanır! Örneğin, kelime uydurmak, tıpkı dairelere maliyet uydurmak gibi, tembellikten, savurganlıktan, vermeden almak iştiyakındandır! Aynı yabancılaşma, aynı yağma, aynı manipülasyon! ‘System’ kelimesinin ‘-tem’i ile ‘yön’ü bağlayıp, yöntem kelimesini icat etmek, zeki ama akılsız maymunun iki sopayı bağlayıp muzu düşürmesinden farklı değildir. Onur Oflu’nun ‘zekâ’sından farklı değildir. Rasyonel otorite yok olduğundan bu gidişat engellenmek bir yana, afişe dahi edilemez! Yine bir çıkma yapayım, bak, enflasyonun bu ülkede durdurulamamasının çok önemli bir nedeni de budur. Ne devlet sektöründe, ne de özel sektörde, zamları kaçınılmaz kılan savurganlığın önüne geçemezsin! Yapısaldır! Türk’ün aşamadığı sallapati yapısından gelir. Daha da vahimi, bu deformasyon yirminci yüzyılın üretime yabancılaşan patolojisine de denk düşer. Daha önce de söylediğim gibi, bu yüzyılda nihai ürünün toplumsal fayda sağlaması kavramı ortadan kalkmıştır. Mesele, üretimi daha ucuza mal edip, kârı yükseltmek değil, yatırımdan kâr etmek meselesidir. Böyle olunca bir uçak biletini yüz binlerce liraya satan Türk Hava Yolları’nı ya da bir paket Samsun’u bin beş yüz liraya satan, yani ‘müşterileri’ni tıpkı Onur Oflu gibi sömüren, Tekel’i ‘kâr’ ediyor diye ciddi ciddi alkışlayabilirsin! Hiçbir uluslararası finansman kuruluşu da karşı çıkamayacaktır! Kredi bile verirler!</p>

  <p class="p8">Yirminci yüzyılın ikinci büyük kazığı tüketim patolojisidir, dedim. Türkiyeli, somut bir şeyi tüketen somut insan değil artık. Tükettiğine yabancı! Kendi gereksinimlerine yabancı! Anlıyor musun? Bu nedenledir ki, tüketim bir amaç haline geldi! Türk, sonu gelmez bir ihtiyaç listesi üretir oldu. Geleneksel tavırda insanla sahip olduğu şeyler arasında sevecen bir ilişki vardı; özenle korunan, bakımı aksatılmayan evler gibi! Bu kayboldu, yerine eşyalara karşı geliştirilen bir sevgi-nefret ilişkisi aldı. Tüketim maddelerinin takas değerinden, pazar değerinden başka, bir emeğin somut ödülü olarak hiçbir anlamı olmayınca böyle oluyor. Biliyor musun, işler sarpa sarınca, Onur Oflu, kooperatifi, yani insanların ev sahibi olma rüyalarını satmayı önermişti! Ne çam, ne çiçek, ne topladığımız böğürtlenler, hiçbiri önemli değildi! Oysa, ben, o arazide, İstanbul’un şu döneminde insanları ev sahibi etmek gibi bir amaca hizmet etti diye Şafak’ın elini öpmüş, dedemin adını vermiştim. Şafak sattırmadıysa, o koşullarda iyi fiyat bulamayacağını düşündüğü içindi.</p>

  <p class="p8">Bir de Şafak’ın bana aldığı bir otomobil hikâyesi var. Bana, seçim sırasında kullanayım -taksi masrafları korkunçtu- diye altı milyon liraya ‘aldığı’, sonra da kendi arabası tamire girdiği için geri istediği yetmiş iki model arabanın hikâyesi.”</p>

  <p class="p8">“Sahi, ne oldu, o arabaya?”</p>

  <p class="p8">“Ne oldu biliyor musun? Seçim geçip başkan olduktan, kooperatifteki rezalet su üstüne çıktıktan sonra, ‘Ben bu arabayı kooperatifin parasından almıştım,’ diye sattı, kooperatife olan borcundan düştü!</p>

  <p class="p8">Aylarca, kime sattığını öğrenip, ruhsatı devredebilmek için peşinden koştum! On bir kez telefon ettiğimi ve bulamadığımı biliyorum! Ne onu, ne Sedat’ı, ne de Şener’i! Satın alan adam bir kaza yapar ya da otomobili yasal olmayan bir şekilde kullanır diye korkuyordum. Olmadı, olmadı. Sonunda, tehdit etmek zorunda kaldım, ‘Eğer, satın alan adam, yirmi dört saat içinde meydana çıkmazsa, polise arabam çalındı diye ihbar edeceğim. Artık, siz bilirsiniz.’ Ne çirkin şey, değil mi? Ama, adam, koştu geldi. Noterden devir yaptık. Bu defa da, trafikten üstüne almamış. Birkaç ay sonra, araba çalınmış mı, ne olmuş, bu defa da polisler eve geldi mi?”</p>

  <p class="p8">“E, ne oldu?”</p>

  <p class="p8">“Şimdi, tabii, bu, tıpkı kooperatif hikâyesinde olduğu gibi, her şeyi ‘takas değeri’ ile algılamanın çok çarpıcı bir örneği. Hiçbir şeyin hatırı yok!.. Ne benim, ne de eşyanın... Hepimiz takas değerimizle algılanıyor, hep beraber soyutlanıyorduk, anlasana! Şafak’a hediye ettiğim ceket de Sedat’ın sırtında ve paçavra gibiydi... Oysa, emeğimdi ya o benim! Çocuklar, bin bir özenle annelerine hediye etmek için boyadıkları resimlerin bir kenara atıldığını gördüklerinde ne hissederlerse, onu hissettiğimi hatırlıyorum! Ama, aynı duyguyu bir kenara atılan raporlarımda da yaşamıştım.</p>

  <p class="p8">Batı dünyasında bu soyutlama neredeyse tamdır. Eşyaların ve insanların soyut niteliklerine yoğunlaşılır, somut ve kendilerine özgü nitelikleri gözardı edilir. Gül bile gül olmaktan çıkar, şu kadar değeri olan bir sosyete hediyesine dönüşür. Oysa, ‘<span class="t15">A rose is a rose is a roses’</span></p>

  <p class="p8">Şairler ağlar! Biliyor musun, artık gül almanın Türkiye’de de keyfi kalmadı!</p>

  <p class="p8">Batı’nın önde gelen toplum psikologları bağrınır, edebiyatçıları bağrınır, sanatçıları bağrınır. Bir de bizi, teknolojiyle bir tırnak makasından öte yakınlığı olmayan biz Türkleri düşün! On dokuzuncu yüzyılın istifçiliği yirminci yüzyılda dipsiz kuyuya döndü; amaç, habire gelsin. Ağzımız sürekli açık sanki! Doymuyoruz, ne şeylere, ne de şeyleştirilmiş kadın-erkek insan tüketimine.</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p1"><span class="t17">&nbsp;</span></p>
</body>
</html>
