<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>III</title>
</head>

<body>
  <h2 class="h20">III</h2>

  <p class="p7">&nbsp;</p>

  <p class="p8">Yalnızlığının ne denli yoğun ve tüketici olduğuna o gün bir kez daha tanık oldum. Ne “organik aydınlar” dediği kendi sınıfı, ne de “Ailede kan davasından hapis yatmamış erkek yok,” dediği Suat’ın temsil ettiği sınıfla özdeşleşebiliyordu. Günün sonunda gerçekten de gözle görünür biçimde solmuştu,</p>

  <p class="p8">“<span class="t15">İtalik</span> nutuklardan yoruldum, canım!” dedi.</p>

  <p class="p8">Şunu da söylemeliyim ki, o dönem benim de, bu “sınıf” sözcüğünün içinin boşaldığını fark etmeye başladığımı kendime itiraf ettiğim zamanlardı. Örneğin, Günay Rodoplu derken, hangi ‘sınıf’a oturtacağımı bilmediğim gibi, Suat’ı da ‘işçi’ sınıfına tahsis edip, işlevsel bir dosyalama sistemi de düzenleyemiyordum artık. Rodoplu, ‘bilgi’ birliğinden söz etmenin belki de daha doğru olduğunu söylüyor, ‘yoksulluk bilgisi’, ‘kadınlık bilgisi’, ‘erdem bilgisi’ gibi tanımlamalar atıyordu ortaya. Geleceğin ‘sınıfları’nın, loncaların, sendikaların, meslek odalarının, siyasi partilerin, dinlerin de üstünde, o örgütlenmelerde de yer alan, ama, bunların ötesindeki bir ‘bilgi’yi, “insanın ‘özüne’ ilişkin bilgiyi” paylaşanlardan oluşacağını düşünüyordu.</p>

  <p class="p8">Modern matematikteki, “birebir örten fonksiyon” kavramını hatırlatıyor,</p>

  <p class="p8">“İki kümenin elemanlarının birebir eşlemesi gibi, Yucatanlı bir Kızılderili’nin analık bilgisinin, Haymanalı Hatice’nin deneyimini birebir örtüyor olması, kendiliğinden ve kaçınılmaz bilgi birlikleri oluşturacak ve biz bunu haberleşme teknolojisine borçlu olacağız,” diyordu, “ama ondan daha önce Marksistlerin yabancılaşma bilgisi ile, Müslümanların şirk bilgisi birbirlerini örtecek. Sahici devrimciler yepyeni bir sınıf oluşturacaklar!”</p>

  <p class="p8">Bunun ne demeye geldiğini çok sonraları, pek çok tartışma, suçlama, öfke ve uykusuz gecelerden sonra anlayacaktım. O gün için, Suat kümesinin hangi elemanlarının (ve kaç tanesinin!) Rodoplu’nun kümesindekilerle eşleştiğini tahmin edebiliyordum. Ancak, birebir bir eşleşmeden asla söz edilemezdi. Bir an, “mutsuzların ittifakı” gibi bir tanımlamanın daha uygun olacağını düşündüm. Ne ki, Günay’ın transandantal mutsuzluğunun nedenleri, Suat’ınkinden o kadar farklıydı ki, hiç değilse bu aşamada, böylesi bir ittifakın da ölü doğmuş olduğundan kuşkum yoktu.</p>

  <p class="p8">“Ben buradan Ziya’ya gidiyordum,” dedi muzip muzip,</p>

  <p class="p8">“Gelir misin?”</p>

  <p class="p8">Gelmeyeceğimi biliyordu.</p>

  <p class="p8">Böyle bir günün sonunda, iki dakikacık için bile olsa, nasıl olursa olsun, farklı bir dünyada dinlenmek isteğini anlıyordum. Bütün beyhudeliğine rağmen, (beyhudeydi çünkü havadan sudan konuşmasını beceremez, insanları, kendi demesiyle, “zorla kendilerini bir biçimde bağlayacak konulara çeker, tatlarını ve tabii, az sonra kendilerini” kaçırırdı) Ziya Bar’a gitmesinin nedeni buydu. Ama kalabalıkların insanı değildi, Günay. Kalabalığın bireyi “stilize” ettiğini, önceden belirlenmiş bir üsluba uyarladığını söylerdi. Bu üslup, bireyin sahici, yani evindeki üslubundan ayrıydı. Bu bağlamda, bireyle çakışmayan, onun gerçekliğinin üstünü örten bir spekülasyondan ibaretti, kalabalık.</p>

  <p class="p8">“Kalabalıkta tanıştığım insanların davranışlarını ciddiye almamayı öğrendim,” demişti, bir gün. “Ne ki, stilize edilmiş figürlerden bireyin gerçekliğini çıkarsamak, bozulmuş çizgileri aslına dönüştürmek, insanın bütün enerjisini tüketen güçlü bir gönül gözü, başarı ihtimali çok düşük bir çaba gerektiriyor!”</p>

  <p class="p8">Uzun bir yürüyüş yapmasını yeğlerdim.</p>

  <p class="p8">“Hangi kırda?” diye sordu. Haklıydı. Ortaklar Caddesi’nin sonunda ayrıldık.</p>

  <p class="p8">O günlerin Ziya Bar’ı İstanbul’un, hatta Türkiye’nin, kültürel gündemini saptayan “herkes”in, ki bu, “sanatçılar” ve o sırada “birlikte” oldukları kadınlar ve erkekler demekti, görünmeyi iş edindiği bir işletmeydi. Tanıdık simaların arasından, görmemezliğe gelerek süzüldü, Günay. Garip bir şekilde taşralı, belki de kendisini hiçbir zaman Amerikan barda “zarafetle tünemiş göremediğinden” çekingen bir hali vardı. Buluşmaya söz verdiği insanların masasını arandı. Demet’i arkasından gördü, yürüdü.</p>

  <p class="p8">Hemen aynı anda Demet, ani bir hareketle, başını sandalyesinin arkasına sarkıttı, kollarını kaldırdı. “Ne yapıyor bu kadın?” demeye kalmadan, yumuk beyaz ellerini bitiştirdi, taze manikürlü, narçiçeği ojeli tırnaklarının içinden pislik çıkarıyormuş gibi yapmaya koyuldu.</p>

  <p class="p8">Gözlerini büyük bir dikkatle yaptığı işin üzerinde tutuyordu. Bir süre daha kazındı, sonra yavaşça kaykıldı, göbeğini çıkardı, bacaklarını ayırdı. Muhayyel birinin altına yatan gene-kadını oldu. Fatma, hayretle seyreden Günay’a, “Sus, bekle!” işareti çaktı.</p>

  <p class="p8">Demet az daha kaykıldı, göbeğini biraz daha çıkardı, tüysüz dizlerini daha bir ayırdı, berbat bir şarkı söylemeye başladı,</p>

  <p class="p8">“Hayat zor, korkuyorum... Hayat zor korkuyorum...”</p>

  <p class="p8">Bir yandan “arabesk” inlemesini sürdürüyor, bir yandan da müşterisi olacak adamı, lagarlığından içine fenalıklar basmış gibi, kötü kötü süzüyordu. Aynı sözleri birkaç defa tekrarladı, sonra birden yerinden fırladı, boşalttığı sandalyenin üzerine kapaklandı, ileri geri, ileri geri sallanmaya başladı. Bu kez de, erkeği taklit ediyordu.</p>

  <p class="p8">“Ah, ah, ah, ah, oşh, oşh!”</p>

  <p class="p8">Tekrar fırladı, yeniden sandalyeye oturdu, kaykıldı, eteği baldırlarına tırmandı, büyük bir umursamazlıkla tırnaklarının arasını temizlemeyi sürdürdü.</p>

  <p class="p8">“Hayat zor, korkuyorum! Hayat zor korkuyorum!”</p>

  <p class="p8">Bir daha fırladı, yine erkek oldu, nefes nefese debelenmeye koyuldu,</p>

  <p class="p8">“Gorhma! Gorhma! Gorhma!” Az sonra hızla boşaldı, kadının üzerine yığıldı kaldı, adam. Doğrulurken, elinin tersiyle bıyıklarını siliyordu.</p>

  <p class="p8">Gerçekten de olağanüstü bir gösteriydi, masadakiler boğulur gibi gülmeye başladılar.</p>

  <p class="p8">“Eşşoğlueşşek,” dedi, yerine oturan Demet, bambaşka bir ses tonuyla,</p>

  <p class="p8">“Korkmaymış! Bir yandan kadını,” yumruk ettiği elini diğerinin avucuna vurdu, bir yandan da ‘Gorhma! Gorhma! Ulan, karının zaten hayatı kaymış, senden mi korkacak, hıyar!’” Günay’ın orada olduğunu fark etti.</p>

  <p class="p8">“Caanımmm! Hoş geldin!” Kocaman dişlerini göstere göstere güldü.</p>

  <p class="p8">Fatma çekildi, yanında yer açtı,</p>

  <p class="p8">“Erkekler!” dedi, Günay’ın gözlerinin içine bakarak,</p>

  <p class="p8">“Erkekler ‘korkma’ dedikleri zaman, ‘korkup da beni seni anlamaya zorlama’ demek isterler! Öyle değil mi, sayın yazarımız?”</p>

  <p class="p8">Dili dolaşıyordu. Gözleri önündeki rakı bardağına dikili kaldı.</p>

  <p class="p8">“Öyledir,” dedi, “Bencil yaratıklar!” yavşak bir kahkaha attı,</p>

  <p class="p8">“Ama, yine de onlarsız olmuyor!” Öbür yanında oturan ressam Ahmet’e döndü,</p>

  <p class="p8">“Hadi, kalk dans edelim! Ben bir zamanlar Caddebostan Gazinosu’nda dans kraliçesi seçilmiştim. Tabii, o zamanlar böyle değildim!” Hantallaşan bedenini üzüntüyle süzdü.</p>

  <p class="p8">Ressam Ahmet, Fatma’nın akranıydı, ama, erkek olması nedeniyle dengi sayılmıyordu. En az yarı yaşındaki hayranlarına ki bunlar genellikle akademiden öğrencileri olurlardı, takıldığı için eski sevgilileri tarafından sübyancılıkla suçlanırdı.</p>

  <p class="p8">Fatma’nın, kalçasını abartılı bir beğeniyle tarttı,</p>

  <p class="p8">“Fıstık gibisin, fıstık!” dedi.</p>

  <p class="p8">Mesleği icabı, gerçek güzellikten anladığı için, çok önemli bir iltifattı bu. Günay, Fatma’nın yüzünün kızardığını, keyifle kıkırdadığını gördü.</p>

  <p class="p8">Masanın dördüncü müşterisi, Aslı’ydı.</p>

  <p class="p8">“Ama, anne, siz...” diye söze girdi.</p>

  <p class="p8">Fatma, “dans edemeyecek kadar sarhoşsunuz” diyeceğini anlamış olmalıydı, hışımla döndü,</p>

  <p class="p8">“Bana bak,” diye tısladı, “rahatsız oluyorsan, çeker gidersin. Doğurduğum veletten emir alacak değilim!”</p>

  <p class="p8">Meseleyi halletmişti, isteksiz kavalyesine döndü,</p>

  <p class="p8">“Ama önce işemem lâzım!”</p>

  <p class="p8">Kullandığı kelimenin bir tür parola olduğunu düşündü Günay. Hayatta çok şeyi aşmış, özgür bir kadın olduğunu ilân ediyordu.</p>

  <p class="p8">“Hadi, beni götür,” dedi, Ahmet’e. Yanağından bir makas aldı</p>

  <p class="p8">“Pek de naziktir!”</p>

  <p class="p8">Ahmet telaşlandı, çevreye alelacele bir göz attı. Birilerinin görüp de, “Yakışıklı Ahmet bu kart karıya mı kaldı?” demelerinden çekiniyor olmalıydı. Günay’ın düşüncelerini okuduğunu hissetti, göz kırptı, “idare edeceğiz artık,” demek istiyordu.</p>

  <p class="p8">“Meşrutiyet Zamparası” dediği bu tiplerin, şefkatten nasibini almamış tavırlarına oldum olası içerlerdi Günay. Nasıl ters bakmış olabileceğini görebiliyorum. Ahmet, gözlerini kaçırdı. Fatma’ya döndü, yapmacık bir hareketle eğildi,</p>

  <p class="p8">“Buyurun, sultanım.”</p>

  <p class="p8">“Ah, caaanım,” dedi Demet, arkalarından, “Bir saatten sonra bu hep böyle oluyor.”</p>

  <p class="p8">“Bir şey yaptığı yok,” diyerek arka çıktı Tülin, “Kimseyi rahatsız etmiyor!”</p>

  <p class="p8">Bunu Aslı’dan yana söylemişti; çocuğu rahat ettirme gayretinin hoş olduğunu düşündü Rodoplu.</p>

  <p class="p8">“Çok da çekti, yavrum,” dedi, işareti alan Demet,</p>

  <p class="p8">“Çok çekti bu güzel Aslı’yı büyütünceye kadar. O da şimdi evlenip gidiyor diye çok üzülüyor.”</p>

  <p class="p8">Annesinin içiyor olmasına sebep olmuş olmak düşüncesine isyan etti genç kız,</p>

  <p class="p8">“Aman, Demet Abla! Ben evlendiğim için üzülmüyor ki annem! Cengiz’i sevmiyor!”</p>

  <p class="p8">“Yaaa? Neden?”</p>

  <p class="p8">“Tutucuymuş!” dedi Aslı, öfke dolu bu küçümsemeyle, “Ama, ben sizler gibi değilim!”</p>

  <p class="p8">Küçücük yüzünü kaldırdı, masadakileri istifafla süzdü. Yaşlarını, son tahlilde kendilerinin hazırladıkları mutsuz “sonlarını” yüzlerine vuruyordu. Gençliğin acımasızlığı, diye düşündü Rodoplu.</p>

  <p class="p8">Demet, yerinden kalktı, Aslı’nın arkasına dolandı, kollarını boynuna sardı. Kızın isyankâr yüzünü kendisine döndürmeye çabaladı. Aslı’nın, rakı nefesinden kaçınmaya çalıştığını görüyordu, Günay.</p>

  <p class="p8">“<span class="t15">I know what is to be young, but you don’t know what is to be old...”</span> Orson Welles’in o sıralar pek beğenilen şarkısını tekrarlıyordu.</p>

  <p class="p8">“Ben onu söylemek istememiştim,” diye sıkıntıyla mırıldandı çocuk.</p>

  <p class="p8">“Sen elbette bizim gibi değilsin, kızım,” dedi, iyi yürekli Tülin, “Sen çok daha iyi olacaksın, inşallah!”</p>

  <p class="p8">“Fatma’nın kızdığı, bunların evcilik oynar gibi ev düzenlemeleri!” diye açıkladı, Demet. Aslı’nın yanağını okşadı,</p>

  <p class="p8">“Şeekerrr! Bu da, her şeyi olsun istiyor! Geçen gün, yetmiş iki parçalık bir porselen takım almıştı, çok güzeldi! Ah darısı başıma!”</p>

  <p class="p8">Rodoplu, genç kıza yönelikmiş gibi başlayan duygudaşlık gösterisinin tıkandığını, kadının kendi özlemlerinin ifadesine dönüştüğünü izledi.</p>

  <p class="p8">“Erkeksiz kadının efendice yaşlanması gittikçe zorlaşıyor,” diye düşündü Günay. “Ne garip, sokağın, erkeğin iktidar sahasının demek istiyorum, bilincine varan kadın, küçücük yaşında yetim kalmış çocuğun paniğini yaşıyor adeta! Çocukların yetimhaneye uğrayan her çocuk esirgemeciye, ‘anne!’ diye sarılmaları gibi, biz de erkeklere sarılıyoruz!”</p>

  <p class="p8">Konuyu değiştirmek istedi,</p>

  <p class="p8">“Ne oldu senin ev durumun?”</p>

  <p class="p8">“Hiç sorma!” dedi, Demet, “Kanepede yatmaya berdevam. Kırkıma geldim, hâlâ bir yatağım yok! Yani, en basit medeni ihtiyacım, ayol! Başucumda bir komodin, üzerinde bir lamba, bir sigara tablası, ne bileyim, bir kitap! Okusam da, okumasam da bir kitap! İnsan kalkıp bir duş almak istemez mi? Mümkün değil! Annemle Filiz uyanmasınlar diye, eve ayaklarımın ucuna basa basa giriyorum. Musluk bile açamıyorum. Çocuk gibi!”</p>

  <p class="p8">Ziya Bar gibi, bir bardak rakının şişe fiyatına satıldığı bir yerde, böyle bir konuşmanın sahiciliğine burayı mesken edinmeyenlerin inanmaları güçtü. Ama, öyleydi. Barın etrafına yığılmış insanların yarısı (diğer yarısı ‘entel’leri seyretmeye gelmiş, eli para tutan esnaftı; sahici, yani, Üzeyir Garih burjuvazisi buraya uğramazdı) veresiye içerler, Ziya’ya yüzbinleri bulan borç takarlardı.</p>

  <p class="p8">Aralarında, gündelik yaşamayanlar sayılıydı. Belki de bu nedenle kimse kimseyi evine davet etmez, “birlikte” oldukları ki, bu sürekli aşağılayıp, terk ettikleri demekti, kadınlara hiç benzemeyen mütevazı eşlerini, kayınvalideli, baldızlı, ikmale kalmış çocuklu yaşamlarını paylaşmazlardı. Eşlerinin buralarda görüldükleri de vaki değildi. Ne ki, kadın haklarının en ateşli savunucularıydı, bu insanlar. Günay, bu olguyu, söz konusu hakların kadınlara cinsel ilişki özgürlüğü veriyor olmasına bağlıyor,</p>

  <p class="p8">“Gerçekten de bir tür, ‘Gorkhma! Gorkhma!’ oynanıyor,” diyordu.</p>

  <p class="p8">“Düşünsene, neden bu memlekette en hızlı yayılan ve kabul gören özgürlük, ‘cinsel’ özgürlük? Neden, düşünce özgürlüğü değil, eleştiri özgürlüğü değil, inanç özgürlüğü değil de, cinsel özgürlük? Neden, bir dönmemin, bir homoseksüelin ekrana çıkma hakkı, bir sıkma başın ekrana çıkma hakkından önce geliyor?”</p>

  <p class="p8">Bu tür olguları çözümlemek için Agatha Christie yöntemi dediği basit bir yöntem de öneriyordu,</p>

  <p class="p8">“Bir cinayeti çözmek için, işe ölümün kimin işine ve neden yarayabileceğini saptayarak başlamazlar mı? Galiba, öyle yapmak lâzım.”</p>

  <p class="p8">Kadının cinsel özgürlüğünün hızla kabul edilmesinde, bu olgunun erkeği sorumluluktan azat ediyor olmasının payını sorguluyordu. “Ben sana kızlığımı verdim,” diye ağlayan bir genç kadına, borçlu olmakla, “Beden senin, kızım, istemeseydin vermezdin,” diye omuz silkip, sırt çevirmek arasında yaşamsal bir fark yok muydu?</p>

  <p class="p8"><span class="t15">“‘Hamilesin,’ dedi, Jimmy, Elie’ye, ‘seninle evlenmek durumundayım!’ ‘Hiç de değilsin!’ dedi, Elie, ‘Ben kendi bebeğime kendim bakarım!’”</span> Birkaç gece önce birlikte seyrettiğimiz bir filmi <span class="t15">italik</span>’liyordum. Hemen anladı,</p>

  <p class="p8">“Ne kahramanlık, değil mi?” dedi, “Ne oluyor, dersin? Erkişiler, yiğit karıların gölgelerine mi sığınıyorlar?”</p>

  <p class="p8">“Eşitlik, ‘Günay’cım!”</p>

  <p class="p8">“Hayır, değil! Pazar ahlâkı! Ceplerine bombalar yerleştirip, düşman karargâhına dalan bir özgürlük savaşçısı ile eşitlenebilir mi insan?”</p>

  <p class="p8">“Mümkün değil!”</p>

  <p class="p8">“Hayır, değil.”</p>

  <p class="p8">“Savaş’ın evi de hap gibi,” diye anlatmıştı Demet, (Savaş, Demet’in, “Aaaa! Hiç çekemem!” diye evlenmediği yeni “boy friend”iydi)</p>

  <p class="p8">“Bir oda, bir mutfağımsı aralık, bir de tuvalet. Bir ev bulabilseydik!”</p>

  <p class="p8">“Çok da pahalı kardeşim. Ay dediğin göz açıp kapayıncaya kadar geçiyor,” hak verdi, Tülin.</p>

  <p class="p8">“Nasıl, Savaş?”</p>

  <p class="p8">İyiydi. TRT için senaryo yazıyordu. Ayrıca Bilsak’ta ders veriyordu. Kazancı yerinde ama düzensizdi. Bazen iki milyon kazanıyor, bazen de üç yüz binle ayı kapatıyordu. Demet’e çok borçlanmıştı.</p>

  <p class="p8">“Parayı kurtarmak için adamla evlenmem gerekecek!”</p>

  <p class="p8">“Yine içiyor mu?”</p>

  <p class="p8">“Çok! Çok da şeker bir adam, ama, bu içkisi! Sabahleyin beşte yatıyor. Günde bir defa, o da yatmadan önce yemek yiyor. Senin Metin gibi işte, canım. Metin nasıl? Görüyor musun?”</p>

  <p class="p8">“Hiç görmüyorum,” dedi Tülin, “görsem ne olacak” tonlamasıyla, “Ama evlenecek o kadınla. Tabii.”</p>

  <p class="p8">“Yok, canım!”</p>

  <p class="p8">“Yok, yok, evlenecek. Evlenmek zorunda, kardeşim. Ellisine geldi, hasta. Devamlı bir işi yok. Bakıma ihtiyacı var. Bu kadın da tam ona göre. Doktor bir kadın. Bir çocuğu var. Annesinin evinde bunca zamandır oturmuş. Aksaray gibi yerde, herkesin gözü üstünde, tabii. Metin ona cazip geliyor. Aydın bir adam, gazetecisinden yazarına kadar, İstanbul’da kocaman bir çevre. Kadın sınıf atlayacak, adam güvenceye kavuşacak. Daha ne? İkisi için de iyi. Allah mesut etsin, ne diyelim.”</p>

  <p class="p8">Testiyi kıran ile suya gidenin bir tutulması, adalet duygusunu rencide etmiş, “aczin çelebiliğe dönüştüğü noktada arsız arsız sırıtan haksızlığa” dayanamamıştı, Günay,</p>

  <p class="p8">“Yapma, bre!” diye patladı, “Allah mesut etsinmiş! Ne mesut edecek! Cezasını versin!”</p>

  <p class="p8">“E, ne yapalım?” dedi, Tülin.</p>

  <p class="p8">“Bir şey yapacağımız yok, tabii de! Ama, hiç değilse kınamayı bilelim!”</p>

  <p class="p8">Metin’le on yıl beraber oturmuştu Tülin. Tanıdığında müflisti, borçlarının tümüne yakın bölümünü ödemişti kadın. Bir de, kendisinden nefret eden bir kızı vardı adamın. Babasına duyduğu öfke sonucu (psikologlar öyle demişlerdi) uyuşturuculara dadandı. Tedavi süresince yanından ayrılmayan, Tülin’di. Tülin’le Metin evlenmemişlerdi, çünkü evliydi adam. Karısı Almanya’da otururdu, kendisinden büyüktü, kalbini kırmak istemediğini söylüyordu.</p>

  <p class="p8">“Gücüme giden bunların hiçbiri değil. Gücüme giden emanete hıyanet,” dedi, Günay, “Tülin inancını vermişti ona. İnsan insana inancından daha değerli bir şey verebilir mi? Brütüs’ün Sezar’da, Stalin’in Kautsky’de, ya da son zamanlarda Oprea’nın Çavuşesku’da açtığını düşündüğüm gibi bir yara olmalı, Tülin’inki,” diye mırıldandı. Hayretle yüzüne baktım, ciddiydi!</p>

  <p class="p8">“Neden şaşırdın, canım? İhanetin acısı sıradan insanlarda farklı mı oluyor? Siyasi yoldaşlık, yaşam yoldaşlığından daha önemli olabilir mi? Biri parça, öteki bütün değil mi?”</p>

  <p class="p8">Elemanları birebir örtüşen kümeleri daha iyi anlıyordum.</p>

  <p class="p8">“Öyle,” dedi, Tülin.</p>

  <p class="p8">“E, ya! Tam annene kanser teşhisi konmuşken, yaşayacak mı yaşamayacak mı, belli değilken, sen, iş-ev-hastane arasında perperişanken, rahmetlinin doktoru ile belden aşağı pazarlığa girilecek! Yetmeyecek, ev terk edilecek ki, hastalık yaşamı aksatmasın! Ne sadakat, ne vefa! Sonra da, insancıl değerler, sosyalizm, falan! Alçaklıktır, bu!”</p>

  <p class="p8">“Öyle,” dedi, Tülin, yine, “ama, doğrusu, artık ben de çekemiyordum son zamanlarda. İçtiği zaman çekemiyordum.”</p>

  <p class="p8">“Doktor hanım çeksin bakalım,” dedi Demet.</p>

  <p class="p8">“Çeksin, bakalım. Ne de olsa otuz yaşında kadın,” dedi, Tülin, kendisi kırk beş vardı.</p>

  <p class="p8">Aşkın sihirini, yüreği mangallaştıran, sevgilinin yanlışlarına sonsuz bahaneler bulduran gönül zenginliğini elbette unutmuş değildi, Rodoplu. Ama birkaç yıl önce, Koço’daki bir yemeği daha iyi hatırlıyordu.</p>

  <p class="p8">Suat’ın yakalandığı günlerdeydi. Günay, çok eski bir mahalle arkadaşının Sıkıyönetim’de çok önemli bir yerde (öyle olmalıydı, adam sivilken bile silahlıydı) olduğunu keşfetmişti. Suat’ı işkenceden kurtarmakta yardımcı olabileceğini umuyordu. Dostluğu ilerletmeye, Binbaşı’yı hoş tutmaya çalıştı (Yeri gelmişken belirteyim, Suat bunu hiç bilmedi. Günay, ne yaptı, etti, “zindancıların şefaatine sığınmak” gibi bir aşağılanmaktan korudu, onu). İşte, bu “hoş tutma” gayretlerinden bir tanesi de Koço’da, Tülin’le, Metin’in de davet edildiği bir yemekti.</p>

  <p class="p8">Çoluklu, çocuklu mazbut bir adamdı, Binbaşı. Güvenini, dolayısıyla olası yardımını, yitirmenin en kolay yolu, “sol ağzı ile konuşan, ahlâk düşkünü takımından” damgasını yemekti. Metin, her ikisini de yaptı.</p>

  <p class="p8">Kalabalık bir gruptuk, Günay, hepimizi teker teker tanıştırıyordu. Sıra Tülin’e gelince, Metin’i işaret etti, “Eşi,” dedi.</p>

  <p class="p8">Uzun, anlamsız, sarhoş bir gülümseme belirdi, Metin’in yüzünde,</p>

  <p class="p8">“O mu? O benim eşim değil!,” dedi, tükürür gibi,</p>

  <p class="p8">“Benim eşim, Madam Maria Tektaş Stein’dır, Alman’dır!”</p>

  <p class="p8">Bazı sarhoşların, sakin sakin dururken, kendilerini göstermek ihtiyacını hissettikleri için, rezalet çıkardıkları bir an vardır. Metin de o noktadaydı. Ne ki, biz o kadar hazırlıksızdık ki, durduramadık onu,</p>

  <p class="p8">“Ne bakıyorsunuz bana öyle?” diye bağırdı, “Yalan mı, söylüyorum?”</p>

  <p class="p8">Böyle bir kepazeliği neden kendi ağzıyla itiraf ettiğini anlamayıp afallayan Binbaşı’ya, askerlere ilişkin tüm düşüncelerini de açıkladı,</p>

  <p class="p8">“Et kafalılar, faşistler! Ama, hepsi öyle değil, tabii, Size, iki kişi olarak saygı duyabilirim. Sorbonne’da da, bir tane vardı. Ona da saygı duyuyordum. Ben, orada, hukuk doktorası yapıyordum. Robert Kolej’de de...” diye devam etmeye çalışıyordu ki, Binbaşı, peçetesini katladı, izin istedi, kalktı. Her türlü yardım olasılığı da onunla birlikte gitti.</p>

  <p class="p8">Düşüncelerinden sıyrılıp, tekrar masadakilere döndüğünde, Demet’i, Tülin’in aşk hayatını sorgularken buldu, Günay. “Ne münasebetsizlik,” diye düşünürken, Tülin, herkesi şaşırtan bir açıklama yaptı,</p>

  <p class="p8">“İyi, iyi,” dedi, “Şimdi genç bir delikanlı var.”</p>

  <p class="p8">“Vallahi!” dedi, hayretle dönen Günay’a, matrak matrak gülümsedi,</p>

  <p class="p8">“Elimi tutuyor, Taksim’de, Gezi’de oturuyoruz. işte.”</p>

  <p class="p8">Kendisi de inanmıyormuş gibi yemin etti yine,</p>

  <p class="p8">“Vallahi!”</p>

  <p class="p8">“Ciddi misin?”</p>

  <p class="p8">“Vallahi, ciddiyim!” Yine güldü, “size bir şey söyleyeyim mi, çocuklar, insanın kendisini kadın hissetmesi hiç de o kadar zor değilmiş meğer! Ben cinsellikle dostluğu karıştırırmışım. Ayırdım, bitti. Şimdi, Cüneyt’e, adı Cüneyt, bakıyorum, bakıyorum, else el, kolsa kol, başka şeyse başka şey, üstelik içmediği, genç olduğu için daha da iyi. Metin bundan fazla bir şey vermiyordu ki!”</p>

  <p class="p8">“Herhalde!”</p>

  <p class="p8">Demet, bu havadisten çok hoşnut kalmış gibi kıkır kıkırdı, aniden geriye attı kendini,</p>

  <p class="p8">“Hayat zor, korkuyorum! Hayat zor korkuyorum! Gorhma, ablam benim!.. Gorhma! Gorhma! Gorhma!”</p>

  <p class="p8">“Serseri bu, be!” dedi, Tülin, “Vallahi tatlı kaçık!” “Boşuna ‘Beyaz Dizi’ Demet dememişler?”</p>

  <p class="p8">Tam bu anda, büyük bir gürültü koptu. Birileri bağırıp çağırıyorlardı.</p>

  <p class="p8">“AYŞE BU!”</p>

  <p class="p8">“<span class="t15">Her emelim her arzum yine sensin.</span>..” Ayşe’nin sigara ve alkolün mahvettiği sesi, mikrofondan yankılandı,</p>

  <p class="p8">“<span class="t15">Bu emele bu gönül nasıl ersin</span>!”</p>

  <p class="p8">Sonra bir erkek sesi duyuldu,</p>

  <p class="p8">“Tamam, tamam!” Anlaşılan mikrofonu elinden almaya çalışıyordu.</p>

  <p class="p8">“Bırak be!”</p>

  <p class="p8">“Anne!” Aslı dehşet içinde fırladı yerinden,</p>

  <p class="p8">“Otur, canım sen, yok bir şey,” dedi Günay. Aslı, kötü kötü baktı, zıplamaya, kalabalığın üstünden annesini görmeye çabaladı.</p>

  <p class="p8">“Şeekerr! Bu tangoyu da çok sever!” dedi, Demet.</p>

  <p class="p8">“Bırak be, hırt! Bırak! “<span class="t15">YILLARCA çektim, senin aşkını, niçin</span>?”</p>

  <p class="p8">“Milleti rahatsız etmeye ne hakkın var, bırak şunu!”</p>

  <p class="p8">Fişten çekilmiş olmalıydı, aniden sustu mikrofon. Kalabalığın gürültüsü izleyen bağrışmayı bastırdı. Az sonra, Fatma, Ahmet’e yaslanmış, belirdi. Yol açanlar, makyajı sıvaşmış kadına şöyle bir bakıyor, sonra da kendi işlerine dönüyorlardı, Rodoplu, hemen hepsinin gördüklerini kaydedemeyecek kadar içkili olduklarını fark etti.</p>

  <p class="p8">Yüzü kızarmıştı, gözleri parlıyor, dudakları titriyordu, Fatma’nın,</p>

  <p class="p8">“Mağara adamı! Kıro!”</p>

  <p class="p8">Arkalarından gelen, göbekli, kolyeli adamın yakasına yapışmak için uzanıyordu ki, Demet yetişti,</p>

  <p class="p8">“Dağdan gelip bağdakini kovacaksınız, değil mi?”</p>

  <p class="p8">Amerikan Kız Koleji mezunu olduğunu, Arnavutköy’ün bir zamanlar kendilerinden sorulduğunu hatırlıyordu.</p>

  <p class="p8">“Yeter be!” diye bağırdı, adam. Kıroluk suçlaması salon adamı cilasını tümüyle silmişti,</p>

  <p class="p8">“Kaldıramıyorsan içme! Her gece, her gece, seninle mi uğraşacağız! Üç kuruş değil mi, be?! Hay, senin gibi müşteri olmaz olsun, be!”</p>

  <p class="p8">Çıldırmış gibiydi, gözle görünür biçimde titriyordu Fatma, “Ne üç kuruşu, be! Hangi üç kuruş?!” diye haykırdı, “Kerhaneci! Burası kerhane be! Randevuevi! Pezevenk! Bak, şu masalara! Bu gece kim kimi düzecekten başka ne konuşuluyor? İkiyüzlü, it! Bütün gece oraya ayı gibi dikilip hangi fıstığı yatağa atacam diye beklersin! Allah’ın kırosu! Bir gün karını getir de görelim! Yooo, olmaz! Sizin karılarınız başka, biz başka, değil mi? Söyle, öyle değil mi, pezevenk!”</p>

  <p class="p8">Adam, artık dayanamayacakmış da patlatacakmış gibi, bir adım attı, Ahmet araya girdi,</p>

  <p class="p8">“Yapma Abi! Görüyorsun işte, sarhoş!” Yusuf, kendisine hâkim oldu ama altta kalmak da istemedi, “Kadına bak, be!” diyerek döndü, çevrede izleyenlere pis pis sırıttı, “Meğer, yatağa atmadık diye bozulurmuş!”</p>

  <p class="p8">“Yusuf Bey! Kendinize gelsenize, siz! Ağzınızdan çıkanı kulağınız duysun!”</p>

  <p class="p8">Rodoplu’nun sesi buz gibiydi,&nbsp; emreder gibiydi, duraladı adam.</p>

  <p class="p8">“Üst sınıf numarası çektim,” diye anlattı Günay, acı acı, “Biliyor musun ki, hâlâ söküyor?”</p>

  <p class="p8">“Camideki gibi mi?” diye sordum.</p>

  <p class="p8">“Çok benziyor,” dedi, “Aydınlar olarak, bağımsız, özerk, kendimize özgü niteliklerle donatılmış sanıyoruz ya kendimizi, terbiyesizlik ruhsatımız var, sanki. Adam, son tahlilde haklıydı. Ona rağmen, inanır mısın, gözlerinde korku gördüm. Bu ‘enteller’in ne zaman ittifak yapacaklarının belli olmadığını, eğer yaparlarsa, bunun müessesesi için hiç de iyi olmayacağını hesaplıyordu sanki.”</p>

  <p class="p8">Sadece ‘biz’im değil, iş yapmak istiyorlarsa, bu tür barların da ‘rezalet ruhsatı’ almış olmalarının gerektiğini düşündüğümü söyledim. Müşterilerden en köylü komisine kadar, oradaki herkes, her türlü rezaleti olmamış gibi yapmakla yükümlüydü, aksi halde işin içinden çıkılamazdı.</p>

  <p class="p8">“Şu farkla ki, ahlâk anlayışımızı dayatan biziz.”</p>

  <p class="p8">Ünlü bir kadın öykü yazarımızın, orada, herkesin içinde, külotunu indirip, ihtiyacını giderdiğini anlattığını hatırlattı,</p>

  <p class="p8">“Ne dayanışma, değil mi?”</p>

  <p class="p8">“<span class="t15">Espri de corps</span>!” dedim, “Toprağın bol olsun, Gramsci usta!”</p>

  <p class="p8">Tülin’in “Çocuklar, yarın iş günü. Haydi, artık kalkalım,” uyarılarına aldırmamış, hiçbir şey söylemeden uzun uzun etrafına bakınmıştı, Fatma. Olayları hatırlamaya çalışıyor gibiydi. Birden, heyecanlandı, masaya yumruğunu vurdu,</p>

  <p class="p8">“Bir rakı daha istiyorum!”</p>

  <p class="p8">“Boşver Fatma’cım,” dedi, Ahmet, “Hadi, bize gidelim, kahve, içki neye istersek, orada devam edelim.”</p>

  <p class="p8">Ahmet’in sesindeki yumuşaklıktan etkilenmiş olmalıydı, dudakları büküldü kadının. Ağlamak üzere olan küçük bir kıza benziyordu şimdi.</p>

  <p class="p8">“Kahve içmem!” diye sızlandı, “Rakı istiyorum. Buradan ben istediğim zaman kalkarım, o herif istediği zaman değil!”</p>

  <p class="p8">“Kahve içemez,” dedi, Demet, “Uykusu kaçar.”</p>

  <p class="p8">“Doğru,” dedi, Tülin, “Bu kadının gecede bir saat uykusu ya vardır, ya yoktur. Kahve içerse, onu da beceremez.”</p>

  <p class="p8">“Öyleyse, ben de nefis bir konyak ikram ederim. Hadi, hanımlar, nefis bir Napoleon var evde!”</p>

  <p class="p8">Kapıya doğru “yürümedi, süründü” kafile. İki taksi çevrildi, Ahmet, Aslı, Demet ve Fatma ile birincisine yürüdü. Tülin ile Günay kaldırımda onların hareket etmesini beklediler. Taksi hareket etti ama Ahmet hâlâ onlarla beraberdi.</p>

  <p class="p8">“Adresi biliyorlar mı?” diye sordu Günay.</p>

  <p class="p8">“Evlerine gidiyorlar,” dedi Ahmet, yüzünü buruşturarak.</p>

  <p class="p8">“Hani sana gidiliyordu?”</p>

  <p class="p8">“O kadarını da kaldıramam,” dedi, Ressam, öfkeyle, “Kadın pistte bacaklarımın arasına saldırdı, durdu, be!”</p>

  <p class="p8">Ahmet’in kızardığını gördü Günay. Utanan bir Meşrutiyet zamparasının hayra alamet olabileceğini düşündü.</p>

  <p class="p7">&nbsp;</p>

  <p class="p7">&nbsp;</p>

  <p class="p1"><span class="t2">&nbsp;</span></p>

  <p class="p9"><span class="t2">&nbsp;</span></p>

  <p class="p1"><span class="t17">&nbsp;</span></p>
</body>
</html>
