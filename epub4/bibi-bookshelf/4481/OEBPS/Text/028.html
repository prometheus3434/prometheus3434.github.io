<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>VIII</title>
</head>

<body>
  <h2 class="h20">VIII</h2>

  <p class="p7">&nbsp;</p>

  <p class="p8">“Sedat’ın kapıda beklediği o gecenin sabahı kirlenmişlik duygusuyla boğuştum. Ertesi sabah, şurada, senin oturduğun yerde, Şafak oturmuş, katlanan göbeğinin altında kalan buruşmuş erkeklik organını siliyordu. Alelacele, beni kaygılandıran bir baştan savmalıkla; yalapşap siliyordu. Aşk söylemini bayağılığa indirgeyen bir manzaraydı. Titredim bayağı..: Düşünüyorum da, estetik yoksunluğu da değildi. Berfe’nin ‘tahmil tahliye’ dediği işlevin sonucuydu ve bir anda, insanı iguanalardan ayıran her şeyin bir vehimden ibaret olduğunu kanıtladı!” kısacık güldü,</p>

  <p class="p8">“Süreyya’nın, ‘şiir’ yazmayı neden sürdürdüğünü merak ettim,” diye ekledi, “O kadar ki, bir yandan da, ‘Bu ne kendini beğenmişlik! Karanlıkta kendi vajinanın bir başka kadınınkinden, üstün filan demiyorum, ‘farklı’ olduğunu sahiden düşünebiliyor musun?’ diye soruyordum kendi kendime.”</p>

  <p class="p8">“Peki, ne cevap verdin? ‘Vajinanın başka bir kadınınkinden üstün olup olmadığı’ sorusuna ne cevap verdin?”</p>

  <p class="p8">“‘Aptalca bir soru!’ dedim... Aptalca bir soruydu! Ve tabii, hiç de aptalca değildi! Şafak’ın beni soyutladığını hissediyordum, anlıyor musun? Beni ‘Günay Rodoplu’ olmaktan çıkarıp, ‘bir dişi’ olmaya indirgediğini hissediyordum! O noktada sorunun adını henüz koymamıştım ama tepki gösteriyordum. ‘Bir dişi’ olmaya tepki gösteriyordum, çünkü, bütünlüğüm ihlal ediliyordu. Neydi, biliyor musun? ‘Ben bir bütünüm,’ kavgasıydı. ‘Beni seviyorsan, bütünümü seviyorsun. Sadece, cinsel organını alıp gittiğin şey, ‘insan’ olmaya devam edebilir mi? Şafak Özden, Asena’nın erkeği gibi, ‘...<span class="t15">hiçbir şey demek</span>’ olmaya dayanabilir miydi? ‘<span class="t15">Bir an, bir zaman dilimi</span>...’ olmaya dayanabilir miydi? Hangi insan dayanır?</p>

  <p class="p8">Tabii, insanoğlu sıcaklık aramaktan da vazgeçmiyor! Şafak’a bakıyordum, içim kırık! Öte yandan da diyordum ki, ‘Hadi, hadi, gündüz oldu ya, sen anlat bakalım! Gece oldu mu, en basit tahmil tahliye işlevine, ‘vuslat’ diye mısralar düzersin!’ Sonra da bir diyalog:</p>

  <p class="p8">‘Beni sarmadı bile!’</p>

  <p class="p8">‘Yin-Yang’dan geçtim, ‘dost’u bile değil miyim?’ Sonra da.</p>

  <p class="p8">‘Bırak bu işlerin yakasını be kadın, işine bak, işine! Basit bir tahmil tahliye işlemini çok ciddiye aldınsa, bu senin sorunun, Günay’cım!’</p>

  <p class="p8">Teşhir edilmişlik duygusu, eşyalaştırılmış olmak duygusu bunaltı. Patladım,</p>

  <p class="p8">‘Şafak Özden, seni istemiyorum!’</p>

  <p class="p8">Yine yüzünü kuruluyordu, şöyle bir duralar gibi oldu,</p>

  <p class="p8">‘Tamam,’ dedi Şafak. Sakin giyindi, kapıdan çıkarken döndü,</p>

  <p class="p8">‘Eyvallah. Bir şey diyor musun?’</p>

  <p class="p8">Kafasına bir şey atmamak için zor tuttum kendimi! O gün öyle geçti. Daha doğrusu Diana geldi. Onunla bütün gün bütün gece film işini konuştuk. Sonra ertesi gün bir saatte Şafak aradı.</p>

  <p class="p8">‘Merhaba!’</p>

  <p class="p8">Ben de, ‘Merhaba,’ dedim, sustum. Aklım sıra topu Şafak’ın sahasına atıyordum.</p>

  <p class="p8">‘Nasılsın?’</p>

  <p class="p8">‘Sen nasılsın?’</p>

  <p class="p8">‘Nasıl olayım? Üç milyonluk çekim var. Kasada bir kuruş yok,’ diye başladı, ‘Biz politika yapıyoruz ya işte, çocuklar da bu kadar bakabiliyor. Neyse, boş ver. Bu işler hep böyle. Asıl sen nasılsın?’</p>

  <p class="p8">Beni güncele zorlayan usta bir manevraydı. ‘Sen,’ derken ki tonlamasında, ‘Heyheylerin geçti mi, düzeldin mi?’ iması açık seçikti. Önceki günün ‘Seni istemiyorum Şafak Özden!’ deklarasyonunu ciddiye almayacağını belirtiyordu. Olumsuzu deşmeyecek, üstünü örtmeye, yok saymaya çalışacak, yaşamı hiçbir şey olmamış gibi kendi istediği yerden ve zamandan tekrar sürdürecekti. İç dünyamı ortaya dökmeme asla izin vermeyecekti. Kendimle ne yaptığım onu zoraki bir seyirci olmasının dışında ilgilendirmiyordu. Tepkilerimi anlamaya, yüzeyin altında kalanı anlamaya, çekirdeği, gerçekliğin özünü bulmaya yönelmeyi amaçlamıyordu bile! Tabii, bu da beni hazzetmediğim bir satranca sürüklüyordu. İnsanı karşısındakinin bir sonraki hareketini önceden kestirmeye zorlayan bir oyundu bu; hayatın kendi kendisine gelişen tepkilerini yok ediyor, hesaplı olmayı dayatıyordu. ‘Seni istemiyorum,’ diyen bir kadına üç milyon ödemeden söz etmek, vurdumduymazlık değilse, karşısındakinin aptal olduğunu varsayan kurnazlıktı.</p>

  <p class="p8">‘Lütfen oynama Şafak!’ dedim, ‘Lütfen, ha?!’</p>

  <p class="p8">‘Ne oyunu yahu?! Niye oynayayım ki seninle?’</p>

  <p class="p8">Gerçekten, bilmiyordu! Sesinde kadınların kaçınılmaz yakarmalarını göğüsleyen erkeklerin tonlamasını duyabiliyordum. Ne ki, aynı anda onun karşısında oturan Sedat’a beni idare ettiğini belirten göz kırpmalarını da görebiliyordum! Ne söylediğimi anlamaması mı, anlamak için en ufak bir gayret göstermeyip geçiştirmesi mi daha kötüydü bilemiyordum. Saçmaladım!</p>

  <p class="p8">‘Benimle oynamak zaten senin haddine düşmemiş Şafak Özden!’ dedim, buz gibi bir sesle, ‘Ben başka bir şey söylüyorum. Ne söylediğimi de sen biliyorsun!’</p>

  <p class="p8">‘Etme gülüm yav!’ dedi Şafak, ‘Vallahi, bilmiyorum!’</p>

  <p class="p8">Dediğim gibi, saçmaladım,</p>

  <p class="p8">‘Seninle bir konuşsak iyi olacak!’</p>

  <p class="p8">Bu defa da cadaloz kadın sesi! Tanrım! Kendisi kendisi olmadığı gibi, beni de kendim olmamaya zorluyordu! Bu defa da, haksızlığa uğramış çocuk sesini takındı Şafak. Onu fark ettim, bir daha sıkıldım. Sonunda, Şişli’de bir toplantısı olduğunu söyledi, o bitince Ece Bar’da buluşmamızı önerdi.</p>

  <p class="p8">Sekizde buluşacaktık ve ben her zamanki gibi tam zamanında oradaydım. İşte, her zamanki insanlar oradaydılar. Ece, rahat ettirsin diye koşuşturdu. Boş durmaktan, boş durmak ve beklemekten nasıl nefret ederim, bilirsin. Art arda viski içmeye başladım. Bir yandan da kafatasımda kendini oradan oraya atan, bir buraya bir oraya vuran bir cümle, <span class="t16">‘Yabancılaşmış toplumlarda alkol tüketimi artar! Birey, çevresiyle yapıcı ilişki kuramadığı için giderek artan bir bağımlılıkla alkole ve uyuşturuculara döner.’</span> Az ilerde, barda oturan yaşlı adamın ıslak gözleri üzerine yapıştı. O arada da, yanımdan geçen ünlü bir gazeteci ile ipsiz sapsız bir konuşma:</p>

  <p class="p8">‘Merhaba Günay! Nasılsın?’</p>

  <p class="p8">‘İyiyim, sen nasılsın?’</p>

  <p class="p8">‘Yalnız mısın? Gelsene!’ ilerdeki bir masayı işaret ediyor.</p>

  <p class="p8">‘Birini bekliyorum.’</p>

  <p class="p8">‘Müslüman olmuşsun, ha? Öyle duydum! Yakında örtünecekmişsin!’</p>

  <p class="p8">‘Belli olmuyor mu?’ viski bardağını gösteriyorum. Hah hah hah!</p>

  <p class="p8">‘Şu işi bir konuşalım seninle. Bir akşam yemeğe gel.’</p>

  <p class="p8">‘Gelirim.’</p>

  <p class="p8">Aptalca bir konuşma ve ben çeşitlemelerini düşünüyorum. <span class="t16">‘Filozof olmuşsun, ha? Şu işi bir konuşalım,’ ya da ‘Tele-kız olmuşsun, ha? Şu işi bir konuşalım.’</span> Cevap verdiğim için de kızıyorum kendime. ‘Müslüman olmuşsun, ha?’nın cevabı, belki de, ‘Ha siktir!’ olmalıydı. Öte yandan, ‘Ha siktir!’ ne?’ ‘Ben Müslüman olacak kadar budala mıyım?’ Ha siktiri mi?</p>

  <p class="p8">‘Tövbe estağfurullah!’</p>

  <p class="p8">Ama, öyle desem anlardı. Özür bile dilerdi, ne ki, bu defa da özür dilediği için ‘Ha siktir!’ çekmek zorunda kalırdım! Ortak dilimiz yoktu, anlıyor musun? Yabancılaşmış toplumlarda dil de kayboluyor!</p>

  <p class="p8">Randevu saatini elli dakika geçirdi, Şafak. Ben, ‘kadını’m barda ‘kadın başına’ yalnız bekleten bir ‘koçyiğit!’in nasıl bir şey olabildiğini düşünüyordum. Sonra aydım! İstanbul barları, Demet’in Savaş’ı ya da ‘benim’ Şafak’ın gibi yabancıların tükettikleri sahici kadınlarla doluydu. Sakın bunun hemcinslerimi kayırmak olduğunu düşünme! Kadın, her şeye karşın daha zor yabancılaşıyor. Doğaya erkekten daha yakın. Hele de Fatma gibi anne olanlar! Anne, koşulsuz sevgiyi simgeler. Erkekten farklı olarak, ‘Ne yapmış olursan ol, sen benim çocuğumsun, seni seviyorum,’ diyebiliyor, kadın. Her koşulda affediyor; çocuğu ne yapmış olursa olsun, hiçbir şeyin o çocukla o çocuğun yaşamının, mutluluğunun arasına girmesine içi razı gelmiyor. Erkeği bildiğinin de annesi oluveriyor. Şafak’ın eşi gibi. Donunu ters giydiği zaman neden affetti? Ya daha önce? Bunda çıkarcılık yok muydu? Vardı belki. Ama, öyle bakarsak, annelerde de vardır.”</p>

  <p class="p8">“Kibele sendromu.”</p>

  <p class="p8">“Evet, Kibele sendromu. Etrafıma bakmıyordum, imza gününden sonra Ziya’da yaşadığım gece tekrarlanıyordu sanki. Çevremi bedenlerini nasıl ‘istimal’ ettiklerinin hesabını verecek merci bulamayan Türk kadınları sarmıştı. Birden, ortak sorunumuzun ‘bütünlük’ümüzü bozan, bizi eşyalaştıran cinsel özgürlüğümüz olduğunu düşünmeye başladım! Sanki, Fatma da, Demet de, Duygu da, ben de, aynı dertten mustariptik. Kimimiz kendimizi Fatma gibi alkole vurmuştuk, kimimiz Duygu gibi erkekleri eşyalaştırarak intikam almaya kalkışmıştık. Evli olup da eşyalaştırıldıklarının farkına varanlarımızın adını koyamadıkları halde ‘yabancılaşma’nın farkına varanlarımızın durumları daha da kötü olmuştu. Onlar da kendilerini ya konkene, ya alışverişe vuruyorlardı. Ama sonucun değişmediğini, solduklarını, daha doğrusu hep birlikte, solduğumuzu düşünüyordum.</p>

  <p class="p8">Sonunda geldi Şafak. Ben de, çenemi elime almış öyle bakınıyorum. Bir an, bütün benzerliklerimize karşın, çevrelerine kahkahalarıyla neşe dağıtan hemcinslerimden ne kadar farklı ve sıkıcı olduğumu düşündüm. Toparlanmaya, Şafak’ı geldiğine geleceğine pişman etmeye niyetlendim. Ne ki, Şafak’ın arkasında beliren Sedat bu gayretimi de aldı.</p>

  <p class="p8">‘Şöyle geçelim mi?’ dedi, arkadaki boş masayı gösteriyordu. Sanki hep buradaymış, bir iki dakikalığına dışarı çıkmış da gelmiş gibiydi. Hiçbir şey söylemeden kalktım. İnsanların arasından, Şafak’ın eli sırtımda geçtik -o zamanlar elini sırtıma koyduğunda içim huzur dolabiliyordu- dipteki masaya oturduk. Şafak, çevreyi hızla gözden geçirdi.</p>

  <p class="p8">‘Sedat, oğlum, işte Ece Bar burası!’ Özel bir şakayı paylaşıyorlarmış gibi ekledi,</p>

  <p class="p8">‘Bundan böyle, böyle!’ Bana döndü,</p>

  <p class="p8">‘Değel mi kız? Ne içiyorsun?’</p>

  <p class="p8">‘Viski.’</p>

  <p class="p8">Garsona bakınmaya başladı.</p>

  <p class="p8">‘Namusum nikâhım üstüne,’ diye söylendi kulağını çekti, tahta masaya vurdu, Sedat’a döndü, ‘Heriflere bak yahu!’</p>

  <p class="p8">İlk kez duyduğum bir yemin biçimiydi. Neden ettiğini de anlamadım ama ‘nikâh’ üzerine edilen bir yemin, hayatındaki en ürkütücü şeyin, karısının kendisini aldatması olduğunu ifade ediyordu. İma ettiği korunmanın güçlülüğü, avuçlarımı terletti. Şafak’ın her zaman tümüyle kendisine ait, beni her an dışlayacak, ilişkimizi sıradan bir abazanlığa indirgeyecek kalkanı olduğunu gösteriyordu. ‘Öteki’ karısının, benim, kendisini ‘aldatabileceğimi’ düşünmüyordu bile!</p>

  <p class="p8">Düşünmüyordu, çünkü ben onun dünyasından değildim! Sadece ilişki kurduğu, bütünleşmediği, sahiplenmediği için ne yaptığım ne de yapmadığım gündemde değildi. Genelev kadınından bir önce kiminle yattığı sorulur mu? Düzülecek bir eşyadan ibaret değil midir?</p>

  <p class="p8">Yabancılaşma dehşet vericiydi! İliklerime kadar ürperdiğimi hatırlıyorum. Sedat’a baktım, koca bir bebek gibi göründü bana. Ağabeysinin pezevenkliğini yapan koca bir bebek! Kravatını gevşetip ayaklarını uzatan Şafak’a döndüm. Onun aklı toplantıda, gözleri fıldır fıldır etraftaydı. Benim orada olduğumun farkında bile değil gibiydi. Neden burada bulunduğumuzu da unutmuş olmalıydı. Yoksa, Sedat’ı getirmezdi diye düşünüyordum. Getirmiş olması, konuşma talebimi ciddiye almamış olmasının göstergesiydi. O sırada, ‘O, Mustafa Sarıgöl’ün adamı,’ diyordu Şafak, Sedat’a, ‘Akılları sıra birleşecekler, sonra da kurultayda geçirecekler! Yok, be, gülüm,’ garsonun uzattığı rakıyı içmedi, boğazından aşağı döktü.</p>

  <p class="p8">‘İstanbul’da Türklerle Lazlar birleşmeden bu iş olmayacak! Kotil, Baykal’a destek atacak, ancak öyle temizleyeceğiz bu işi! Öyle değil mi Sedat?’</p>

  <p class="p8">‘Öyle abi.’</p>

  <p class="p8">Rakısının geri kalanını da bitirdi. Biraz gevşedi, yüzüne o çok iyi tanıdığım şeytani gülümseme oturdu,</p>

  <p class="p8">‘Neyse, siktir et. Nasılsa alacağız,’ gözlerini dikti, ‘Sen nasılsın, neler yapıyorsun?’</p>

  <p class="p8">Hemen ardından,</p>

  <p class="p8">‘Ali Sirmen değil mi, bu?’</p>

  <p class="p8"><span class="t16">İtalik’</span>lemeye başladım ben de,</p>

  <p class="p8"><span class="t16">‘Ne olsun, be abi?! Bildiğin yuvarlanıp gidiyoruz işte! Bir Amerikalı karı geldi, filmciymiş. Bütün gün bütün gece ona takıldık, anlattık durduk işte. Bir film yapacakmış, senaryosunu bizim yazmamızı istiyor. Anlaşabilirsek, bakacağız’</span></p>

  <p class="p8">Yada,</p>

  <p class="p8"><span class="t16">‘Tamam, Şafak. Bu iş buraya kadar. Marx’ın dediği gibi, ‘insanlarla ilişkilerimiz kişisel gerçekliğimizin, arzuladığımız insanla çakıştığının kesin bir ifadesi olmalı. Eğer sevgimiz sevgi uyandırmıyorsa, o zaman sevginiz kısırdır, bir talihsizliktir!’</span></p>

  <p class="p8">Ruh halimi, ne biri, ne de öteki tam yansıtıyordu; ne dalga geçecek, ne de rest çekecek halim vardı. Korkunç bir nafilelik, bir yalnızlık, bir sufilik, bir fazlalıktı hissettiğim. Alkolün duygularımı abarttığını biliyor, geri dönülmez bir noktaya getirmesini, düşüncelerimi dizginlerinden kopartıp salmasını diliyordum. İçimdeki öfke daha da kabarsın, yaksın yıksın istiyordum. İnanabiliyor musun?!</p>

  <p class="p8">Beynimde, bu adama, bu adamlara, ulaşmanın tek yolunun şiddet olduğunu telkin eden, özünde hak verdiğim bir ses vardı! Ancak, çok yalın bir öfkeden anlayacaklardı, çünkü o andaki gereksinimlerinin dışındaki her şeye kapanmak gibi beni dehşete düşüren bir yetenekleri vardı. Bu zırhı, kendilerini koruyan bu korkunç kabuğu ancak öfkenin delebileceğini hissediyordum. Ne ki, ben bambaşka bir iklimin ve de anlaşılan yüzyılın ürünüydüm, öfkemi dışarı yansıtmamaya eğitilmiştim. Hah! Öyle zannediyordum!</p>

  <p class="p8">‘Abla, geçen gün dükkâna geldiğinde bir şemsiye bıraktın mı sen?’</p>

  <p class="p8">Sedat’ın sorusundan algıladığım tek kelime ‘abla’ oldu. Bardağı taşıran damla gibiydi bu ‘abla’. Geriye yaslandığımı, delikanlının yüzüne bakmadan konuştuğumu hatırlıyorum,</p>

  <p class="p8">‘Ben senin ablan değilim, Sedat’cım. Ne yazık ki, değilim. Ablan olsam, geçen akşam aşağıda bekleyeceğine yukarı çıkardın.’</p>

  <p class="p8">Başımı kaldırdım, delikanlının gözlerini araştırdım. Yüzü kıpkırmızıydı, baktığımı görünce gözlerini içkisine gömdü. Şafak bir içki daha ısmarladı. Sedat, hiç sesini çıkarmadan öylece duruyordu.</p>

  <p class="p8">‘Ağabey’inin kadını da değilim,’ diye sürdürdüm, ‘Büyük bir yalan bu,’ Şafak’tan yana hızlı bir bakış fırlattığını gördüm,</p>

  <p class="p8">‘Böyle olmaz,’ diye ekledim, ‘Ağabeyine sor bir bak, bakalım. Dün akşam ne yaptığımı biliyor mu? Ya dün akşam da burada, başka birileri ile beraberdiysem? Bütün bu insanlar şimdi sizi ‘Kim bu herifler?’ diye süzüyorlarsa? Utanmaz mısın?’</p>

  <p class="p8">Ne zavallı bir öç alma gayretiydi benimki! Yine de, Sedat sarsıldı, müdahale eden Şafak oldu,</p>

  <p class="p8">‘Hadi, canım sen de,’ dedi, dünyanın en olmayacak şeyini duymuş gibi,</p>

  <p class="p8">‘Sen öyle şey yapmazsın!’</p>

  <p class="p8">‘Neden yapmayayım?’</p>

  <p class="p8">‘Bırak, canım efendim. Sen Günay Rodoplu’sun.’</p>

  <p class="p8">‘Yani?’</p>

  <p class="p8">‘Öyle boktan şeylerle uğraşmazsın!’</p>

  <p class="p8">Gerçekten çok zekiydi Şafak! Feodal kökenli utandırma gayretini ânında fark edip, savacak kadar zeki! Topu, hep karşı sahada tutacak kadar zeki! Ecnebileşmiş olmasından kaynaklanan aldırmazlığını, karşısındakine duyduğu ‘güven’ diye yutturacak kadar zeki!</p>

  <p class="p8">‘Nasıl boktan şeyler?’ diye sordum. Cevap:</p>

  <p class="p8">‘Yapma, gülüm!’</p>

  <p class="p8"><span class="t15">‘Şafak Özden, sen yapma! Ya tut, ya bırak! Ya sahici, yürek yüreğe bir iletişim kuralım ya da toptan vazgeçelim. Bu ‘kadınım’ türünde kalın lafları hak eden iletişimimiz yok,’</span> demek istiyordum, ama öyle kötü ifade etmiştim ki, Sedat panikledi! Ağabeysinden karısını boşaması gibi olmayacak bir şey talep edeceğim diye ödünün patladığını görebiliyordum! Gülmekle ağlamak arasında kalakaldım! Bir de yazar olacaktım, ha!</p>

  <p class="p8">Şafak da, “Tutmuyor muyuz, yani?’ dedi çok alınmışmış gibi,</p>

  <p class="p8">‘Tutmasak burada ne işimiz var? Çocuk yarın beşte Eskişehir’e mal götürecek!”‘</p>

  <p class="p8">Günay’ı kaybediyordum,</p>

  <p class="p8">“Neyi tutup tutmamak?”</p>

  <p class="p8">“Canım, ben ‘ya tut, ya bırak’ dedim ya, onu söylüyordu, tutuyormuş tabii, tutmasa orada ne işleri varmış, hele de Sedat ertesi gün erkenden Eskişehir’e gidecekken! Sonra sabahki telefonunda yaptığı gibi bana işlerinin ne kadar sıkışık olduğunu anlatmaya koyuldu. Beni arayamamış olmasının nedeni de buydu. O halde, Sedat’ı niye getirdiğini sormanın tam zamanıydı, ama sıkıntıdan ter döken delikanlıya kıyamadım. <span class="t15">İtalik</span><span class="t16">’</span>lemeye, yani kendi adıma yabancılaşmaya koyuldum: <span class="t16">Yabancılaşmanın bir başta tezahürü de, hayatı dur durak bilmeyen hareketler silsilesine dönüştürmek, kişinin insansal varlığının temel sorunlarına cevap verilmesi gerektiği bilincini köreltmektir. Sabahtan akşama koşuşan, iş icat eden adam, dünya ve kendisi ile temasını kaybedecek, durup düşünmeye vakti olmayacak şekilde bilerek ve isteyerek programlanacaktır.</span> Şafak gibileri ‘yakalayamazsın.’ Muhakemelerini, vicdanlarını ‘devreye sokamazsın.’ Yabancılaşmış kişilerin, her zaman ‘işleri’ vardır, işleri, yani kendileri ile çevreleri arasına koydukları ‘barikatları!</p>

  <p class="p8">‘Ne duruyoruz, kalkalım o zaman!’</p>

  <p class="p8">‘Bir içki daha içecek vaktimiz var,’ dedi Şafak, ‘Biz daha yeni başlıyoruz. Ama, sana yasak. İçince tanınmaz oluyorsun!’</p>

  <p class="p8">‘Umarım!’ dedim, ama duyuramadım.</p>

  <p class="p8">‘Kitap nasıl gidiyor?’</p>

  <p class="p8">‘Notlar alıyorum. İskeleti çıkıyor gibi.’</p>

  <p class="p8">‘Ne zaman biter?’</p>

  <p class="p8">‘Bilmem.’</p>

  <p class="p8">‘Çabuk bitir, işimiz var, da!’ Güldü.</p>

  <p class="p8">‘Ne işimiz var?’</p>

  <p class="p8">‘İlçe başkanı olacağız ya!’</p>

  <p class="p8">Hemen kendisine dönmüştü yine,</p>

  <p class="p8">‘Şu Çayırtepe’ye yirmi dört saat ilçe başkanı olayım,’ dedi acı acı, ‘yirmi dört saat, daha fazla değil, olayım, sonra öleyim!’ Ruhunun derinliklerinde yatan bir sırrı ifşa etmiş de utanmış gibi başını önüne eğdi. Bardağını tutan elleri kasıldı, ‘Çayırtepe’ye ilçe başkanı olacağım,’ diye yineledi. Başını kaldırdı, yine gözlerime dikti gözlerini,</p>

  <p class="p8">‘Sike sike geleceğim ve ilçe başkanı olacağım! Ondan sonra ne olursa olsun. Beni attıkları yere geleceğim.’</p>

  <p class="p8">‘Hadi, bakalım.’</p>

  <p class="p8">‘Sen de bana yardım edeceksin!’</p>

  <p class="p8">‘Olur,’ dedim ama sesimin tonunu beğenmemiş olmalıydı,</p>

  <p class="p8">‘Kadınım olduğun için yardım edeceksin!’ dedi.</p>

  <p class="p8">‘Hayır.’</p>

  <p class="p8">‘Bırak bu saçmalığı! Kadınımsın tabii. Bugünden yarına bir iş değil ki bu, kafan kızdığı zaman çekip gidesin! Hem bana söz verdin. Sen demedin mi, beni milletvekili göreceksin bu ülkede?’</p>

  <p class="p8">‘Dedim.’</p>

  <p class="p8">Sedat hayretle bir bana bir ağabeysine bakıyordu.</p>

  <p class="p8">‘Sen bakma, benden iyisini bulamazsın,’ dedi Şafak, ‘Koç gibi adamım ben! Bakma öyle bana! İşte, geç kalırım. Gelirim derim, gelemem ama vallahi kötü niyetimden değil, gülüm be! Bilmiyorum nedir, bana zaman söyleme de istersen canımı al! Telefonu aç, gel de, atlayayım geleyim, ama bana çarşambaya randevu ver, canımı al! Öyle bir sıkıntı basıyor, anlatamam sana. Canım çekiliyor sanki. Artık Çarşamba oraya gitmemek için elimden geleni yapıyorum. İşte de öyle. Yarın vergi yatacak değil mi, cebimde param da var ama ben yatırmayayım da cezaya girsin, razıyım.’</p>

  <p class="p8">‘Allah Allah!’</p>

  <p class="p8">‘Öyle. Olmuyor be gülüm!’</p>

  <p class="p8">‘Böyle iş çıkmaz ki!’</p>

  <p class="p8">‘Aaaa, ama hele, dur bir pırtık! Öyle de değel yani! Biz iş yapıyoruz, iyi de para kazanıyoruz, da!’</p>

  <p class="p8">Doğru söylüyordu. Yaşıyordu, üstelik, pekâlâ da iyi yaşıyordu. Öyle düşündüğüm zaman, yabancı olanın ben olduğum duygusuna kapıldım yine. İstediği gibi yaşıyordu. Sağlığı yerindeydi. Parası pulu vardı. Ben, şu ülkede bir gün gülmemiş olan ben, kim oluyordum da, Şafak’ın akıl sağlığından kuşkulanıyordum? Yok, akıl sağlığı kimlik bilinci demekmiş, yok, kendi dışımızdaki gerçekliğin kavranması demekmiş! Bir an, ‘Belki de, onu kıskanıyorum,’ diye düşündüm. O, yirminci yüzyıl, ‘Don’t Worry, be Happy!’ No problem!. Türk’üydü. Ben ise keyfîne bakmasını beceremeyen, ‘âlemin enayisi!’ Kendimi yetersiz hissettiğim doğruydu.. Acaba, zaman zaman aşağılık kompleksine kapılmıyor muydum? Kendimi niye suçlu hissediyordum ya da suçlu hissettiriliyordum? Aydın olmam keyfiyetinden mi? Hayır, bundan değildi... Emeğin değil, manipülasyonun para getirdiği bir ülkede, gayret ve çalışma ululanmaz olur. Bizimki gibi yoksul -elbette, Batı’ya kıyasla yoksul- toplumlarda, uç lüksler ve uç yoksulluk oluşur. Ne ki yoksulluğun, orantısızlığın, maddi sonuçlarından çok manevi sonuçları önemlidir. Kişi yaptığı işin, insani gayretinin, hünerinin aşağılanması ile karşı karşıyadır. Yazarlığımın, onu oluşturan emeğin bir pul kadar değeri yoktu! Olsaydı, Şafak beni başka, bir başka tutardı. Onu hissettim.</p>

  <p class="p8">...Böyle bir toplumda anneannelerin ördüğü kazak da, dedelerinin romatizmalı parmaklarının inşa ettiği kuş kafesleri de, Âşık Sabri’nin bağlaması da, Profesör Behram Kurşunoğlu da, ben de zavallıydık!</p>

  <p class="p8">Yine de, ‘İyi de, böyle gitmez,’ dedim Şafak’a ‘Dalay Lama’nın bile koluna saat taktığı bir zamanda, böyle gitmez!’</p>

  <p class="p8">Dalay Lama kimdi? Saat ne demekti?</p>

  <p class="p8">‘Gider, gülüm, gider,’ dedi Şafak, az önce kaybeder gibi olduğu güvenini tekrar bulmuştu, ‘İster istemez gidecek. Bu ölümlü dünyada canımdan da önemli mi?’</p>

  <p class="p8">Hayır, değildi tabii. Oysa, hem de çok önemli olduğunu düşünüyordum. 2000’e beş dakika kala, değil dakikalara, saliselere duyarlı olmak gerektiğini düşünüyordum. ‘Hayır, değil,’ cevabı, insan hayatının her şeyden kutsal olduğunu doğrulayan cevaptı sadece. Ama her Türk gibi Şafak Özden de net cevaba alışık değildi. Bağlam dışı algılıyor, beni pasifize ediyordu. İnsan hayatının her şeyden önemli olduğu tabii ki tartışılmaz ama bu, sıkılmak pahasına da olsa, kişinin kendisini ıslah etmemesi için bir mazeret değildir!</p>

  <p class="p8">O arada Sedat kalktı, anlaşılan tuvalete gidecekti. Şafak, bu fırsatı bekliyormuş gibi, elini omzuma attı,</p>

  <p class="p8">‘Silindir gibi ezdin çocuğu,’ dedi, ‘Hak etmediydi, ama.’</p>

  <p class="p8">‘Niye? Ne yaptım ki?’</p>

  <p class="p8">‘Neyse boş ver, geçer!’ dedi Şafak. Aklım ‘Kadıncık’ın romanında, üsteledim,</p>

  <p class="p8">‘Abla derken dürüst değil! En ufak bir terslikte yengesi ile bir olur, beni elinin tersiyle iter!’</p>

  <p class="p8">‘Orası öyle!’ dedi Şafak, gözlerinde gene övünme pırıltısı. Lafı değiştirdi,</p>

  <p class="p8">‘Çok güzelsin bu gece. Pırıl pırılsın!’</p>

  <p class="p8">Ve hemen arkası geldi,</p>

  <p class="p8">‘Yarın akşam bir rakı içelim mi? Erol’la, Duran da gelsin. Şu işi de konuşuruz.’</p>

  <p class="p8">‘Hangi işi?’</p>

  <p class="p8">‘Erol. Yamuk yapmaya başladı.’</p>

  <p class="p8">‘İlçe başkanı olmak istiyor. Bir konuş bakalım. Yarın sana getireyim mi? Ya da boş ver, yemekle uğraşma. Dışarda yeriz!’ dedi ve niye orada olduğu belli oldu, tabii.”</p>

  <p class="p8">“Peki...” diye başladım, sözümü kesti, Günay,</p>

  <p class="p8">“Peki, neden daha o zamandan bırakıp gitmedim? Onu soruyorsun değil mi?”</p>

  <p class="p8">Onu soruyordum.</p>

  <p class="p8">“Çünkü o zaman sevgimin sevgi uyandırmadığının, kısır olduğunun, bir talihsizlik olduğunun henüz farkında değildim. Şafak Özden’i yerine çok sonra ve çok güç oturttum,” dedi,</p>

  <p class="p8">“Münferit bir olay değil, Şafak olayı. Türkiye’nin olayıydı. Şafak’ı çözümlediğim zaman Türkiye’nin toplumsal karakterini çözümleyeceğini hissediyordum. Ve korktum, anlıyor musun? Şafak’ın beni soyutlamasıyla, Türkiye’de kimsenin kimseyi ‘adam yerine koymuyor,’ efendim, ‘bu ülkede insanın hiç değeri yok,’ yabancılaşmasının nasıl çakıştığını görüyordum! Soyutlamanın aldığı boyutların korkunçluğunu görüyordum. Mesela, bak, ölen ‘Emeç’ değil, ‘gazeteci’dir. İşadamıdır. Ölüm ilanlarında bir kadının ismine rastlarsan, mutlaka şu, şu şirketlerin sahibinin, yöneticisinin akrabası olduğunu bilirsin. Anglo-Sakson kültürünün ‘üç milyon dolarlık köprü’ efendim, ‘beş bin dolarlık saat’ gibi, eşyayı somut nitelikleri ile değil, takas değeri ile tanımlayan, somut niteliklerini marjinalleştiren ifadelerinin Türkçe’ye yerleşmiş olması olayın vahametini anlatıyor. Daha geçen gün Milliyet’te 500 milyon liralık sel felaketinden bahsediliyordu. Zararın takas değeri bildirilmişti ama felâketzedelerin ıstıraplarından haber yoktu! Bir başka belirti, Nokta gibi dergilerin ‘birleşik zaman’ yani ‘soyutlama’ dilini benimsemiş olmalarıdır. Time’ın, Newsweek’in dilidir. Yani, işte, -mış gibi, -çekti gibi çekim eklerinin dili ‘..ve adam kadını öldürecekti’, ya da ‘...Özal, enflasyonun indirileceğinden bahsedecekti,’ türünden, olayların vahametinin üstünü örten, haniyse kaçınılmaz olduğunu ima eden dil! Anlıyor musun? ‘Babam annemi 1974’te öldürdü!’ cümlesi ile ‘...babam annemi 1974’te öldürecekti’ cümlesinin farkını görüyorsun, değil mi? İkincisi, olayın neredeyse doğal olduğunu ima etmiyor mu?</p>

  <p class="p8">Mazlum ‘Mehmetçik’i, İstanbul’da ‘maganda’ eden yabancılaşma ciğerimi deliyor, biliyor musun? Öte yandan, dünya çapında şehir plâncı Prof. Kaptan da, cami imamının yeğeni değil. Bir buçuk saat bağdaş kurup, Hayber Kalesi’ni dinleyemiyor. Duran Kuran, Ağlak Baba’nın torunu değil! Saidi Nursi’nin sadece adını biliyor! Şafak Özden, ‘yiğidim, aslanım,’ değil, ezilmiş insanlar için savaşan bir militan değil. Kim olduğunu kendisi bilmiyor.</p>

  <p class="p8">Bütün bu anlattıklarımı bölük pörçük biliyordum. Ancak, oturtamadığım bir şey vardı. Zincirde bir kayıp halka vardı. Şöyle, Avrupalı, megamachine’in, Büyük Makine’nin buyruğu altına muhteşem ‘buluş’lar asırlarından sonra girmişti. Onu daha daha daha büyüğe zorlayan bilim teknoloji gelişmesinden sonra girmişti. Keşiflerinden, hünerinden gurur duyduğu bir dönem yaşamıştı. Doğayı kontrol altına almış, karanlık çağların hurafelerinden kurtulmuş, kendinden emin ve mutlu, sadece aklın kurallarına bağlı, kendi kararları doğrultusunda hareket etmekten övünçlüydü. Edison, dünyanın en zengin adamlarından birisi olarak öldü ama insanlığa ışık hediye etti. Türkiye’de, bu ara dönem, kişinin yasal, siyasi ve ekonomik özgürlüğü tattığı, yaratıcılığını sonuna kadar zorladığı bir dönem hiç yaşanmadı. Biz, daha ‘ne oluyoruz’ diyemeden, feodal otoriteden, yirminci yüzyılın ‘Altın Buzağısı’nın emrine atladık! Türkiyeli akılla kavranamayan tutkularının kölesi oldu. Güce, paraya, şöhrete duyduğu şehvet, ‘insanlığı’ ile ‘sonsuzluğu’ ile temasını koparttı, arka planının, kültürünün kendisine sunduğu sayısız niteliklerini bir yana bıraktı, sadece bu tutkularını ilan etti ama en azından son üç yüz yılda, ‘şunu da insanlığa ben hediye ettim’ diye övünebileceği hiçbir şey yoktur! Ne bir ideoloji, ne bir felsefe, ne bir din, ne bir coğrafya keşfi, ne bir makine, ne bir enerji kaynağı! Ama, kendisine el! Kendinden di-gayri bir şeydir, ağyardır! Teknoloji ile tırnak makasından öte bir ilişkisi olmayan insan, Göteburg fabrikalarının devasa sarışın ustabaşı kadar yabancı! Şafak’ın, küfürlerine dans ettiği elektronik ilah ‘Prince’ kadar yabancı. Engiz Cezzar’ın, Cezzar Ahmet Paşa’ya yabancı olduğu kadar yabancı. Peki, nasıl oldu da biz de robot olduk, Stevenson’un Amerikan toplumuna koyduğu teşhis bize de uyuyor diye düşündüğümde anladım!</p>

  <p class="p8">Robotlaşmak için pazar ekonomisinin, teknolojinin dayatması dışında da bir yol var! Manipülasyon! Türkiyeli, son üç yüz yılını manipülasyonla geçirdi. Devlet-i Osmaniye’yi ayakta tutmak için manipülasyon, halifeliği ayakta tutmak için manipülasyon, İslâmiyet’i ayakta tutmak için manipülasyon -on dokuzuncu yüzyılın ‘mason’ halifelerini unutmayalım!- Cumhuriyeti ayakta tutmak için manipülasyon, demokrasiyi ayakta tutmak için manipülasyon! Yani, maymunun yaptığı gibi, iki sopayı birbirine bağlayıp, muzu düşürmekten başka bir şey yapmadık biz!</p>

  <p class="p8">Günümüz patolojisinin yeni bir şey olmadığını, üç yüz yıldan beri hasta olduğumuzu düşündüm! Evet, koşullara inanılmaz bir uyarlanma yeteneği sergiliyormuş gibi, dünyanın dört bir tarafında başarı ile yaşıyormuş gibi görünüyoruz, ama sağlıklı toplum bireyin topluma ‘uyarlandığı’ toplum değil ki! Tersine, toplumun insanın ihtiyaçlarına uyarlandığı, insanın merkez alındığı toplum! Yoksa, kişi bir topluma köle olarak da uyarlanabiliyor, rakı, daha doğrusu snaps ya da şampanya mezesi olarak da uyarlanabiliyor! Oysa, toplumların sağlığı, mensuplarının akıl sağlığını geliştirmek ya da engellemek yolunda aldıkları mesafe ile ölçülür. Sağlıklı toplum, insanın insanı sevme, yaratıcı çalışma, aklını ve nesnelliğini geliştirme, yapıcı güçlerinin bilincinde olan bir benlik duygusuna sahip olma kapasitelerini geliştiren bir toplumdur. Sağlıksız toplum karşılıklı düşmanlıkları körükleyen, insanı başkalarının kullandığı ve sömürdüğü bir eşyaya, bir otomata dönüştüren, inançsızlığı yaratan toplumdur!</p>

  <p class="p8">Orada, elimde viski bardağı oturuyordum ve içinde fırtınalar kopuyordu!</p>

  <p class="p8">‘Sağlıklı toplum tanımını ben uydurmuyorum, Şafak’ım! <span class="t2">Bunu, Lao Tzu da böyle söyler, Konfüçyüs de böyle söyler, Kunf Futse de böyle söyler, İknaton da böyle söyler, Buda da böyle, söyler, Musa da böyle söyler, Marx da böyle söyler, Şeriatide böyle söyler, Schweitzer de böyle söyler, Huxley de böyle söyler, Baudelaire de böyle söyler!</span> Bütün bu insanlar, tarihi tarih yapanlar, insan hayatı için aynı ilkeleri dile getirirler. Farklılıkları, marjinaldir! Duy beni, sevgilim, duy beni!”</p>

  <p class="p8">“Tanrım!”</p>

  <p class="p8">“Öyle!.. Korkunçtu! Hani derler ya, insan ölmeden önce gözünün önünden bütün bir hayatı geçermiş. Benim gözümün önünden de Türkiye tarihi geçiyordu. ‘Bak, bakalım,’ diyorum kendi kendime, ‘Osmanlıda ‘insan’ sistemin merkezinde midir?’ Cevabım, ‘En azından son üç yüz yıldır, hayır! Belki de, padişahlar şiir yazmayı bıraktıktan sonra, hayır! Emrah ya da Karacaoğlan, Der Saadet’te konser veremedikleri için, hayır! Halk dili, saray dilinden koptuğu için, hayır! II Mahmut, çağdaşlaşacağım diye milletin başına Yunan fesini dayattığından beri, hayır!</p>

  <p class="p8">Derken, Abdülhamid’i hatırladım. Onun güncesinde, bakınız, 1 Mart 1323 (1917), <span class="t16">‘Sonradan Batı takvimi benimsenmemiş olsaydı, bugün yeni bir yılımız başlardı. Bizim iki tarihimiz var: Biri, Dinin ki, Muharrem’le, öteki Devleti’nki, Mart ile girer. Bundan sonra yılbaşımız ‘Kanunsani’ olacak. Bilmem, ilgili daireler, Bakanlar Kurulu, Milletvekilleri, Senato ve muhterem biraderim hazretleri (yani, Sultan Mehmet Reşat) ‘Kanunsani’ deyimiyle yeni bir yıla girmenin, biraz manasız, biraz gülünç olacağını düşündüler mi?’</span> diye bir bölüm vardır. Bir de, <span class="t16">‘Ben, 93 Savaşı ile bunun getirdiği bütün sonuçlardan ne şahıs ne de makam olarak sorumluyum,’</span> dediği bir başka bölüm daha.</p>

  <p class="p8">Tanrım! Ah, Tanrım! Sultan Abdülhamid bir takvimi sahiplenemezken, Şafak’ın Çayırtepe’yi sahiplenmesini beklemek ne hamakattı! Sahiplenmesini istemek ise ne haksızlıktı! Ve de, ne iltifat! Ne inanç!</p>

  <p class="p8">Çok suçlu hissettim kendimi birden! Şafak’a çok haksızlık ediyordum!</p>

  <p class="p8">Gözlerim doldu. Uzandım, elini tuttum. Okşadım, okşadım, artık! Kim bilir ne düşündü! ‘Tamam canım, sen getir bakalım Erol Efendi’yi. Ne derdi varmış anlamaya çalışalım!’</p>

  <p class="p8">Kalktık, eve geliyoruz, ben yine düşünüyorum.</p>

  <p class="p8">Türkiyeli sistemin merkezine hiç oturmadı! On dokuzuncu yüzyıl jön Türk’ü, kendisiyle halkı dediği birileri arasına bir çizgi çektiğinden, onları ‘ıslah edilecek yerliler’ halinde takdim edecek kadar ecnebileştiğinden beri, oturmadı! Anadolu’nun altını üstüne tercih ettiğinden beri, oturmadı! Mustafa Kemal Atatürk, Türkiye radyolarından, pırtık diye köylüleri Atatürk Bulvarı’na sokmadığı günden beri, oturmadı! Adnan Menderes asıldığı günden beri, oturmadı!</p>

  <p class="p8">Günümüzün toplumsal karakterini yaratan unsurlar bu engellenmeler! Bireye toplumunu kurma özgürlüğü tanınmayınca, bu tipoloji egemen oluyor. Ve bunlar, topluma iyi uyarlanmış, başarılı kişiler namı altında, yağmacıdırlar. Tülin’in dediği gibi, ‘Bastıkları yerde ot bitmez. Sevgi, saygı, inanç, özen, rikkat, bilgi, hoşgörü, ne bulurlarsa yağmalarlar!’</p>

  <p class="p8">‘Görmüyor musun,’ diyorum, kendi kendime, ‘alkol tüketimi nasıl arttı? Massignon’u oynuyoruz! ahlâk anarşisi içindeyiz ve intihar için olgun hale geldik! Biz böyle olacak toplum değildik!”</p>

  <p class="p8">Yanımda oturan Şafak’a baktım! Tanrım! Öyle masumdu ki! Yine mis gibi kekik kokusu sardı ortalığı. İçim ezildi! Öyle yaşlar indi gözümden! Döndü, baktı,</p>

  <p class="p8">‘Yapma!’</p>

  <p class="p8">Söyleyebileceğim tekbir şey vardı, ben de onu söyledim, “‘Seni çok seviyorum!’ ”</p>

  <p class="p7">&nbsp;</p>

  <p class="p7">&nbsp;</p>

  <p class="p27"><span class="t17">&nbsp;</span></p>
</body>
</html>
