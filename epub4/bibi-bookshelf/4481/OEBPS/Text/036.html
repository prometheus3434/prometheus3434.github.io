<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>KUYU</title>
</head>

<body>
  <h1 class="h10">KUYU</h1>

  <p class="p7">&nbsp;</p>

  <p class="p7">&nbsp;</p>

  <h2 class="h20"><a id="ncx6345"></a>I</h2>

  <p class="p7"><span class="t2">&nbsp;</span></p>

  <p class="p8"><span class="t2">Yazarın cenazesi, kasım ayının ortalarında, yağmurlu, sisi geniz yakan bir gün, öğle namazından sonra Levent Camii’nden kalktı. Başta Emil Galip Sandalcı olmak üzere hepimiz oradaydık. Hepimiz, yani Tülin, ben, Mehmet Akif, Cevat, Diana, Kazancakis, Selahattin Eyyubi, Erich Fromm, Cemil Meriç, Gramsci, Konfüçyüs, Marx, Şeriati, Schweitzer...</span></p>

  <p class="p7">&nbsp;&nbsp;&nbsp;&nbsp;&nbsp;&nbsp;&nbsp;&nbsp;SAÇMALIYORUM!</p>

  <p class="p8"><span class="t2">EPILOQUE</span></p>

  <p class="p8"><span class="t2">Mehmet’im,</span></p>

  <p class="p8"><span class="t2">Rodoplu’yu yürütemedim canım. Zaman yanlış, mekân yanlış, terkip yanlıştı. Bazen, ekoloji namüsaittir, olur böyle şeyler. Türdaşlarımızla paylaşmadığımız niteliğimizin olmadığını hatırla. Acını rüzgâra sal, tarîkdaşım. Milyarlarca insanın, milyonlarca yıldır saldığı gibi sal. Levent Camii’nde yaşadığın bir hezimet değil, (Şafak gelmedi, değil mi?) devre arası. Bütün bunlar geçecek ve biz yerliler kazanacağız.</span></p>

  <p class="p8"><span class="t2">Gözlerin dolmasın. Kokuşma katlanarak artarken sergilediğim inancın acınası görüntüsünün farkındayım, iyimserliğimi “akıldışı”dır diye kulakardı etmeden, kötümserliğin de bir o kadar akıldışı olduğunu düşün. Topluluğumuzun ortak tarihinin inceliklerini düşündüğünde, ‘biz adam olmayız’ hükmünün kolay ama doğru olmadığını göreceksin. Türkiye’nin geleceğine ilişkin kötümserliğin yaygın olması, kolayca yandaş bulması, Özdenliğe öykünenlerin kendi namussuzluklarını mazur gösterebilecek zemin hazırlamalarındandır. Yüzlerinde her an kötü bir şey kokluyormuş ifadeleri, kalemlerinden dökülen sövgüleri ile insanı bezdirir, aklını karıştırır bunlar. ‘Atam, sen kalk da ben yatam!’ Atatürkçüleri, ‘Berlin Duvarı gitti, baskı dönemi bitti!’ ilericileri, Asr-ı Saadet tüccarları! Akıldışı önerileriyle insanımızı önce baştan çıkaran, sonra da paralize eden, sahte Mesihleri üretenler bunlardır.</span></p>

  <p class="p8"><span class="t2">Yeni bir kamuoyu yaratılmalı! Ama dirsek temasıyla, ama göze batmayan, içedönük bir biçimde yaratılmalı. Günümüz toplumsal karakterini, Şafak Özdenleri yaratan bugünkü kamuoyu, yabancılaşmayı emrindeki tüm imkânları, bürokrasiyi, basını, sanatı, edebiyatı, dernekleri, eğitim kuramlarını, meslek örgütlerini, iş dünyasını, her türlü finansman mekanizmasını kullanarak dayatıyor. Bu dayatmaya biz, sadece saptamalarımızın doğru olduğuna ve insanımızın bu yeni doğruları kabul etmeye açık olacağına duyduğumuz güvenle karşı durabiliriz. Biz bize, yüz yüze, gönülden gönüle konuşarak düşüncelerimizi aktarabilir, perdahlayabilir, olgunlaştırabiliriz. Paradan, nüfuzdan yoksun olan bizler, insanın asıl ve doğal mücadele yöntemini kullanarak, kendimizi işgalci yabancıların Büyük Yalan’ı karşısında savunabiliriz. Bizi durduracak hiçbir sansür yoktur.</span></p>

  <p class="p8"><span class="t2">Uzun tarihimizde benzer mücadeleler vardı, kuşkusuz. Ruhu zincire vurulmuş gibi duran toplumumuzun karşısına dikilen, doğruyu haykıranlar vardı. Ama sorun, hiçbir dönemde bu kadar ciddi değildi. Türkiye insanının ortak ruhu hiçbir dönemde günümüz örgütlenme biçiminin, sistematikleşmenin, muhakeme yoksunluğunun, gerçeklik kaybının, yaygın iştahaların, savurganlığın gönüllü esiri olmamıştı. Ama, bir yolunu bulmalı, Büyük Yalan’ın karşısına mutlaka dikilmeliyiz.</span></p>

  <p class="p8"><span class="t2">Yabancılar, düzenin öz-uzman aydınları silahlı silahsız bürokratlar, onların şakşakçıları Şafak Özdenler, düzeni yaşatabilmek için her türlü sapmanın önüne Calyut (ya da Rambo!) gibi dikileceklerdir. Makûs seçimi, negative selection’u sürdürmek, ister bir sanat eseri olsun, ister kendiliğinden oluşmuş bir halk lideri, ister bir düşünce, ister bir öneri, ister bir şarkı, ister bir kıyafet, kendilerinden bağımsız oluşan her şeyi etkisiz kılmak için ellerinden geleni yapacaklardır.</span></p>

  <p class="p8"><span class="t2">Bu yabancı işgalcilerle ekonomik koşullar arasındaki acıklı ittifak, günümüz Türk insanını düzene midesinden bağımlı, köle haline getirmiştir. Bu olguyu çok zor değiştiririz. Kaybolan özgürlüğümüzü, bütünlüğümüzü, haysiyetimizi bulmamıza yaşam koşullarımız engel olacaktır. Ancak, şunu yapabiliriz: Kendimizi bilmeye, ‘doğru’yu görmeye, başımıza gelenlerin aslını anlamaya çalışabiliriz. Haddini bilen bir Türk milliyetçiliğinin -çünkü milletler de mazoşistleşip kendilerini sevmeyi unutabilirler- hazinelerini insanlığın yararlanması için sunan bir milliyetçilik olduğunu öğrenebiliriz. Ekonomik kalkınma telaşı içinde, mümkün olan her şeyi, adaletin dinamitlenmesi pahasına kullanarak hayatta kalmaya çalışan devletimizi, aslolanın insan hayatı olduğuna ikna etmeliyiz.</span></p>

  <p class="p8"><span class="t2">Günümüz Türkiye’sinde bireyin devlet denilen kibirli küçük burjuva oligarşisine bağımlılığının arttığını, ancak bu bağımlılığın koruyucu bir şemsiye olmaktan çıkıp kişinin fıtri haklarını, hatta ekonomik varlığını tehdit eder hale geldiğini görmeliyiz. Türkiye toplumun kişinin benci dürtülerini kamçılarken, toplumca dürtülerini törpülediğinin idrakinde olmalıyız. Her mevki ve her statüdeki Türkiye insanının yozlaşmadan nasibini aldığının farkına varmalıyız. Benciliklerinin kölesi olan insanların güvensiz, yalnız olduklarını, yaşamın naif, sade, karmaşasız keyfini alamazken, başkalarına da yasakladıklarını gözlemlemeliyiz.</span></p>

  <p class="p8"><span class="t2">Yabancı işgalcilerin biz yerlilerin insanlığa, günü aşan ülkülere, hakka, makullüğe, doğruluğa beslediğimiz inancı yok etmelerine, bizi Hotanto cumhuriyeti barbarlığına sürüklemelerine izin vermemesi gerektiğine ikna etmeliyiz. Yaşam koşullarının giderek zorlaşmasına, insana, uygarlığa ilişkin her şeyin soyutlanmasına, her gün artan moral bozukluğuna karşı denemeli, direnmeliyiz.</span></p>

  <p class="p8"><span class="t2">Sadece bürokrasinin değil, profesyonel Müslümanların, Anıtkabir’i Kâbe belleyip her an tavaf etmeye teşne ‘laik’ üniversite hocalarının, halk adına konuşmakla halkın ‘oylarını çarpmak’ arasındaki farkı görmeyen siyasi liderlerin bizi sürgit düş kırıklığına uğrattıkları; sanatçıların, yazarların ve basının düzenin öz-uzman aydınları olarak orman kanunlarına omuz verdikleri, ağzı lâf yapanların düşünce adamı olarak kabul gördüğü ve -</span><span class="t16">miş</span> <span class="t2">gibi davrandıkları bir zamanda umutlanmak için somut nedenlere ihtiyacımız olduğunu biliyorum.</span></p>

  <p class="p8"><span class="t2">Olaylar karşısında şaşkına dönmüş, direnme gücünü kaybetmiş, dünyayı kaderine terk edip kendi içine kapanmış son dönem Osmanlısını yüzyıl sonra, bugün, daha kolay anlayabilir olmamız trajiktir. Biz de onlara döndük. Onlar gibi, biz de, yaşamı dayanılır kılan tek şeyin gününü gün etmek olduğunu fısıldayan aşağılık seslerin peşinden gidiyoruz. Bu sesler bize düşünmekten vazgeçmemizi, kaderimize razı olmamızı fısıldıyor. Huzuru teslimiyette, gidişatı kabullenmekte bulacağımızı söylüyor.</span></p>

  <p class="p8"><span class="t2">Bugün eğer bir Türkiye Cumhuriyeti medeniyetinden bahsedemiyorsak, bunun nedeni, uygarlıkların insanı merkez alan bir dünya görüşü üzerine yapılandığını unutmuş olmamızdandır.</span></p>

  <p class="p8"><span class="t2">‘Ahlâk’ kelimesini yeniden gündeme getirmeli, yeniden yorumlamalı, dünya görüşümüzün temeli yapmalıyız, Mehmet’im.</span></p>

  <p class="p8"><span class="t2">Unutma ki, on dokuzuncu yüzyıl Avrupa’sında, uzak görüşlü insanlar, Marx, Engels, Owen ve onlarcası, bütün o zenginlik, şaşaa ve siyasi gücün arkasındaki yozlaşma ve insanlıktan çıkışı görmüşlerdi. O dönemde de, orman kanunlarına dönüşün kaçınılmaz bir gereklilik olduğuna inanan, oluşumlara teslim olanlar vardı. Bunlardan bir kısmı kendilerini, tıpkı günümüzde Müslümanlığı kimselere bırakmayanlar gibi, dini bütün Hıristiyan sanıyorlardı. Ama alternatif önerileri, eleştirilerini dini-insancı bir insan ve tarih görüşü üzerine yapılandıran başkaları getirdiler. Toplum istikrarlı olduğu sürece, birey topluma uyarlandığı sürece sağlıklıdır türünden göreli ahlâk anlayışını reddedenler onlardı. Burckhardt ya da Proudhon, Tolstoy ya da Baudelaire, Marx ya da Kropotkin... Bütün bu insanların insan görüşü özde dini ve ahlaki bir görüştür. İnsan amaçtır, asla araç değil. Hayatın amacı, insanın yaratıcı güçlerinin önündeki engelleri kaldırmaktır. Tarihin amacı, toplumu adalet ve doğrulukla yönetilen bir topluma dönüştürmektir. Çağdaş kapitalizme yönelttikleri eleştiriler bunlardır.</span></p>

  <p class="p8"><span class="t2">Şunu anlamalıyız: Batı’da, son iki yüzyıldır, dinsel temellere dayalı çıkışlar, geleneksel dine karşı olanlar tarafından yapılmıştır. Din, bir örgütlenme ve dogma mesleği olarak kiliselerde icra edilmiş, ama gerçek dindarlar inançlarını kilise dışında sürdürmüşlerdir. (Siz de öyle yapmıştınız!)Bak, Yahudi-Hıristiyan geleneğinde, tarihin amacı, insanın kemale ermesi, tamamlanmasıdır. ‘Dünya o zaman Tanrı’nın bilgisiyle dolacaktır’. Bütün uluslar bir tek ulus olacak, kılıçlar eritilecek, saban yapılacaktır. Bu sürece insan, pek çok hatadan, pek çok günahtan sonra varacak, Tanrı’nın bir lütfu olarak gerçekleşmeyecektir. Kendi kurtuluşunu insanın kendisi gerçekleştirecek, kendi kendisini doğuracaktır. Bu, yeni bir ahenk, yeni bir sulh demektir. Bu süreç, Mesih’in sürecidir. Marx, aynı kavramı dünyevi dilde anlatır. Sosyalizme kadarki süreci, ‘yabancılaşma süreci’, tarih-öncesi süreç olarak tanımlar. Sosyalizm, insan tarihinin, özgürlüğünün başlangıcı olacaktır. Komünizm, geçirdiği sosyo-ekonomik süreç gereği ihtiraslı, kıskanç ve iktidar düşkünü insanın benci eğilimlerini bertaraf edecektir. Kardeş sevgisiyle yoğrulmuş, makul ve adil sınıfsız toplum, yeni bir dünyanın, önceki tarihin yöneldiği dünyanın başlangıcıdır. Proletarya, Yahudi ve Hıristiyan tarihinin son döneminde, Mesih ile Mesih’e karşı olanların nihai savaşındaki ‘seçilmiş halk’ın görevini üstlenir.</span></p>

  <p class="p8"><span class="t2">Biz daha şanslıyız, çünkü, İslâmiyet’te, tarihi süreç İslâm’ın başarısını garanti etmez ve zafer, tarihsel değil, ahlaki bir zorunluluktur. Yabancılaşmanın, sado-mazoşizmin kaybolacağı, bir reformcu, devrimci ve hatta bir peygamberin gerçekleştiremeyeceği iddiadır. Hiçbir sosyal, siyasal ya da ekonomik reform insanın nekrofilik eğilimlerini yok edemez. Bunları denetim altında tutmak devamlı bir gözetleyiciliği, sürekli savaşı gerektirir. Bu, hiçbir sosyo-ekonomik yapının unutmaması gereken bir tarihi gerçekliktir. İnsanın doğası ahlakidir.</span></p>

  <p class="p8"><span class="t2">Biyofilik eğilimleri, nekrofilik eğilimlerinden daha güçlüdür. Ancak, biyofilyanın baskı altında kalmaması, nekrofilyanın denetimsiz biçimde hükmetmemesi için özel ve sürekli çaba, yani, iç ıslahat, yani iç cihat gerekir.</span></p>

  <p class="p8"><span class="t2">Yazık, Marx, İslâmiyet’i tanımadan öldü. Lenin, insan’a inanmaksızın, insanlık’a inanmak gibi bir yanlışa düştü, işçilerin ve köylülerin kendiliğinden hareketleneceklerine inanmamasının nedeni insan’a inanmamasıydı. Bu tür inançsızlık Hıristiyan papazlarının ve diktatorya yanlılarının inançsızlığına benzer. Oysa, tarih boyunca gerçek ilerici hareketler, insan’a duyulan inancın üzerine yapılanır; demokrasi ve sosyalizmin olmazsa olmaz koşuludur, insan’a inanmaksızın insanlık’a inanmak ya sahtekârlıktır ya da içtendir ve engizisyonlar gibi, Robespierre dönemi terörü gibi, Doğu Avrupa diktatörlükleri gibi, soyut Kürt ulusuna sahip çıkıp, somut vekillerini Parti’den atmak gibi, soyut Anadolu’ya methiyeler düzüp, Beyoğlu’nu ‘magandalar’dan arındırma gibi süreçler doğurur.</span></p>

  <p class="p8"><span class="t2">Biliyor musun, ‘insan’a, derin ve sarsılmaz bir güvenle bağlı olan Rosa Luxemburg’u özlüyorum. Sovyetler’in esas seçiminin demokratizm ile bürokratizm arasında olduğunu haykıran oydu! Böyle bir kafaya şu anda ne kadar çok ihtiyacımız var!</span></p>

  <p class="p8"><span class="t2">Sosyalizmin, ölü-sevici kapitalizme karşı yenilmiş gibi durduğu günümüzde, İslâmiyet, sosyalizme atılmış bir can simidi olabilirdi. Doğu’da parlayan hilal, özünü arayan sosyalizme, gerekçelerini her iki öğretinin temelinde bulan yeni bir sentezin yolunu gösterebilir. Türkiye’nin hastalığı maddi yoksulluktan çok özgürlük ve özgüven ruhunun ölmesidir. Unutmayalım ki, Marx için özgürlük, sadece siyasi baskılardan değil, insanın eşyalardan ve kendisini içinde bulduğu durumdan kurtulmasıydı. Özgür insan, zengin insandı ama ekonomik anlamda değil, insan anlamında. Marx’a göre, zengin insan, çok şeye sahip olan değil, kendisi çok bir şey olandır. Hazreti Muhammed’i içselleştirmiş hiçbir Müslüman, hakça paylaşıma ya da merkezi planlamaya, meğer ki, hakça paylaşımı gerçekleştirmek için yanlış bir yol olduğu saptansın, karşı çıkmayacaktır. Demokratik sosyalizm taraftarları, sosyal demokratlar, artık toplumsal sorunların insani boyutlarını ele almalı, kapitalizmin insanoğlunun insani niteliklerinde, ruhunda ve vicdanında yaptığı tahribatın üzerine gitmeli, sosyal demokrat bir toplumun insanın yabancılaşmasını, Şafak Özdenlerin serpilmesini önleyecek hangi tedbirleri alabileceğini, ekonominin ve devletin putlaşmasından nasıl kurtulunabileceğini düşünmeye başlamalıdırlar. Aksi, sosyalizmin özüne ihanettir.</span></p>

  <p class="p8"><span class="t2">‘Laiklik’ söylemi, Türkiye insanının elinden vahiye dayalı ahlâk anlayışını aldı. Bundan böyle, rüşvet almayı, yalan söylemeyi, zulmü, ‘Müslüman Allah’ı yasakladığı ya da Peygamber öyle söylemediği için yapmamazlık etmeyecektik. ‘Cehennem’ bizi dizginleyen bir korku olmaktan çıktı. Gökyüzünde bir yerlerde cayır cayır yanan ateşe inanmıyorduk artık. Vahiye dayalı ahlâk sistemi gitti, ama yeri boş kaldı. Onun yerine akla dayalı bir ahlâk sistemi de konmadı. Sonuç, Batılıların nicedir, yakındıkları ‘relativistik’, görecelikçi, ahlâk sisteminin yerleşmesi oldu. ‘Herkesin ahlâkının kendine göre’ olduğu bu düzenlemede, haz veren şey ‘iyi’, haz vermeyen şey ‘kötü’dür diye öğreten hedonist ahlâk yeşerdi. Hedonist ahlâk, tanımı itibariyle özneldir. Öznel ahlâkın kabul görmesi, “güçlü”nün kendi kurallarını dayatmasıyla sonuçlanır. Otoriter ahlâk sistemi yabancılaşmayı, yabancılaşma otoriter ahlâk sistemini güçlendirir, Türkiye insanını dayatılan her değeri kabule zorlayan patolojiyi bu sistemin yerleşmiş olmasında aramak gerekir... Türkiye insanını muhakeme etmekten, davranışlarının sahici sonuçlarını öngörmekten alıkoyan, direnme gücünü elinden alan, sindiren, aciz bırakan, ezen, akıldışı otoritedir.</span></p>

  <p class="p8"><span class="t2">Sonuçta, ‘devlet’ denilen soyutlamaya zarar vermesin diye en galiz işkenceyi, ‘Parti’ye zarar vermesin diye Süleyman Demirel’in ‘mason’ olduğunu saklar, ciğerinin beş para etmediğini bildiğimiz adamın kılık kıyafetinden etkilenir, fedaileri ile dolaşan mafya liderinin ‘dostu’nu devlet sanatçısı ilan eder, dandik listelerle kazanılan seçimleri demokrasinin zaferi diye alkışlar oluruz. Çünkü, akıldışı otorite kendi putlarını yaratmıştır ve bu düzenin değerleri hiyerarşisinde ‘kazanmak’ birinci yeri işgal eder, ister kerhane maması olarak, ister kokain satarak, ister oy sandığı kaçırarak, ister yalan yazarak, kazanmak. Çünkü, ‘kazanmak’ kişiye kendi değer yargılarını, ahlâk sistemini dayatmak, korumak olanağı sağlar. Çünkü, otoriter ahlâkın egemen olduğu düzende, günah ‘itaatsizlik’, sevap ‘itaat’tir; bağışlanmayacak tek suç, düzene, yani Devlet’e, yani Parti’ye, yani Lider’e, yani Para’ya karşı gelmektir.</span></p>

  <p class="p8"><span class="t2">Vay, ‘bana haz veren her şeyi yaparım’ diyen hedoniste komşu Müslüman’a!</span></p>

  <p class="p8"><span class="t2">Vay, ‘hazzın biyolojik evrim sürecindeki nesnel işlevi nedeniyle’ sevap olduğunu dinleye dinleye büyümüş Marcus hedonistine!</span></p>

  <p class="p8"><span class="t2">Vay, bu kaosu, ‘her koyun kendi bacağından asılır’ türünde aşağılık bir demokrasicilik kisvesi altında geçiştirmeye çalışan yabancıya!</span></p>

  <p class="p8"><span class="t2">Vay, kitaplı dinlerin, eski Yunan’ın hatta kadim Çin’in gerisine düşen memleketime!</span></p>

  <p class="p8"><span class="t2">Ama, kader değil. Her türlü geri kalmışlığımızın nedeni olarak görmeye şartlandığımız İslamiyet’in vahiye dayalı ahlâk sistemini reddedeceğiz diye, özgürlük–kölelik, doğru–yalan, haysiyet–çıkarcılık, sadakat–ihanet gibi, insanoğlunu mağaradan çıkaran binlerce kavram arasındaki seçimi bireylerin keyfine, demokratik oylamaya bırakamayız. Allah’ın ne olup olmadığı tartışmasını bir yana bırakıp, Türkiye insanını, ne Müslümanların, ne Marksistlerin, ne de hümanistlerin onayladığı biçimde eşyalaştıran, yabancılaştıran mekanizmaların maskelerini düşürmek zamanı gelmedi mi, Mehmet’im? Bugün, artık Kâbe’de put yok. Put burada: Put para, put güç, put başarı, put yabancılaşma, put Büyük Yalan! Müslüman olsak da olmasak da, biçimde değil özle, kuramlarla değil insanlarla ilgilenmenin zamanıdır. Yabancılaşmayı ortadan kaldırabilirsek, belki aynı camide namaz kılamayız ama daha alçakgönüllü, daha sevgi dolu olacağımız kuşkusuzdur.</span></p>

  <p class="p8"><span class="t2">İnanmayanların, Allah fikrine saldırmaları abes! Yapılacak şey, inandıklarını söyleyenleri, İslâmiyet’i ve Allah’ı ciddiye almaya, kardeşliği, dürüstlüğü, adaleti uygulamaya davet etmek olmalıydı. Bu gerçekten mümkün olsaydı yabancılaşmaya karşı verilecek savaşta günümüz Türkiye’sinin en radikal eleştirmenleri olarak onlar da yerlerini alırlardı.</span></p>

  <p class="p8"><span class="t2">‘Ahlâk’ kelimesini sürgünden geri getirmeyi, itibarını iade etmeyi öneriyorum, canım. ‘Ahlâk’ kelimesini ‘yaşayan Türkçe’ dedikleri düzenlemeye kazandırmalı, dünya görüşümüzü onun üzerine yeniden yapılandırmalıyız. Geçerli ahlâk kuralları akılla da saptanabilir. Ve bunu, Müslümanlar da yadırgamazlar. Çünkü nihayet, akıl, insana Allah’ın bir lütfudur, iyiyi kötüyü ayırt etmekte elbette kullanılacaktır. Akla dayalı, insancı ahlâk, ‘dünyada insandan yüce, insandan daha vakur hiçbir şeyin olmadığı’ anlayışı üzerine yapılanır ki, bu insan görüşü, İslam’ın, insanı, yeryüzünde Allah’ın halifesi bilen, Müslüman’a ters düşmez.</span></p>

  <p class="p8"><span class="t2">Ah, Batılı dostlarımız akla dayalı, insancı ahlâk sistemini savunmakta zorluk çekerlermiş! İnsanın ‘özde kötü’ olduğuna inandıkları için, ‘ahlâkın insandan yüce, onu aşan bir otoriteye dayandırılması gerektiğini’ savunurlar, insanın serpilmesini, yücelmesi- ni savunan bir sistemin ‘ahlaki’ olamayacağını düşünürlermiş! Erich Fromm, ‘Hayır efendim, insanın komşusunu sevmesi, insanı aşan bir oluşum değil, insanın doğasında olan, ondan neşreden bir oluşumdur,’ diye, daha yeni yeni, ‘50’lerde, bağrınırmış! Ne gam! Bizim ne Müslüman geleneğimizde, ne Şaman kültürümüzün tortularında, akıldışı otoritenin dayattığı korku yoktur. Bu şansımızı kullanmayı öğrenmeliyiz. İslamiyet’e, utanç verici bir cehaletle kıyıp, ortada ‘hümanizma, hümanizma’ diye abuk sabuk dolanacağımıza ‘The humanistic position is that there is nothing higher and nothing more dignified than man,’ diyen yeni hümanistlerle, ‘O, yaradılıştan gelen fıtri bir asalete ve keramete sahiptir. Allah onu tüm yaratıklarından daha üstün kılmıştır,’ diyen İslam’ın aynı şeyi söylediğini öğrenmeliyiz. ‘Hümanistik ahlâk anthroposentriktir,’ ile Meleklerin insana secde etmesi arasında fark olmadığını; ‘Man’s capacity for self-awareness,’ reason, and imagination requires a picture of the world and of his place in it that is structured and has inner cohesion’ ile ‘O kendi öz-benliğini anlar ve hisseder. Hisseder ve anlar ki, o, asil ve yaratılışında sırlar olan bir varlıktır,’ diyen İslam’ın aynı şeyi söylediğini anlayalım ve bu şansımızı kullanalım artık!</span></p>

  <p class="p8"><span class="t2">Ahlâk kuralları, İslâmiyet’te de, hümanist ahlâk sisteminde de, insanın yaradılıştan sahip olduğu biyofilik eğilimleri üzerine yapılanır. ‘Sevgi, insana yukardan gelen ya da ona verilmiş bir görev değil, insanın kendi içinde olan, dünyayı benimsemesini, sahiplenmesini mümkün kılan güçtür,’ diyen Batılı psikoanalistlerle, ‘insan vicdan ve ahlâk sahibidir; vicdanlı bir ahlâk. Bu, hür, bağımsız, dünyadan ve kendisinden sorumlu olan insanın yaratılışından aldığı bir ilhamdır,’ arasında fark yoktur. Bu şansımızı kullanalım artık!</span></p>

  <p class="p8"><span class="t2">Ahlâk ilkelerinin ihlal edildiklerinde, insanoğlu ussal ve duygusal çözülmeye uğrar. İslâmiyet bu durumu, ‘kişinin yaratıcısını unuttuğu için, kendisini de unuttuğu, kim olduğunu bilmediği, ne yapacağını, nereye gideceğini şaşırdığı durumdur,’ diye tanımlar. ‘Laik’ terminolojideki karşılığı ‘yabancılaşma’dır.</span></p>

  <p class="p8"><span class="t2">Böylesine zengin bir mirasla, biz yerliler mutlaka kazanacağız!</span></p>

  <p class="p8"><span class="t2">Piknik yapmayı plânladığımız bir günde, simsiyah bulutlara baka baka ‘yağmur yağmaz!’ dedirten, türden bir iyimserlikten bahsetmiyorum. Sözünü ettiğim, 12 Eylül’de tutuklandığın zaman, bana, ‘Ona bir şey olmaz!’ dedirten iyimserlik. O cümlenin hem öznesi, hem de nesnesiydim ben. Anlıyor musun? Senin dışında duran bir gözlemci, sadece bir gözlemci, iyimser bir gözlemci değildim. Gözlemlediğim kötülüğün, sana yapılanların bir parçası ve nesnesiydim. Ama, ben bunların üstesinden geleceğim için sen de geleceksin ya da tersi. Aynı biçimde, ‘Biz yerliler kazanacağız,’ cümlesinin de hem öznesi, hem nesnesiyim. İnancım, ulusumun öznesi ve nesnesi olmamdan kaynaklanıyor. Bilgi ve katılımın bir bileşkesinin sonucu.</span></p>

  <p class="p8"><span class="t2">Akılcı inanç gibi, akılcı ümitsizlik de bir ulusun yaşamına ilişkin tüm unsurların derin ve eleştirel bilgisi üzerine yapılanır. Türkiye’nin arka-planına duyulan akılcı güven, onun kurtuluşuna tanınan imkân demektir.</span></p>

  <p class="p8"><span class="t2">Şu anda bile, ‘Beni layık olduğum yere koyma!’ diyen ulusumun feryadını duyuyorum, Mehmet!</span></p>

  <p class="p8"><span class="t2">Türkiye’nin kendi eliyle yarattığı öldürücü koşullar ağından, yine kendi eliyle kurtulabileceği donanıma sahip olduğuna inanıyorum. İnanmak demek, cesaret demek, düşünülmeyeni düşünmek ancak gerçekçi olanın, imkân dâhilinde olanın sınırları içinde hareket etmek demektir. İnanmak, Mesih’i her gün beklemeye, ama randevu saatinde görünmediği zaman paniklememeye benzer. Bu, her gün, yabancılaşmadan, ben-sevicilikten kurtulduğunu müjdeleyen bir telefon gelecek diye beklemeye benzer. Ama, böylesi bir umut, ne edilgen, ne de teslimiyetçi bir umuttur, canım. Tersine, sabırsız ve etkendir. Yapılabilecekler kümesindeki her türlü eylemin olanağını araştırır. Hepsinden öte, kendi kişisel gelişim ve bağımsızlığının, cihadının, ıslahatının peşindedir. Toplumsal yapılanma, kişisel cihadı kısıtlar, kuşkusuz.</span></p>

  <p class="p8"><span class="t2">Ancak, kişisel gelişimin mümkün olmadığı gibi, günümüz toplumlarında istenir bir şey de olmadığını savunanlar sözde radikallerdir. İhtilalci ideolojilerini iç-değişime duydukları kişisel direncin bahanesi olarak kullananlardır. Şafak, gibi.</span></p>

  <p class="p8"><span class="t2">Bugün, Türkiye’nin koşulları, ister Atatürkçü, ister Marksist, ister Müslüman libas giyinsinler, demagogları, hele de, yıkıcılığın albenisine kapılmış demagogları; sadece zekâlarını kullanan, kalpleri katılaşmış siyasileri, onların öz-uzman aydınlarını dinlememize izin vermeyecek kadar ciddidir. Eleştirel ve radikal düşünce, yalnız ve yalnız, insanoğlunun en kıymetli vergisi olan yaşam sevgisi ile biyofilya ile yorulduğu zaman meyve verir. Onun için, Şafak’a söyle...</span></p>

  <p class="p8"><span class="t2">Şafak Özden’e söyle. İçindeki yeşil elma, tarçın ve kekik kokulu yiğidi korumaya alsın, kim bilir belki de oğullarından biri... Onu hâlâ çok seviyorum. Ve ona söyle, ich bin hicht böse,</span></p>

  <p class="p8"><span class="t2">...no, nein, ich bin nicht böse, meine liebe.</span></p>

  <p class="p12"><span class="t2">&nbsp;</span></p>

  <p class="p34"><span class="t22">Ziganaların ardından bir ok fırlar</span></p>

  <p class="p34"><span class="t22">Saçtan ince, buzdan berrak bir çubuk</span></p>

  <p class="p34"><span class="t22">Tıkız gönlüm ucun ucun tiftiklenir de</span></p>

  <p class="p34"><span class="t22">Ak buluta dönüşür mavi üstünde</span></p>

  <p class="p34"><span class="t22">Ben bu oktan bilirim şafağı</span></p>

  <p class="p34"><span class="t22">Ziganalar geceden terler</span></p>

  <p class="p34"><span class="t22">Üfürür göneni kara kitap üstüne</span></p>

  <p class="p34"><span class="t22">Işık alır aklanır kötü yazgı</span></p>

  <p class="p34"><span class="t22">Yer mavi, gök mavi, kitap mavi</span></p>

  <p class="p34"><span class="t22">Ben gönenden bilirim şafağı</span></p>

  <p class="p34"><span class="t22">Ülgenlenir uçuşur Zigana’nın tepesi</span></p>

  <p class="p34"><span class="t22">Alaca maviden çalar, sarıya verir.</span></p>

  <p class="p34"><span class="t22">Yavaş yavaş birleşir sürgünler kökleriyle</span></p>

  <p class="p34"><span class="t22">Ziganalar yerleşir doğan güne sırt verir</span></p>

  <p class="p34"><span class="t22">Ben bu dağlardan bilirim şafağı</span></p>

  <p class="p34"><span class="t22">Aralanır geçit verir Zigana’nın gündüzü</span></p>

  <p class="p34"><span class="t22">Yılgının yitiğini yiğide iletir</span></p>

  <p class="p34"><span class="t22">Usul usul belletir kimiz biz, zaman nedir</span></p>

  <p class="p34"><span class="t22">Doğan günün gerçeği nefesime elverir</span></p>

  <p class="p34"><span class="t22">Ben Gümüşhane’den bilirim Şafak’ı.</span></p>

  <p class="p7"><a id="a1"></a>&nbsp;</p>
</body>
</html>
