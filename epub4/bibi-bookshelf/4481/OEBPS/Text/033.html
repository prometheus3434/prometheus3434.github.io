<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>III</title>
</head>

<body>
  <h2 class="h20">III</h2>

  <p class="p7">&nbsp;</p>

  <p class="p8"><span class="t15">‘Yaş Yaraşır Eyyubi’ye!’</span> çekilemedi. Şafak Özden’in, “Beni bu durumda bırakıp nereye gidiyorsun, gülüm?” serzenişi, Amerika seyahatinin iptali için yeterdi. Diana Pavloviç, çığlık çığlığa bana geldi,</p>

  <p class="p8">“Lütfen konuş onunla! Bu işten kaç para kazanacağını biliyor musun?” Bütün bağlantılar yapılmıştı, Rodoplu kendisini düşünmese bile “sevgili” ülkesini düşünmeliydi. Böyle bir fırsat daha ele geçmezdi.</p>

  <p class="p8">Günay, “Haklısınız,” dedi, “Ama, Şafak artık o dükkâna geri dönemez. Aday olması ve seçilmesi lazım. Anlamaya çalışın. Onu bu işe ben soktum. Şimdi bırakıp gitmem.”</p>

  <p class="p8">Diana, bir sürü insanın bu işe zaman ayırdığını söylüyor,</p>

  <p class="p8">“Amerikalıları Türklerle iş yapmaya ikna etmek kolay mı sanıyorsun?” diye bağırıyordu.</p>

  <p class="p8">“Haklısın,” dedi Günay yine, “Ama sadakat önceliği diye bir şey olduğunu kabul etmelisin. Seçimlerden sonraki bir tarihe erteleyeceksin Diana. Korkarım başka bir yolu yok.”</p>

  <p class="p8">“İsa Mesih! Duyuyor musun, ‘sadakat’ diyor! Kime? Yanlış yöneltilmiş sadakat diye bir şey de vardır!” diye başladı, birçok şey söyledi, ama, Günay, kapıyı çarpıp çıkan kadının arkasından, “Üzgünüm Diana,” diye seslenmekle yetindi.</p>

  <p class="p8">İzleyen günlerde onu görmedim. Şafak’ın adaylığını sağlamak için uğraşıyorlardı. Birkaç kez Ankara’ya gidip geldiğini duydum. Gidişat iyi olmalıydı ki, Özden adaymışçasına çalışıyorlardı. Sonra, bir gece, saat iki civarında, Şafak aradı. Gene Merkez’den telefon geldiğini, Parti Meclisi’nde bir üçüncü adayın adının dolaştığını söylediklerini anlattı. Arayan, Rodoplu’nun kefalet isteyen arkadaşıydı. (Sonradan, Günay’a, “O gece ona senin hatırın için haber verdim,” diyecekti) Korkulan başa gelmiş, Çiçek-Özden çekişmesi, ikisinin de reddetmeyecekleri düşünülen ‘birleştirici’ bir adamın, Kotil’in desteklediği söylenen üçüncü adayın ortaya atılmasıyla sonuçlanmıştı. Oylama ertesi gün yapılacaktı. Özden, hemen Ankara’ya hareket ediyordu. Günay, kendisinin de gelmesini isteyip istemediğini sorduğunda,</p>

  <p class="p8">“Hayır, sen burada kal,” dedi, “Yapılacak şeyler olabilir.” Günay Rodoplu, siyasi hırsın ne demek olduğunu o gece anladığını söyledi. Kaybetmek olasılığını kişisel olarak hazmedemediğini, hatta kendisini şahsen hakarete uğramışmış gibi hissettiğini şaşırarak fark etmişti. Şundan daha birkaç hafta önce, Şafak’a adaylığını ertelemesinin daha doğru olacağını söyleyen kendisi değilmiş gibi öfkelendiğini, işi inada bindirdiğini görüyordu. Sinirleri yay gibi gerilmiş bir halde, Parti Meclisi’nin kararını nasıl etkileyebileceklerini düşünmeye koyuldu. Oylamanın ertesi gün üçte, kendisinin İstanbul’da olması, çaresizlik duygusunu arttırıyordu ama mutlaka bir yolu olması gerektiği inancı kaybolmuyordu. Derken, “nasıl olduysa,” zihnine bir “küşayiş” gelmiş, Eugene McCarthy’nin, ABD Başkanlığı seçim kampanyası sırasında kullanılan bir yöntemi hatırlamıştı. Benzer bir kararsızlığın söz konusu olduğu kurultayda, McCarthy taraftarları delegeleri telgraf bombardımanına tutmuşlar, sonra da, kurultayın yapıldığı binanın telefonlarını kilitlemişlerdi. Rodoplu, aynı yöntemin, Şafak Özden’in ne denli örgütlü olduğunu göstereceğini, bir yandan MYK’nın kararında ısrar etmesini kolaylaştırırken, öte yandan da Parti Meclisi’ni etkileyeceğini umuyordu. Böylesine iyi örgütlenmiş bir aday dururken, Erol Çiçek’te ya da başka bir adayda ısrar etmenin Parti çıkarlarına ters düşeceğini anlamaları gerekirdi.</p>

  <p class="p8">Fonotelgraftaki kız, “yıldırım” yazdırırlarsa, telgrafların saat dokuzdan önce SHP Genel Merkezi’nde olacağını söyledi. Rodoplu, oturdu, Parti Meclisi’ne, Şafak Özden’in adaylığının desteklendiğini belirten doksan altı değişik metin –“<span class="t2">Çayırtepe belediye başkanlığı için Şafak Özden’i destekliyoruz”, “Bağımsızlık Mahallesi Şafak Özden’i destekliyor”, “Çayırtepe gençliğinin adayı Şafak Özden’dir”</span> vs.vs.– kaleme aldı, telgrafları delege listelerinde kayıtlı isimleri üçer beşer gruplamak suretiyle “imzaladı.” “Hatırlayabildiğim muhalifleri atlıyordum ama gene de çok komik işler yaptığım oldu,” diye anlattı, “Şafak sonradan isimlere baktığında çok güldü, ‘Bu adam benim gözümü oyar, yahu!’” Telgraflar hazırlandıktan sonra sıra 041’deki memureyi ikna etmeye geldi. Rodoplu’nun -hele de o yıllarda- bir devlet memurunun SHP’li olma ihtimalinin çok yüksek olduğu tahmini doğru çıktı; kızcağız, metinleri nöbeti bitmeden alabilirse, Genel Merkez’e sağ salim ulaştıracağına söz verdi. Sempatizan memure ile bir buçuk saat kadar çalıştılar, mesaileri sabah altı sularında bitti.</p>

  <p class="p8">Harekâtın ikinci aşaması, saat 09.00-15.00 arası, Genel Merkez ile Kotil ve Kotil hizbinin TBMM’deki telefonlarının sürekli meşgul edilmek suretiyle kilitlenmesiydi. Saat 07.30’dan itibaren, Çayırtepe ilçe teşkilatını, tanıdığı tüm partilileri, eşlerini uyandırmaya, söylediği telefon numaralarını, yazdırdığı saatler arasında on dakika süreyle, cevap versinler vermesinler aramalarını istemeye başladı. Numaraları düşürebilirse, Şafak Özden’i desteklediklerini, o aday olmazsa, SHP’nin Çayırtepe’de seçim kazanamayacağını söyleyeceklerdi. Ayrıca, Genel Merkez’e telgraf çekmelerini de istiyordu. Ne ki, partililer, düşündüğünden çok daha zor örgütlendiler, “Ne söylediğimi anlamayanlar mı istersin, üşenenler mi istersin, korkanlar mı istersin? Sedat bile, koca bir saat kıpırdamadı! Bir yandan da, söylediğimi yapıp yapmadıklarını kontrol ediyordum. Telefonda olmaları gereken saatte arıyor, karşımda bulduğumda azarlıyor, hemen aramaya başlamalarını söylüyordum. Çayırtepe’de nasıl bir portre çizmiş olabileceğimi tahmin ediyorsundur.”</p>

  <p class="p8">Duran Kuran’ın Çiçek-Özden kavgasına tarafsız kaldığını söylemiştim. Ancak, o sabah, o da devreye girdi. Rodoplu, üçüncü bir adayın söz konusu olduğunu anlattığında telaşlandı,</p>

  <p class="p8">“O zaman, Erol’un, Şafak lehine feragat etmesi lazım. Ben onu bulur, adaylığını geri almasını sağlarım.”</p>

  <p class="p8">Günay’ın vakit olmadığını söylemesi üzerine, şaşırtıcı bir çıkış yaptı,</p>

  <p class="p8">“Ben bütün sorumluluğu üstüme alıyorum. Siz, Erol adına feragat ettiğini belirten bir telgraf çekin. İnanmazlarsa, benim yazıhanenin numaralarını verin, Erol ile buradan konuşsunlar. Ben onu şimdi getiririm.”</p>

  <p class="p8">Rodoplu’nun, “Emin misiniz?” sorusuna cevabı kesindi, “Eminim.”</p>

  <p class="p8">Şafak Özden haberi sevinç kahkahaları ile karşıladı. Telgrafın çekilmesi gereken mercii belirtti. Rodoplu, Sedat’ı buldu.</p>

  <p class="p8">“Şimdi, bak, sakın renk verme. En yakın postaneye git. Ama, sen git. Tek başına git. Yanına, akraban bile olsa kimseyi alma. Erol Çiçek adına bir telgraf çekecek, adaylıktan Şafak lehine feragat ettiğini bildireceksin,” dedi ama Sedat kendisinden istenileni anlamıyordu. Rodoplu, bir daha denedi, “Oradan çık, başka bir yerden beni ara. Sana bir telgraf metni yazdıracağım, onu Ankara’ya çekeceksin.” Sedat, hâlâ, “Burada kalem kâğıt var abla, söyle de yazayım,” diyordu “Oğlum, yalnız mısın orada?” “Yalnızım, Fevzi var.” Günay çileden çıkmak üzereydi, “Oğlum, kimsenin yanında olmaz diyorum sana! Duyulursa, sahtekârlık yaptığımızı sanırlar!” Bu defa da efelendi, “Boşşverrr, abla! Sanırlarsa, sansınlar! Onlar bize bu kadar yamuk yaptıktan sonra!” Yamuk dediği, Erol Çiçek’in adaylığa aday olmaktan vazgeçmemesiydi. “Şaşırdın mı, oğlum? Ağabeyinin adını kirletiriz! Hadi, üşenme, çık oradan da beni sakin bir yerden ara!”</p>

  <p class="p8">Rodoplu’nun meselenin aciliyetini anlatmasına imkân yok gibiydi. Sedat’ın aramadığı kırk beş dakika süresince, tırnaklarını yemektense, Duran Bey’i arayıp, Erol’un Ankara’ya telefon etmesini istemenin daha uygun olacağını düşündü. Ne ki bu arada Kuran’ın sesinde anlam veremediği bir soğukluk oluşmuştu,</p>

  <p class="p8">“Günay Hanım,” diye sordu, Kuran, “O işin böyle olduğundan emin misiniz?” Rodoplu’nun anlamadığını fark edince ekledi, “Yani, bir üçüncü aday olduğundan emin misiniz?” Elbette emindi,</p>

  <p class="p8">“Şafak’ın kendisiyle konuştum, Duran Bey. O söyledi.”</p>

  <p class="p8">“O söylemiş olabilir de...”</p>

  <p class="p8">“Ne demek istiyorsunuz? Size doğru söyleyip söylemediğimi mi sorguluyorsunuz?”</p>

  <p class="p8">“Hayır, siz değil de, Şafak,” dedi Duran Kuran. Rodoplu kulaklarına inanamıyordu.</p>

  <p class="p8">“Şafak’ın bana yalan söylediğini mi ima ediyorsunuz?”</p>

  <p class="p8">İma etmiyor, söylüyordu. Şafak, Rodoplu’ya onlara duyurması için yalan söylemiş olabilirdi. Günay şahsen masum olabilirdi ama Şafak’ın onu kullanmış olması muhtemeldi. Ancak, pek de büyütülecek bir şey değildi,</p>

  <p class="p8">“Orada müthiş bir mücadele oluyor Günay Hanım, olur böyle şeyler...”</p>

  <p class="p8">Şafak’ın ona yalan söyleyebileceğini, onu böyle pis bir iş için kullanabileceğini düşünebiliyor olmaları bile Rodoplu’yu dehşete düşürmeye yetiyordu. Böylesi bir şüphenin kendi tıynetlerini ortaya koyduğunu söyledi, telefonu Duran Kuran’ın yüzüne çarpar gibi kapattı. Adamın, Erol Çiçek’i bulmuş olduğunu, ancak Şafak yerine feragat etmeye razı edemediğini hissediyordu. Duran ortada kalmış olmalıydı.</p>

  <p class="p8">Doğru hissetmişti. Erol Çiçek de, Onur Oflu da yazıhanedeydiler. Sedat’ın telefonu bu konuşmadan sonra geldi, “Abla, telgrafı çektim!” diyordu. “Oğlum, ne yaptın! Ben sana beni ara demedim mi?!” İş bununla da bitmedi. Sedat Özden dilini tutamadığından, Şafak’a “iyilik etmek” isteyen bir başkası aynı mealde bir ikinci telgraf çekmişti! Sonuç, bir de değil, iki sahte telgraftı! Rodoplu’nun, metinlerinin sahte olduklarını hemen belli edecek kadar kötü yazılmış olmalarını ummaktan başka çaresi kalmadı. Bir umudu da, tembelliklerinin bu kez işe yaraması, telgrafların zamanında yetişememesiydi. Ancak, her şeyden çok, Şafak’ın kendisinin sahtekârlık yapmış olduğunu düşüneceğinden korkuyordu!&nbsp;&nbsp;&nbsp; Tanrı yardım etmiş olmalı, PTT’nin geleneksel lagarlığı sayesinde, telgraflar zamanında ulaşmadı. Erol Çiçek, feragat etmedi, ama yine de Şafak kazandı.</p>

  <p class="p8">“Effendiiim, müjdemi isterim, tebrik ederim! Şafak kazandı!” diye arayan Onur Oflu’yu, Duran Kuran’ın telefonu izledi. Kuran’ı kendisine dürüst davranmamakla, yârin gül yanağından gayrı her şeyi paylaştıklarını iddia ettikleri Şafak’ın “Erol’a tezgâh kurabileceğini” düşünecek kadar alçalmakla suçlayan Rodoplu, “Paylaşmak, zaferi de, yenilgiyi de paylaşmaktır,” diyordu, “Dostluklarda insanların kendilerini olduklarından başka göstermelerine gerek yoktur. Şafak’a inanmanız gerekirdi. Dahası, beni kullanabileceğinizi düşünmeniz, önce ona, sonra bana hakaret!” Kuran’a darıldı, bir daha da konuşmadı. Seçim kampanyası sırasında karşılaştıklarında, Özden’le öpüştüklerini görmüş olmasına, tutumunun kraldan fazla kralcılık olarak yorumlanabileceğini bilmesine karşın elini sıkmadı. “Kötülüğü iyilikle karşılamak istemiyorum,” diyordu. “İstemiyorum, çünkü o zaman iyiye verebileceğim bir şey kalmıyor. İyiliği iyilik, kötülüğü adalet karşılasın istiyorum.”</p>

  <p class="p8">Kirlenmişlik duygusunu üzerinden kolay kolay atamadı ama kazanılacak bir seçim ve sadece altı haftaları vardı. Çılgın bir süreç başladı. Genel strateji doğrultusunda, birincil hedef, Özden’in ilk yoklamada yüzde birin altında olduğu saptanan tanınma oranını, kitapların öngördüğü yüzde yetmişe çıkarmaktı. Rodoplu, faaliyetlerinin etkinliğini, her hafta tekrarlayacağı kamuoyu yoklamaları ile ölçecek, öngörülen hedeflerden en ufak bir sapma durumunda, ânında önlem geliştirebilecek işlerlikte bir organizasyon kuracaktı. Ne ki, “organizasyon” çalışacak insan gerektiriyordu, oysa “partililer” Türkiye’nin sorunlarını çözmekle meşguldüler, kendilerini daracık odalara hapsedecek geri hizmetlere tahammülleri yoktu. Her gün, yüzlerce insan uğruyor, binlerce bardak çay içiliyordu ama pankart asmak dahi sorun oluyordu.</p>

  <p class="p8">Rodoplu’nun, “kadınların geleneksel alçakgönüllülüğüne” duyduğu güven de boş çıktı. Çoğunluğu eskiden “kurtarılmış” bir mahalleden gelenler “Semra Özal’ın ucuz versiyonları”ydılar. Altın takıları, ucuz rujlarının boyadığı dişleri, soket çoraplarla giydikleri topukluları ile “Kadınlar Kolu”nu, ne Müslüman, ne devrimci, ne de demokrat tanımına uydurmak kabildi. Rodoplu,&nbsp; evlerinde sıkılan kızlarla, kocalarından daha becerikli olduklarına inanan, parayı daha kolay buldukları için şirretleşen kadınların, erkeklerinden daha üretken olamayacaklarını gördü. Zamanla, Ziya Bar’daki yabancılaşmanın, SHP örgütündeki yabancılaşmadan farklı olmadığı da ortaya çıktı. Her ikisinde de, insanların sahici hayatları ile kendilerini yaşamak zorunda bıraktıkları hayat çakışmıyordu. Ziya Bar’ın Yusuf’unun durumunda olduğu gibi, buradaki muhtelif başkanların sınıf atlama çabalarında da kadınları ayaklarına bağ oluyorlardı.</p>

  <p class="p8">“Şundan on sene önce Bafra’da tütün toplayan bir adamın tırnaklarını kesip, dişlerini fırçalatıp, boynuna bir medeniyet yuları, bedenine lacivert takım geçirdiğinde, pazarlanabilir bir şey olabiliyor,” diye anlatıyordu Rodoplu, “sırtına bir blucin takım, dudaklarının üzerine de bir bıyık oturttuğun çoban, yaman bir sendika lideriymiş gibi yapabiliyor ama, kadında öyle olmuyor. Kadın daha zor yabancılaşıyor. Adamı Ziya’da Amerikan bara tünetebiliyorsun ama kadın mutlaka fire veriyor, garibim. (Rodoplu, bir yıl kadar sonra, yılbaşını ‘Ramada’ Otel’de ‘kutlayan’ Şafak Özden’in, eliyle ittiği ıstakozu göstererek, karısına, ‘Buraya yakışmıyorsun!’ dediğini görmedi!) Kocasının koluna asılışı, adım atışı, tökezleyişi, ürkekliği, içki içemeyişi kendisini ele veriyor. Böyle olunca da, ayakaltından kaldırılıyor, eve kapatılıyor. Nikâhı elinden alınmıyor, iaşesi temin ediliyor, ama bir denizci eşinin yalnızlığına mahkûm ediliyor. Her limanda bir sevgilisi olan bir denizcinin fiilen dul eşinin yalnızlığına.” İlçe toplantıları Atatürk döneminin ünlü bir anekdotunu hatırlatıyordu. “Olay sanırım Gaziantep’te geçmişti. 10. Yıl balosu verilecekti, ama erkeklerin örtülü kadınlarını getirip, elin adamları ile dans etmelerine razı olacakları yoktu. Ama emir emirdi, uygarlaşma misyonunu yüklenecek kadınlar şarttı, görev ilerici öğretmen hanımlara kaldı. İlçe yemeklerinde olduğu gibi, yüz erkeğe beş kadın, ‘balo’ yaptılar. Vali, sahneye çıktı, ‘10. Yıl balosunu açıyorum,’ dedi, ‘Şimdi, herkes Gazi Paşamızın emriyle avradıyla dans oynayacak!’ Yarım yüzyıl sonra, SHP gecelerinde, bu defa da başı açık “partili” özgür avratlar, Atatürk devri öğretmenlerinin görevini üstleniyorlardı.</p>

  <p class="p8">Ne ki, il örgütünden de hayır yoktu. Çayırtepeli hemcinsleri gibi, il örgütünün sıkılmış, yalnız hanımları da particiliği bir hayır derneği etkinliği gibi algılıyorlar, boş zamanlarını yapıcı olduğunu düşündükleri bir biçimde değerlendirmek amacıyla “sevgili” Beyoğlu’nda mitingler düzenliyorlardı. “İlerici” muhalefet hemen her zaman Semra Özal’ı hedef aldığından, seçim heyecanı içinde abuk sabuklaştığı oluyordu. Öyle ki, Semra Hanım’a çatma telaşı içindeki Jülide Gülizar, o güne kadar yirmi binden fazla resmi nikâh kıydığını ilan ettiği Özal’ı “kadınları erkeklerin boyunduruğu altına sokmak”la suçlayabiliyordu. Bayan Özal’ın, ziyareti halinde Çayırtepeli kadınların önüne sıralanıvereceklerini düşünen Rodoplu, il kadınlar kolunun ilçeye girmesini yasakladı. Özden’i, başörtünün serbest bırakılması doğrultusunda tutum almaya ikna etti, <span class="t2">“...Kadınlar üretimin dışında tutulamaz. Tutulmamalıdır. Geçim şartlarının bu kadar zor olduğu bir ülkede erkeğin gücü yetmiyorsa, onuru ile, namusu ile çalışan bir ev kadınının önünde ancak şapka çıkartılabilir. Bana göre, kadın ve erkek birbirlerini tamamlayan unsurlardır. Birbirlerinden ne öyle fazla üstünlükleri vardır, ne de aşağı kalırlar. Kadın ve erkek el ele, insan düzeyinde kavga vermelidir. Ben illa erkeğim, bunu ben yapmalıyım kompleksi içinde değilim. Ben erkeğim, burada belediye başkanı olabilirim. Bir kadın da burada belediye başkanı olabilir. Benim bir sürü özelliğimi taşıyan kadınlar var. İşte, İngiliz Başbakanı Thatcher var. Buraya gelse, belediye başkan adayı olsa, kadındır diye oy vermeyecek miyiz? Ya da Türkân Akyol? Rektörlük yapıyor, Parti’de merkez yönetim kurulu üyeliği yapıyor. Milletvekilliği yapıyor. Aslan gibi çocuklar yetiştiriyor. Ondan Çayırtepe belediye başkanı olmaz mı? Keşke lütfedip gelseler, Çayırtepe’yi bizden daha iyi yöneteceklerine inanıyorum... Türban serbest olmalıdır. Kılık kıyafet serbest olmalıdır. Mini etek giyen varsa, göğüslerini açıp da gezenler varsa, başlarını örtüp okula da gidebilmeli insanlar. Bunda ne var? Ha, bir şeyin simgesiymiş, Ha, insanlar bir şeye inanıyorlarsa, onların simgelerini de taşımalıdırlar. Ben SHP’liyim. SHP’nin rozetini taşıyorum. Bir simgeyi taşıyacağım, tabii. İnsanlara zorla bir şey yaptırmak doğru değil. Ben, daha solda bir partinin kurulmasına karşı çıkmadığım gibi, 163. maddenin kaldırılmasına da karşı değilim. Laik bir insanım ve dini inançlara saygım sonsuzdur.”</span></p>

  <p class="p8">“Türbana karşı” olan (Rodoplu, “Recep Peker’ci” diyordu) Genel Merkezle ters düşmek, Parti programını ihlal etmek diye bir sorun da yoktu. Aksine, Özden için “erdemli bir arkadaşımız değilmiş ama iyi bir politikacı doğrusu” diye Genel Merkezin tutumunun kazanılsın da nasıl kazandırsa kazanılsın olduğu apaçıktı. Rodoplu, “O dönemde, hatırlıyorum, MYK’dan bir kravatlı gelmişti,” diye anlattı, “Metinler henüz taslak halindeydi. Baktı, baktı, ‘ANAP’vari, ha?’ dedi. Tamam dedim kendi kendime, şimdi yasaklayacak. Haklı olarak tüzük, program filan diyecek adam! Ne münasebet! Amerikalıların dediği gibi, <span class="t15">nothing succeeds like success</span>! Hiçbir şey başarı kadar başarılı değildir!” Kaldı ki, Genel Merkezin ilan edilmiş anti-başörtüsü tutumuna karşın, kravatlıların dışında, hemen tüm SHP’lilerin eşlerinin başları örtülüydü. Bu olgunun bir yansıması da, örgüt üyelerinin eşlerini hiçbir yemeğe, hiçbir toplantıya getirmemeleriydi.</p>

  <p class="p8">Zamanla, Sözen gelmesin diye de uğraşıldı. Profesörün, Dalan’la yatıp, Dalan’la kalkmak gibi zor anlaşılır bir patolojisi vardı. Bedava süt gibi, bedava ulaşım gibi finanse etmesi olanaksız vaatlerini, “atak, girişken” bir adaydan çok, onları “aldatmayacak” bir başkan peşinde olan Çayırtepelilere açıklamak giderek güçleşiyordu. Sözen, tüm verilere karşın, talip olduğu oyların, ANAP’a öfke oyları olduğunu, tepki oyları olduğunu, kendisinin Dalan’a yeğlenmediğini anlamak istemedi. Bir sahne hatırlıyorum (sonu Sarıyer’deki balık lokantasında biten sahne) Deniz Baykal gelmişti, gazetecilere Dalan’ın Boğazı ne hale getirdiğini göstermek için bir gezi yapılacaktı. (Aksine de öyle güzel bir gündü ki, adamının parkları pırıl pırıl görünüyordu!) Birisi bir mavna olmak üzere iki büyük deniz taşıtı kiralanmıştı. Daha adaylar kesinleşmemiş olduğundan, herkes Deniz Bey’in gözüne girmek telaşındaydı. Rodoplu da, Baykal’la eski ahbaplığı tazelemek, Şafak adına göze girmek için oradaydı. Deniz Bey, büyük gemiye, nasıl olmuşsa Sözen de küçük gemiye binmişti. Durum fark edilince, büyük gemide, üst güvertede sıralı beş adet vizonlu hanım, el çırpıp bağrışmaya başladılar, “Sözen, buraya! Sözen, buraya!” Başkan adayının da istediği oydu ama nasıl? Boğazın ortasında gemileri birbirlerine yanaştırdılar. Sözen, üzerinde lacivert bir pardösü, alçak yattan yüksek mavnaya tırmandı. Aşağıdan poposundan itiyorlar, o kendisini çekmeye çalışıyordu. Gemiler bir alçalıp bir yükseliyorlardı, asılmış kalmıştı fukara. Başkan olmayı neredeyse hayatı pahasına istediğini gösteren sahneyi içim burkularak seyretmiştim. Rodoplu, organizasyonsuzluğa mı yansın, adamın hırsından mı ürksün bilemediğini söyledi.</p>

  <p class="p8">Sonuçta, Günay’ın demesiyle, “tek kişilik bir tango” başladı. Rodoplu, günlerce yatağa girmedi. Her cumartesi günü haftalık kamuoyu yoklamasının anketlerini hazırlıyor, fotokopi çektiriyor, seçmen listelerinden tesadüfi dağılımlarını yapıyor, gidilecek evleri saptıyor, adresleri Çayırtepe paftası üzerinde işaretliyor, tarafsızlığı sağlamak üzere ilçe dışından getirttiği anketörlere hazır ediyordu. Pazar sabahı erkenden başlayan saha çalışması aynı gün tamamlanıyor, Günay, aynı gece elle döküm yapıyor (parasızlıktan!) alınan sonuçlar doğrultusunda bir sonraki haftanın etkinliklerini plânlıyordu. Örneğin, araştırma Atatürk Mahallesi’nin iyi gitmediğini göstermişse, hemen o gece, o mahalledeki seçmenlere dönük bir bildiri ya da mektup hazırlıyor, mektup pazartesi günü çoğaltılıyor, (bu, matbaa yani Cağaloğlu seyahati demekti), en geç çarşamba günü dağıtıma hazır oluyordu. “Söz konusu SHP olduğu için grafikerden matbaacısına kadar herkes, normalin çok üstünde bir gayretle çalıştılar. Seni temin ederim SHP örgütü onların emeğinin yarısını paylaşmadı!” Sürat, verilen mesajın doğru mesaj olup olmadığının anlaşılması, değilse revize edilmesi bakımından çok önemliydi. Hafta içinde dağılan bildirilerin, (atılan nutukların!) etkinliği hafta sonu anketleriyle ölçümlenemeyip, ertesi haftaya sarktığında olası terslikleri telafi edecek zaman bulamama tehlikesi vardı.&nbsp; Şafak Özden,&nbsp; Çayırtepe’de, birbirine tümüyle ters iki dünya görüşünü temsil eden insanların (“Kurtarılmış mahalleler”in devrimci sol söylemine karşın, imar alıp konduların rantını yemeyi bekleyen ev sahipleriyle onların ön anlaşma yaptıkları müteahhitleri) mutabakatını sağlamak gibi, olmayacak görünen bir misyon yüklendiğinden, muhatabına göre, iki ayrı söylem geliştirmek, kime neyi söylediğini iyi bilmek durumundaydı. Şafak’ı “dönek’likle suçlayan DSP’nin başını çektiği Kürt Alevi sola karşın, Türk bayrağını yırttığını söyleyen DYP ile peygambere küfrettiğini “kulakları”yla duymuş RP ile karşı karşıya gelinmişti. Bir söyleşisinde, <span class="t2">“Ben dönek değilim,”</span> diyordu, Şafak, <span class="t2">“Yaşadığımız 12 Eylül dönemi, yaşadığımız sıkıntılar, bize bu işin eskiden düşünüldüğü gibi olmadığını, bizim olduğumuzu öğretti. Çünkü, benim ülkem, Latin Amerika değil. Neden Latin Amerika değil? Latin Amerika’nın iki bin yıllık tarihi yok. Bir Küba’nın, bir Şili’nin iki bin yıllık tarihi yok! Türkiye toplumunun iki bin yıl süreyle geliştirdikleri bir örgütlenme biçimi var ki, bu Latin Amerika’daki örgütlenme biçimine uymuyor. Dahası, böyle bir örgütlenme ve yaşam biçimi gerici değil. Bizde, yanlış ve bizim olmayan bir örgütlenme biçimine girildi. Biz dedik ki, önce bağlarını kopartacağız. Bunlar, feodal ilişkilerdir dedik, karşı çıktık. Ama, süreç ve 12 Eylül deneyimi bize gösterdi ki, bizim arkamızda kalan, bize sahip çıkan, ailelerimiz, hemşerilerimizdi. Ailesinden ve kökünden kopuk örgütlenme modeli içinde olan herkes kendi canını kurtarma derdine düşmüştü. Ve kendi ailesinden başka, hiç kimsenin ardında hiç kimse yoktu. Çünkü, örgütlenme sağlam ve kalıcı unsurlar üzerine oturtulmamıştı; çünkü suniydi, çünkü yapaydı. Gördük ki, örgütlenmenin daha gerçekçi, daha doğru olanı, Türkiye toplumunun yapısına daha uygun olan boyutların üzerine oturtulmuş olanıdır. Öyle gerekiyor.’ Muhabir soruyordu, ‘Peki, aileyi temel alan bir örgütlenme biçimi ilerici tavrınızla, halk iktidarı söylemiyle ters düşmüyor mu?’ Cevap: ‘Bence düşmüyor. Dün düşüyor diye düşünüyordum ama bugün düşmediğini, bugünkü yaşamımızdan çıkarak gördük. Yani, insanın hemşerileriyle aynı düşüncede olmaması, insanı hemşerilerinden soyutlamaya yetmiyor. Bunu yaşayarak görüyoruz. Bana solcu olduğumuz için darılan hemşerilerim, bugün benimle birlikteler. Oysa, sol bir örgütlenme içinde olduğumuz halde benim karşımda olan arkadaşlarım var. ‘Daha soldayım’ diye geçinenler var. Fakat bunlar slogan solculuğundan öteye geçemediler. Bizim kavradığımız gerçeği kavrayamadılar. Bir süreç içinde onların da bu gerçeği kavrayacaklarına inanıyorum. Ama, ikinci bir örgütlenmede, Türk halkının yapısından gelen örgütlenmede, solcu olarak suçlanmama rağmen bana sahip çıkan bir yapı var. Yani, benim Çayırtepe’deki hemşerilerim genellikle ANAP’lı, RP’li olmalarına rağmen, bugün benim edindiğim intiba, bugün Çayırtepe’de konuşulan, solcu da olsa namuslu adamdır. Diri adamdır, bizim adamımızdır, bizim hemşerimizdir, bizden biridir dedikleridir. Bunu söylüyorlar. Biz, sol örgütlenme içinde bile benzer hoşgörüye, sahiplenmeye çoğu kez rastlamıyoruz.”</span></p>

  <p class="p8">Sahneye Ibsen’i koymuş <span class="t15">Peer Gynt</span>’i oynuyorlardı, “<span class="t15">beni nasıl beğeniyorsanız, öyleyim</span>! İsterseniz Dev-Sol, isterseniz ırkçı feodal!” diyordu Rodoplu, “Sömürmediğimiz hiçbir dünya görüşü, hiçbir duyarlılık kalmadı. Ben, Yemen türküsü ile başlayıp, Çayırtepe’nin dört bir yanında günlerce çalınan, günlerce insanların içine işleyen bir kaseti Özdemir Erdoğan’ın kasetini hiçbir telif hakkı ödemeden ‘Çayırtepe! Ben, Şafak Özden! Çayırtepeli Şafak Özden diye haykırttım.’”</p>

  <p class="p8">Metni Rodoplu yazmış, Özden, limon suyu, şeker ve sıcak konyak karışımı ile takviye ettiği davudi sesiyle kaydetmişti.</p>

  <p class="p8">Günay Gümüşhanelilere yazılan mektubu hatırlattı. Elimdeki örneğe bakıyor, en başına Bayburtlu Zihni’nin bir dörtlüsünün ortalandığını görüyorum. Şöyle:</p>

  <p class="p18"><span class="t2">“Vardım ki yurdundan ayağ göçülmüş</span></p>

  <p class="p18"><span class="t2">Yavru gitmiş ıssız kalmış otağı</span></p>

  <p class="p18"><span class="t2">Camlar şikest olmuş, meyler dökülmüş</span></p>

  <p class="p13"><span class="t2">Sakiler meclisten çekmiş ayağı”</span></p>

  <p class="p13"><span class="t2">Sevgili hemşerim,</span></p>

  <p class="p8"><span class="t2">Ne zaman Çayırtepe’yi dolaşsam, aklıma Bayburtlu Zihni’nin bu dizeleri gelir, hani işgalden sonra Gümüşhane’yi görünce, “zihni cevr elinden her zaman ağlar, Gördüm ki bağ ağlar, bağban ağlar, Sümbüller perişan, güller kan ağlar, Şeyda bülbül terk edeli bu bağı’” diyen ünlü hemşerimiz.</span></p>

  <p class="p8"><span class="t2">Biz Gümüşhane’yi terk etti, Çayırtepe’ye yerleştik de, Gümüşhane bizi terk etmiyor.</span></p>

  <p class="p8"><span class="t2">Ama, Çayırtepe’nin bize kucak açtığı, yurt olduğu da bir gerçek. Çoğumuz dünyalığımızı burada yaptık. Çocuklarımızın geleceğini burada hazırladık. Sivaslılardan sonra ikinci büyük topluluğuz, 2.200 aileyiz.</span></p>

  <p class="p12"><span class="t2">&nbsp;</span></p>

  <p class="p8"><span class="t2">Sevgili hemşerim,</span></p>

  <p class="p8"><span class="t2">Biz Özdenler ailece Halk Partiliyiz. Ben, 1970’ten beri Cumhuriyet Halk Partisi’ne kayıtlıydım. Şimdi, Sosyal Demokrat Halkçı Parti’nin Çayırtepe Belediye Başkanı olarak karşınızdayım. Genel Merkez doğrultusunda politika yapıyorum.</span></p>

  <p class="p8"><span class="t2">Benim bu girişimim, Gümüşhanelilerin yaşadıkları beldeye sahip çıkmaları demektir.</span></p>

  <p class="p16"><span class="t2">&nbsp;</span></p>

  <p class="p8"><span class="t2">Sevgili hemşerim</span></p>

  <p class="p8"><span class="t2">Beni tanırsınız. Çırpıcı’da çocukken anama çok su taşıdım. Artık bundan böyle çocuklarımız su taşısın istemiyorum. Su taşıyacaklarına, otobüs duraklarında bekleşeceklerine, ders çalışsınlar, oynasınlar istiyorum.</span></p>

  <p class="p8"><span class="t2">Çok iyi bildiğiniz gibi, Çayırtepe hep üvey evlât muamelesi görmüş. Çayırtepe’de güller kan ağlıyor. Sümbülün adı yok, elma, dut hak getire! Çayırtepe’nin altyapısı yok, sokakları çamur deryası, çeşmeleri susuz! Çayırtepe, büyük şehir nimetlerinden yararlandırılmayan, arsa fiyatlarının arşa tırmandığı bir gecekondular topluluğu.</span></p>

  <p class="p16"><span class="t2">&nbsp;</span></p>

  <p class="p8"><span class="t2">&nbsp;</span></p>

  <p class="p8"><span class="t2">Sevgili hemşerim</span></p>

  <p class="p8"><span class="t2">Söylenilen her söz dinlenmeye layık değildir. Gümüşhanelilerin ne denli güçlü olduğunu bilenler, benimle siz hemşerilerimin arasını açmak için olmadık şeyler uyduruyorlar. Bunlar, Gümüşhanelilerin yurtseverliğini bildikleri için, akılları sıra oradan vuruyorlar. Örneğin, benim için bayrak yırttı diyorlar, ama bunu diyenin babası Türkçe bilmiyor... Yok, anarşist diyorlar. Bunu ispat etmek için de 12 Eylül’de gözaltına alındığımı ileri sürüyorlar. Ama, o sürede Süleyman Demirel’in gözaltında olduğunu, Korkut Özal’ın Zincirkıran’da yattığını hatırlamak istemiyorlar. Anarşist olsaydım, CHP’de ne işim vardı? Gidip o tür örgütlerden birine giremez miydim? Ama, amaçları o değil. Amaçları, beni hemşerilerimden koparmak, desteklerinden mahrum etmek! Çünkü, pekâlâ biliyorlar ki, 2.200 ailelik Gümüşhane toplumu Çayırtepe’de çok ses getirir. Ve Gümüşhaneliler isterlerse bana da Çayırtepe’ye de sahip çıkarlar.</span></p>

  <p class="p16"><span class="t2">&nbsp;</span></p>

  <p class="p8"><span class="t2">Sevgili hemşerim,</span></p>

  <p class="p8"><span class="t2">Bana ve Çayırtepe’ye sahip çıkmanızı istiyorum. Bu yerel seçimlerde mutlaka bana oy vermenizi, beni seçtirmenizi istiyorum. İstiyorum, çünkü aksi takdirde, bir beş yıl daha bize hiç layık olmayan yönetimlerin elinde kalırız. Gönlünüzün ve aklınızın benden yana olması dileğiyle selamlarımı, saygılarımı sunarım.</span></p>

  <p class="p2"><span class="t2">Hemşeriniz</span></p>

  <p class="p9"><span class="t2">Şafak Özden,</span></p>

  <p class="p2"><span class="t2">Sosyaldemokrat Halkçı Parti</span></p>

  <p class="p2"><span class="t2">Çayırtepe Belediye Başkan Adayı.</span></p>

  <p class="p7">&nbsp;</p>

  <p class="p8">Rodoplu’nun, “hemşeriler ile zinanın ‘sol’ söylemle uzlaşmaz çelişkisi” diye tanımladığı bu durumu ne Özden, ne de hemşerileri yadırgadılar. Aileyi örnek alan bir örgütlenme biçiminde değil sosyalizmin yeşermesi, kapitalizmin bile yürümeyeceği açıktı. (Yine de SHP en yüksek oyu Çayırtepe’den aldı.)</p>

  <p class="p8">Kampanya bütçesinin çok kısıtlı olduğundan yakındığından, basın ilanı kullanılmayacaktı. “Şafak Özden” adını Çayırtepelilerin evlerine sokmanın en etkili yolunun, seçmenlerin adreslerine mektup göndermek olduğu düşüncesiyle, dört bilgisayar, günde üç vardiya çalıştı, Çayırtepe seçmen listelerinde yer alan 117 bin adres yüklendi. İlk postalama, yirmi üç bin aile reisine Şafak Özden’i tanıtan kısa bir mektuptu. Bunu, belirli mahallelerin sakinlerine, o mahallenin sorunlarını ve çözümlerini sıralayan mektup izledi. Az önceki “Gümüşhaneliler” mektubu, (Seçmenleri bilgisayara, doğum yerlerine göre de listeler alabilecek şekilde depolamıştık. Böylece, Çayırtepe’de hangi&nbsp; “hemşeri grubu”nun,&nbsp; nerede kümeleştiği biliniyordu. Önemliydi, çünkü, Günay’ın haftalık yoklamalarında Özden’in zayıf olduğu mahallelerde kimlerin oturduğu anında saptanabiliyor, mahalle sakinleri, örneğin Sivaslılar ise, Mustafa Timisi, Amasyalılar ise Erol Çevik’çe yardıma çağrılabiliyordu. Nitekim, son yoklamalardan birinde, Kastamonuluların oy vermeye niyetli olmadıkları ortaya çıktığında, onların üzerinde etkili olabilecek birisi alelacele bulunmuş, adamlar Özden’e oy vermeye ikna edilmişlerdi) üçüncü postalamayı oluşturdu. Ahmet Becerikli’nin devreye girdiği dönem, bu dönemdi.</p>

  <p class="p8">Çayırtepe’de hayli inşaat yapmış SHP’li bir adayı desteklemesinin siyasal konjonktür gereği akıllıca olduğunu düşünen, paralı bir müteahhitti, Becerikli, DYP arka-planından olmasa, mesleği -inşaat mühendisiydi- ve konumu gereği, belediye başkanlığına kendisinin Şafak’tan çok daha uygun olduğuna inanıyordu, ama bu mümkün olamayacağı için Şafak’a (listesinde ilk sıraya konulmak şartıyla!) destek attı. Rodoplu, (“Benim çırpınmama bakıp bakıp, Aman, Günay Hanım, sopa koysak seçilir zaten!’ deyip beni kızdırmasına rağmen!”) aralarında en rahat anlaşabildiği adamın o olduğunu söylüyordu. Özden,</p>

  <p class="p8">“Çok yüz verme, buna!” talimatına karşın, Becerikli’nin Rodoplu’ya kendi bürosunu tahsis etmesine ses çıkarmadı.</p>

  <p class="p8">Becerikli’nin, Günay’ın hep orada çalışmasını, ilçeye hiç uğramamasını ister gibi bir hali vardı. Bir dediğini iki etmemeye çalışıyor, “Biz Şafak’ı bırakalım, kendi işimize bakalım,” diyordu. “Çocuk zaten anlamıyor bu işlerden.” Günay, bunu adamın çalışmalardan kendisine pay çıkarma istemine verdi, üstünde durmadı. İlçenin gürültüsünden, dağınıklığından sonra, derli toplu bir yerde çalışmak hoştu. Kaldı ki, Partililerin arasında ukala bir öğretmen gibi dönenmek istemediği gibi, Şafak’ın ‘akıl-hocası’ gibi görünüm vermeyi de hiç istemiyordu. Ancak, zamanla, Becerikli’yi Özden’den çok daha fazla gördüğünü, bir biçimde ona “devredildiğini” hissetmeye başladı. Ahmet Becerikli, Rodoplu’yu Çayırtepe’de mahalle mahalle, sokak sokak gezdiriyor, sorunlarını sıralıyor, imar verilmesi gerekli mahalleleri ve nedenlerini öylesine bir ısrarla dayatıyordu ki, Günay, adamın Şafak adına birtakım angajmanlara giriyor olmasından ürkmeye başladı. Becerikli’yi alt etmenin yolunun, Özden’i, şehir plânlama profesörü Kaptanla tanıştırmak olduğu inancıyla, birkaç kez randevu aldı, birkaç kez iptal etmek zorunda kaldı. Ancak, Özden’in Hoca ile tanışmaya niyeti olmadığını bambaşka bir olaydan sezinledi. Şafak’ın açıkça karşı çıkmaktansa, görüşme saatinde ortadan kaybolmayı yeğlediği günlerden birinde, Rodoplu beklerken telefon çaldı. Becerikli aldı, muhatabının ismini vermemeye özen gösterdiği kısa bir konuşma yaptı ama karşısındakinin Şafak olduğunu anladı Rodoplu. Anlamadığı, kendisiyle konuşmayı istememiş olmasıydı. Becerikli telefonu kapattı, “Geç kaldı diye ödü patlamış seninkinin,” dedi, ‘Bir viski aldır. İçsin de yatışsın,’ diyor. Aldırayım mı?” Becerikli’nin yüz verilmemesi gereken adam olmaktan, Şafak’ın kadınını “yatıştıracak” adam olmaya terfi etmesindeki hız, olayların hangi yönde geliştiğinin işareti olmalıydı. Nitekim, hangi mahalleye imar verileceğine ilişkin ikinci mektup da, Kaptan’ın değil, Becerikli’nin görüşlerini yansıtacaktı. “Mamafih, postalamanın sanıldığı kadar parlak bir fikir olmadığı birkaç hafta içinde belli oldu,” dediydi Günay. Çayırtepe’de topu topu üç postacı olduğu, adamların onca mektubu taşımaktansa, çöpe dökmeyi tercih edecekleri hesaplanmamıştı. Örgütün de mutfağa girip bulaşık yıkamak gibi bir niyeti olmadığından elle de dağıtılamadı. Binlerce mektup sekreterlerin çekmecelerinde tıkılı kaldı.</p>

  <p class="p8">Saatler saatleri kovaladı. Rodoplu, basınla ilişkiler, matbaa, anketörler, raporlar arasında kaybolmuş gibiydi. Pek az görüştüğümüz o dönemde, bir uğradığımda tanınma oranının yüzde yetmiş üzerine çıktığını, oyların yüzde otuz yediye tırmandığını anlattı. Gözleri parlıyor, heyecanla titriyordu. Bir ara, “İyi hoş da, maydanoz bahçesi gene susuz kaldı!!!” diye bağrıştı. Koştu, şişe şişe su taşıdı, sulamaya durdu,</p>

  <p class="p16"><span class="t15">“...ağlama yar ağlama aney, mavi yazma bağlama</span></p>

  <p class="p8"><span class="t15">giderem tez gelirem aney, ele gönül bağlama!</span></p>

  <p class="p8">Yarın da davul zurna geliyor!” diye haber verdi, “Yarın, Çayırtepe’nin bütün dağları, bütün çamurlu sokakları, Şafak’ın elini değdirdiği yoksul çocuklar, imar bekleyen tek katlı beton evciklerden fışkıran demir çubuklar, kadınların adi plastik su kovaları, paslı tenekeler, bakımsız fidanlar, yeşil elma, tarçın ve kekik kokacak! Kazanıyoruz, canım! Kazanıyoruz!”</p>

  <p class="p9"><span class="t17">&nbsp;</span></p>
</body>
</html>
