<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>IV</title>
</head>

<body>
  <h2 class="h20">IV</h2>

  <p class="p7">&nbsp;</p>

  <p class="p8">Şafak Özden, Günay’ın içinde iç sömürgeciliğin ‘kurbanı’ndan, ‘yardakçı’sına ne zaman dönüştü, bilemiyorum. Ama, sürecin kooperatifle başlamış olduğunu düşünüyorum. Öte yandan S.S. Etem Ağa Yapı Kooperatifi’nin (ismi buydu) böylesi bir skandalla sonuçlanması için hiçbir neden yoktu. Ne ki, “Kepazelik daha ilk aydan başladı,” diye anlattı Tülin.</p>

  <p class="p8">“Dördü onlardan, beşi bizden -Günay, malum, ben de dâhil olmak üzere erişebildiği ‘evsizler’i bir araya topladı- dokuz kurucu Sanayi Ticaret’e müracaat ettik. Ettik, diyorsam ben ettim. Açıkçası, Şafak’ın ekibinin ‘en bilen’i Onur Oflu efendinin elime tutuşturduğu ‘dosya’ tam bir kepazelikti. Her şey yanlıştı, ama her şey. Efendim, adam, kurucu üye başına, örneğin, on bin lira sermaye bedeli yatırılacak mı, diyor, hayır öyle değil, yirmi bin. İki tane nüfus sureti yeter mi diyor, hayır yetmiyor, üç tane lâzım. Fotoğraf gerekmiyor mu diyor, bil ki gerekiyor. Neticeten, ne diyorsa yanlış diyor. Bütün bu arada, bir başka kooperatifin başkan yardımcısı olduğu için de dinlemek durumundayız. Ama dediğim gibi, daha ilk günden belli oldu ki, ortada ciddi bir palavra var. ‘Biz bu işi biliriz!’ palavrası. Hal böyle olunca, ben daha Ankara’dayken, kooperatifler birliği başkanlığı yapmış bir ahbabıma gittim. Uzun uzun konuştuk, sağolsun, adamcağız beni bir güzel uyardı. Ortaya çıktı ki, işin sonunda rezil olmak istemiyorsak, bize sağlam bir kooperatif muhasebecisi, bir de hukuk danışmanı lâzımdı. Metin’le tartıştık, o da ben de benim bu kooperatifin başkanlığını üstlenmem için bu meselenin halledilmesinin şart olduğuna karar verdik. Konuyu, Günay’a açtığımda,</p>

  <p class="p8">‘E, tabii!’ dedi, şaşkın şaşkın, ‘Başka türlü olmaz ki!’</p>

  <p class="p8">Neyse. O yılın eylül ayında kooperatif tescil edildi. Hepimiz isimlerimizi Ticaret Sicili’nde dizi dizi basılı gördük. Pek mutlu olmuş olmalıyız ki, Pafuli’de bir akşam yemeği ile kutladık kardeşim.”</p>

  <p class="p8">‘Pafuli’ dediği, Kuruçeşme’de SHP’lilere lokal gibi hizmet veren bir restorandı. Sahibini eskiden Kotil’in belediye başkanlığı zamanından tanırdım. Sevimli de bir adamdır. Hele de yerel seçimlerden önce, Günay’ın demesiyle ‘siyasi iktidara talip’ ne kadar taşra politikacısı varsa orada buluşurlardı. Ender de olsa, ‘kravatlı’ Ankara ekibinin düştüğü de olurdu.</p>

  <p class="p8">“Garip bir işti! Şafak Özden, bütün hanımlara tabii, en pahalısı ve güzeli Günay Rodoplu’ya olmak üzere saksı saksı çiçekler getirmişti. Masa öyle lebalep doluydu. Bütün harcamaları da o yapıyordu. Zaten, başından beri o yapıyordu. Ankara’daki masrafları da o üstlenmişti. Onlar neyse de, yemek fasılları, her fırsatta kutlama yemeği yiyor gibiydik, o kadar abartılmıştı ki, açıkçası, ‘Bunun faturası ne zaman çıkacak?’ diye bekliyordum. Bence, Şafak Özden’de kimseye, Günay dâhil, bir şey kaptıracak göz yoktu. Mesela, bir gün bana ‘para, namustur’ gibi lâf ettiydi. İnsanın parasını kaptırmasıyla namusunu kaptırması birdi onun için.”</p>

  <p class="p8">“Günay farkına varmıyor muydu?” diye sordum, roman notlarını düşünerek. Sanki o notları yazan birisinin farkına varmamasına imkân yoktu!</p>

  <p class="p8">“Varmadı, biliyor musun!” dedi Tülin, “Varmadı! Varmadığı gibi, bir de üstelik Şafak’ı fatura almasa bile, harcamalarını bir yere not etmesi gerektiği hususunda uyarıyordu. Sanki bizler de dâhil olmak üzere, ortaklarının Şafak’tan bir şeyler götürdüğünün farkına varmıştı da, onu koruyordu! Mamafih, haksız da sayılmazdı. Gecenin artık bir saatinde, adamın Günay’a, ‘Bunların hepsi fasa fiso. Bu iş seninle benim, gülüm. Bir sen bir ben varız,’ dediğini kulaklarımla duydum. Yalan da değildi. Hesapça, arsayı Günay alıyordu, harcamaları Şafak yapıyordu, bizler de arada nasiplenecektik. Bunu Günay’a söylediğimde, ‘Hadi, ordan, saçmalama!’ dedi, kesti attı, ‘Ben de taş attım da, kolum yoruldu çünkü! Fikir Şafak’ın, para Şafak’ın. Ben sadece bir sempati ilişkisini kullandım da işleri hızlandırdım. Yoksa, Dalan herkese veriyor.’ Öyle değildi, tabii. Adam herkese bir veriyorsa, bize beş vermişti, ama bilirsin, Günay’a lâf söylenmezdi.”</p>

  <p class="p8">Dahası da vardı. O “sempati ilişkisi” dediği şeye duyduğu güvenden, seçimlerde Şafak Özden’i desteklediğini haber vermişti, Dalan’a. Tabii, böyle, kazananın kazandığına bin pişman olduğu bir “Pyruss zaferi” beklemiyordu ama Dalan’a, “Çayırtepe’ye size benzeyen bir adam geliyor,” demişti. “Sizin biraz daha genciniz. Birde, hemşeri sayılırsınız.” Kendince, Şafak’ın önünü açıyor, birlikte çalışmak zorunda kalacakları için, daha o zamandan aralarını bulmaya çalışıyordu,</p>

  <p class="p8">“Sizin adayınızla kıyaslanamayacak kadar iyi! Sahi, siz, nereden buldunuz o adamı? Olacak gibi değil!” Şöyle bir duralamış, “Eh, gelsin bakalım,” demişti Dalan, gülerek. Bu da, çok mutlu etmişti Günay’ı. Türkiye’de insanlara içtenlikle yaklaşıldığı zaman olmazın olmadığını düşündüğü o kısacık, umutlu dönemi yaşıyordu.</p>

  <p class="p8">Muhasebeci ve hukuk danışmanı meselesini o akşam açmıştı Tülin,</p>

  <p class="p8">“İlk itiraz, Onur Oflu’dan geldi,” diye anlattı,</p>

  <p class="p8">“Ne gerek var, efendim?” dedi adam, sinir sinir gülerek, “Benim işim bu! Yıllarca mali danışmanlık yaptım ben. Şirketim vardı benim. Niye şimdi vatandaşın parasını harcayalım?”</p>

  <p class="p8">Duran Kuran da aynı fikirdeydi. O da yıllarca muhasebecilik yapmıştı. Şafak Özden, keza.</p>

  <p class="p8">“Biz hallederiz, efendim,” dedi, Duran Bey, “Sadece benim yazıhanede üç kız çalışıyor.”</p>

  <p class="p8">Günay, bir bana bir onlara bakıyor, ağırlığını koysun mu, koymasın mı diye tereddüt ediyordu. Şafak Özden, gözlerini bardağına dikmişti, belli ki, düşünüyordu. Neticeyi kelam, o akşam bir karara varılamadı. Zaten, varılacak gibi de değildi. Politikacı ortaklarımız durup durup konsomasyona çıkıyorlardı, kardeşim!”</p>

  <p class="p8">Ne dediğini anlamadığımı gördü,</p>

  <p class="p8">“Yani, lokantadaki masaları geziyorlar, dost partililerle öpüşüyorlar, bir içkilerini içip, en son dedikoduları alıyorlardı! Anlayacağın, biz kadınlar çiçekler arasında öyle oturuyorduk, kardeşim! Biz kadınlar derken, özellikle Günay demek istiyorum. Çünkü, millet dönüp dönüp bakıyordu ve Günay’ın adının gezdirildiğinin farkındayım ben. Nitekim, bir ara, imzalaması ricasıyla restoranın ‘defter’ini bile getirdiler. Bizim ki de, Şafak’ın işine yaradığını düşündüğünden, beşuş bir çehreyle imzaladı.”</p>

  <p class="p8">“Allahallah!” demişim!</p>

  <p class="p8">“O zaman öyleydi,” dedi Tülin, içini çekerek, “Hatırlasana. Kullanmadığı ilişkisi mi kaldıydı?”</p>

  <p class="p8">O anlamda söylememişti biliyorum. Yine de, zehir gibi oturdu içime. Evet, kullanmadığı ilişkisi gerçekten kalmamıştı ve bu yanlışı sonunda öldürdü onu.</p>

  <p class="p8">“Kendini beğenmiş salak sevgilim!” diye mırıldandım, “Bağışlayamadı kendisini.”</p>

  <p class="p8">“Bağışlayamadı salak!” dedi Tülin, gözlerinden de yaşlar iniyordu, “Biz de onu çok ciddiye aldık ya. Koruyamadık ki.” İkimiz de aynı şeyi hatırlıyorduk. Filistin sefiri meselesini.</p>

  <p class="p8">Günay’ın yakınıydı adam. Daha doğrusu, Filistin, meselesi Günay’ın ciğerinde yer eden bir mesele olduğu için yakınıydı. Şafak Özden’in, Parti ‘kravatlıları’ nezdinde konumlanması, ‘kravatsızlar’ nezdinde de ‘köşedeki dükkânın sahibi’ kisvesini soyunup, yeni bir saygınlık kazanması için gerekli düzenlemeler uyarınca sefirle tanıştırdı, intifada anma törenlerine katılmak üzere Ankara’ya davet edilmesini sağladı. Bu, hiç beklenmedik bir davette Deniz Bey’in karşısında belirivermek olduğu kadar, yanına katılan özellikle boşboğaz bir Çayırtepelinin, İstanbul dönüşü, Şafak Özden’in bilinmeyen erdemlerini bire bin katarak anlatması faydasını da sağlıyordu.</p>

  <p class="p8">Şunu da söylemeliyim. Bu dönem, Günay’la ilişkimizin en çok yara aldığı dönemdi. Çünkü, ikimizin arasında her gün bahsi geçen bir yürek yarasıydı Filistin. Bir işadamı günde kaç kez ‘ödeme’ ya da ‘nakit’ derse, bizim de o kadar ‘Filistin’ ya da ilişkin bir sözcük kullandığımızı söylersem, abartmış olmam. Fawaz Türki’nin, <span class="t2">“</span><span class="t16">Ben, yirmi dokuz yıllık ömrümün hemen hemen tümünü bir yurtsuz olarak yaşadım,</span><span class="t2">”</span> diye başlayan unlarını ezbere bilirdik. Çünkü, Günay, kendisinin Türki olduğunu söylerdi! Onun “Çöl”ü Türkiye’ydi!</p>

  <p class="p8"><span class="t16">“Ben yirmi dokuz yıllık ömrümün hemen hemen tümünü bir yurtsuz olarak yaşadım. Çöl kıyısındaki bir mülteci kampında yaşadım ve büyüdüm. Biliyorum. Ara sıra bize gönderilen yiyecek ve sıcak battaniye yüklerinin belgelerini düzenleyen çil yüzlü Batılı bürokratlar dışında, bu yeryüzünde benim yaşadığımı bilen kimse yoktu. Bir insan olarak yaşamak için gerekli amaç ve duygudan yoksun bırakılmıştım ben. Her ay, BM yiyecek depolarının önünde dalkavukça yılışarak sıraya girmeye zorlanmıştım ben. Bütün bu yirmi yıl boyunca, ne zaman korksam, aklıma yirmi soğuk kış gelirdi. Ne zaman bir düş görsem, gözümün önüne başkalarının yediği yiyecekler gelirdi. Yine biliyorum ki, bütün yaşadıklarımın sonunda, gerçeklik duyum körleşti ve bilimcim kısırlaştı. Bir milyon Filistinli kardeşim gibi, ben de yurtsuzlar kampının çamurlu yollarında sanki yaşamıyormuşum gibi sessiz sedasız, anlamsız voltalar atarak günlerimi geçirirdim. Maddi yalnızlığımız da dahil, her şeyimiz bizden çekilip alınmıştı. Bu yüzden, zaman zaman nefret ve acımasızlığın çılgınca sınırlarında bir girdaba kapılır, zaman zaman da derin bir hayal kırıklığı içinde teslimiyete boğulurduk.”</span></p>

  <p class="p8">Günay, bu pasajın Türkçe kitaplarına konulması, yirminci yüzyılın bu en ağır deneyiminin Türk çocuklarına tüm boyutları ile anlatılması gerektiğini söylerdi. Filistin faciasının Şafak Özden’in yüreğinde yer etmesini istemesinin ardında, Türkiye’nin siyasi kaderini belirlemeye talip birisini mutlak surette uyarmak gerektiği inancı vardı tabii. Ama, Günay’ın dünyasını bile içselleştiremeyen birinin Filistin trajedisini gönül gözüyle algılamasını beklemek abesle iştigalden başka bir şey değildi. Nitekim, ‘dava’ Şafak’a hizmet ettikten sonra kapandı. Sefir’in telefonlarını bile iade etmez oldu adam. Günay, bunu o zaman bilemezdi, tabii. Dahası, 70’leri yaşamış birisinin Filistinlileri herkesten daha iyi anlayacağını düşünüyordu. Tabii, eğer Şafak Özden’in sefiri olası bir saldırıya karşı korumak amacıyla önüne geçtiğini ya da BMW’sinin antenine Filistin bayrağı takılı dolaştığını görmüş olsaydınız, siz de farklı düşünmezdiniz. Şimdi düşündüğümde, Günay’ın haklı olduğunu, Özden’in bunu bütünüyle gösteri olsun diye de yapmadığını anlıyorum. “Çok Türk!” derken, bunu söylüyordu Günay.</p>

  <p class="p8">“Türk, vites tutmaz,” demişti, bir gün. “Şanzımanı hep arızalıdır. Bire takarsın, tuttu sanırsın, birkaç dakika ancak dayanır, tak atar, başka vitese geçer, yavaşlar, hızlanır, ama durması gereken yerde durmaz! Türk’ün istikrarına güvenemezsin. Ne duygusal düzlemde güvenebilirsin, ne günlük hayatta. Fırtınadır, akıllı uslu bir meltem değil. Rüzgârının enerjisinden de o yüzden yararlanamazsın ya zaten, ne zaman dineceği belli olmaz ki.”</p>

  <p class="p8">“Her şey baştankaraydı,” diye sürdürdü Tülin, “Mesela, kooperatif kurduk ya, arsanın tahsis edilmesi için doksan üyenin bir araya gelmesi gerekiyordu. Şimdi, işe bak, bu doksan üyenin yıllık gelirlerinin, sıkı dur, iki milyon dört yüz bin liradan daha fazla olmaması lâzım diye bir şart var! Dahası gelirlerinin bu miktarın altında olduğunu işyerleri tasdik edecek! Bu ne demek biliyor musun, adamın aylık geliri brüt 200.000 TL’yi geçmeyecek ve nasıl olacaksa, bu miktarla geçindiği yetmiyormuş gibi, ayda taş çatlasa 750.000 TL’nin altına düşmeyecek kooperatif aidatı ödeyecek!”</p>

  <p class="p8">“Nerede varmış böyle bir mahlûk?”</p>

  <p class="p8">“Yok, tabii. Günay şaşırdı kaldı. Şaşırıp kalacak kadar naifti. Onun bu hali Özden ve şürekâsını çok güldürmüş olmalı. ‘Büyük Yalan’ diyordu, ‘Büyük Yalan’dan hiç kurtulamayacağız!’ Haklıydı. Herkes yalan söylüyordu, yoksul halkı ev sahibi yapacağım diyen belediye, ‘ben yoksul halkım’ diye ortaya çıkan bizler, ‘evet, yıllık geliri iki milyonun altındadır’ diye damgayı basıp, imzayı atan işveren! Herkes! Daha doğrusu, herkes yalan söylemeye zorlanıyordu.”</p>

  <p class="p8">“İşin iğrenç tarafı,” diyordu Günay, “Her şeyin hem biraz doğru, hem de biraz yanlış olması. Bizim başımızı sokacak evlerimizin olmadığı doğru, ama yıllık iki milyon bilmemnenin altında yoksul olduğumuz doğru değil. O denli yoksul birinin değil ev almak, hayatta kalması mümkün değil! Öyle pis bir iş ki, yasal otorite, isterse bu yalanı kullanıp sana arsa vermez, isterse kullanmaz, verir. Bu noktada kişisel sempatiler, yani keyfilik işler. Sanki bütün düzen keyfiliğe elversin diye kurulmuştur! Ve hiçbirimiz şu anda bu yalana karşı çıkamayız, çünkü çıkarımız bu yalanın doğrulanmasında.”</p>

  <p class="p8">“Ne yaptınız peki?” diye sordum,</p>

  <p class="p8">Ne yapacağız?” dedi Tülin, “Bizim aramızda bir de üstelik ressamlar, yazarlar vardı. Onların gelirlerini tescil edecek işyerleri de yok! Hadi bakalım, vergi dairelerine müracaat edildi ki, bu da bir başka fars tabii! Yok, vergi karnesi yoksa bu defa da, herkes iş sahibi bir arkadaşına koşturdu, asgari ücretten orada çalışıyormuş gibi gösterildi. Yalan diz boyu! Delilik yani! Bu tabii, kurucu üyeler için böyle, geriye kalıyor seksen bir kişi. Onu da, Onur Oflu halletti.”</p>

  <p class="p8">“Nasıl?”</p>

  <p class="p8">“Buna inanmayacaksın ama adamın elinde belki binden fazla fotoğraflı, muhtardan, işyerinden tasdikli üye kartı, ikametgâh nüfus sureti filan vardı! ‘Tülin Hanım, buyurun, istediğinizi seçebilirsiniz!’ demez mi!”</p>

  <p class="p8">“Uydurma insanlar mı?”</p>

  <p class="p8">“Hayır efendim, sahici insanlar! SHP’liler, Parti üyeleri! Meğerse bunlarda böyle bir stok varmış! Nerede bir kooperatif arsası tahsis edilecek, bunlar hemen gerekli sayıda kartı bir araya getirip müracaat ediyorlar! Tutarsa hesabı! Tutturdukları da olmuş besbelli! Tabii, sen esas o zaman bizi görmelisin! Çığlık çığlık bağırıyoruz, ‘Böyle şey olur mu?’”</p>

  <p class="p8">“Ve tabii oluyor!”</p>

  <p class="p8">“Hem de nasıl! Bu arada Mesken Gecekondu’nun başında bir hanım var, onunla ahbap olduk. A, bir de bakıyoruz ki, bütün kooperatifler öyle müracaat ediyor! ‘Bu nasıl iş?’ diyoruz, kadıncağız, gözlerini yere indiriyor, dudak büküyor. Devlet memuru ya, konuşamaz, eleştiremez! Bu arada, Günay yırtınıyor, tabii, ‘Ne gerek var bütün bunlara!’ Ne gerek olduğunu sonradan gördük tabii.</p>

  <p class="p8">Neyse, kardeşim, anladık ki, bu dandik listeyle müracaat edilecek, arsa çıkınca da, bu insanlar istifa edecek, yerine para ödeyebilecek ‘sahici’ üyeler alınacak! ‘Peki, ya istifa etmezlerse?’ diye soruyorum Onur Oflu’ya, ‘Ederler, efendim, ederler,’ diye pis pis gülüyor, ‘Siz o işi bana bırakın.’ ‘Nasıl, bırakayım, kooperatif başkanı benim!’ Elcevap, ‘Ama, başkan olmayı siz istediniz, efendim!’”</p>

  <p class="p8">“Korkunç!”</p>

  <p class="p8">“Daha bitmedi, bu hiçbir şey değil! Şimdi, bu arada, kooperatif merkezi meselesi var. Onur Oflu, ısrar kıyamet, kooperatif merkezinin diğer bir ya da belki iki kooperatif ve bir de sigorta acentesini barındıran kendi ofisinde olmasını istiyor. Bizde de serapa iyi niyet kardeşim! Gidip bakıyoruz, leş gibi bir apartmanın asansörsüz altıncı katında, leş gibi bir yer. Onur Oflu, terlikle geziyor, iyi mi! O da bir şey değil, ne kadar Partili varsa orada! Mesela, sevgilisi mi, sekreteri mi belirsiz bir kadın var, sabahtan akşama telefonda, Kâğıthane senin Şişli benim SHP ilçe merkezleri ile sohbet halinde. Artık bir konuşma bir konuşma. Efendim, belediye meclisine girmeye hazırlanıyormuş. Gelen giden bir yığın küçük politikacı ve onların mandallı sevgilileri!’”</p>

  <p class="p8">‘Olmaz!’ dedik tabii. Dedik ama, Oflu, kıyametleri koparttı. ‘Efendim, eğer merkez benim ofisim olmazsa, ben de yokum!’”</p>

  <p class="p8">“Niye?”</p>

  <p class="p8">“Niyesini çok sonra anladık. Meğer adam başından beri o ofisi adam etmek için, kooperatifin para tutmasını beklermiş! O tafrası da oymuş!”</p>

  <p class="p8">“Ne?!”</p>

  <p class="p8">“Evet, bu kadar basit. İnanabiliyor musun? İş patladığında gördük. Demirbaş adı altında tam kırk milyonu götürmüştü adam! Pirinç halojen lambalar, şef sekreterler, halılar, perdeler ve hatta bir banyo! Öyle bir yüzsüzlük ki, ‘Ne bu?’ diyorsun, ‘Efendim, dört milyarlık bir işte kırk milyonluk demirbaşın lafı mı olur?’ deyiveriyor! ‘Daha ruhsat ortada yok, hangi dört milyarlık iş?’ diyorsun, ‘O da olur, efendiiim! O da olur!’ diyor! Akıl alır gibi değil!”</p>

  <p class="p8">“Peki, siz kontrol edemiyor musunuz? Şafak ne diyor, Günay ne diyor?”</p>

  <p class="p8">“Eeehhh, mesele de orada ya zaten! Şimdi, Şafak Özden, Onur’dan yana. Günay da hep Şafak’tan yana!</p>

  <p class="p8">Çok iyi hatırlıyorum, bir gün, gene bir nedenden patladım. Sekreter almışız, bir çocuklu dul bir kadın, sigortası yapılmıyor, ortada bordro yok, filan böyle bir şey. Günay’a gittim uzun uzun anlattım, dinledi, dinledi. Sonunda,</p>

  <p class="p8">‘Bak,’ dedi, ‘sana bir hikâye anlatacağım.’</p>

  <p class="p8">Tülin anlattıkça, gözlerimin önüne geliyordu Günay. Kitabını kapayıp, maydanoz bahçesine yürümüş olmalıydı,</p>

  <p class="p8">“Senin Ömer yaşlarında bir adam düşün. Evli. İki çocuğu var. İki tane de gömmüş. Çayırtepe Mezarlığı’na. Pırıl pırıl bir kafa, aç değil ama yoksul. Hep burslu okumuş. Bir yerlere gelmeye çalışıyor. O dönemdeki her namuslu yurtsever gibi, sokaklarda, vatan kurtarıyor. Derken, 12 Eylül geliyor. Sabahın dördünde alıyorlar. Otuz dört gün. Bırakıyorlar. Tekrar alıyorlar. Tekrar. Tekrar. Sonunda da sürüyorlar.”</p>

  <p class="p8">Dönmüş, Tülin’in gözlerinin içine dikmişti gözlerini,</p>

  <p class="p8">“Önce, insanlar ellerini ayaklarını çekiyorlar. Omuz omuza mücadele verdiği arkadaşı Erol Çiçek bile, bir gün olsun evine uğrayıp, on bin lira olsun bırakmıyor. Memleketine dönüyor, olmuyor. Elma bahçelerinde nicedir İstanbullu bir genç adamın üretebileceğini hiçbir şey yok. İzmit’e geliyor, inşaatlarda marley döşüyor, kötü körfezden tuttuğu kokulu balıklarla besliyor ailesini. Aklında bir tek şey var, öç almak. Hak etmediği bir hayatın, hiç hak etmediği aşağılanmanın, yoksulluğun öcünü almak.”</p>

  <p class="p8">“Kimden?” diye sormuştu Tülin. O da kendi hayatının bir o kadar çetin olduğunu düşünüyordu. Ve haklıydı.</p>

  <p class="p8">“Bak,” diye kesti attı Günay, “siyasal olayların gizli kapaklı yorumları beni hiç mi hiç ilgilendirmiyor, canım! Bildiğim tek bir şey var, o da, yaşadığı deneyim, çevresinde gördüğü gerçeklik düzenini ve hukuk anlayışını alıp götürmüşse, şaşırmamak gerekliliği.”</p>

  <p class="p8">Şafak’ın, işaret parmağından bir boğum gösterip, “Bana şu kadar sokarlarsa, ben (dirseğini göstererek) bu kadar sokarım!” dediğini hatırlıyor olmalıydı,</p>

  <p class="p8">“Böyle bir deneyim, bazılarını yenilgiye uğratır, bazılarını sindirir, bazılarının yüreğini katılaştırır, bazılarını yozlaştırır, bazılarını da biler. Şafak, bilenmişlerden. Şükretmek lâzım ki, yine de oyunun kurallarına sadık kalmaya çalışıyor.</p>

  <p class="p8">Bak, bir süre sonra İstanbul’a dönüyor, ayda otuz beş bin lira maaşla bir muhasebecilik işi buluyor. Sadece bir ay çalışabiliyor. Neden biliyor musun? Şirket TIR’larla nakliyat yapan bir şirket. Eski bir solcuyu, dikkat et, hüküm giymiş değil, tutuklanmış bir solcuyu istemiyorlar, ya TIR’larla dışarıya adam kaçırırsaymış. Eline bir otuz beş bin daha veriyorlar, kapının önüne koyuyorlar.&nbsp; Şoförlük yapmak istiyor, yapamıyor, ehliyet vermiyorlar, çünkü ‘sakıncalı’. İki seçeneği var, ya araba kullanmayacak ya da kullanacak ve her yakalandığında polise rüşvet vermeyi öğrenecek. İkincisini yapıyor. Koskoca bir araba alıyor ve ehliyetsiz kullanıyor. Ben de olsam, İkincisini seçerdim! Tıpkı onun yaptığı gibi, ben de rüşvet verir ve verdiğim her kuruşun hesabını sorar gibi aşağılardım! Anlasana, devletliğini bilmeyen bir devletin temsilcisine saygı duyması beklenebilir mi? Oradan çıkıyor, küçücük bir dükkân buluyor. O yetmiş bin lirayı sermaye yapıp, iş hayatına atılıyor. Büyütüyor, büyütüyor, sülale besleyecek hale geliyor. Acımasız bir işadamı oluyor mu? Hayır. Duran Bey, her zaman söyler, ne zaman Şafak’tan bir şey istesen oradadır. Elini cebine atar, para, çek, ne çıkarsa paylaşır. Ama, vergisini ödemez, senet gününü unutur, haciz üstüne haciz gelir. Sonra da onu birilerinden çıkarır. ‘Nedense’ değil, çünkü, zapturapt altına girmekten nefret eder. Maliyecilerden defterleri düzenli tutup kurtulmaktansa, rüşvet verip savmayı yeğler. Ve başarır. Çünkü, hayata kart açan türdendir. Kart açan ve riskini göze alan. Bu ülkeyi senden benden çok daha iyi tanır. Nasıl iş yapılacağını da daha iyi bilir. Çünkü, nihayet, iş yapmaktan amaç para kazanmaktır. Şafak Özden de nasıl kazanılacağını bilir. Ama, bu onu ülkesinden ayırmaz. Kalbi, bu ülke için çarpar hâlâ. Politikayı bırakmaz, üstelik, ‘sol’ politikadır bırakmadığı. Bu arada, devreye ben girerim. Bir iş olasılığı daha çıkar. Değerlendirir, tabii. Ve şundan eminim, orada evlerimiz olmasını en az bizim kadar istiyor. Yoksulluğun ne olduğunu bizden çok daha iyi bildiği için istiyor.”</p>

  <p class="p8">Şafak’la, arsaya gittiklerini, demet demet çiçek topladıklarını hatırlıyordu. Sökülmesi gerekecek ağaçları ekecekleri yerleri planlamışlardı. Dalan’ın yeni aldığı ağaç makinesini kullanacaklardı.</p>

  <p class="p8">“Ama, yöntemleri farklı bunların. Kesekâğıtlarının üstünde hesap yapıyorlar, defterlerini kaybediyorlar. Ama, sonunda kazanıyorlar.”</p>

  <p class="p8">“Gerçekten, böyle mi dedi?” diye sordum, bir paragrafla bir hafta uğraşan bir mükemmeliyetçiydi Günay! Dilim varmıyordu, hiçbir zaman da varmadı, ama aşkın gözünü kör ettiğini düşünmek pekâlâ da olasıydı!</p>

  <p class="p8">“Vallahi, böyle dedi. Böyle dedi, kardeşim. Daha da fenası, eğer ısrar edersem, Günay’ı kaybedebileceğimi hissettim.”</p>

  <p class="p8">“Yok, canım!”</p>

  <p class="p8">“Evet! Şu anlamda, Şafak’a inançsızlık sergileyen herkese karşı duruyordu. Daha da ısrar etseydim, benden kopacaktı. Unutma, Duran Bey’le nasıl oldu. O zaman da, bu kooperatifle hiç hâlleşemeyecekti. Çok da ağır cezalar var.”</p>

  <p class="p8">Duran Bey’le, ne olduğunu bilmiyordum.</p>

  <p class="p8">“Ankara’dayken, aday gösterileceği zaman telefonla konuşuyorlardı da, hani Erol Bey, Şafak lehine adaylığını çekmezse, bir üçüncü adamın aradan çıkacağını söylemişti ya. Günay da buna dayanarak, Duran’ı aramış. Erol’la konuşmasını istemişti.”</p>

  <p class="p8">“Öyle mi, olmuştu?”</p>

  <p class="p8">“Öyle olmuştu, tabii. Duran da dinlemiş, ‘Yalan söylemediğinden emin misiniz, Günay Hanım?’ diye sormuştu. Günay, Şafak’ın yalan söyleyebileceğini, hele de kendisine yalan söyleyebileceğini ima etti diye bir daha yüzüne bakmadı adamın! Konuşmadı bir daha!”</p>

  <p class="p8">Şimdi düşünüyorum da, (bu ‘şimdi düşünüyorum da’ ibaresini çok sık sık kullandığımın farkındayım, ne ki, neden sonra ayanların hikâyesi bu! İster istemez böyle) evet, şimdi düşünüyorum da, Günay’ın niye tahammül etmiş olduğunu anlamakta neden o zaman o kadar zorlanmışız, onu anlamıyorum. Oysa hatırlamalıydım. Bir gün, yine Tülin’le beraberdik. O sıralarda Tülin bir arkadaşı ile ortak hediyelik eşya işi yapıyorlardı. Üretimini de, pazarlamasını üstlendiklerinden akıl almaz bir mesai içindeydiler, yine de işler yürümüyordu. O gün, Tülin, iki adam görmüştü. İlki, holdinglerden birisinin perdahlı gibi duran, parlak koordinatörlerinden biriydi. Süründüğü aftershave’in kokusu daha koridordan duyuluyordu. Ofisindeki halının temizliği evde bile sağlanmayacak bir başarıydı. Tülin’i ayakkabılarından utandırmıştı,</p>

  <p class="p8">“Kardeşim, bütün gün Rami senin, Kazlıçeşme benim gezmişim. Ondan bir parça deri, bundan üç çıtçıt, Voque’da gördüğümüz bir portföyü yaptırıyoruz ya... Oğlum yaşında delikanlı, beni şöyle tepeden tırnağa süzdü, ‘Biz, bunları ithal ediyoruz,’ deyiverdi. Kaldım mı, ben orada öyle? Kendimi dışarı dar attım, bu defa da Mahmut Bey’e gidiyorum. Mahmut Bey, Ticaret Odası’ndan eski tanıdık. Sokakta görsen, fakirdir diye cebine para koymaya kalkarsın. Adam işi büyüttü, büyüttü, şimdi Sultanhamam’da iki tane dev gibi hanı var. Neyse, orada ayakkabılarımızdan utanmadık. Sağolsun, çay da ikram etti. Malı gösterdik. Demez mi ki, ‘Biz böyle şeyler kullanmıyoruz, ama, senin güzel hatırın için, iki düzine bırak!’ Nasıl bir tepem atmış! Elimde, numune, öyle kalakalmışım. Canım çıkmış bir araya getirinceye kadar, bir de üstelik iyi mal, öyle kavga etmişim dericisiyle, dikişçisiyle, mahcup olmayalım iş yapacağız, diye. Bakın, göstereyim size de,” diye elini yanından ayırmadığı naylon torbaya atınca Günay bağırıvermişti,</p>

  <p class="p8">“Yeter, da!”</p>

  <p class="p8">“Adam, aklını kullanmış köşeyi dönmüş, işte,” dediydi, Tülin, gözlerini devirip, “Bize de bok yemek düşüyor, kardeşim. İşte, öyle.”</p>

  <p class="p8">“Aklını maklını kullandığı yok,” dedi, Günay.</p>

  <p class="p8">“Öyle. Öyle. Aklını kullanmış kardeşim.”</p>

  <p class="p8">Gözleri bulutlandı,</p>

  <p class="p8">“Hayır,” dedi, Günay, yine, “hayır!” Fısıldar gibi konuşuyordu, “Akılla zekâ aynı şey değildir. Zekâ, ‘şeyler’i, insanları işlevsel kılma becerisidir. İki sopayı birbirine bağlayıp ağaçtan muz düşüren maymun, zekâsını kullanır, aklını değil. Zekâ, elde olanı olduğu gibi kabul edip, kendi amacın doğrultusunda yeni kombinasyonlara sokarak işlerlik kazandırmak demektir. Biyolojik anlamda hayatta kalmak sürecinde kullanılan bir düşünce şeklidir. Oysa, akıl anlamaya yönelir. Yüzeyin altında kalanı anlamaya; çekirdeği, gerçekliğin özünü bulmaya yönelir. Aklın kısa vadeli, elle tutulur bir amacı yoktur. Yani, insan aklını kullanıp köşeyi dönemez!”</p>

  <p class="p8">Yerinden kalktı, Tülin’e sarıldı,</p>

  <p class="p8">“Bizim takımın yaptığı hata da çoğunlukla budur,” dedi, teselli eder gibi, “Hatırlasana, butikçilikten yatçılığa kadar ne işler batırıldı? Adam imzasını atmayı bilmiyor, iki kelime konuşamıyor,’ deyip, ‘O, o poturlu haliyle kazanırsa, ben haydi haydi kazanırım,’ deyip, ne işlere girdi millet. Olmadı. Çünkü, o adam zekâsını, kurnazlığını kullanıyor, parçaları bir araya getiriyor, muzu düşürüyor. Sen, aklını kullanmaya kalkışıyorsun. Oysa, akıl, fiziki, zihni, ruhani varlığımızı zenginleştirmeye yönelir. Akşam tiyatro seyredip, Kral Lear’in insanlık kadar eski ve her an güncel trajedisiyle bütünleşip sabah ‘şeyler’i ve insanları manipüle edemezsin. Haddini bil sevgilim, sen bir garip Çingenesin. Nene lâzım gümüş zurna? Git, evine otur, çiçek yetiştir!”</p>

  <p class="p8">“İyi, kardeşim! Mahmut Bey de havasını atsın! Beni eve BMW’siyle göndermeyi teklif etti, ne haber?!”</p>

  <p class="p8">“Eeee, öyle olacak! Boğaz’da yemeğe çıkalım da demedi mi?”</p>

  <p class="p8">“Demez mi!” diye ünledi Tülin, acıyla. Az sonra da, kalktı.</p>

  <p class="p8">“Ahhh, ağla sevgili yurdum,” dedi Günay, arkasından, “Türkiye tamamdır. Batılılaştın, bile!”</p>

  <p class="p8">Kurduğu bağlantıları her zaman anlamadığımı söylemiştim.</p>

  <p class="p8">“Ne dedin yine?”</p>

  <p class="p8">“Ters geldi, değil mi? Buna ‘Batılılaşmak’ değil, ‘Batılılaşamamak’ diyorsun, sen?”</p>

  <p class="p8">“Hiçbir şey demiyorum. Günay’cım. Ne düşündüğünü sordum, o kadar.”</p>

  <p class="p8">Tülin’e o konuşmayı hatırlattım. Günay’ın daha o zamandan işi Özden ekibine bırakmasının altında, onların pratiğine duyduğu inanç yatıyor olmalıydı. Ama, Tülin ikna olmamış, ayrılmıştı.</p>

  <p class="p8">“Neden sonra!” dedi, “Şafak da beni istemiyordu. Bir şey söylemiyordu ama ben hissediyordum. Mesela, bir ara ‘Kooperatif merkezini madem burada istemiyorsunuz, Çayırtepe’ye taşıyalım,’ diye tutturdu. Ben oraya nasıl gidecektim ki? Türkçesi, ‘işi bırak’ demekti. Ben de öyle yaptım. Bu defa Şafak Özden başkan oldu, Onur Oflu da kendisini başkan yardımcısı yaptı. Denetçi Duran Kuran, sayman Erol Çiçek. Şafak o ara bir de nutuk attı, nutuk attı diyorsam, attığı koşulları görmeliydin! Günay’ın evindeydik, öyle yağmurlu, soğuk bir akşamüstü, Şafak Özden en hayat yorgunu genç adam halinde. Günay’ın gözü benim üstümde, sanki hayatın gerçeklerini görmemi ister gibi. Bir karizması da var, canım, tabii herifin. Kabul etmek lâzım,</p>

  <p class="p8">‘Sizi çok üzdük biz,’ diye başladı. ‘Kabahat benim. Ortaklarımla anlaşamayacağınızı düşünmeliydim. Ben, belediye başkanlığına aday olmaktan da vazgeçtim. Haddimiz değil, parasız olmuyor. Kooperatifi şantiyeye taşır, işin başına geçer yürütürüm. Sizi de rahat bırakırız. Tülin Hanım.’</p>

  <p class="p8">Öyle bir söyledi ki, ben bile, ‘Hay Allah, paranın gözü kör olsun, bak işte adam aday bile olamayacak,’ diye düşünmeye başladım. Günay, tabii, iki kere ikinin dört ettiğini bilse, hemen başkanlığına talip olacak ki, Şafak rahat etsin, işine baksın! Tabii, bu nutku attıktan iki ay sonra adaydı, adam! Tam bir hıyarlıktı canım bizimkisi! Bu kadar kötü olacağını ben de düşünmemiştim ama hakikaten çok tedirgindim. O kadar ki, bir ara Günay’a ‘bu adamları atalım, işi biz götürelim, biz onların namuslarına güvenmek zorunda kalacağımıza onlar bizimkine güvensinler’ diye tutturdum.”</p>

  <p class="p8">“Dinlemedi, tabii.”</p>

  <p class="p8">“Dinlemedi. Sana, Duran’a yaptığını anlattım. İnanılmaz şeyler oluyordu, canım! Mesela, biz neden sonra aydık ki, ikinci genel kuruldan başlayarak her şey usulsüz. Mesela, kooperatif yöneticileri ile iş ortaklığı olanlar denetçi olamıyor, bunlar yapmışlar. Biz işin farkında değiliz, bunlar resmen iki şirkete ortak. O dandik üyelerin istifaları alınmamış, yönetim kurulu tarafından tasdik edilmemişse genel kurulda mutlaka yer almaları lâzım. İstifalar alınmadığı gibi, adamlar genel kurula çağrılmadıkları için, yönetim fiilen geçersiz! Hangi birini söyleyeyim, kanun açıkça belirtiyor, Erol Çiçek hem sayman olup, hem de proje çizdi diye kooperatiften para alamaz.”</p>

  <p class="p8">“Peki de, korkmuyorlar mıydı? Nihayet, herkesin başını derde sokmaz mıydı, bu?”</p>

  <p class="p8">“Hayır, korkmuyorlardı kardeşim. Bir tuhaf, rüyada gibiydiler sanki. Mesela, adama, ‘Peki, bir müfettiş gelse ne yapacaksınız?’ diye soruyorsun, iki ellerini iki yanına açıyor,</p>

  <p class="p8">‘Efendiiim, dertlendiğiniz şeye bakın!’ pis pis gülüyor, ‘Koyarsınız cebine birkaç yüz bin, çeker gider efendim!’</p>

  <p class="p8">‘Peki, ama ne gerek var bütün bunlara?’ diyorsun, ‘Şu işi düzgün yapsak olmuyor mu?’ onun cevabı yok. Bizim anladığımız anlamda yok. ‘Efendim, burası Türkiye, müfettiş yemesin olur mu?’ diye başlayıp, devlet memurlarının zavallı maaşlarla geçinemeyeceklerini anlatıyor, ya da ‘Siz bana bırakın efendim, ben hallederim,’ diyor. ‘Size nasıl bırakayım Onur Bey, bakın, insanlardan çift imza olmadan para alıyorsunuz,’ diyorsun, ‘Ne var efendim, makbuzları şimdi Şafak’a götürür, imzalatırım,’ diyor. ‘Götüremezsiniz, çünkü Şafak burada yok, İstanbul dışında,’ diyorsun,</p>

  <p class="p8">‘Canım, efendim, Şafak yoksa, Sedat var, atıverir bir imza,’ diyor ve tabii ben deli çıkıyorum, ‘Sedat nasıl imza atar?! Kooperatifin ortağı bile değil!’ ‘Atar efendim atar. Zaten Şafak’ın her şeyini o imzalıyor. Şafak, bu imza benim değil demedikten sonra ne beis var?’ Mümkün değil, ortak bir zemin bulup konuşamıyoruz!”</p>

  <p class="p8">“Bilimkurgu gibi kardeşim,” diye, devam etti Tülin, ne ki anlattıklarının Asimov’a ağır bir hakaret olduğunu düşündüğümü söyledim, Colossus’u yazan adamın bu anlattıkları ile uzaktan yakından ilgisi olamazdı.</p>

  <p class="p8">“Bütün bu arada, Şafak Özden’in tutumu neydi?”</p>

  <p class="p8">“Dedim ya, beni istemiyordu adam. Nedenini şimdi anlıyorum. Ben, Günay’la arasına girebilecek tek kişiydim. Oysa, o Günay’ı manipüle ederek gelmişti bu kadar yolu. Beni ister mi? Tabii, arada çok bir şey ters gittiği zaman bağrınıyordum. Mesela, efendim, tapu için müracaat edilmiyor. Üç ay, dört ay edilmiyor. Seçimler yaklaşıyor. Günay, tuhaf bir içgüdüyle ‘Şu tapuyu alın,’ diyor. Söylüyorsun, Şafak Özden, birden babalanıyor, Latife’nin Hazmi’si gibi -Buzdan Kılıçlar’daki Hazmi’yi hatırlarsın- ‘Birine hırslanalım, bize haksızlık yapsın, üstümüze yüz kurşun sıksın ölmeyiz, onu öldürünceye kadar yaşarız biz,’ gibisinden, pek bir erkeksi çıkış yapıyor. Hah, tam oldu, diyorsun, gene olmuyor. Günay’ın dediği gibi, vites atıyor kardeşim adam! Sana anlatmama imkân yok, nasıl bir yüzsüzlük içindeler. Sevsen olmuyor, dövsen olmuyor! Bir de işin öteki tarafı var. Fazla üstüne gidemiyorsun, ‘Sen benim kadınımı benden daha mı çok kollayacaksın?’ havasına giriyor, arada Günay var, susuyoruz. Bu son genel kurulda bile sustuk be kardeşim!”</p>

  <p class="p8">Son genel kurul, seçimlerden birkaç gün önceydi. Şafak’ın o gün Çayırtepe’de, sonu “paşa” ile biten mahallelerden birinde kahve toplantısı vardı. Gelemediği için yerine Günay’ı gönderdi. Sıkı sıkıya da tembih etti,</p>

  <p class="p8">“Dikkat et, gülüm, yönetim kurulu, denetçiler aynı kalsın, yönetim kuruluna ihale yetkisi al. Tamam mı?”</p>

  <p class="p8">Tamamdı, tabii.</p>

  <p class="p8">“Ara sokaklarda bir pastanede buluşuldu. Ben de bitkinim, bir gece önce hiç yatağa girmemişim. O arada her hafta sonu kamuoyu yoklaması yapıyorum. Parasızlıktan, sonuçları her pazar elle döküyorum ki, pazartesi günü hangi mahallede gerideysek, oraya adam çıkaralım, Şafak gitsin, konuşsun filan. Neyse. Masalar konmuş, millet etrafına dizilmiş. Baktım, Duran orada. Yanıma gelecek gibi oldu, yüzüne bakmadım. Vazgeçti. Erol orada ama uzak duruyor. Onur konsomasyon halinde. Sedat orada tabii, ‘Abla, abla’ diye etrafımda geziniyor. Beni koruyacak ya bir tür. Ben de, sırtını aslan gibi kardeşine dayamış, en inançlı kadın halimde geçtim başa oturdum. Şafak, dedi ya, yönetim kurulu, denetçiler aynı kalsın, ihale yetkisi al, gözüm Onur’da, bir üçkâğıt atmasın diye. Hükümet komiseri geldi, yanında da çocuğu bir kadın, işte efendim bir yerden bir denetçi raporu çıktı. Duran denetçi ya, o raporu gezdirdi. Sonra öğreniyoruz ki, denetçi raporunu Onur hazırlamış, o imzalamış, ikinci denetçinin ki o bizim arkadaşımız bir şair, yerine de imza atmışlar. Sonra, bilanço. Bir de ortada, Erol’un çizdiği, renkli renkli resimler var. Bir tanesi daire plânı, bir tanesi de arsaya apartmanların nasıl yerleştiğini gösteriyor. İkincisinde, bir de böbrek şeklinde bir mavi boyalı bir leke,</p>

  <p class="p8">‘Onur Bey, bu da havuz mu, yoksa?’</p>

  <p class="p8">‘Niye olmasın, efendim?’</p>

  <p class="p8">Tülin’in sana söylediği havuz o. Gerçekten de, Onur, hemen önündeki daireyi kendisine kapatmış. Ama bu arada unutma, avam proje yok, ruhsat yok, bir tapu alınmış, onu da Onur kaldırıp kaldırıp gösteriyor. Kimseden ses çıkmıyor. Nasıl çıksın? Ben, en Günay Rodoplu halimle orada oturuyorum ve para ödeyen ortakların hepsi bir biçimde benden dolayı oradalar! Ben de etrafa güvenli gülücükler dağıtıyorum! Derken, sıra seçimlere geldi. Onur Oflu, kendisini başkan yardımcılığına getirdi. Bu, tabii, imza yetkisi demek. O arada bakıyorum, yönetim kurulu yedeği olarak, adaylığını koymamış bir kızcağızı da yazıyor. Kızcağızı tanıyorum, o zamanlar hep onun yanında geziyor, bir de hangi akıllı uslu başlayıp da, sonunda herkesin için için göbek attığı düğünler gibi, insanlar nihai kişiliklerini ortaya dökerler, oraların müdavimi. Şimdi, Parti’de önemli bir yere geldi. Sonra birisi daha, o da onlardan. Ben, yine de aymıyorum, çünkü, adamın kendisini böyle ortaya atmasını acıklı buluyorum. Hani, SHP’de, herkes herkese ‘başkan’ der ya, kendimce, bu adam hiçbir yere ‘başkan’ olamadığı için bari bu kooperatife başkan yardımcısı olacak da, kendisini tatmin edecek diye düşünüyorum. Efendim, Şafak’ın başkanlığında yeni seçilen yönetim kuruluna ‘ihale dosyasına göre güvenilir firmalardan davet ‘usulüyle’ ihale yetkisi veriliyor. Karambolde, bir de kooperatifi, lüks inşaat haline getiren bir karar geçiriliyor. Yani diyelim ki, yirmi milyona da yapılabilecek dairelerin kırka çıkmasına karar veriliyor, yani, nitelikleri değiştiriliyor, lüks inşaat oluyorlar, yani Oflu’nun ‘ciro’su yükseltiliyor. Tabii, o zaman bilmiyorum, meğer ‘kooperatifçilik’ diye bir sektör oluşmuş! Adamlar, âlemin paralarını organize edip, zengin oluyorlar! Şöyle söyleyelim, müteahhit olsan, kısmen de olsa, kendi paranı kullanırsın. Burada, parayı toplayan da sensin, inşaatı yapan da sen. Yasalara göre büyük suç ama zaten yasalar Büyük Yalan’ın parçası. Kimin köyünü kimden soruyorsun? Dahası, SHP’lilerdensen, bir de yoksul halkımıza ‘konut’ işte, yatay düşey devingen yapı, filan diye siyasal nutuk atmana da imkân veriyor, çünkü, Parti’ni bir kere sol diye konumlamışsın. Sağ partiler, en ‘sol’ şeyleri de yapsalar, inandırıcı olamıyorlar, çünkü ‘sosyal’ gibi, ‘s’ harfiyle başlayan hiçbir kelimeyi ağızlarına alamıyorlar. Neyse, canım. Genel kurul tıkır tıkır işledi. Onur Oflu,</p>

  <p class="p8">‘Memnun musunuz, Günay Hanım? Sizi memnun edebildik mi?’ diyor, ben de, ‘Aman, estağfurullah, sağolun!’ Sedat, yanımda bitiyor, ‘Abla, seni eve ben götüreceğim, abim, bırakma dedi!’ İçime işliyor, bir mutlu oluyorum, sorma! ‘Bir tanem, o kadar işinin arasında beni düşünüyor!’”</p>

  <p class="p8">“Yok, kardeşim yok,” dedi, Tülin, “Kevorkian Diana’nın kocasına demiş ya, ‘Bastığı yerde ot bitmeyen Türk’ten sakın!’ diye, vallahi doğru demiş! Bastıkları yerde ot bitmedi adamların. Ne var ne yok yağmaladılar! Para, aşk, sevgi, saygı, dayanışma, acıma, hoşgörü ne varsa yağmaladılar!”</p>

  <p class="p8">“En kötüsü de hoşgörü yağması olmalı,” dedim. Tülin, cevap yerine şöyle bir bakmakla yetindi.</p>

  <p class="p8">Bunları konuştuğumuz zaman, 26 Mart seçimleri geçmiş, Şafak Özden belediye başkanı olmuştu. Onur Oflu, il meclisi üyesiydi. Erol Çiçek, Teknik Daire başkanlıklarından birisine geçirilmişti. ‘Açıkta kalan’ tek ortak, Duran Kuran’dı,</p>

  <p class="p8">“Olacağına bak,” dedi, Günay, “Aralarında kızarmasını bilen, tek bütünlüklü adam oydu!”</p>

  <p class="p8">“Desene, dostun bahçesine bir hoyrat girmiş, gülünü dererken dalını kırmış!” dedim, insanlığın bitmez tükenmez hüznünü hatırlar da, biraz olsun rahatlar diye umuyordum. Dudakları kıvrılmadı bile!</p>

  <p class="p8">Ben de, adamı, bunca şeye karşın silkip atmamış olmasını bir türlü kendime yediremiyor, daha doğrusu, kendimi bağışlayamıyordum!</p>

  <p class="p8">“Sen de bunu anlamıyorsun,” dedi Tülin, “Değil sen, gökten tövbe estağfurullah Hazreti Peygamber inse, bir şey yapamazdı! Ahlâkla Şafak arasında kalan son bağın kendisi olduğunu biliyordu. O bağı kopartmak istemedi!”</p>

  <p class="p8">“O zaman seviyordu!” diye bağırmışım,</p>

  <p class="p8">“Aksini hiç söylemedim ki! Hep sevdi!” dedi.</p>

  <p class="p1"><span class="t2">&nbsp;</span></p>

  <p class="p1"><span class="t2">&nbsp;</span></p>

  <p class="p9"><span class="t17">&nbsp;</span></p>
</body>
</html>
