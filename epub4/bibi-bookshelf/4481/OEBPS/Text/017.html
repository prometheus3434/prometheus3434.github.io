<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>III</title>
</head>

<body>
  <h2 class="h20">III</h2>

  <p class="p7">&nbsp;</p>

  <p class="p8">Misafirleri gülleri ile geldiklerinde sofrası ve kendisi hazırdı. Duran’ı tanıyordu, dördüncü ortakları, Onur Oflu gelememişti. Dikkatini milletvekili adayı Erol Çiçek üzerinde yoğunlaştırdı. Uzun boyu, güçlü yapısı, “Fatih” burnu, dökülen saçlarının kazandırdığı geniş alnı ve gür bıyıkları ile Erzurum Dadaş’ının somut bir biçimlendirmesiydi Çiçek. Kırk civarında olmalıydı. Yüzünü aniden kapsayabilen sıcaklığa rağmen, konuşurken, gözlerini kaçırma eğilimi, sinsilik değilse bile, örtülülük izlenimi verdi, Günay’a.</p>

  <p class="p8">“Şiran gibi mi?”</p>

  <p class="p8">“Yo, hayır. Daha erkeksi. Hırslı. Bu adamı hiçbir zaman gerçekten tanıyamayacağını düşündüğümü hatırlıyorum,” diyerek gülmeye başladı,</p>

  <p class="p8">“Ne komiğim, değil mi? Hangisini ‘gerçekten’ tanıyabilirdim ki?! Üçü de evli barklı adamlardılar! Kayınvalideli, baldızlı, ikmale kalmış çocuklu yaşamlarını, sahici yaşamlarını asla paylaşamazdım! İşte! Kendimizi kandırıp, dostçuluk oynuyorduk, herhalde. Neyse. İnsanın kendisi orada olmasa da yürüyen bir düzeni olmasının nasıl bir duygu olabileceğini hep merak etmişimdir. Yani, politik, entelektüel, hatta cinsel bir doyumdan sonra gecenin bir saatinde kapının her an açık olduğu, temiz çarşaflı bir yere gidip, devinim yeniden başlayıncaya kadar dinlendirilmenin nasıl bir şey olduğunu merak etmişimdir. O gece bir ara hayalimde kendimi üç kadının yemeğe davet ettiği bir erkek yaptım. Keyifli bir gece geçirecek, sonra bir saatte, o da eğer istersem, evime dönecektim. Çocuklarım çoktan uyumuş olacaklardı. Melek yüzlerinden öpecek, onlar da, seslerinde en ufak bir sitem olmaksızın sitem ne kelime, eve geldiğim için minnettar olup bana sarılacaklardı. Sonra karımın yanına gidecek, ısıttığı yorganın altına giriverecektim! İyi mi? Onları kıskanıyordum, herhalde!</p>

  <p class="p8">Ama, intikamımı aldım! Şafak’a sarı, dalgalı; Erol’a kömür gibi siyah, beline kadar uzun; Duran’a kızıl, kısa ve kıvırcık bir peruk taktım! Az sonra darmadağın olacak sofrayı topladıklarını, dağ gibi yığılacak bulaşıkları yıkadıklarını hayal ettim. Ha, tabii, kendi yataklarını da kendileri ısıtacaklardı. Çünkü, evli değillerdi! Evli olsalar benim onlarla olmam söz konusu olamazdı! Nasıl ama?”</p>

  <p class="p8">“Delisin, sen!”</p>

  <p class="p8">“Herhalde! Neyse, elimde ekmek sepeti, salona döndüğümde, Duran, Erol’a Sarıyer’deki durumu soruyor; Erol, Erhan Alptekin’le görüşmesinden çıkardıklarını anlatıyordu.</p>

  <p class="p8">“Gel, otur da, başlayalım, da!” dedi Şafak, “Çok acıktım. Kartofel var mı, kartofel? Bayılırım Kartofele!”</p>

  <p class="p8">“Affedersiniz, Günay Hanım, biz böyleyiz işte. Politika konuşmadan edemiyoruz!”</p>

  <p class="p8">“Ne istemiştin, sen?” Şafak’a döndü, Rodoplu.</p>

  <p class="p8">“Kartofel,” dedi Şafak, “Patates. Bayılırım, patatese!”</p>

  <p class="p8">“Hay Allah! Bilsem, kızartırdım!”</p>

  <p class="p8">“Kızartma, haşlama, her türlüsüne bayılırım!”</p>

  <p class="p8">“Hadi, yarasın!”lar, “Hoşgeldiniz!”ler arasında Erol’la Duran’ın konuşmaları devam etti.</p>

  <p class="p8">“Yetti, da!” dedi Şafak sonunda, “İş konuşmaya geldik buraya!”</p>

  <p class="p8">“Öyle mi?”</p>

  <p class="p8">“Ha, belediyeden arsa alıyormuşuz, öyle değil mi, Günay Hanım?”</p>

  <p class="p8">“Bilmiyorum,” dedi Rodoplu, Duran’a, “Şafak dün öyle bir uygulamadan bahsetti ama ben hiç duymamıştım.”</p>

  <p class="p8">“Çoktan beri var,” dedi Erol, “Gecekondu önleme bölgelerinde kooperatiflere arazi tahsis ediyorlar.”</p>

  <p class="p8">“Nerelerde bu bölgeler?”</p>

  <p class="p8">“Çeşitli yerlerde var. Avcılarda var, Kartal’da var. Tabii, daha iyi yerlerde de var. Başkan’ın kendi kontenjanındaki arsalar daha iyi yerlerde tabii. Etiler’de, Levent’te, Sarıyer’de filan. Alınacaksa onlardan alınmalı.”</p>

  <p class="p8">“Ama onlar da küçük,” diye itiraz etti, Duran, “Yirmi-otuz dairelik yerler.”</p>

  <p class="p8">“Canım, yirmi-otuz daire ama en ucuzu 250 milyon,” dedi Şafak.</p>

  <p class="p8">“Etme, Şafak da!” dedi, Duran, “Biz onun içinden nasıl çıkarız?”</p>

  <p class="p8">“Niye çıkamayalım? Taşırım şirketi buraya. Evi de. Biraz da biz oturalım, Etiler’de,” Rodoplu’ya döndü, göz kırptı, “Değil mi?”</p>

  <p class="p8">Erol da, Duran gibi düşünüyordu, o anda,</p>

  <p class="p8">“Etme, Şafak,” dedi, sesinin tonunda her zaman yükseklerde uçan arkadaşını makul olmaya davet etme görevini üstlenmiş bir adamın örtülü sabırsızlığı vardı, “Biz o kadar lüks inşaatla başedemeyiz.”</p>

  <p class="p8">“Başederiz, başederiz! Evleri ipotek eder, yine başederiz. Değel mi, kız?”</p>

  <p class="p8">“Olur’u konuşalım, da!” dedi Duran, Rodoplu’ya döndü,</p>

  <p class="p8">“Öyle değil mi, Günay Hanım?”</p>

  <p class="p8">“Ben ne konuştuğumuzu bile bilmiyorum,” dedi Rodoplu, “Ayda gibiyim!”</p>

  <p class="p8">“Sen boşver, gülüm,” dedi Şafak, “Sen anlamasan da olur. Sen otur kitabını yaz. Ben seni hiçbir şeyle uğraştırmayacağım,” arkadaşlarına döndü, “Başka şeyler konuşalım, da!”</p>

  <p class="p8">“İçelim, o zaman,” dedi Erol, sevimli bir ifadeyle.</p>

  <p class="p8">“Erzurum’un neresindensiniz?”</p>

  <p class="p8">“İçindenim,” dedi Erol, “Erzurum’u bilir misiniz?”</p>

  <p class="p8">“Günay Hanım’ın bilmediği yer yok ki!” diye araya girdi Duran, “Değil mi, Günay Hanım?”</p>

  <p class="p8">“O kadar değil canım! Erzurum’u bilirim, evet. Yurtdışında olduğum zamanlar, Palandökenler hep rüyalarıma girerdi. O kadar severdim!”</p>

  <p class="p8">“Şimdi de sana Emrah’ı sorarsa, şaşma ha!” Duran uyardı Erol’u, “Geçen defa bana,” Rodoplu’ya döndü, “Hatırlıyor musunuz, Günay Hanım?” Erol’a döndü, “Bayburtlu Zihniyi sormuştu.”</p>

  <p class="p8"><span class="t15">“Aşşahtan gelirem, yüküm eriktir...”</span></p>

  <p class="p8">diyerek güldü, Rodoplu.</p>

  <p class="p8">“Gördün mü, bak! Bizi bizden daha iyi biliyor! Aaa, ama arkadaşım da güzel türkü söyler ama!” dedi Duran. Erol Çiçek’in kızardığını gördü, koca bir adamın utangaçlığının hoş bir tarafı olduğunu düşündü, Rodoplu,</p>

  <p class="p8">“Siz de kimsiniz?”</p>

  <p class="p8">“Biz köylüyüz, da! En köylümüz de bu!” Şafak’ı gösteriyordu, “Şimdi, Günay Hanım, bilirsiniz, Gümüşhane’de sebze filan yetişmez. Sebzeyi saksıda görür bunlar. Dayanırlar ekmeğe, o zaman da...” başını işaret etti, kafaları çalışmaz demek istiyordu.</p>

  <p class="p8">“Ne ekmeği be oğlum? Ete, ete! Ben memur çocuğuyum, unuttun mu? Türkiye Cumhuriyeti’nin onurlu bir öğretmeninin oğluyum. Sizin gibi, çiftten çubuktan çıkmadım,” kadına döndü, “Benim Babam Köy Enstitüsünden mezundur.”</p>

  <p class="p8">“Biliyorum, da!” dedi Günay, gözü maydanoz bahçesinde titreşen goncaya takılı. Çorak betonda açan bu çelimsiz koncayı, düzinelerle bakara gülüne değişmeyeceğini düşünüyordu.</p>

  <p class="p8">“Aşk, emektir!”</p>

  <p class="p8">Arkasında gördüğü karşı apartmanın pençeleri değil, başı pare pare Ziganalar’dı. Kelkit gürledi, inceden esen yelin şefkat dolu serinliği yüzünde dolaştı, çam kokusu sarhoş etti. “Sevmeye silahlandığını” hissetti Günay.</p>

  <p class="p8">Misafirleri, arsa tahsisi meselesini görüşmeye gelmiş inşaatçılar değil, o dağlar gibi heybetli, ketum ve dimdik Anadolu çocuklarıydılar. Köylerinden yarım pabuç çıkmış, Türkiye Cumhuriyeti’nin sağladığı olanakları heba etmemiş, okumayı becermiş, para kazanmayı becermiş, ülkenin çıkarını en iyi kolladığını düşündükleri bir partide mücadele vermeyi yeğlemişlerdi. Bir Adalet Partisi’nde ya da ANAP’ta da yer alabilecekken, müzmin muhalefet partisinde olmalarının ima ettiği yiğitlik inkâr edilemezdi!</p>

  <p class="p8">“Türkiye’nin fiili taşeronları bunlar,” diyordu, “Müdür malzemesi, ‘milletvekili’ malzemesi, ‘belediye başkanı’ malzemesi!”</p>

  <p class="p8">Erol Çiçek’ten yana baktı, “İTÜ’den öte köy var mı, ya da İktisat Fakültesi’nden?” Cevabını yine kendisi verdi,</p>

  <p class="p8">“Var, tabii de, Türkiye’de var mı?”</p>

  <p class="p8">“Sizi aramızda görmüyoruz, Günay Hanım,” dedi Duran Kuran, “Toplantılara hiç gelmiyorsunuz.”</p>

  <p class="p8">“Ben muhalifim,” dedi Rodoplu, “Referandumda ‘hayır’ oyu kullandım.” Erol Çiçek’in gözlerini üzerinde hissetti,</p>

  <p class="p8">“Aksinin, 70-80 kuşağına ihanet olduğunu düşünüyordum,” diye ekledi,</p>

  <p class="p8">“Hâlâ da öyle düşünüyorum! Bir daha ne Süleyman Demirel, ne de Erbakan! Meydanlarda görmek istemiyorum.”</p>

  <p class="p8">“Başka şeyler de var ama, da!” dedi Duran Kuran gülerek, “Bizim sizin gibi insanlara her zaman ihtiyacımız var.”</p>

  <p class="p8">“SHP’de değil,” dedi, Rodoplu.</p>

  <p class="p8">“Canım, efendim, hiçbirimiz SHP’li değiliz,” dedi Erol Çiçek, gerçek bir devrimci olduğunu ima ediyordu.</p>

  <p class="p8">“Ben SHP’liyim arkadaş!” dedi Şafak, “Nasıl CHP’liydiysem, şimdi de SHP’liyim. SHP, CHP’nin devamıdır, işte o kadar!”</p>

  <p class="p8">“Peki, niye Ecevit CHP’si değil, de bu CHP?”</p>

  <p class="p8">“Bırak, o bölücü... bir şey söyleyeceğim, ayıp olacak şimdi!”</p>

  <p class="p8">“Hayır, sen hep Parti içindeki Kürt-Alevi bölücülüğünden, aşırı soldan şikâyet ediyorsun da, onun için soruyorum. Bu durumda Ecevit’in savunduğu daha makul değil mi?”</p>

  <p class="p8">“Ecevit’in barajı aşabilmesi için kaç sene lâzım, gülüm?”</p>

  <p class="p8">“Ne olmuş?”</p>

  <p class="p8">“Ömür mü yeter?”</p>

  <p class="p8">“Daha yaşın kaç, başın kaç?” diyerek güldü, Rodoplu.</p>

  <p class="p8">“Öyle, o kadar beklenmez! Ben yirmi yıldır politika yapıyorum. Bu adam da öyle,” Erol Çiçek’i gösterdi,</p>

  <p class="p8">“Biz ikimiz nelerden geçtik! Bir keresinde,” diye başladı, Rodoplu’nun çok iyi bildiği, sosyaldemokrat-Dev Genç çatışmasını anlattı. Erol Çiçek, Ülkücülerin Şişli’deki binalarında bir arkadaşlarını nasıl esir tuttuklarını, kendilerinin polisi itip içeri girdiklerini anlattı.</p>

  <p class="p8">Karanlık köşelerden patlayan kurşunların altında yapıştırılan afişler, ihanetler, korkaklıklar yeniden yaşandı, rakının kamçıladığı hüzün, Şafak’ın, kadehinin içine “Nurhak sana güneş doğmaz...” diye mırıldanmaya başlaması ile arttı. Şarkının Dev-Genç’i simgeliyor olması önemli değildi, acılarla dolu bir dönemin fon müziği işlevini görüyordu.</p>

  <p class="p8">“Erol’un sesi çok güzeldir, Günay Hanım,” dedi Duran, havayı dağıtmaya çalışıyordu.</p>

  <p class="p8">Rodoplu, Şafak’ın karakolları, hapishaneyi hatırlamasının mukadder olduğunu biliyordu, uzandı, elini okşadı, bunu bekliyormuş gibi elini avucuna aldı, sımsıkı tuttu, Şafak.</p>

  <p class="p8">“Öyle mi? Bize bir türkü söylersiniz artık!”</p>

  <p class="p8">“Nazlanma, da!” dedi Şafak, Erol’a,</p>

  <p class="p8"><span class="t15">“Eze ezeden oğlan...”</span></p>

  <p class="p8">Erol, bu kadar kötü söylenmesine dayanamazmış gibi devraldı,</p>

  <p class="p8"><span class="t15">“Kapının deliğinden beni gözeten oğlan; Babam sana kız vermez, get! Para kazan oğlan!”</span></p>

  <p class="p8">“Te, te, te!” yüreklendirdi, Günay, başka bir Erzurumluyu, Türkçü Sabahattin’i hatırlıyordu.</p>

  <p class="p8">Şafak coştu, elinden çekti kaldırdı, odanın boşluğuna getirdi, elini omzuna attı, dizlerini kırmaya zorladı. Halay çekmeye durdular. Oda dört kişinin oyununu kaldıramayacak kadar küçüktü, dönüşümlü oynadılar.</p>

  <p class="p8"><span class="t15">“Almalar olanda gel, aney, bahçeyi dolan da gel...”</span></p>

  <p class="p8">Duran, “Seninkine bak!” der gibi göz etti, Rodoplu içinin şefkatle dolduğunu hissetti.</p>

  <p class="p8">Aralarında CHP üst kademesiyle dolaysız teması olanı Duran Kuran’dı. Deniz Baykal’a duyduğu sevgi ve güveni anlattı. Zincirbozan’dayken haftada en az bir kez aramıştı.</p>

  <p class="p8">“Umarım sizi düş kırıklığına uğratmaz,” dedi Rodoplu, Duran’ın sonra bakışlarını geri çevirmek istemedi,</p>

  <p class="p8">“Pek şansı olmadığını düşünüyorum.”</p>

  <p class="p8">“Tanır mısınız?”</p>

  <p class="p8">“Aynı çevrelerde dolaşmışlığımızdan tanırım.”</p>

  <p class="p8">“O, SHP’nin şansı olduğuna da inanmıyor,” dedi Şafak.</p>

  <p class="p8">“İnsan niye SHP’li olur, onu düşününce, doğru dürüst bir cevap bulamıyorum da ondan.”</p>

  <p class="p8">“Mesela, ben,” dedi Duran, “Öyle ya, benim sülalem dincidir. Ağlak Baha’nın torunuyum ben. Biliyor musunuz, Günay Hanım, lise sona kadar Nurcu’ydum ben.”</p>

  <p class="p8">Yanlış anlamıştı.</p>

  <p class="p8">“Ne kadar şanslısın,” dedi Rodoplu, “Hiç değilse, ne olup bittiğini bilecek kadar din bilgin var! Şaşkın İttihat Terakki torunu değilsin!” Duran’ın duraladığını fark etti,</p>

  <p class="p8">“Bilmeden lâf eden, yani,” diye açıkladı.</p>

  <p class="p8">“Vallahi, size bir şey söyleyeyim mi Günay Hanım, ben de bilmiyorum!” dedi Duran.</p>

  <p class="p8">“Çok yazık. Saidi Nursi önemli bir adamdı. Mezarının yıkılmasını asla hak etmedi!”</p>

  <p class="p8">“Öyle, değil mi?”</p>

  <p class="p8">“Öyle, tabii. Eğer doğruysa, cesedini askeri helikopterden atıp yok etmişler. Yani, faşizm, faşizm, deyip duruyoruz da. Bize yapılınca faşizm, başkasına yapılınca mubahtır, olmuyor tabii. Faturasını çok ağır ödüyoruz.”</p>

  <p class="p8">Erol’un kaşlarını kaldırdığını gördü,</p>

  <p class="p8">“Kaldı ki, İslâmiyet’i tükaka etmek SHP’ye bir şey kazandırmaz,” dedi, “Ya da şöyle söyleyeyim, hakça bölüşüme karşı çıkacak Müslüman yoktur. İlle de Tanrıtanımaz komünizm değil ama, sosyal demokrasi Müslüman’a uyar. İş ki, sizin takım işin farkına varabilsin. Siz tabana yakın insanlarsınız. Ziya Bar entelleri değilsiniz. Bunu hissetmeniz gerekir.”</p>

  <p class="p8">“Doğru söylüyor,” dedi Şafak, “Benim babam bildim bileli CHP’lidir, camiden çıkmıyor, yahu! Yaşlandıkça daha da beter oldu!”</p>

  <p class="p8">“Niye çıksın, canım?” diyerek Şafak’a döndü, Günay,</p>

  <p class="p8">“Delege kimlik kartı, öbür dünyayı kurtarır mı? Ha, ama, bu dünyada elbette daha adil bir düzeni gerçekleştirmeye yardımcı olur. ‘Komşusu açken tok uyuyan bizden değildir,’ diyen Hazreti Muhammed’in kendisi. Allah bilir, ‘çoğulcu, katılımcı demokrasi’ diye zaten Anayasa hükmü olan tanımlamaları bırakıp, bu hadisi slogan yapsan çok daha fazla oy alırsın! Bir Müslüman, hele de Asya kökenli bir Türk olup, kapitalizmin acımasızlığını, serbest piyasa ekonomisinin erdemlerini savunan bir partiye oy vermeye devam ediyorsa bu işte ciddi bir yanlışlık var demektir.”</p>

  <p class="p8">“Koyun gibiyiz de, ondan!” deyiverdi Şafak.</p>

  <p class="p8">“Oh, oh, oh! Halkçılardan gel!” dedi, Rodoplu,</p>

  <p class="p8">“Ne büyük haksızlık! Sen adamın mukaddeslerini sabahtan akşama aşağılayacaksın, Deniz Baykal şundan birkaç yıl önce, hiç alakasız bir yerde, bütçe konuşmalarında, Alevileri ortaya atıp, Hasan, Hüseyin, Kerbela diye oy avcılığı yapacak da oy alamadığı zaman halk koyun olacak!”</p>

  <p class="p8">Şafak’a döndü, yalancıktan azarladı, “Hiç yakışıyor mu, sana!”</p>

  <p class="p8">“Bırak efendim, sanki öteki partiler bizden çok farklı!”</p>

  <p class="p8">“Ben de onu diyorum,” dedi Rodoplu, “Yok aslında birbirimizden farkımız, ama biz SHP’liyiz’i oynuyorsunuz. Affedersin, biraz hem kellik hem fodulluk oynanıyor. Alevilik istismarı, yani, düpedüz din istismarı yapılmasa, sizin parti bu kadar karışır mıydı? Kaldı ki, Müslümanlar kendilerini temsil ettiğine inansalardı, Selamet iktidar olurdu.”</p>

  <p class="p8">“Refah demek istiyorsun.”</p>

  <p class="p8">“Ya da Refah.”</p>

  <p class="p8">“Ya da memlekette yeterince Müslüman yok!” dedi Şafak, taşı gediğine koymuş gibi kurnaz kurnaz gülerek.</p>

  <p class="p8">“Bence, o öyle zaten. Ama, sosyal demokrat da yok!”</p>

  <p class="p8">“Bırak efendim,” dedi Şafak yeniden, “Bunu kim senin gördüğün gibi görüyor ki!” kadının kulağına eğildi,</p>

  <p class="p8">“Bana bak, ben benden akıllısından hoşlanmam, ha!” bir öpücük kondurdu.</p>

  <p class="p8">“Estağfurullah!” dedi Rodoplu, bunun bir uyarı olup olmadığını düşünmemişti bile.</p>

  <p class="p8">“Efendim,” diyerek söze girdi Duran Kuran, “Biz tabii Atatürk’ün çizdiği Misak-ı Milli sınırları içindeki Türkiye’nin bağımsızlığından, bütünlüğünden yanayız, öyle şartlanmışız. İstiklal Savaşı’nı antiemperyalist, anti-kapitalist bir savaş olarak değerlendirdiğimiz için, onun ilkelerini, Atatürk ilkelerini savunmayı şiar edinmişiz.”</p>

  <p class="p8">“İyi de, Duran Bey, şiar edinmeyen var mı, kardeşim? Bak, Misak-ı Milli’den bahsediyorsun. Misak-ı Milli’yi ilân eden son Osmanlı Meclisi’dir. Atatürk değil. 1920’nin Ocak’ında. Büyük Millet Meclisi daha henüz ortada yoktu. Neyse. Bir yandan, Behice Boran dâhil, Türk halkı bir millet olarak bilincine Kurtuluş Savaşı ile varmıştır diyeceksiniz, öte yandan, milliyetçiliği tükaka eder gibi yapacaksınız; bu da mümkün olmadığı için tutarsızmışsınız izlenimi vereceksiniz!”</p>

  <p class="p8">“Baksana, milliyetçiliği de ne hale getirdiler!” dedi, Erol.</p>

  <p class="p8">“Eee, sahip çıkın! Yeniden yorumlayın, anlatın. Papaza kızıp oruç mu bozulurmuş!”</p>

  <p class="p8">Günay’ı ne kadar şaşırtmış olabileceklerini tahmin edebiliyordum.</p>

  <p class="p8">“Şu Saidi Nursi,” diye başladı, Duran.</p>

  <p class="p8">“Saidi Nursi sadece bir örnek,” diye atıldı Rodoplu, “Siz söylediniz diye söyledim. Olağanüstü bir adamdı. Her şeyden önce bir eylem adamıydı, skolastik batağa saplanmış bir medrese hocası değil. Kurtuluş Savaşı’nda Kuvayı Milliye’yi destekledi. Amacına ulaşması cehennem alevleri içinde yanmasına neden olacaksa, buna da razı olduğunu söyleyecek kadar da, şimdi kullanacağım kelimeyi yadırgayacaksın ama, halkçıydı! Düşünebiliyor musun, elli yıl önce, Avrupa medeniyetini alırken, ‘Japonları örnek almamız lâzımdır,’ diyecek kadar da ileri görüşlüydü! Türkiye bağımsız olmasın demediği gibi, Avrupa medeniyetini almayalım da demedi adam. Şimdi, sen bu adam gibileri dışlayacaksın. Niye? Kimi koyacaksın yerine? Nedir bu savurganlık? Ne kazanacaksın?”</p>

  <p class="p8">“Vallahi, bilmiyordum,” dedi Duran, arkadaşlarına bakarak.</p>

  <p class="p8">Birden sinirlendi, Rodoplu,</p>

  <p class="p8">“Bil, kardeşim! Bilin, ama artık!” deyiverdi, “Siz bilmezseniz kim bilecek?”</p>

  <p class="p8">“Doğru,” dedi Duran Kuran.</p>

  <p class="p8">“Haklısınız,” dedi, Erol, “Gerçekten, biz, ne yaptığımızı bilmiyoruz. İpin ucunu kaçırdık bir kere. Hayat gailesi, zaman da yok. Bir hayhuydur gidiyor işte!”</p>

  <p class="p8">“Ama, yakalayabilirsiniz!” Israr etti, Günay. “Bakın, küçücük bir grup yeter. Elli beş milyonluk koca Türkiye’den, beş yüz kişi çıkmaz mı?”</p>

  <p class="p8">“Ne olacak o beş yüz kişi?”</p>

  <p class="p8">“Araştıracak! Öğrenecek, oluşumları yorumlayacak. İdealleri kelimelendirecek. Mesela, bakın, bundan bir asır önce, 1883’te, İngiliz Fabian Cemiyeti kurulduğunda bu kadar üyesi bile yoktu.”</p>

  <p class="p8">Fabian Cemiyeti’ni bilmediklerini fark etti, “Fabian Cemiyeti, İngiliz İşçi Partisi’nin çekirdeğidir,” diye ekledi,</p>

  <p class="p8">“Adamlar işe bir İngiliz sosyalizmi nasıl kurulur, diye başladılar. Aynen, böyle: İngiliz sosyalizmi. ‘Yabancıların ihtilalci yöntemleri bizi ilgilendirmez; biz, İngiliz sosyalizmini geliştireceğiz,’ diye başladılar. Marx’ı, İngiliz ekonomisi, İngiliz tarihi, daha da önemlisi, İngiliz işçi sınıfının ahlâki değerleri çerçevesinde yorumladılar.</p>

  <p class="p8">Bakın, İngiliz İşçi Partisi’nin hamurunda temel bir ahlaki sav vardır. Büyük Yalan orada tutunamadı! O da, şuydu: Adamlar, İngiliz işçi sınıfının yaradılışı itibariyle, fıtraten, sosyal adaletin gerçekleştirilmesinden yana olduğunu iddia ediyorlardı. Sermaye ile emek arasındaki çelişkiyi yadsımıyorlardı ama işçi sınıfının asıl gücünün ahlâkından kaynaklandığına inanıyorlardı!</p>

  <p class="p8">Bu Marx’tan esaslı bir sapmadır, ama, İngiliz işçi sınıfının desteğini bu sapma yani uyarlama sağladı. Yani, ana değerlere dokunulmadı, aksine, ne inşa edildiyse, ana değerlerin üzerine inşa edildi! Ne gibi? Mesela, işçiye gidip, ‘Bak, sen, komşusu açken tok yatanlardan değilsin, değil mi?’ diye sorup, olumlu cevap aldıktan sonra, ‘O zaman, SHP’ye kaydolacaksın arkadaş,’ diye başlayıp, nedenini açıklamak, gibi. ‘Önce imama küfretmeyi, içki içmeyi, karının başını açmayı öğren, sonra bize gel, çünkü biz ilericiyiz,’ gibi değil! Efendim, bu sosyalizm değilmiş! Ne gam?! Adamlar bu da İngiliz sosyalizmidir, dediler, çıktılar işin içinden. Başarıları da meydanda.” Şafak’a döndü,</p>

  <p class="p8">“Marx’ın öğretisinin namusunu korumak bize mi kaldı?” diye sordu,</p>

  <p class="p8">“Baban, camiden çıkmıyormuş, Bu bir veri. İşçilerin cumaya gittikleri de bir veri. Pekâlâ. O zaman yapılacak şey, sosyal demokrasiyi camiye getirmektir.”</p>

  <p class="p8">“Hadi, canım sen de! Olacak iş mi?”</p>

  <p class="p8">“Niye olmasın?”</p>

  <p class="p8">“Bırak, efendim! Adamlar şeriat istiyor, yav!”</p>

  <p class="p8">“Yapma, canım! Refah Partisi’nin aldığı oy ortada! Yine de, herkesin gönlünde bir aslan yatar, bu kabul. Ama, İslâmiyet’te eman müessesesi diye de bir şey vardır. Tabii, şimdi, bunun ne olduğunu da bilmezsiniz.”</p>

  <p class="p8">“Yok, valla,” dedi, Duran.</p>

  <p class="p8">“Efendim, Mekke döneminde, Müslümanlar Habeşistan’a sığınmak zorunda kalırlar. Habeş necaşisi Hristiyan’dır, ama, Hazreti Muhammed, ‘O adaletli bir insandır,’ demiş, orada yaşamalarına cevaz vermiştir. Necaşi, onların Müslümanca yaşamalarına izin verdiği sürece detant mümkündür. Adalete riayet edildiği sürece Müslümanlar uzlaşmazlar diye bir şey yoktur. Tersine. Mesela, yine aynı dönemde necasi olanlara İslamiyet hakkında sorular sorduğunda, Kuran’dan yakın gelebilecek ayetleri anlatmakla, yani, asgari müştereklerle başlarlar. Ne bileyim, Meryem’i anlatırlar da, mesela, üçleme yapanların müşrik olduğunu söyleyen ayetten başlayıp, işi yokuşa sürmezler. Uzlaşma yolları ararlar.</p>

  <p class="p8">Şunu söylemeye çalışıyorum, Türkiye Cumhuriyeti, Habeş necaşisi bile olsa, Müslümanlarla uzlaşma yolu vardır. En kötü ihtimalle, bu yol denenir. Silah zoruyla değil, uzlaşarak, birlikte yaşanır.”</p>

  <p class="p8">“Şu üç günlük dünyada uğraşamam!” dedi, Şafak, “Aman, gülüm, bu dünyanın içinden çıkayım da, ahiret kalsın!”</p>

  <p class="p8">“Türkiye’nin siyasal kaderini biçimlendirmeye talipsen, uğraşacaksın!” dedi Rodoplu, sertçe.</p>

  <p class="p8">“Boşverr! Biz ne devlet adamları gördük! Bakma, sen, biz onların hepsinden iyiyiz. Benim arkadaşlarım koç gibidir, koç!”</p>

  <p class="p8">“Türkiye’yi bu hale getirenler, o senin dediğin devlet adamları değil mi? Kim derleyecek toparlayacak? Sizler de kıpırdamazsanız, kim?”</p>

  <p class="p8">“Dur bir pırtık, Şafak, da!” diye müdahale etti, Duran, konuşmanın sonunu duymak istiyordu,</p>

  <p class="p8">“Kapitalist bir toplumda yaşayan Müslümanlar, sosyal demokrat bir toplumda haydi haydi yaşarlar,” dedi Günay,</p>

  <p class="p8">“Bir Erdal İnönü çıksa, ‘Ben sosyal demokratım, çünkü komşusu açken tok uyuyan bizden değildir,’ deyiverse, kim ne diyebilir? ‘Toprak işleyenin su kullananındır’ ile ‘Yeryüzünde ne varsa Allah’ındır’ arasında ne fark var? Yani, neticeden bir mesaj iletilmek istenmiyor mu? Niye ortak bir dil kullanılmasın ki?”</p>

  <p class="p8">“Erdal Bey de amma hadis okur ya!” diye gülmeye başladı Duran.</p>

  <p class="p8">“Okumaz, tabii,” dedi, Rodoplu, o da gülüyordu, “Bir kere, ‘laik’ ya, dostumuz, kendisine aforoz edilmiş bir geçmişin bilgisini yediremez. Bırak, dillendirmeyi, biliyor olmayı bile yediremez!”</p>

  <p class="p8">“Haklı da,” diye ekledi, “SHP Kadınlar Kolu’nun vizonlu Atatürkçülerinin ona nasıl bakacaklarını düşünebiliyor musunuz?”</p>

  <p class="p8">“Vizonluları bırak, kapıcı karıları bile sırt çevirir,” dedi, Şafak.</p>

  <p class="p8">“Doğrudur. Ama, kim ne derse desin, bir insan, ya liderdir ya değildir! Şimdi, bakıyorum, en ilerici geçinenimiz bile statükocu. Şafak bile hâlâ, CHP’li olmaktan bahsediyor! İsmet İnönü dönemi sanki asr-ı saadet mübarek! Nesi asr-ı saadet? Demokratikleşme desen yok, ekonomik kalkınma desen yok! Yapılan yanlışların, kaybedilen zamanın haddi hesabı yok! Ne var?”</p>

  <p class="p8">“Demokratikleşme yok, olur mu?” diye söylendi, Erol, “Çok partili döneme İsmet Paşa’nın sayesinde girdik!”</p>

  <p class="p8">“Değil be, kardeşim. Değil! Müttefikler dayattılar. Bak, biz, Birleşmiş Milletlere, 10 Aralık 1945’te girdik. Girebilmenin iki koşulu vardı, birincisi, Almanya’ya savaş açmış olmaktı ki, onu CHP hükümeti zaten daradar ve en haysiyetsiz bir biçimde, harbin bitimine on dakika kala ilân etmişti,” Şafak’a döndü,</p>

  <p class="p8">“Senin babanın evini yıkan da bu oldu, ya. Köy Enstitüleri’ni kapattılar, çünkü Alman modeli üzerine kurulmuştu, Almanya yenilince tükaka, yani komünist oldu garibim! Şöyle bir düşün, camiden çıkmadığı zaman var mıydı? Neyse!</p>

  <p class="p8">İşte, ikinci koşul da çok partili olmaktı. Bizde uluslararası anlaşmalar, malum, kanun olur. Birleşmiş Milletler Tüzüğü de kanun oldu. Yani, kimse kendini kandırmasın, İnönü’nün Demokrat Parti’ye göz yumması, Abdülhamid’in Meclis-i Mebusan’ı açmaya razı olmasından farklı değildir!”</p>

  <p class="p8">Masada oturanların sıkıntılı yüzlerine baktı,</p>

  <p class="p8"><span class="t16">“Ne kadar büyük bir yalan yaşadığımızın farkında mısınız? Değilsiniz... Değilsiniz, çünkü o kadar uzun zamandır, o kadar çok kişinin paylaştığı bir yalan ki, bu! Doğruyu duyduklarında insanların yüzlerine bir maske iniyor sanki!”</span></p>

  <p class="p8">İzleyen sessizlik ürkütücüydü. <span class="t15">İtalik’ler</span> devam etti,</p>

  <p class="p8"><span class="t16">“Politika ve eylem adamlarının en zayıf yanı, düşünce adamını küçümseyişleridir. Beyinle kol, kuram ile eylem el ele vermedikçe, toplum sıhhate kavuşamaz! Biliyorum, biliyorum; vatandaşları günün çetin kavgalarında yer alırken yıldızlara serenat besteleyen bedbahtın adı savaş kaçağıdır. Ama, Günay’cım, bak, küsüyor insanlar! Farkında değil misin?”</span></p>

  <p class="p8">İnsanları yorduğu, keyiflerini kaçırdığı düşüncesi giderek hâkim oldu. Göz ucuyla Şafak’a baktı, genç adam, beklediği gibiydi: gözlerini rakısına dikmiş, öylece oturuyordu. Oysa, hoş bir gece geçirmeye, kadınını can dostlarına tanıştırmaya, belki de onunla övünmeye gelmişti. Daha da kötüsü, eğer kurtuluşumuz, bir elimizle, Gümüşhane, Bayburt ya da Erzurum’u, öteki elimizle New York’u tutmaktan, aydınları camiye, camidekileri AKM’ye sokmaktan geçecekse, birleştirici olmak zorunluluğu vardı.</p>

  <p class="p8">“Hayır, öyle de olsa, ne olur, diye düşünmek de mümkündür,” diye, tekrar başladı Günay.</p>

  <p class="p8">“Bir yandan da hizmet etmeyi sürdürüyordum ki, yabancılaşmasınlar. Bazı konularda anlaşamasak bile, dost olabileceğimizi, hiç değilse Şafak’ın arkadaşları oldukları için başımın üzerinde yerleri olduğunu iletmeye çalışıyordum. ‘Nihayet bir devlet başkanı ülke çıkarlarına uygun olacak şekilde politika değiştirir, önemli olan bu değil!’ dedim, ‘Önemli olan, asr-ı saadet hülyasının rehaveti!’</p>

  <p class="p8">‘Lütfen, kusura bakmayın, size yükleniyormuşum gibi oldu da! Ama, işin o kadar başındasınız, sizi o kadar önemsiyorum ki, içim titriyor. Çünkü, siz de bir şey yapamazsanız, bu gidişatı siz de yönlendiremezseniz, ört ki ölem!”</p>

  <p class="p8">“Ben asr-ı saadet nedir, onu da bilmiyorum ki, gülüm!” dedi, Şafak, sen de işi gücü bırakmış nelerle uğraşıyorsun tonlamasıyla. Günay, sesini, “sakin olmaya yemin etmiş gibi” denetledi,</p>

  <p class="p8">“Hazreti Muhammed ve dört halife devri.”</p>

  <p class="p8">“Bırak, gülüm, yav, dine de başkası sahip çıksın! Çıkanlar var işte!”</p>

  <p class="p8">İncelikli düşünce gerektiren hiçbir şeye yanaşmayacağını bir türlü anlamak istemiyordu Şafak’ın!</p>

  <p class="p8">“Onu demiyorum ki, canım!” dedi, “Ben, gerçeklere sahip çıkmaktan bahsediyorum. Din bu gerçeklerden birisi ise, ki öyle, ona da sahip çıkmaktan bahsediyorum. Sonra, başkası kim? Niye, sen değil de, ‘o’ sahip çıksın? Bak, arkadaşa! Yarın milletvekili olacak! Türkiye’nin siyasi kaderini biçimlendirmeye talip. Cahil bir Osmanlı veziri gibi, gidip olmadık bir anlaşmaya imza mı atsın? Dünyaya hükümdar olamayacak bir şey varsa, o da cehalettir, inan bana! Eşkıya hükümdar olur da, cehalet olmaz! Hükümdarı, tabii, iktidar anlamında kullanıyorum. Buna, muhalefete iktidar olmak, muhalefete muktedir olmak da dahildir. Yoksa, Erol Bey de gelir, binlerce milletvekili örneği, koltuğunda misafir gibi oturur, dönemi bitince de kaybolur, gider.”</p>

  <p class="p8">“Doğru,” dedi, Erol.</p>

  <p class="p8">Ne ki, bir dönem sonra karanlığa karışma olasılığının adamı sahiden etkilemediğini hissetmişti Günay.</p>

  <p class="p8">“Sanki, ona, bir dönem milletvekilliği yetecekti,” diye anlattı, “Ülkenin tarihine imza atıp atmaması önemli değildi. ‘Ülkelerinin kaderlerini değiştirmeye soyunanlar, kaderlerinden utananlardır,’ derler ama anlaşılan kaderinden memnundu müstakbel milletvekili adayı. Belki de, kendisini öyle bir konumda, ülkenin geleceğine ilişkin söz sahibi olmak konumunda göremiyordu.”</p>

  <p class="p8">“Sen de, ‘politika yapmak’ denilen şeyin, kendi içinde, bizatihi bir kariyer olduğunu göremedin!” dedim, “Bu adamların politika üreticisi değil, satıcısı, komisyoncusu olduğunu göremedin! Politikanın tezgâhtarlığını yapıyorlar ve bu onlara yetiyor!”</p>

  <p class="p8">Gerçekten de, bunun bir geri kalmış ülke sendromu olduğunu düşünüyordum. Ticaret, elbette, üretimden, sanayiden daha cazip olacaktı!</p>

  <p class="p8">“Üretici kim peki? Genel Merkez mi?” diye sormuştu, Günay.</p>

  <p class="p8">“Bilmem,” dedim, “Herhalde.”</p>

  <p class="p8">“Hadi, canım sen de!” diye patladı, “Tüzüklerini de biliyoruz!”</p>

  <p class="p8">Aklı, milletvekili aday adayındaydı Günay’ın. Erol Bey’e döndü, “Oysa, gerçekler, aktif ve pasif tortularıyla bir toplumsal değerler bütünü oluştururlar,” diye sürdürdü,</p>

  <p class="p8">“Din dâhil, çözümlenmekten üşendiğimiz değerlere ‘Başkaları sahip çıksın,’ dersek, ‘Topluma başkası sahip çıksın,’ demiş oluruz. O zaman da, ‘Peki, canım, sen kimi temsil ediyorsun?’ diye sormazlar mı adama?”</p>

  <p class="p8">“Hadi, canım,” dedi Şafak, “Bizim SHP seçmenlerimiz yok mu? En kötü zamanımızda yüzde yirmi alırız, da!”</p>

  <p class="p8">Günay’ın <span class="t15">italik</span>’lerini görebiliyordum! <span class="t15">Statüko her zaman taraftar bulur, da! Konuştuğumuz bu değil ki!</span> Yine de başka türlü anlatmaya çalışmıştı,</p>

  <p class="p8">“Hayır, sizin seçmenleriniz yok!” dedi, “Size, denize düştüğünü fark ettiği zaman, yılana sarılır gibi oy verenler var. Sosyal demokratsınız diye oy veren yok! Yine de, ne kadar denize düşerse düşsün, sizi, özgür iradesiyle bir kez iktidar yapmadı bu halk. Asker, ordu bürokrasi, basın, tüm destek, gene de olmadı! Olmuyor. Nedenini düşünmek gerekmez mi?”</p>

  <p class="p8">“Doğru, söylüyor,” dedi Duran.</p>

  <p class="p8">“Şöyle düşün. Mesela, bu yılbaşı gecesi TRT programında, Bülent Ersoy ile Zeki Müren dans edeceklermiş.”</p>

  <p class="p8">“Yapma, yav!”</p>

  <p class="p8">“Evet! Buna dördümüz de tepki gösteriyoruz, değil mi?”&nbsp;</p>

  <p class="p8">“E, mutlaka!” dedi, Erol.</p>

  <p class="p8">“Peki, bu tepkiyi, sosyal demokrat terimlerde nasıl ifade edeceksiniz? Karşınıza birisi geçse de, ‘Efendim, demokrasi var! Herkes herkesle dans eder. Sansür edemezsiniz!’ dese, ne diyeceksiniz? İlan edilmiş bir ahlâk sisteminiz yoksa başınızı öte yana çevirmek zorundasınız. Yine, aynı yere geliyoruz; iktidara hükümdar olamazsınız!”</p>

  <p class="p8">“Muhalefet de olamayız.”</p>

  <p class="p8">“Onu söylemeye çalışıyorum. Muhalefete de iktidar olmazsınız. Müslümansanız kolaydır. Örneğin, İslâmiyet ehl-i kitabın, yani, semavi dinlerden birisine mensup olanın içki içmesine izin verir, ama, örnek teşkil edecek şekilde içmesine izin vermez, yani, Müslüman mahallesinin ortasına meyhane kurdurmaz.”</p>

  <p class="p8">“Salyangoz sattırmaz!”</p>

  <p class="p8">“Evet, salyangoz sattırmaz. Efendim, liberalseniz, hoş görürsünüz, libertinseniz, ağzınızın suyu akar. Peki, Türk sosyal demokratı ne yapar? Kadınların çırılçıplak denize girmesi karşısındaki tutumu ne olur? Efendim, bir öğretim üyesinin, mesela Tevfik Çavdar’ın, bir yabancı profesörün, Taro Yamane’nin İstatistik kitabını satır satır çevirip, kendi yazmış gibi yayınlaması halinde, nasıl bir tavır takınır?”</p>

  <p class="p8">“Oh hoh! Bizim üye listelerimiz bile dandik, gülüm, sen neden bahsediyorsun?!”</p>

  <p class="p8">“İyi ya işte! Yok, aslında birbirinizden farkınız, üstelik siz taş atıyorsunuz. Hayır, şu olur, münferit üçkâğıtlar olur. Olur da, Parti’nin genel bir tavrı vardır; tavır konur. Ama, bakıyorsun yok. Yani, bakın, rüşvet suçlamalarının ardında da, ahlaki bir tavır değil, ‘o yapıyor da, ben niye yapamıyorum,’ ya da ‘o yaparsa ben de yaparım’ yatıyor. Şöyle söyleyeyim: Efendim, sol kanatın üye listeleri dandik de, Baykalcılarınki dandik değil mi?”</p>

  <p class="p8">“Dandik, tabii. Bizimkiler de dandik.”</p>

  <p class="p8">“İşte, sofizm, bu. Bir şey aynı anda doğru ve yanlış olabiliyorsa, yani, biz yaptığımız zaman doğru çünkü bizim amacımız daha saygın türünden bir anlayış topluma egemen oluyorsa, ahlâk erozyonu kaçınılmazdır. Ahlâk erozyonu, değerlerin kaybı, tepkisizleşmek anlamında. Bu yerleştikten sonra, zaten ört ki ölem. Nitekim, bir rivayete göre, bu CIA’nın taktiğidir. Ülke nüfusunun ses getirecek potansiyeli olan, üst düzey yüzde iki buçuğunu hemen her şeyi hoş gören, her şeyi içine sindirebilen, tepkisiz bir yığın haline getiriyorsun. İşte, Bülent Ersoy-Zeki Müren dansı gibi; işte, Adıgüzel cinayetinin karanlıkta kalması gibi; işte TRT’nin Türkçe’yi katletmesi gibi; işte, SBF Dekanı’nın Dev-Genç yasalarını kabullendiğini ilân etmesi gibi; işte, basında asparagas haber gibi; işte, Süleyman Demirel’in demokrasi havariliğinin kabullenilmesi gibi; işte, Kastelli’nin hâlâ ayakta olabilmesi gibi; işte, kopyanın okullarda vakayı adiyeden olması gibi; işte, film yönetmenlerinin yabancı filmleri plân plân kopya ediyor olmaları gibi; işte, karakolda dayak yiyen adamın ölmediğine ciddi ciddi şükretmek gibi; işte Hızır Servis ambulanslarının oksijen tüplerinin boş olması gibi. Gülmeyin! Nasıl bir batağın içindeyiz, baksanıza!”</p>

  <p class="p8">“Günay Hanım, ne demiş şair? ‘Güleriz ağlanacak halimize’, demiş!”</p>

  <p class="p8">“Ağlanacak halimizin de farkında değiliz ki! Doğal kabul ediliyor. Batı toplumlarının ne denli kuralcı olduğunun kimse farkında değil! Bilir misiniz ki, İngiltere’de, belediye bir tarafa, mahalle halkından izin almadan evinize neredeyse bir çivi bile çakamazsınız! Hani, diyelim müstakil evinizi bölüp, üç-dört daire çıkarmak istiyorsunuz. Mahalleli hayır derse yapamazsınız! Katılımcılık denilen şey budur! Hangi belediye başkanının ya da imar müdürünün işine gelir?”</p>

  <p class="p8">“Gelmez, valla!”</p>

  <p class="p8">“Büyük Yalan dediğim bu işte! Herkesin -<span class="t15">mış</span> gibi yapıyor olması. Kuralsızlığı baskıdan kurtulmak, özgürleşmek sanır oldu. İş öyle bir hale geliyor ki, hangi örneği versem, ‘o da bir şey mi?’ deyip, daha kötü bir örnek verebilirsiniz. Verebilirsiniz ama, örnekler doyum noktasına ulaştığında, kitle duyarlılığı yalama olur. Nitekim bu oldu. Bu ülkede artık kimsenin yüzü kızarmıyor. Türk erkeğinin sahici tepki gösterdiği tek şey karısının kendisini aldatması. Namus, bu kadar ucuzladı! Bakın, kadın olduğum için iyi biliyorum, birisine ‘Haysiyetsiz adam!’ desem, ‘Ne oldu, sana mı sarktı?’ diye cevap alabilirim!”</p>

  <p class="p8">İzleyen gülme içten değil, tam anlayamamaktan gelen sıkıntılı gülmeyi. Haklıydılar. Daha önce de söylediğim gibi, Günay’ın kurduğu bağlantıları ona bu kadar yakın olan ben bile her zaman anlayamazdım.</p>

  <p class="p8">“Yani, haysiyetsiz, derken, belden üstü namustan, kafa namusundan bahsettiğimi anlatamam. Öyle oportünist bir toplum olduk ki, insanları başkalarına yaptıkları ile değil, bize olan muameleleri ile ölçmeyi bir marifet sanıyoruz. Oysa, bize karşı iyi ama bir başkasına kazık atan adamla selamı sabahı kesmemiz lâzım. Âlemin karısının kolundan bileziğini çalıp, kendi karısına veren bir adamı ‘kocacım’ diye karşılayan kadın da suç ortağı değil midir? Farkında mısınız, ‘o senin sorunun!’ diye bir anlayış peydah oldu. İngilizce’den çevirme -bu söylediğim, yabancı bir dilde eğitim yapıp, onun ahlaksal kalıplarını almanın iyi bir örneğidir- bir kalıp bu! ‘O senin sorunun’, diye başladığın zaman, faşizmin önlenemez yükselişini de oynamaya başlarsın. Kimsenin kimse için parmak kıpırdatmadığı, her kaptanın kendi gemisini kurtarmaya çalıştığı, sonu kaçınılmaz bir felâkete doğru gidiş başlar! Bir ülkenin kendine özgü değerler sistemini ortadan kaldırdınız mı, izleyen kaosta egemen ulusun değerlerini dayatabiliyorsunuz. Dayatmak ne kelime, millet can simidi gibi sarılıyor.”</p>

  <p class="p8">“Gülüm, sen üzme kendini! O, o kadar da kolay değil, canım!”</p>

  <p class="p8">“‘<span class="t15">Nasıl, kolay değil? Sen evli bir adamsın ve ben seninle beraberim. Karını da senin sorunun diye geçiştiriyorum. Nasıl kolay değil?</span>’ demeliydim,” dedi, Günay, “Ama o anda sıkmadı. Söyleyemedim!” Kendisine duyduğu öfkeyi başka türlü ifade etmişti,</p>

  <p class="p8">“Nasıl kolay değil? Düşünsene, bir toplumun değerlerini senin istediğin doğrultuda etkileyecek faaliyetleri sürekli ve sistematik olarak uygun yazarlara ödül vermek gibi, efendim, feşmekân tiyatrocunun oyununun yurtdışında haber yapılmasına öncülük etmek gibi, efendim, amaçlarına ters düşen insanların bir açığını afişe edip, gözden düşmelerini sağlamak gibi. Anadilden gayri bir dilde yapılan eğitimini desteklemek gibi. Unutmayın, dünya iletişim şebekesinin yüzde yetmiş beşi Amerika’nın kontrolünde.”</p>

  <p class="p8">O çok iyi bildiği hışmının, misafirlerine yönelmek üzere olduğunu da hissediyordu. Kapıyı çalmak üzere olan felâketi anlatamamanın, çaresizliğin öfkesiydi bu.</p>

  <p class="p8">“Allahtan aklım başıma geldi de sustum,” dedi, “Hırsımı içkiden alacakmışım gibi, bardağıma yumulduğumu hatırlıyorum.</p>

  <p class="p8">Gözlerini yummuş, bu ortamdan çıkıp, başka bir yerde açmak ister gibi beklemişti.</p>

  <p class="p8">“Başın mı ağrıyor, sana bir kahve yapayım mı?” diye sordu, Şafak. Duyduğu minnet hissi anlatılır gibi değildi, sarhoş olmaya başladığını düşündü,</p>

  <p class="p8">“Hayır. Ama, biraz buz çıkar istersen,” dedi.</p>

  <p class="p8">Şafak’ın ev sahibini oynaması hoşuna gitmiş olmalıydı.</p>

  <p class="p8">Epeydir buz bekleyen Duran kalkındı,</p>

  <p class="p8">“Ben çıkarayım.”</p>

  <p class="p8">“Yok, yok, Şafak çıkarır,” cevabının genç adamın özel konumunu perçinlemeye yönelik olduğunu fark edince hüzünlendi. Belli etmekten korktu,</p>

  <p class="p8">“Siz hiç sahici Türk müziği dinlediniz mi?” diyerek lafı değiştirdi,</p>

  <p class="p8">‘İstanbul Üniversitesi Türk Musikisi Araştırma Merkezi? Doç. Oruç Güvenç?’” Dinlememişlerdi,</p>

  <p class="p8">“O zaman size bir ziyafet!” dedi, “Özellikle, size Erol Bey!”</p>

  <p class="p8">“Efendim, bu zaten bütünüyle bir ziyafet,” dedi Duran, masayı, evi ve ev sahibesini göstererek. Gerçekten nazik bir adamdı,</p>

  <p class="p8">“Dinleyelim, bakalım!” dedi Erol. Üstünlük taslamak istememişti, sesinin mahcubiyetinden öyle çıktığını düşündü, Rodoplu.</p>

  <p class="p8">Kaseti ancak birkaç denemeden sonra çalabildi, mahcup oldu,</p>

  <p class="p8">“Teknik becerim, maalesef bu kadar!”</p>

  <p class="p8">Gelip gelip de gelemeyen akarsuydu, kanun; ney suyun melalini boğuk boğuk haykırdı. Sonra karşılıklı konuştular. Ney ağladı, yakardı, kanuna. Kalksın, boşansın istiyordu. Kanun, mırıl mırıl direndi. Bir süre böyle çekiştiler. Kudüm dayanamadı, neyi destekledi; haydi! haydi! haydi! haydi! haydi! haydi! hay!!! Haydi! haydi! haydi! haydi! haydi! haydi! hay!!! Haydi! haydi! haydi! haydi! haydi! haydi! hay! haydi! hay! Haydi! haydi! haydi! haydi! haydi! haydi! hay!!! Ses yükseldi, yükseldi, vadileri, dağların doruklarındaki buzulları koynuna aldı! Kartal’lar, ne olduğunu görmek için kanatlandılar. Akarsu, ricaları kıramadı, önce yavaş yavaş, sonra hoplaya zıplaya koşmaya başladı. Çıngır çıngır şarkı söylüyordu. Tribünlerdeki mineler mavi mavi gülümsediler. Güneş ışığını gök kuşağı yapacak şekilde ayarladı. Çalgılar şöyle bir es verdiler, sonra hep beraber güneşe şükranlarını sundular. Karşı dağlardan bir kadın sesi katıldı, <span class="t15">“Gözlerin aldı mene, kemende saldı mene, getme getme gel, gözel yar, getme getme gel!”</span> diye yalvardı, suyun arkasından. Nereden çıktığı belli olmayan kavallar katıldı, <span class="t15">“Amandır koymayayım, yâr gözden saldı mene, getme getme gel, gözel yâr, getme getme, gel!”</span></p>

  <p class="p16"><span class="t15">Gurbanam han gözüne yar, nazla bahan gözüne yâr</span></p>

  <p class="p8"><span class="t15">Yene sürme çekipsen, eller yıkan gözüne yar, getme getme, gel!”</span></p>

  <p class="p8">“Getme, getme” diye yakardığının Türkiye olduğunun farkındaydı. Burun direği sızladı Günay’ın. Bütün gücüyle sevmeye çalıştığı adamlara baktı. Onlar da, hüzünlenmiş gibiydiler.</p>

  <p class="p8"><span class="t16">“Tükettikleri atmosferin hakkını veren Türkler, hayatı karşılayan Türkler, vakur, güvenli, kişilikli, biyofil, özgün Türkler, adil, tamamlanmış Türkler. Medeniyetlerini dünyadan esirgemeyen Türkler. İsimsiz ve sessiz çoğunluk. Yarının milletvekilleri, Türkiye’nin taşeronları.”</span></p>

  <p class="p8">Derin bir sessizlik içinde dinlediler.</p>

  <p class="p8">“Bir Amerikalı olmak ne demektir biliyor musunuz,” diye söylendi Günay, neden sonra,</p>

  <p class="p8">“Amerikalı olmak dünyanın neresine gidersen git kendi türkünü duymak demektir.”</p>

  <p class="p8">“Öyle, değil mi?” dedi Duran.</p>

  <p class="p8">“Bir bakarsın, bir çekik gözlü Japon ya da bir palabıyık Türk ya da koca ağızlı bir Afrikalı, elinde gitar, senin türkünü söyler! Söylerken de gözü sendedir; beğenecek misin diye merak ediyordur. Yaltaklanır. İyi taklit edip de, beğendirdi mi, ondan mutlusu da yoktur ha! Her yerde bir Madonna ya da Michael Jackson görsen, dünyanın sana ait olduğunu sanmaz mısın? Nairobi’nin ortasında ya da Kuzey Kore’de İbrahim Tatlıses’i taklit eden adamlar olduğunu düşünmek ne garip değil mi? Amma da güvenli olur insan!”</p>

  <p class="p8">Uzandı, bir sigara yaktı. Dumanı gözüne kaçtı.</p>

  <p class="p8">“Gücüme gidiyor,” diye söylendi, “Gücüme gidiyor! Kendi türkümüzü duymak istiyorum!”</p>

  <p class="p8">Sesi titriyordu, Şafak farkına vardı. Elini omzuna attı, gözlerini gözlerine dikti,</p>

  <p class="p8">“Ben sana türkü söylerim,” dedi.</p>

  <p class="p8">“Sahi, söyler misin?”</p>

  <p class="p8">Özden’in yüreğinin derinliklerini görmek ister gibi baktı, Günay Rodoplu. Yemin ettirir gibi baktı,</p>

  <p class="p8">“Söylerim,” dedi, Şafak, yine.</p>

  <p class="p8">“Peki.”</p>

  <p class="p8">Misafirlerine döndü,</p>

  <p class="p8">“İngiltere’de, Amerika’da, Fransa’da, Uzakdoğu’da, gençlerin bağlama takımları kurup, birbirleriyle yarıştıklarını görmek, Türkçe telaffuzlarını küçümsemek, yetenek vaat edenlere İstanbul Belediye Konservatuarı’nda, ‘Karacaoğlan Bursu’ vermek istiyorum! İyi mi? Bob Dylan’ı, AKM’de Neriman Altındağ Tüfekçi ile ‘Hoyrat’ı söylerken görmek istiyorum! Bu da iyi mi?”</p>

  <p class="p8">“Sana, ben, türkü söyleyeceğim, dedim, da! Demedim mi, kız?” hatırlattı Şafak.</p>

  <p class="p8">“Evet, sen söyleyeceksin,” dedi, Günay.</p>

  <p class="p8">Erol Çiçek, başını önüne eğdi, Duran Kuran keyifle izliyordu.</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p1"><span class="t17">&nbsp;</span></p>
</body>
</html>
