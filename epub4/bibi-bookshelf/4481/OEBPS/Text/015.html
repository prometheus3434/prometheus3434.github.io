<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>ŞAFAK ÖZDEN YEŞİL ELMA, KEKİK VE TARÇIN KOKUYORDU!</title>
</head>

<body>
  <h1 class="h10">ŞAFAK ÖZDEN YEŞİL ELMA, KEKİK VE TARÇIN KOKUYORDU!</h1>

  <p class="p7">&nbsp;</p>

  <h2 class="h20"><a id="ncx2595"></a>I</h2>

  <p class="p7"><span class="t2">&nbsp;</span></p>

  <p class="p8">Çünkü, Anadolu yeşil elma, kekik ve tarçın kokuyordu. Sonraları bunlara başkaları da eklendi: Taze çimen, çıra, çakıl, akarsu. Sıfatların sonu gelmez gibiydi.</p>

  <p class="p8">Bir düş, bir özlemdi Şafak Özden.</p>

  <p class="p8">Bir toprak parçasının nasıl cismanileştiğini, Özden’in kişiliği ile birebir örtüştürüldüğünü gördüm! Başı pare pare dumanlı dağlara yakıştırdı Günay onu. Memleketinin Ziganaları gibi yüce, sarp, zor geçit verir; çamları, yalçın kayalarından fışkıran buz gibi suları ile nefes kesecek kadar güzel, bir o kadar da “temiz, hayırhah ve asude” gördü. Ziganalar gibi “heybetli ve ketum ve dimdik”ti. Bir basit türkü, “almalar olanda gel, aney...” adamın saygılı alçakgönüllülüğünün, insancıl hüznünün, erkekliğinin simgesi oldu. Doruklardaki mekânından, güneşe bu türkü ile eşlik eder, doğurur ve bastırırdı, Şafak Özden. (Günay, Anadolu güneşinin neyden başka bir müzik aletine ‘Katiyyen!’ yüz vermeyeceğini söylerdi! İsterse Beethoven’inki olsun, bir senfoniye mümkün değil çıkmazdı!)</p>

  <p class="p8">Toprağın tarihi, Şafak’ın tarihi, toprağın kaderi Şafak’ın kaderiyle bütünleşti. Şafak’a inancını kaybettiğinde, daha doğrusu inancı hunharca gasp edildiğinde, yurttaşlarına, “Büyük Yalan”ın bir yalan olduğuna ilişkin son umut kıvılcımları da söndü.</p>

  <p class="p8">Durrell’in, “tutkusuz bir aşkla sevemeyecek kadar onurluydu,” dediği kadınlardandı. O noktada, artık “Kafdağı”nın ardına göçmesini engelleyen bir şey kalmadı.</p>

  <p class="p8">“Varken de yoktum, yokken de varım, canım! Hepsi, bu!”</p>

  <p class="p8">Ben, Şafak’la ilişkisini o ağır ameliyattan sonra bedenine yeniden kavuşmuş olmasının getirdiği epiküryen ruh haline veriyor, abartılmış ama anlaşılır buluyordum.</p>

  <p class="p8">“Yanılıyorsun,” dedi Tülin, “Epiküryen ruh haliyle ilgisi yok. Keşke olsa! Şafak onu eğlendirmiyor. Bilakis...” ‘bilakis’in sonunu getirmedi,</p>

  <p class="p8">“Günay, seviyor onu,” dedi, “Çok iyi tanıyor. Avucunun içi gibi tanıyor, içinden bir parça gibi tanıyor ve seviyor!”</p>

  <p class="p8">Günay’ın, Şafak’ı herkesin ortasında tokatladığı (o olayı daha sonra anlatacağım) akşamın ertesi günü, Sütiş’te buluşmuştuk. Bertolucci’yi görmeye gidecektik, bir kahve içimlik vaktimiz vardı. Ne ki, galiba o günlerde bir araya geldiğimizde hep Günay’ı konuşur olmuştuk. Neden olduğunu da bildiğimi sanıyorum. Şafak’la geliştirdikleri beraberliğin hepimizi belirli ölçülerde dışlayan bir tarafı oluşmuştu. Ve hepimiz, Günay’a ilişkin haberleri birbirimizden alır, parçaları bir araya koymaya çalışırdık. Şimdi düşündüğümde, bu yabancılaşmada Günay kadar bizim de payımız olduğunu anlıyorum. Daha mı “akıllı”ydık, daha mı “kötü niyetli” ydik, bilmiyorum, ama daha ilk günden sevmedik adamı. Nedenlerimiz elbette farklıydı, ama artık özde sınıfsal olduğunu kavrıyorum.</p>

  <p class="p8">“Günay, seviyor onu,” sözü üzerine nasıl bakmış olmalıyım ki,</p>

  <p class="p8">“Gerçekten öyle!” dedi Tülin, esefle, “Maalesef! Türk erkeğinin geleneksel niteliklerinin hepsini bu genç adama yakıştırıyor sanki!”</p>

  <p class="p8">“Yiğit!?”</p>

  <p class="p8">“Hem de koçyiğit!” dedi, Tülin, “Ve tüm çağrışımları!”</p>

  <p class="p8">“Anlıyorum. ‘Yürekli, onurlu, dürüst, içtenlikli! Kimseye müdanası yoktur. Eğilip bükülmez. Otoriteye yılışmaz’, değil mi?”</p>

  <p class="p8">“Sen nereden biliyorsun? Siz konuşuyor musunuz?”</p>

  <p class="p8">“Yo. Tahmin edebiliyorum.”</p>

  <p class="p8">“Ben de şaşırmıştım,” dedi Tülin, “Benimle de hiç konuşmuyor da.”</p>

  <p class="p8">Başka bağlamlardaki konuşmalarımızın satır aralarını okuyordum. Bir gün, “Bu ‘yiğit’ kelimesi, sana ne çağrıştırıyor?” diye sorduydu.</p>

  <p class="p8">“Bilemiyorum,” dedim, üstünde hiç düşünmemiştim, “Neden soruyorsun?”</p>

  <p class="p8">“Büyük Yalan’ın bir parçası olup olmadığını düşünüyorum,” dedi, “Çünkü, bak, <span class="t15">ne bir haram yedi, ne cana kıydı; ekmek kadar temiz, su gibi aydı, değil mi? Sonra, demirden döşeği, taştan sediri vardı ama yiğidim aslanım burada yatıyor!</span> Niye? ‘Yiğit’in görevi, taş sedir üstünde yatmak ve mahkûmluk mudur?” Neye varmaya çalıştığını bilmiyordum, ama ona refakat ettim,</p>

  <p class="p8">“Bir kere, kırsal kesim erkeğini çağrıştırıyor, tabii.”</p>

  <p class="p8">“Ama sıska bir ineğin ardında, alnında patlayan güneşin bunalttığı, kavruk bozkır ırgatı değil de, uzunca boylu, güçlü kuvvetli, keskin ama müşfik bakışlı, gür ama kumral bıyıklı, Kadir İnanır-Tarık Akan karışımı bir ‘Anadolu erkeği!’ Öyle değil mi?”</p>

  <p class="p8">Gülmeye başladım. Anladı, tabii. Benim fiziki niteliklerimin tam tersini tarif ediyordu.</p>

  <p class="p8">“Canım alınma, sen de İnce Memet olursun,” dedi, o da gülüyordu.</p>

  <p class="p8">“Tam buldun!”</p>

  <p class="p8">Konuştukça ortaya çıktı ki, yürekli, onurlu, dürüst ve içtenlikli olurdu bu koçyiğitler. Jandarmanın ya da polisin önünde ezilip bükülmezler, kaymakama ya da başka bir otoriteye yılışmazlar, Ankara asfaltının üzerinde el ele şapşal tavuklar gibi koşuşmazlardı. Yoksul muydular, peki? Hem evet, hem hayır diye karar verdik. Hayır, birilerine bir rakı sofrası kuramayacak kadar yoksul olmazlardı ama şiş göbek esnaf da olmazlardı. Peki, ne yer, ne içerlerdi bu adamlar?</p>

  <p class="p8">Çaycılık yaparlar mıydı? Hayır. Garsonluk? Hayır. Kasaplık? Hayır. Odacılık? Hayır! Asabi bir müdire hanımdan azar işitecek “yiğit” bir odacı, olacak şey değildi! Kuaförlük? Saçmalama! Şoförlük? Evet, ama, kız gibi araba kullanmaz, bozulduğu müşterisini yarı yolda indirir. Fabrika işçiliği? Geçici bir süre için, sadece ustabaşı olarak, ama sendikalı ve mutlak surette toplumcu-solcu ya da ülkücü, olabilir. Mafya? Olabilir, ama Mario Puzo’nun İtalyan mafyası değil. Fedai olabilir ama pezevenk olmaz. Peki, imam? Pek değil. Allah’a inanır ama dini bütün Müslümanların titizliğini göstermez.</p>

  <p class="p8">Düşündükçe, aklımıza gelen mesleklerin hepsinin deha istemeyen meslekler olduğunu fark ettik. Demek ki, pek de cin fikirli olmayacaktı yiğit. Peki, bir profesör olmaz mıydı?</p>

  <p class="p8">“Asistanlığı atlarlarsa, belki, ama tıp doktoru olursa asistanlığı atlamasa da olur,” dedim. Şaşırdı birden,</p>

  <p class="p8">“Niye ama?”</p>

  <p class="p8">“Çünkü, ‘yiğit’ kimsenin emrinin altına girmez, kapıkulluğu etmez. Oysa, hekim, asistanlık yapmazsa da başına buyruk olabilir. Bir, mesela, coğrafya kürsüsü asistanı gibi değil. O hocasına mecburdur. Genel müdür, muhasebeci filan olmamasının da nedeni bu olmalı.”</p>

  <p class="p8">Uçuyorduk!</p>

  <p class="p8">Dokuz-beş mesaisi yapan devlet memuru bir “yiğit” olacak iş değildi. Eve pazardan pırasa taşıyan aile babası yiğit de olacak iş değildi.</p>

  <p class="p8">Tenis oynayan, çatal kaşık kibarı bir yiğit de olacak iş değildi.</p>

  <p class="p8">Aklıma, 70’lerde, Ankara’da AST’ta izlediğim bir prova geldi. Devrimci arkadaşlardan birisi sahnede yere tükürmüş, yönetmen hanım tarafından kibarca uyarılmıştı. Tatsız bir işti, hepimiz olmamış gibi yaparken, oyuncu arkadaşlardan birisi dayanamadı,</p>

  <p class="p8">“Şevket arkadaşımız yere tükürmüş olabilir, ama o yiğit bir arkadaşımızdır!” deyiverdi. Günay’a onu anlattım,</p>

  <p class="p8">“E, tabii,” dedi, “Uyarılmak tükürenin ‘onur’una dokunmuştur, ama söyleyecek sözcük yoktur; savunmasına koşanın tükürüğü onaylayacak hali yoktur, ama arkadaşının ‘onur’unu korumakla yükümlüdür; yönetmene gelince, muhtemelen şehir kızıydı, balgamın üzerine basıp geçemezdi... Sana, bir şey söyleyeyim mi, galiba bu ‘onur’ garip bir kavram.”</p>

  <p class="p8">“‘Maçoluk’ olmasın?”</p>

  <p class="p8">“Sanmam Kadınlarda da var çünkü. Yemeğin ‘tuzsuz’ de de bak, kaç kadın af diler? Daha çok, birisinin ‘bütünlüğü’ gibi. Ters yoldan gidecek, bağıracaksın, ‘onur’u kırılacak. Türk, hatasını kabul etmez, bilirsin. ‘Onur’u kırılır!”</p>

  <p class="p8">“Narsizm, diyorsun.”</p>

  <p class="p8">“Ulusal kimliğimizdir, da!”</p>

  <p class="p8">Konu üzerinde yoğunlaştık, “yürekli, dürüst, onurlu, içtenlikli, güçlü kuvvetli” sıfatları ile bir arada anılan yiğit’in bir başka özelliğinin de, “ekonomikman” iğdiş edilmiş olması gerekliliği olduğunu gördük.</p>

  <p class="p8">“Bir Vehbi Koç yupisi ya da Amerikan eğitimli, deodorantlı genç işletmeci ‘yiğidim aslanım’ olur mu? ‘Koçum benim’ bir Cem Boyner ya da Cefi Kamhi düşünebiliyor musun?”</p>

  <p class="p8">“Siyasette de olmaz ki!”</p>

  <p class="p8">“Hayır, olmaz. Yiğit ancak militan olur, siyasi olmaz... Sana bir şey söyleyeyim mi, ‘yiğit’e kala kala bir askerlik, bir roman kahramanlığı kalıyor! Anlasana, ‘bilgili mermi’nin Forus yakıştırması gibi bir yakıştırma bu da! Emperyalistlerin, ‘uygarlaştırılması gereken vahşi oryantaller’ yakıştırması gibi bir yakıştırma. Oryantaller ve yiğitler dönüştürülüp tüketilmeden bitmeyecek.”</p>

  <p class="p8">Tülin’e döndüm,</p>

  <p class="p8">“Yanılıyor olmalısın,” dedi, “Paketlenmiş kavramlara itibar etmez Günay. Ciğerini okur.”</p>

  <p class="p8">“Bilemem, ama öyle,” dedi Tülin, “adam, Danny boy oldu çıktı.”</p>

  <p class="p8">Eski bir İrlanda sarkışıydı, Dannyboy, “Ah, Danny boy, gaydalar, gaydalar seni çağırıyor, vadilerden, dağların yamaçlarından! Yaz geçti, güller dökülüyor, sen gideceksin ve ben veda etmeliyim! Ama, yaz otlaklara düşünce, olmazsa, vadiler karla susunca dön! Ben orada, evet orada, gün ışığında ya da gölgede, ama orada olacağım! Ah, Danny boy, seni öyle seviyorum ki!”</p>

  <p class="p8">Doğrusu Danny sılaya mı gidiyordu, İrlandalıların İngilizlerle bitmez tükenmez savaşlarından birinde çarpışmaya mı, bilmiyordum. Ama Günay’ın türküsünün, İrlandaca türküsü olduğunu biliyordum.</p>

  <p class="p8">Tülin’in anlattıkları, benim bildiklerim, ilk kez gönül düzleminde yerine oturdu. Erdemleri, acıları ve olası yetersizlikleriyle benimsiyordu Şafak’ı. Söylediği buydu. Gün ışığında ya da gölgede onu bekleyecek olan kendisiydi!</p>

  <p class="p8">Nereden nasıl geldi, bilmiyorum. Nasıl hissettim, onu da bilmiyorum! Ama Şafak’ı -halkını!- bekleyenin ‘tamamlanmış,’ ölümle artık barışmış olan ‘kendisi’ olduğunu anladım! Orada durmuş çağırıyordu onu. Toprağın suya çağrısı gibi, suyun toprağa çağrısı gibi, ikisini de aşan, ne birinin ne ötekinin bir başına sahiplenemeyeceği bir şeyle, bir fidanla sonuçlanacak birlik çağrısı! Ne ki, bu ‘fidan’ı güncel terminolojide ifade edemiyordum. Bir ‘ülkü’ olduğunu biliyordum ama bu ülkü bir bebekle de sonuçlanabilirdi, o bebekte sembolize edilen yeni bir kuşakla da! Ne ki, Günay’ın, bütünü görmek, anlatım yerindeyse, kendisini yere bırakıp gökyüzüne yükselmek, dönüp oradan yine kendisine bakmak gibi bir huyu olduğunu biliyordum. Türümüzle paylaşmadığımız niteliğimizin olmadığı bilgisi, Şafak’tan gelecek her kötülüğün karşılığını kendisinde arayacak, kendisinden soyutlamayacak, geriye yansıtacak yerde, bir kara delik gibi içine gömecek, kendisini koruyamayacak demekti.</p>

  <p class="p8">Kalbim acıdı. İçim burkuldu. Günay’a, Şafak’ın -hiç kimsenin!- ‘kapsül Anadolu’ olmadığını anlatmak da mümkün olmayacaktı, zira daha en başından kendisi ‘yiğit’in, ‘forus’ gibi bir yakıştırma olduğunu söylemişti. Şunu da itiraf etmeliyim ki, o çağrıyı yıllardır bekleyen bendim. Kent soyumla, seçkin kaplamınla, ben. (Hazin, değil mi?) Bazen, köylülükten nefret ettiğimi hissediyordum. Bu durumda, önyargılı olmam kaçınılmazdı.</p>

  <p class="p8">Yazacağım en zor bölüm belki de bu olacak, ama, bu aşamada, geri dönüp, Duran’ın dükkânının açılışından sonra olayların nasıl geliştiğini anlatmalıyım.</p>

  <p class="p8">Şafak, Günay’ı, üç dört hafta sonra aradı. Bu süre içinde, Günay hastaneden çıkmış, evde dinleniyordu. Söze, bir gün önce görüşmüşler gibi girdi, ancak ameliyat olduğunu öğrendiği zaman, onu defalarca aramış, bulamamış olduğunu söyledi. Yarım saat içinde, demet demet gülleriyle oradaydı. Parti çalışmalarından, örgütteki aksaklıklardan yakınıyordu. Günay, ortak bir konu bulma çabasına verdi. Yine de, SHP’ye ilişkin heyecanını paylaşmadığını belirtti.</p>

  <p class="p8">“Bak, canım, SHP beni hiç ilgilendirmiyor,” diye kesip attı.</p>

  <p class="p8">“Neden?!”</p>

  <p class="p8">“Çekincesiz özdeşleşebileceğim hiçbir şey önermiyor da ondan. Beni temsil etmiyor senin Parti’n.”</p>

  <p class="p8">Sözü uzatmak istemedi,</p>

  <p class="p8">“Geçen gün yayınlanan araştırma sonuçlarını okudun mu? SHP’liler kendilerini nasıl tanımlıyorlardı?”</p>

  <p class="p8">“Yok,” dedi, Şafak.</p>

  <p class="p8">“En az dindar, en çok laik, en az milliyetçi, en çok Atatürkçü, en çok sosyal adaletçi, en demokrat, en özgürlükçü, en muhafazakâr, en az liberal... Bu da nasıl oluyorsa, yani, hem en demokrat hem de en az liberal nasıl olunuyorsa!”</p>

  <p class="p8">“Canım, işte, ‘Batılı’ nitelikleri olduğunu düşündükleri ne varsa sıralıyorlar,” dedi, Şafak, “Yoksa adamları gördün işte, Bayburtlu Duran Kuran, nereye ‘Batılı’ oluyor? Kartallı emlak komisyoncusunu hatırlıyor musun? Hani, o avukatın yanında oturan? Adamın SHP delegesi olmanın ötesinde gurur duyacağı kaç becerisi var? Toplumda hangi becerisiyle etkili olabilecek? Ama bu haliyle, ‘kravatlı’ Erol Çevikçe’yi ayağına getirebilir ya da Mustafa Özyürek’e saatlerce nutuk atabilir! Politikayı meslek sanıyor, hıyar!”</p>

  <p class="p8">“Sen öyle düşünmüyorsun... mu?”</p>

  <p class="p8">“Ben,” dedi Şafak, üzerinde çok düşünmüş olduğu bir konuda son kararını vermiş birinin edasıyla,</p>

  <p class="p8">“Ben çok su taşıdım eve. Artık çocuklar eve su taşısınlar istemiyorum.” Bir sırrını açık etmiş gibi gülümsedi, gözlerini kaçırdı.</p>

  <p class="p8">“Bu hedefine SHP aracılığıyla ulaşacağına inanıyor musun? Gerçekten?”</p>

  <p class="p8">“Sosyalizme geçiş sürecinde işçi sınıfı ile ittifak yapan bir partidir, da!” dedi Şafak, kendi kendine konuşur gibi. Sonra birden gözleri parladı,</p>

  <p class="p8">“Anti-emperyalisttir. Sosyalizme geçişin çeşitliliğinin bir sonucu olarak değerlendirilmelidir. Sosyalist demokrasinin bir zenginliği olarak değerlendirilmelidir.” Sesinin tonu değişmişti. Günay, önceden hazırlanmış bir savunmayı tekrarladığı kuşkusuna kapıldı.</p>

  <p class="p8">“Önemli olan, halkın kendi düzenini kurma inisiyatifini kendi eline alma bilinciyle hareket ediyor olması,” diye sürdürdü, “Bu olanağın yaratılması.” Rodoplu’nun duraladığını gördü,</p>

  <p class="p8">“Öyle değil mi?”</p>

  <p class="p8">“Teori, problem değil, zaten,” dedi Günay. Lao Tzu’dan bu yana, peygamberler de dahil olmak üzere, teorisyenlerin pek az hata yaptıklarını düşünüyordu. Son tahlilde dinler ve ideolojiler mazlumlara çıkış yolu bulmak üzere yola çıkarlardı. Gelmiş geçmiş dehaların hemen her zaman su geçirmez ussal düzenlemeleriydiler. Pek az boşluk bırakırlar, orada burada kalan boşluklar da doldurulurdu.</p>

  <p class="p8">“Bir Marx’ın nasılsa bir Lenin’i olur,” diyordu, “Önemli olan hangisi olursa olsun, teorinin, ideolojinin, hatta dinin özüne sadakat, yani uygulamadaki başarı. Bu bağlamda, efendim, <span class="t2">‘‘</span><span class="t16">tek parti, bazılarının söylediği gibi, demokrasiyi dışlamak şöyle dursun, işçi ve emekçi sınıflarla birlikte, sosyalizmi ilerletmede demokrasiyi de en iyi biçimde işletebilmenin tek yoludur. Yeter ki parti, Marksist-Leninist çizgisinden sapmasın, sınıfsız toplum yolunu şaşırmasın, bürokratlaşıp hantallaşarak kitlelerle olan canlı bağı kopmasın,</span><span class="t2">’’</span> demek iş değil. Kopuyor çünkü. Sezar ya da Lükres Borjia, İsa’ya ne kadar yakınsa, Jivkof da Marx’a o kadar yakın olabiliyor. Ya da, Halife Deli İbrahim, Hazreti Muhammed’e! ‘Yeter ki olmasın,’ demek zorunda kalıyorsan, o ‘...’ olacak demektir. Murphy kanunudur, bir şeyde bir aksaklık ihtimali varsa, mutlaka aksayacaktır. O ortadan kaldırılamadığı sürece, şu ya da bu sisteme bağlılık bir seçim ya da sübjektif şartlar meselesidir. Ne ki, insanoğlu teori üzerinde kavgaya bayılır da, ‘...’ ların irdelenmesine bir türlü yanaşmaz nedense.”</p>

  <p class="p8">“Belki de o senin dediğin nokta noktalardan kurtulmak mümkün olmadığı için.”</p>

  <p class="p8">“Elbette. ‘Mutlak’ yok ki, ‘mutlak’ doğru olsun. O yüzden diyorum ya, hiçbir ideoloji bir insanın bir damla gözyaşına değmez diye. Bence tek bir kural olmalı. Tek bir kural, tek bir ilke: “En az acıtan neyse onu uygula!”</p>

  <p class="p8">Biyofilik ahlâk ilkesinden bahsettiğini biliyordum.</p>

  <p class="p8">“Revizyonizm sürekli kılınmalı,” demişti, bir gün, “hem dinlerde hem de ideolojilerde. Baktın işlemiyor, baktın can yakıyor, derhal revize edeceksin! Ama, tabii, ölü-seviciler izin vermezler.”</p>

  <p class="p8">“Sakın bunu kimsenin yanında söyleme!”</p>

  <p class="p8">“Ne var yani? Şu dünyaya bir de tepeden bak. Nâzım’ın dediği gibi, ne iyi ne fena, ne güzel ne çirkin, ne haklı ne haksız! O alevden ağırlık kahkahaçiçeklerini de ısıtır, devedikenlerini de! Gerisi yakıştırma. Kendini iguanalardan ayırdıysan, zayıfı kollayabilmek için ayırdın. O zaman da kolla! En az acıtanı uygula!”</p>

  <p class="p8">“Yine de, sen sen ol, bunu kimsenin yanında söyleme!” dedim. İsa’nın çarmıha ayaklarının üst üste konularak tek bir çiviyle mi, yoksa iki çiviyle ayrı ayrı mıhlanarak mı gerildiği konusundaki anlaşmazlığın Avrupa’da yüz yıl kan döktüğünü düşünüyordum. Devrimci fraksiyonların birbirlerine reva gördükleri hunharlıkları düşünüyordum. Şunun şurasında Kahramanmaraş olaylarından bu yana kaç gün geçmişti!</p>

  <p class="p8">“Teoriyi katletmenin en iyi yolu, herkese açık bir siyasi parti kurmaktır, zaten,” dedi, Şafak’a, ‘İdeolojiyi komisyona’ havale edersin, ortaya deve çıkar.”</p>

  <p class="p8">“Ne demek istiyorsun?”</p>

  <p class="p8">“Öyle bir söz vardır, deve bir komisyon tarafından düzenlenmiştir diye. Eğri büğrü ya! İşte, parti politikasını da parti meclisine havale edersin, sizinki gibi bir program çıkar. Yok aslında birbirimizden farkımız hikâyesi. Şimdi, bak, mesela, Dalan’ı seviyorsun. Gelse, sana dese ki, ‘Yahu Şafak, senin gibi bir adama çok ihtiyacım var. Gel, seni Çayırtepe’den aday gösterelim. Belediye başkanı ol, şu ilçeyi adam et!’ hayır mı, diyeceksin?”</p>

  <p class="p8">“Ayıp olur, yahu!”</p>

  <p class="p8">“Evet, işte, o kadar. Sadece ‘ayıp olur’ diye yapılmaz. Yoksa, ANAP belediyecilik anlayışının SHP’ninkinden farklı olduğundan, kabul edilemez olduğundan filan değil. Kaldı ki, SHP’nin belediyecilik anlayışı da yok.”</p>

  <p class="p8">“Var ya işte, ‘katılımcı belediyecilik’, ‘şeffaf belediyecilik’!” alay ediyordu, Şafak.</p>

  <p class="p8">“O zaman niye söylüyorsunuz böyle lafları?”</p>

  <p class="p8">“Ben mi söylüyorum!”</p>

  <p class="p8">“Zımnen söylüyorsun, tabii! Parti üyesisin!”</p>

  <p class="p8">“Bırak, canım efendim!” dedi Şafak.</p>

  <p class="p8">Öfkelenmeye başladığını hissediyordu, Günay,</p>

  <p class="p8">“Nasıl, ‘Bırak!’?”</p>

  <p class="p8">“Şurada birkaç dakika seni göreceğim. Bırak bunları!” Elini uzattı, Rodoplu’nun alnına düşen saçlarını geri attı,</p>

  <p class="p8">“İpek gibi!” diyerek gözlerini gözlerine dikti,</p>

  <p class="p8">“Hadi!” dedi, büyüğünün zaafından istifadeye kararlı bir çocuktu, sanki.</p>

  <p class="p8">“Şafak Özden, ne yapacağım ben seninle?”</p>

  <p class="p8">“Kadınım ol!” dedi Şafak, sakin sakin.</p>

  <p class="p8">“Şafak Özden! Sen ne dediğinin farkında mısın?!!”</p>

  <p class="p8">“Ne var, bunda? Sen bana erkeğim dersen ben senin malın mı oluyorum? Üstelik ne kadar sevinirim!”</p>

  <p class="p8">Rodoplu’dan Duygu Asenavari bir çıkış vehmetmişti, <span class="t16">‘“Bu ne?’ diyorum. ‘Artık nasıl yorumlarsan,’ diyor.&nbsp; ‘Ama alyansa benziyor bu.’ ‘Olabilir.’ ‘Saçmalama, biz evli değiliz ki.’ ‘Ne olacağımızı bilmiyorum, ama bunu takmanı istiyorum, ellerin boş olunca, sanki... çok serbestmişsin gibi değil mi? Oysa parmağında bu varken, benim kadınımsın işte.’ ‘Senin kadının mıyım?’ ‘Evet, benim kadınım olmanı istiyorum... Çamaşırlarımı sen yıka, yemeğim senin elinden çıksın, hep benimle ol... Yalnız bir yerlere gitmen gerekirse anlasınlar onlar da, o pis herifler de, senin bir sahibin var.’ ‘Sahibim mi var?’ ‘Evet, anlıyor musun, seni nasıl sevdiğimi, ben sana âşık oldum, artık bensiz hiçbir şey yapmanı istemiyorum, seni kıskanıyorum, bu yüzüğü tak sevgilim, seni sahipsiz bir kadın sanmasınlar. Benim ol. Sana ben bakayım, seni ben koruyayım, savunayım... O pis herifler... sana yaklaşmasınlar... Ben varım artık. Ve benim de dünya güzeli bir kadınım var... işte aşk bu...’ Donmuşum... Öyle kalmışım... ‘işte sizin aşkınız bu,’ diyebilmişim...’ Hadi bana eyvallah!’”</span></p>

  <p class="p8">Don, gömlek, çamaşır ve yemek üzerine kurulu bir ‘sahiplenmek’ ve ‘sahiplenilmemek’ muhabbetinin zavallılığını düşündü, Günay.</p>

  <p class="p8">“<span class="t15">Ben bu çocuğu ikimizin ortak ürünü olsun diye değil, kendim için, yalnızca kendim için istiyorum... Bir erkek aslında hiçbir şey demek. Bir an, bir zaman dilimi</span>...” dedirten eşyalaştırmanm acısını yüreğinde hissetti.</p>

  <p class="p8">“Düşünebiliyor musun? Türkiye’nin en çok satan kitabı ve ‘Bir erkek aslında hiçbir şey demek. Bir an, bir zaman dilimi!’ Yabancılaşmayı, nekrofilyayı görebiliyor musun?” demişti, bana,</p>

  <p class="p8">“İnsanı hiçliğe indirgeyen faşizmi görebiliyor musun? Hiroşima’yı bombalayan pilot da böyle düşünmüş olmalı! Aşağıdaki çocuklar ‘bir an, bir zaman dilimi! Geçer gider!’ Faşizmin ilericilik adı altında nasıl tezgâhlandığını görebiliyor musun? Bir tek eleştirmenin bunun farkına varmamış olması hastalığın boyutlarına işaret etmez mi?”</p>

  <p class="p8">“Belki de okumamışlardır?” dedim. Ünlü bir eleştirmenin, Füsun Akatlı’nın, kupür dosyasındaki yazısını hatırlıyordum. <span class="t2">“</span><span class="t16">Özdemir İnce’nin Kentler’ini ise ben görmedim. Onun da şairin şiir çizelgesi içindeki yerine oturtulması gerektiği sanısındayım... Ferit Edgü’nün Çığlık’ını ben henüz okuyacak fırsat bulamadım ama 1982’nin anılmaya değer yapıtlarından biri olacağını düşünüyorum. Edgü’nün öykücülüğünü bilen biri olarak varıyorum bu kanıya</span><span class="t2">”</span> diye yazmıştı. Dergi (Gösteri) sayfasının kenarında Günay’ın el yazısı bir notu vardı, “safsata, fallacy of irrelevance türü, the appeal to unsuitable authority - uzmanlık şovu.”</p>

  <p class="p8">“Merdi kipti, şecaat arz ederken sirkatin söyler,” dedi Günay, “Nidem?”</p>

  <p class="p8">“Söylesene, ne var bunda? Hadi konuş!” diye sarsıyordu, Şafak. Yere, Günay’ın önüne diz çökmüş, ellerini tutmuştu.</p>

  <p class="p8">“Söylenecek o kadar çok şey vardı ki, <span class="t15">italikler</span> başladı yine,” diye anlattı, Günay.</p>

  <p class="p8"><span class="t16">“Seni, ‘yaşam paylaşma’ davetini, ne kadar ciddiye aldığımı, nasıl önemsediğimi nasıl anlatayım sana? Sevince davet, acıya davet, başarıya davet, yenilgiye davet, bir başka insanın, senin içine yerleşmeye, kaderini paylaşmaya davet ediyorsun beni!”</span></p>

  <p class="p8">“Kadın ve erkeği, yeryüzünü yeryüzü yapan doğa kurallarından bağımsız oluşumlar olarak düşünmediğimi nasıl anlataydım? Kadına ‘Yin’, erkeğe ‘Yang’ diyen; kadını toprak, su, ay; erkeği güneş, ateş, gökyüzü belleyen, suyun ateşe, güneşin toprağa düşmanlığının kıyımdan başka sonuç getirmeyeceğini bilen, Yin ve Yang’ın kozmik ahengi sürdürmek üzere birbirlerini tamamladıklarını, Yin olan kışın, Yang olan yaza dönüşmesi gibi birbirlerini tamamladıklarını, Yin olan kışın, Yang olan yaza dönüşmesi gibi birbirlerine aktarıldıklarını unutmamış Asyalılardan olduğumu nasıl, hangi zamanlarda anlataydım? <span class="t15">İtalik</span> bir şiir okudum ben de: <span class="t16">Tahta ateşi, Ateş külü, Kül toprağı, Toprak madeni yaratır. Maden şebnemi toplar, Şebnem büyür pınar olur, Tahtayı yaratır. Su ateşi söndürür, Ateş madeni eritir, Maden tahtayı keser, Tahta toprağa gömülür, Toprak suyu emer. Kadın erkeğe, Erkek kadına aktarılır, insan olur.”</span></p>

  <p class="p8">“Hayır, malın değil, ‘öteki yarın’ oluyorum!” diye fısıldadım ben de. Şafak’ın duyamayacağı bir sesle.” Sonra, yaralı bedenimi, ne ameliyatı olduğumu dahi sormamış olduğunu düşündüm.</p>

  <p class="p8">“Dur, bir dakika! Dur, lütfen!” diye uyarmış, sarılmaya çalışan kollarından kurtulmuştu,</p>

  <p class="p8">“Sen bana ne ameliyatı olduğumu bile sormadın!”</p>

  <p class="p8">Yanlış anlaşılmış gibi, haksızlık edilmiş gibi geriye çekildi Şafak Özden,</p>

  <p class="p8">“Peki, soruyorum. Ne oldun?” dedi, yumuşak, sakin bir sesle.</p>

  <p class="p8">Bilgi değil, malumat istediğini hissetti, Rodoplu. Genç adamınkinin, gerçek bir meraklanma, içselleştirme, ‘öteki yarısı’nın acısını sahiplenme istemi olmadığını hissetti.</p>

  <p class="p8">“Hadi lan, sen de!” diye fırladı, kalktı yanından, yüzü ona değil, gidişatı baştan önlemeyen kendisine duyduğu öfkeyle kasılmış gibiydi.</p>

  <p class="p8">Şafak, hiç sesini çıkarmadan öylece kaldı, gözlerini yere dikti. Neden azarlandığını bilmez, dahası belki de alkole (rakı masası hep vardı) mal eder gibiydi.</p>

  <p class="p8">Baktı baktı, hak verdi, Günay.</p>

  <p class="p8">Hissettiği “sahiplenmezlik”e, tahta olmadan parlamak isteyen ateşe, öfkelendiğini bilemez, “Sen hem bana kadınım ol diyorsun, hem de ameliyatımla ilgilenmiyorsun!” türünden bir telmihi, yavşak, kadınsı bir serzeniş olmaktan öte değerlendiremezdi.</p>

  <p class="p8">Günay’ın “sahiplenmek”ten kastının, “geçiştirmemek”, kişiye hesap sorma hakkı veren “benimsemek” olduğunu anlayamazdı.</p>

  <p class="p8">İçini çekti, Günay Rodoplu’yu oluşturan deneyimleri sahiplenmeksizin “öteki yarısı” olmasını talep ettirebilen cüreti düşündü.</p>

  <p class="p8">“Hâlâ anlamış değilim,” dedi, “O ne cüretti!”</p>

  <p class="p8">“Peki, niye?” diye sordum, “Seni içselleştirmediğini bile bile, niye?”</p>

  <p class="p8">“Çünkü... çünkü, doğal koşullarda öylesi bir tutkuyla sarmak istediği bedenimi böcekler çoktan yemiş bitirmiş olmalıydılar! Anlasana, Özden’in yeri o akşam o sedirin üstü değil, mezarımın başı olmalıydı! Böceklere vereceğimi insandan mı esirgeyecektim?”</p>

  <p class="p8">Döndü, yarı karanlıkta kararını bekleyen Şafak’ın yüzüne baktı. Yok, hayır, Şafak’ı mezarının başında dua ederken de göremiyordu, Günay. Ölüm ilanını okuyacak, geçiştirecekti. (Nitekim öyle oldu! Cenazeye gelmedi, makam şoförü ile bir çelenk gönderdi, Şafak Özden. O zaman belediye başkanıydı.) Çünkü âşık olduğunu sandığı kadının yaralarını, kendisini bir anda bir toprak yığını ile karşı karşıya getirebilecek, geri dönüşü olmayan bir vakıayı sahiplenmemesiyle, ömrünü adadığı SHP’nin sloganlarını sahiplenmiyor olması aynı bozulmanın ürünleriydiler. Ve bu bozulma,</p>

  <p class="p8">“Tabibler Birliği, Baro ya da Gazeteciler Sendikası başkanı olup da, tutuklulara hücre penceresinden teşhis koyan, yatağa zincirle bağlanmalarına seyirci kalan, hâkime rüşvet vereceğini söyleyerek müvekkilinden fazladan para sızdıran, asparagas haberlerle ocakları söndüren üyelerinden hesap sormayan, kara listeye almayan, meslekten men etmeyen bozulmanın bir başka tezahürü’ydü!”</p>

  <p class="p8">Altı yüz bin DİSK üyesinin sendikalarını, KİT çalışanlarının KİT’leri, profesörlerin üniversiteleri, öğretmenlerin milli eğitimi sahiplenmemeleri ile bunun arasında, son tahlilde, bir fark yoktu.</p>

  <p class="p8">“İşin kötüsü,” dedi, “Şafak, ülkenin kaderini etkileyecek siyasi güce talipti. Nasıl bir ihanete suç ortağı oldum, düşünebiliyor musun?”</p>

  <p class="p8"><span class="t15">“Şimdi, bak canım,” dediğini hayal etmişti, “Sahiplenmenin temelinde yatan içtenliktir, iktidarın birincil ilkesi, sahiplenmek, yani içtenliktir. Hükümet etmenin asli aracı iyi örnek teşkil etmektir: politikacı ya da yönetici içtenlik modeli olmalı, yönetilenler bu modele öykünmelidirler. Siyasilerin kurnazlaştıkça alkışlanmaları, alkışlayanlara kurnazlaşma hakkı öngördüğü içindir. Konfüçyüs derki... Ay, Günay komik olma!”</span></p>

  <p class="p8">Gülmeye başladı.</p>

  <p class="p8">Şafak, Günay’daki tavır değişikliğini “sanatçı kişilik” denilen tutarsızlık ruhsatına verdi, rahatladı,</p>

  <p class="p8">“Eşkıyanın ne yapacağı belli olmaz!” dedi, tekrar sarıldı; kendince engin bir hoşgörü ifadesiydi.</p>

  <p class="p8">Bu defa da onunla paylaşamadığı düşüncelerinin varlığından mahcup oldu Günay. İçtenlik, içtenlik derken, kendisinin içten olmadığını düşünüyordu. Bir an, ne yapıp edip anlatmaya çalışması gerektiğini düşündü. Ne ki, sohbet ediyor değil nutuk atıyor, daha da kötüsü ders veriyor gibi olacaktı! Yere, halının üstüne kaydı, af diler gibi sokuldu, Şafak’ın nefesleri sıklaştı. Bu defa da ürktü.</p>

  <p class="p8">Âşık olmayı bilmediğini düşünüyordu. “Kimya”, “elektrik” gibi kelimelerle adlandırılan, gözün görmesiyle birlikte tensel temas istemi geliştiren cinselliğe yabancıydı. Bu nedenle olacak, türünün özelliklerini ne kadar çalımla taşırsa taşısın, bir başka bedenin kendisininkinden öncelikle ‘erkek’ bedeni olarak farklılaştığını algılama öğrenimi yoktu.</p>

  <p class="p8">Rodoplu’ya göre insanoğlu insanoğlunun bedenine yaşamak için muhtaçtı. Yin-Yang’ın günlük hayata aktarılan Türkçesi, imeceydi. Bu imece sayesinde köprüler inşa, senfoniler icra edilir, hastalar bakılır, bilgi aktarılır, deneyimler paylaşılır, tür sürdürülürdü. Kadın bedeninin zaman zaman karıncalanan dölyolunu sakinleştiren, yaşamı destekleyen her nimet gibi saygı duyulması, özen gösterilmesi gereken erkek organı diye bir şey vardı tabii. Ama, Rodoplu için bu organ, bir kaşık çorba içiren, baş okşayan erkek elinden, bir satır yazıyı, bir duyarlılığı, bir ülküyü paylaşan erkek beyninden bağımsız, kendi başına bir şey olamazdı.</p>

  <p class="p8">Erkeğin organında odaklaşan, bedenini eşyalaştıran, “aşklardan” iğreniyor; çok yakın bir gelecekte, erkek fahişelerin çalıştığı kerhanelere dadanmayı “özgürlük” belleyecek Türk kadınlarının, sömürgen çıkarcılıklarını “uygarlaşma” adı altında pazarlayabileceklerini düşünüyordu, <span class="t15">italikler</span> başladı yine!</p>

  <p class="p18"><span class="t16">“Bedensel haz üzerine kafa yoran,</span></p>

  <p class="p18"><span class="t16">‘Anneler Günü’ olan anneleri</span></p>

  <p class="p18"><span class="t16">bedensel haz üzerine felsefe yapan</span></p>

  <p class="p18"><span class="t16">bayan entelektüelleri</span></p>

  <p class="p18"><span class="t16">bedensel haz üzerine çalışan zevk sahibi erkekleri</span></p>

  <p class="p18"><span class="t16">Bedensel Hazda ilk Adım adlı kitap çıkarsan</span></p>

  <p class="p18"><span class="t16">yağmalayacak olan veletleri anlayamazsın.</span></p>

  <p class="p18"><span class="t16">Neden yüceltiliyor bedensel haz?</span></p>

  <p class="p18"><span class="t16">Neden ticareti ve sanayisi var? Anlayamazsın.</span></p>

  <p class="p18"><span class="t16">Sonra da iki çift bedensel haz edildi diye bozulursun.</span></p>

  <p class="p18"><span class="t16">Biliyor musun ‘bu bağlamda’ Salıpazarı Rıhtımı’ndaki bir hamalın</span></p>

  <p class="p18"><span class="t16">hepimizin yakınen tanıdığı cinsel ilişkiye</span></p>

  <p class="p18"><span class="t16">‘tahmil-tahliye’ diyebileceğini?</span></p>

  <p class="p18"><span class="t16">Nedir mi bu çağın bedenle alıp veremediği?</span></p>

  <p class="p13"><span class="t16">Zorlama zihnini, kavrayamazsın...”</span></p>

  <p class="p8">“Çünkü, Günay’cım, sen basmasın.”</p>

  <p class="p8">Şafak’a döndü,</p>

  <p class="p8">“En iyisi, sen bana bir türkü söyle!” dedi, aniden. Sonra da duyulur duyulmaz fısıldadı, “Türküsüz basma olmaz!”</p>

  <p class="p8">“Ne dedin?”</p>

  <p class="p8">“En iyisi sen bana bir türkü söyle, daha dikişlerim bile alınmadı.”</p>

  <p class="p8">Türkü söylemedi,&nbsp;</p>

  <p class="p8">“Bakayım!” dedi, Şafak.</p>

  <p class="p8">“Hayır!!!”</p>

  <p class="p8">“Bakayım!”</p>

  <p class="p8">“Bak da gör!” Uzaklaştırmanın, olası dostluğa zaman tanımanın yoluydu; giysisini sıyırtıverdi.</p>

  <p class="p8">“Çok güzel!” dedi Şafak Özden, dikişlere değil, tenine bakıyordu.</p>

  <p class="p8">Kadın güldü. Karnının oralardan bir yerlerden uzun uzun güldü.</p>

  <p class="p8">Şafak, yalan söylemekle itham edildiğini sandı, gözlerini sabitleştirdi.</p>

  <p class="p8">“Çok güzel,” dedi, yeniden. Acı çekiyormuş gibi, inceden terliyordu,</p>

  <p class="p8">“Gülüm! Gülüm, gülüm! Bir tanem!”</p>

  <p class="p8">Susmuş, yorulmuş gibi geriye yaslanmıştı. Bir süre gözlerini yumdu,</p>

  <p class="p8">“Hatırlıyor musun, Hintli kâhin tacını terk edip evrenin sırlarını öğrenmek için yollara düşen racaya ne demişti?”</p>

  <p class="p8">Hatırlıyordum, tabii.</p>

  <p class="p8">“‘Sor,’ demişti, <span class="t16">‘bu kötü kokulu, kemik, deri, kas, ilik, et, meni, kan, sümük, gözyaşı, dışkı, sidik, safra ve balgamdan oluşan; tutku, öfke, tamah, vehim, korku, kıskançlık, yeis, açlık, bunaklık, ölüm, hastalık ve acı çeken bir naçiz beden, haz alsa ne, almasa ne?... Baksanıza, şu tatarcıklar, sinekler, çimenler, ağaçlar gibi çürüyor dünya... Okyanuslar kurur, kutup yıldızı kayar, uçurumlar açılırken haz alsa ne, almasa ne?’”</span></p>

  <p class="p8">“Gel, canım.”</p>

  <p class="p8">“Canını yakmayayım?”</p>

  <p class="p8">“O kadar çıtkırıldım değilim, merak etme!”</p>

  <p class="p8">“Bilmez miyim? Ben bir nezle olduğumda dünyayı ayağa kaldırıyorum, sense... Yiğit kadınım benim!”</p>

  <p class="p8">Şafak hayatının son eylemiymiş gibi sardı.</p>

  <p class="p8">“Yeşil elma, tarçın ve kekik kokuyordu. Gerçekten!” dedi, Günay.</p>

  <p class="p8">Uzandım, yaşını sildim.</p>

  <p class="p7">&nbsp;</p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>

  <p class="p1"><span class="t17">&nbsp;</span></p>
</body>
</html>
