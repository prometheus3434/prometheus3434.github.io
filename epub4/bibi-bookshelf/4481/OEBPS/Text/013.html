<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>VIII</title>
</head>

<body>
  <h2 class="h20">VIII</h2>

  <p class="p7">&nbsp;</p>

  <p class="p8">Bugün, “duyduğum en pespaye hikâye” cümlesini hatırladığımda iliklerime kadar ürperiyorum. Ben, Günay Rodoplu’ya o gün, o cümleyle ihanet ettim. Etmeseydim bugün belki de yaşıyor olacaktı.</p>

  <p class="p8">Şafak’ın kucağındaki başının çok güzel bir baş olduğuna inanmalıydım. Günay’ı sevdiğine, hep sevmiş olduğuna inanmalı, onu da inandırmalıydım. Yapmadım!</p>

  <p class="p8">Uyarmış olduğu halde, -“Batan bir gemideyim ve kıyılardan imdat isteyen Şafak değil, benim!” demişti!- yapmadım!</p>

  <p class="p8">Kendisine karşı ne kadar acımasız olabildiğini bildiğim halde -hatırlarsınız, Şiran’ın romanının notları arasında, “Ben seni düzerken aslında limitleri, polimetreyi, metropolün makro formunu, lineer aşamalı organik dokuyu düzüyorum!” diye Şafak’a söylettiği bir cümle vardı. Onu da görmüştüm- yapmadım!</p>

  <p class="p8">“Kaktüs Ağacı’nda dediği gibi (o şiirini bu kitabın arkasına eklemeyi unutmamalıyım!) o sıralar “özgürlüğümle meşguldüm” de, ondan mı, yapmadım? Yoksa, kıskançlığımdan mı bilemiyorum. Bildiğim hâlâ varsa, o da kendimi ömrümün sonuna kadar affetmeyeceğim; sizlerin de bana, haklı olarak, “Neye yarar?” diyeceğiniz.</p>

  <p class="p8">Sadizmin bize Batı’dan bulaştığını söyleyip beni çileden çıkardığı sabah, onu Arnavutköy’de bırakıp gittikten sonra bir on gün kadar görüşmedik. O süre içinde ben Dergâh’ta, Günay’ın demesiyle, “ruhumun emrinde” kaldım. Rodoplu’ya, özlemin ötesinde bir nedenle, “hesaplaşmak” amacıyla gittim. Öncelikle, ölü-sevici, nekrofil bir toplum haline geldiğimiz hükmünü henüz sindirmiş değildim! İkincisi, ülkenin hali pürmelalinin nedenini Batıya mal etmenin kolaycılık olduğunu düşünüyordum. Üçüncüsü de, “elemanları birebir eşleşen biyofilik kümelerin nekrofilya seferi... Bilgi ve inançla, sözle ve eylemle, malla ve canla, bütün kuvvetini sarf ederek biyofilya yolunda “cihat” çağrısının dibine inmeyi istiyordum! Önceki gün, karşıda, imza gününde olduğunu biliyordum. Sıkılmış olacağını düşünürken, pırıl pırıl bir Günay açtı kapıyı.</p>

  <p class="p8">“Ne yaptın, nasıl geçti?” diye sordum.</p>

  <p class="p8">“İnanmayacaksın!” dedi ve anlattı.</p>

  <p class="p8">Neşesinin bana acı verdiğinin farkında değilmiş gibi anlattı. Sonuna geldiğinde, o malum lafı ediverdim, “Duyduğum en pespaye hikâye!”</p>

  <p class="p8">Dondu kaldı, güzelim. Anlattığına pişman olduğunu belli etmek istemedi, neden öyle düşündüğümü de sormadı. Nasıl yaptığını hatırlayamıyorum ama birden kendimi nekrofilya tartışırken buldum. Gündemi değiştirmek ihtiyacını o da duymuş olmalı ki, uzun bir konuşma oldu.</p>

  <p class="p8">“Ölü-seviciliğini güç tutkusundan ayrı düşünemezsin,” diyordu, “Ölü-sevici ancak kendisini güçlü hissederse tatmin olur. Sadist, güçlü olmak zorundadır. Güçlü bir gazetenin güçlü bir yazarı, mahallenin güçlü hırtı, ülkenin güçlü işadamı, güçlü generali.”</p>

  <p class="p8">Bu işin bir yanıydı. Öbür yanı, gücün teknoloji ile örtüşmesiydi. Güç, teknoloji ile doğru orantıda artıyordu.</p>

  <p class="p8">“Güç’e tapan, teknolojiye de tapacaktır ve de tersi, yani teknolojiye tapan güce tapandır. Güç ile teknoloji arasındaki bağlantı nekrofilik bir bağlantıdır. Biri, diğerini azdırır. Anlatabiliyor muyum?”</p>

  <p class="p8">“Evet. Ama, sallanmayı bırakır mısın, lütfen?”</p>

  <p class="p8">“Pardon.</p>

  <p class="p8">Şimdi, teknolojiye tapınma meselesinin sadece silahlara tapınma diye alma. Ürünlere tapınma diye, işleyen bir düzenlemeye -işlevi ne olursa olsun- hayranlık diye bak. Mesele şu, artık iş o hale geldi ki, günümüz insanının, Türk’ün, ilgisi artık doğanın ve yaşayanların üstünde değil, mekanik olan, yaşamayan, insan-yapısı nesneler üzerinde yoğunlaştı. İnsanımız, otomobiline kadınına gösterdiğinden daha fazla ilgi gösterir, daha şefkatli davranır oldu. Motordaki en ufak bir arızayı anlamaya çalışırken, kadının gözündeki gölgeyi görmüyor bile. Kadınına bir dal götürmeyi akıl etmezken, otomobiline vazo takıyor. Otomobilinden gurur duyan, ‘aziz’ tutan, kendi elleriyle yıkayan, cilalayan, sevecen isimler takan, çocuğuna aynı ilgiyi göstermiyor. Okul aile birliği toplantısına gitmez ama tamirhaneye gider. O hale geldi ki, otomobilsiz hayat, kadınsız hayattan daha dayanılmaz olabiliyor. TRT’nin ‘Kit’ isimli dizisini hatırlar mısın? Türkiye’nin en sevilen dizilerinden birisiydi. Kit, konuşan, uçan bir süper otomobildi. Sürücü ikinci plândaydı. Bu otomobilin simgelediği ‘güç’ün öyle bir albenisi vardır ki, sıradan bir insanın hayatı ile kıyaslandığında daha değerliydi. Şöyle söyleyeyim, araba vapuru batacak olsa, Kit’in kurtarılması miçonun kurtarılmasından daha önemli olurdu. Ev kadınlarının alet düşkünlüklerini düşün. Bu düşkünlüğün nedeni o aletlere duyulan gereksinim değil -neticeden, hele de çalışmayan kadının ‘akıllı fırın’ ihtiyacından bahsedilemez- o aletlere sahip olmanın verdiğini düşündükleri ‘güç’tür.</p>

  <p class="p8">Bu noktada, senin itirazın, demeyeyim de, kuşkuların diyelim, ortaya çıkıyor. Sen, nekrofilik eğilimin Batılılara özgü bir nitelik değil de insanoğlunu tanımlayan yaradılış özelliklerinden birisi olduğunu düşünmeye yatkınsın. Hangi kültürün ürünü olursa olsun, insanoğlu yaradılışı icabı, yaşayandan çok yaşamayanla, malla ilgilidir diye düşündüğün için, güçlü olmak tutkusunu evrensel bir miras, adeta kader olarak görüyorsun. Senin gibi düşünenler çoğunlukta.”</p>

  <p class="p8">Rodoplu, insanoğlunun nekrofilik eğiliminin izinin, bundan beş bin yıl öncesinin Mısır ve Mezopotamya uygarlıklarına kadar sürülebildiğini söylüyordu. Kadim Mısır ve Mezopotamya uygarlıkları ile günümüz Avrupa ve Kuzey Amerika uygarlıklarının birbirlerine çok benzedikleri, insanoğlunun o gün bugün değişmediği saptanmıştı. En önemli ortak özellik de, <span class="t15">megamachine</span> denilen yapılaşmaya duyulan hayranlıktı.</p>

  <p class="p8">“Büyük Makine?”</p>

  <p class="p8">“Evet. <span class="t16">Megamachine</span>, “dedi, Günay. “Mekanik araçların insani işlev ve amaçlardan koptuğu aşama.”</p>

  <p class="p8">“Yani?”</p>

  <p class="p8">“Yani, insanın makine tarafından ikame edilebilir bir konuma indirgenmeye başladığı aşama. Makinenin insana değil, insanın makineye hizmet eder hale geldiği aşama. Şöyle de düşünebilirsin; Makine nihayet bir düzenlemedir. Öyle değil mi? Büyüdükçe, güçlendikçe daha da karmaşıklaşan bir düzenleme. Bu anlamda, devlet, siyasi partiler, iş dünyası, işçi sendikaları gibi bireyi her an ikame edilebilir kılan düzenlemeler de birer ‘megamachine’dirler. Megamachineler ya da ‘colossi, yani muazzamlar’, insani işlev ve amaçlarından koparlar. Nitekim öyle oldu, ‘Bunalım Çağı’na girildi, falan. Geçen gün Suat’la konuştuğumuz şeyler.”</p>

  <p class="p8">“Şimdi...” en doğru kelimeleri bulmak ister gibi duraladı,</p>

  <p class="p8">“Mekanik araçların insani işlev ve amaçlarından kopması, bireyin ‘Büyük Makine’nin her an ikame edilir bir parçası haline gelmesi, etkisizleşmesi, toplumda bilirgin ve dogmatik bir düzenin yerleştirilmesi, tartışmasız ‘doğruların, kuralların, yasaların’ sayısının ve dolayısıyla, ‘denetimin’ artması demektir.”</p>

  <p class="p8">“Hayvan Çiftliği, Orwell, Asimov.”</p>

  <p class="p8">Bilimkurgu yazarı Isaac Asimov’un, uzaydaki yaşamı düzenleyen ‘Colossus’ adlı bilgisayarından bahsediyordu. (‘Colossus’, aynı zamanda kitabın da adıydı - Latince ‘colossi’ kelimesinin tekili, Türkçe karşılığı ‘muazzam’) Asimov’un galaksi imparatorluklarını yöneten Colossus’un, megamachine ideolojisinin uzay çağındaki -yazar, ‘Galaksi Çağı’ diyordu- izdüşümü olduğunu anlattı.</p>

  <p class="p8">“Tabii, ‘Büyük Makine’nin teklememesi için insanoğlunun bağımsız faaliyetlerinin sistematikleştirilmesi şarttır,” diye sürdürdü, “insan düşüncesi kabul gören bir kalıba dökülür. Örneğin, özel mülkiyetin dokunulmazlığı gibi, örneğin, kralların tanrıların yeryüzündeki gölgeleri oldukları gibi, tutumluluğun erdemi gibi, refah toplumuna ancak çok üreterek erişebilineceği gibi, <span class="t16">megamachine</span>’in ne pahasına olursa olsun teklememesi gerekliliği gibi, menşeleri sorgulanmayan ‘doğrular’ Allah kelamı gibi belletilir.” (Şiran’ın romanına, “<span class="t15">Esasen bunların hepsi uydurma,” diye başladığını hatırladım,</span> <span class="t16">“Samanyolu galaksisinin güneş sisteminin kokuşan bir gezegeni olan dünyada insanoğlunu insanoğlu bir an... ‘Anamızdan çocuk yapmayız,’ dedik, türümüzü kedilerden ve iguanalardan ve eğreltiotlarından ayırdık. ‘Zayıf kollanmalıdır’ dedik, su kaplumbağalarından, çakallardan ayrı durduk</span><span class="t2">...”</span> “Zamandan münezzeh’ti sanki bu kadın! Günay Rodoplu, aynı anda iguanalardan ve Asimov’dan bahsedebilir, basit bir gazete haberinde Tevrat’ın izlerini görebilirdi. Yüreğim burkuldu.)</p>

  <p class="p8">“<span class="t16">Megamachine</span>’le örtüşmeyen, kalıba girmeyen, sistematikleştirilemeyen faaliyetler aşağılanır, toplum dışı bırakılır. Muhalefet asgariye indirilir. ‘Kitle kültürü’ denilen ‘kabullenilmiş doğrular bütünü’, ‘ansiklopedi’lerini kurarlar. Kendi ansiklopedilerini, yani kendi kültürlerini ayakta tutacak ‘doğruları’nı. Bir Fransız ansiklopedisi, Fransızlar içindir. Britannica, İngilizlerin doğrularını perçinlemeye yarar, ‘Galaksi Ansiklopedisi’de Heliconluların...” Gülmüyordu.</p>

  <p class="p8">“Bizim ansiklopedimiz yok. Türk Ansiklopedisi yok.”</p>

  <p class="p8">Gözleri ışıdı birden,</p>

  <p class="p8">“Neden dersin?”</p>

  <p class="p8">Bağlantıyı nasıl kurdum bilmiyordum. Uçuk bir bağlantıydı ama yüreklendirdi, Günay,</p>

  <p class="p8">“Çünkü, ansiklopedinin ölü-seviciliği ile bir bağlantısı var. Öyle mi?”</p>

  <p class="p8">Cevap yerine, yumuşacık baktı. Frekansına girebilmiş olmam mutlu ediyordu onu.</p>

  <p class="p8">“Çünkü, ansiklopedinin varlığı ‘malumatı’ sistematikleştirilmiş toplumun habercisidir. Değil mi? Onu demek istiyorsun, öyle değil mi?”</p>

  <p class="p8">Yine cevap vermedi.</p>

  <p class="p8">“Büyük Makine ideolojisinin bilinen en eski sembolü Mısır piramitleridir,” diye sürdürdü, artan bir enerjiyle, “Bu piramitlerde, mumyalanmış cesetler yaşarlar”. Yani, ölü-seviciliğinin beş bin yıllık sembolleridirler.”</p>

  <p class="p8">“Viva la Muerte!”</p>

  <p class="p8">“Evet. Bugün, Batı’nın kültürünün izini sürdüğü en eski uygarlığa, Mısır medeniyetine ilişkin bilgilerimizin tümü ‘ölülere’ ilişkin bilgilerdir. Ehramlara taş taşıyanların köle olup olmadıklarını bile bilmiyoruz. Firavunların ateşli müritleri de olabilirlerdi.”</p>

  <p class="p8">“Hitler gençliği gibi!”</p>

  <p class="p8">“Hitler gençliği gibi. Tanrısal bir führere ve onun doğrularına tapınmak. Bağlantıyı görüyorsun, her ikisi de nekrofilik. Nitekim, aynı bölgede Asurların ve onları takip eden her yayılmacı imparatorluğun, ‘teknik beceri’sinin bir numaralı kanıtı, yerle bir edilmiş köyler, zehirlenmiş topraklardır. Bu kadim imparatorluklar, günümüzün ‘uygar’ sadizminin prototipini teşkil ederler. Avrupa-Amerikan medeniyetinin öteki adı ölü-seviciliğidir, faşizmdir.”</p>

  <p class="p8">Sihirli bir cümleydi sanki! Beni olağanüstü rahatsız etti. Yendiğimi sandığım yabancılaşmanın geri geldiğini hissediyordum. Avrupa ülkelerinin, mesela, bir İsveç’in, ‘faşist’ olarak tanımlanmasını nasıl kabul edebilirim ki!? Ne ki, Günay, bu defa sabırlıydı,</p>

  <p class="p8">“İsveç’in vatandaş fişlemede dünyanın bir numaralı sistemini geliştirdiğini, Sandinist Nikaragua hükümetinin benzer bir fişleme sistemi geliştirmek için İsveç’ten yardım istediğini biliyor musun?”</p>

  <p class="p8">Bilmiyordum, tabii!</p>

  <p class="p8">“Bak, şimdi, neden böyle,” diye sürdürdü, “Batı medeniyetini oluşturan iki ana kaynaktan birincisi Yahudi-Hıristiyan, İkincisi Yunan-Roma. Bu malum.”</p>

  <p class="p8">“Evet?”</p>

  <p class="p8">“Şimdi bak, birinci kaynak, Yahudi-Hıristiyan geleneği, Batı medeniyetine bireyi hiçe indirgeyen, bir kitle kültürü dayatır. Şöyle ki, Yahudi, ruhunun bedeninden ayrılmak, bedenini ‘Kâinatın Sahibi’ ile birleşmek üzere terk etmenin hasreti ile kavrulduğuna&nbsp;&nbsp; -abartmıyorum, kullandıkları kelimeler bunlardır- inandırılmıştır. Yahudi’den bunu gerçekleştirip, belirgin ve bağımsız bir varlık olan ‘doğal hali’ni yok etmesi istenir. Yani, özgür iradesini bireyselliğini yok etme yolunda kullanmakla yükümlüdür. Rab Yahova’nın kendilerine çizdiği kader doğrultusunda yürümek zorundadırlar. Rab Yahova da, ‘bilgi’ ağacından elma yediler diye bunları yeryüzünde çile çekmeye mahkûm etmiştir. İkinci Dünya Savaşı’nda, Almanlara kuzu gibi boyun eğmelerinin ardında da, bu anlayış yatar. <span class="t16">Megamachine</span> ideolojisinin en mükemmel uygulamalarından birisidir, Yahudi geleneği. Bu bağlamda, dev bilgisayar ‘colossus’a boyun eğmekle Rab Yahova’ya boyun eğmek özde aynı ruh halini, aynı insan görüşünü yansıtır. Mesele, insanın özgür olup olmaması değil, kaderini kime teslim edeceği meselesi olarak algılanır.</p>

  <p class="p8">Dönelim Akdeniz’in kuzey kıyılarında yaşayan dostlarımıza. Yunan-Roma dünyasının insan görüşüne göre, insanoğlu, kaderini tanrıların elinden kurtarabilmek, bağımsızlığını kazanabilmek için çırpınan bir varlıktır. Tanrıların dünyası ile sürgit bir çatışma içindedir. Mitolojiyi hatırla: Tanrılar, insanların, ‘ben bilinci’ne erişmesine, kendilerinden bağımsız, özgür olmasına, tabiatüstünde egemenlik kurmasına engel olmak için ellerinden geleni yaparlar. Zeus’un ateşini çalan Promete hikâyesinde olduğu gibi -hani bir kayaya bağlanır da, her gece bir akbaba gelir ciğerini yer ya- en büyük günah, tabiat üstünde egemenlik kurmak günahıdır.</p>

  <p class="p8">Bu da, böyle mi? Gelir, İsa Peygamber. Kendi kitabı yoktur. Ölümünü izleyen yetmiş yıl süreyle, Hıristiyanlık Yahudi havralarında öğretilir. Yani, İsa’nın ve havarisi Petrus’un Hristiyanlığı Yahudiliktir. Bunun ima ettiği kabulleri anlıyorsun.</p>

  <p class="p8">Sonra, İsa’nın ölümünden on yıl sonra doğan, Tarsuslu Paulus Efendi’yi görürüz.</p>

  <p class="p8">Şimdi, Tarsus’ta, tapındıkları ilahın onları kurtarmak için öldüğüne, sonradan tekrar dirildiğine ve gerektiği gibi iman edildiği takdirde, kendilerini ölüler diyarının mabudu Hades’ten ya da Pluto’dan, kurtaracağına, ölümsüzleştireceğine inanan bir din, putperest Orfik dini hâkimdir, bu bir. Bir taraftan Eflatuncular, diğer taraftan Stoacılar, bedeni kötülüklerin kaynağı olarak lanetlemeyi sürdürmektedirler, bu iki. İnsanların günahlarının kefaretini ödemek için hayvan kurban etmek âdeti de, hem Yunanlı putperestler hem de Yahudiler arasında yaygındır. Etti mi üç?</p>

  <p class="p8">Paulus, onu ona katar, ‘bir kadından doğan her erkeğin Âdem’in günahını devraldığını, Tanrı’nın lanetinden ancak Tanrı’nın Oğlu’nu affettirerek kurtulabileceğini’ söyleyen bir ussal düzenleme, ilahiyat oluşturur. Zemin zaten müsaittir, bu ilahiyat tutar, olur Hıristiyanlık.</p>

  <p class="p8">Hıristiyan insanı da, yasak meyveyi yemek suretiyle Tanrıya başkaldırdığı için günahkâr, bilerek isteyerek kötü olan bir şeydir. Dahası da var: Günahın kaynağı, insanoğlunun ‘sıradan bir yaratık’ olduğunu -bir başka deyişle asli Megamachine’in ikame edilebilir bir parçası olduğunu- teslim etmeye bir türlü yanaşmıyor olmasıdır. Promete gibi o da tanrısı ile aşık atmaya kalkışmaktadır. Aklına güvenir. Oysa, Paulus’un tanımına göre, akıl denilen şey, kutsal ve sonsuz olan Tanrı’dır ve insanoğlu ne yaparsa yapsın, onu yargılayacak olan, bir başka ölümlü değil, kendi aklı değil, Tanrı’dır. Hal böyle olunca yaşayandan, yaşamayana dönülmesi kaçınılmazdır. İnsanoğlu, bir başka ölümlü üzerinde odaklaşmaktansa, gözlerini ölümlüden sonraki sonsuzluğa çevirir. Ölüm aradaki bir aşamadan ibarettir. Yaşamanın anlamı, ‘yaşamanın anlamı yok’ diye yaşamak olur. Ölümsüzlük adı altında ölüme, ölü olana yöneliş. Nekrofilik bağlantılar açık, değil mi?”</p>

  <p class="p8">“Çok basitmiş gibi anlatıyorsun!”</p>

  <p class="p8">“Çok kaba anlatıyorum, tabii! Sana bir kanava vermeye çalışıyorum, hepsi bu. Hıristiyanlık, Yahudilerin telkinlerinden kaynaklanır. İsa’nın kişiliğinden hız alır. Osiris, Attis, Dionysos gibi Akdeniz havzası tanrılarının dirilişleri ve ölümsüzlük vaatlerine duyulan inanç sayesinde güçlenir. Paulus’un ilahiyatıyla biçimlenir. Romanın örgütlenme biçimini benimser, bu idari miras üzerine muzaffer bir kilise kurar. Yani, yarı Romalı olur. Yarı-Romalı olma aşaması çok önemli, çünkü Mısır’la başlayan nekrofilik eğilimin, Roma ile perçinlendiğine işaret eder.</p>

  <p class="p8">Şimdi, putperest Roma hukukunu hatırla. Mülkiyet hakkı, <span class="t16">Jus</span> <span class="t16">utendi et abutendi</span>, ‘kullanmak ve tüketmek’ hakkıdır, değil mi? İşte bu söylem, bu ‘doğru’, Avrupa-Amerika medeniyetinin dünya görüşünün temelini oluşturur. O kadar ki, sonuçta ‘Tanrı’ için bile geçerli olabilmiştir! Batılı, Tanrıyı da kullanmış, tükenmiş olduğunu düşünmüştür. On dokuzuncu yüzyılın kavgasını hatırla! Nietzsche’yi hatırla. <span class="t16">Jus utendi et abutendi</span> ilkesi, Roma Kodunun, Napolyon yasalarının ve günümüz kapitalizminin temelidir. Mal sahibine malı üzerinde gerçek bir Tanrısal hak tanır. Peki, ‘mal sahibi’ kimdir, biliyor musun? Baba! Baba’nın karısı ve çocukları üzerinde yaşatma, öldürme ve satma yetkisi vardır. Buna ‘mancipium’ derler. Koca herhangi bir suçtan sanık karısını yargılama görevini de infazı da üstlenir. Zina ne kelime, şarap mahzeninin anahtarını çalmak bile ölüme mahkûm edilmek için yeterlidir. Batılı kadınlar, ‘mal’ olmaktan korkuyorlarsa, yeridir. Feminist olsalar yeridir.”</p>

  <p class="p8">“Arap şairlere ne oluyor, diyorsun? Öyle değil mi? Geçen akşam onu diyordun!”</p>

  <p class="p8">“Yooo,” başını salladı, “Ben, Türklere ne oluyor diyorum,” dedi, Günay, “Son tahlilde, Araplar, Yahudi-Yunan-Roma geleneğine komşu. Akdeniz havzası medeniyetinin parçası onlar. Ben, bize ne oluyor, diyorum. Şaman kökenli Asyalıya ne oluyor. Neyse, ona sonra döneriz. Şimdi akıl karıştırmayayım. Kısaca özetlersek, bu medeniyetin insanı ‘eşya’dır. Ve bu bağlamda, nekrofilya, Batı medeniyetinin çekirdeğidir.”</p>

  <p class="p8">Rodoplu konuşurken ben eğitim sistemimizi düşünüyordum,</p>

  <p class="p8">“Neden, bizde doğru dürüst bir dinler tarihi, düşünce tarihi öğretilmez! Kimse bilmiyor mu?”</p>

  <p class="p8">“Kimse bilmese, ben nereden bilirim? Tabii, herkes biliyor. Ama, hepimizin ‘hayati’ çıkarları çocukları ‘çocuksu’ bırakmakta birleşiyor anlaşılan,” içini çekti, “Daha doğrusu, eşyalarla uğraşmaktan, insanlarla uğraşmaya vakit yok. Ölü-sevicilerinin zaferidir, bu. Colossus’u kırmaya kalkan Heliconluya, ‘Vakıf’ ne yapardı, dersin? Bizim anlamamız, hızla yıkmamız gereken en büyük put şu: İnsanoğlunun bağımsız ve özgür olduğu anlayışı, bizimkine değil, Batı kültürüne tümüyle yabancıdır. İnsanı önceden kararlaştırılmış bir biçimde düşünmeye, çalışmaya, talep etmeye, tepki göstermeye zorlayan onların kültürüdür, bizimki değil!”</p>

  <p class="p8">Koyun olan biz değiliz, onlar diyordu!</p>

  <p class="p8">“Evet! Tapmak için yarattıkları tanrılar da, bu kültürün ürünleridir; bu kültüre uygun düşerler, bu kültürün yansımalarıdır. Bak, Yahudi-Hıristiyan geleneği kendisini gökyüzünde tekrarlamıştır! Tanrısı, dünyevi geleneğinin izdüşümüdür.”</p>

  <p class="p8">“Tersten halife?”</p>

  <p class="p8">“Tersten halife, tabii!”</p>

  <p class="p8">“Tabi, bu arada komik şeyler oluyor! İsa’dan şu kadar yıl sonra yazan Karl Marx bile -‘bile’ diyorum, çünkü Batı’nın en özgün düşünürlerinden birisidir- geleneğin etkisinden kurtulamamıştır. Doktora tezinin önsözünde, ‘<span class="t16">Felsefe, Promete’nin inancıyla ittifak halindedir, kısaca, tanrılara karşı bir tiksinti duyuyorum</span>,’ diyecek kadar kendisini kaptırmıştır. Oysa mesele, tanrılardan nefret edip etmemek değil, ‘tanrı’ denilen bu, ölü-sevicileri, bu insan görünüşünü, kimlerin nasıl biçimlendirdiğini sorgulamak olmalıydı!”</p>

  <p class="p8">“Nereden biliyorsun yasası!”</p>

  <p class="p8">“Evet! Birisi Paulus’a Tanrı’nın böyle bir kişiliği olduğunu nereden biliyorsun diye sormalıymış. Bu işin fantezisi. Ama tabii Marx, Asya’yı, yani tanrıların tanımlanması meselesinin bambaşka bir çözümlemesi olabileceğini bilmezdi. Ama, konu Marx değil.”</p>

  <p class="p8">Değildi, ama önemliydi. Kuşağımın geçirdiği on yılı, daha da geçirecekmişiz gibi görünen on yılları düşünüyordum. Kendi adıma ben Karl Marx hesaplaşmasını henüz bitirmemiştim.</p>

  <p class="p8">“Şimdi, insanoğlunun bağımsız ve özgür olduğu anlayışının Batı medeniyetine tümüyle yabancı olmasının bir sonucu da kölelik kurumudur,” diye sürdürdü Günay, “Büyük Roma Makinesi ‘köleler’ olmadan işleyemezdi. Yunan ve Roma, köleler üzerine kurulmuş medeniyetlerdi. On dokuzuncu yüzyıla kadar fiilen, yanlış kelime, ‘ilkel’ biçimiyle demek daha doğru, sonra da teknolojik biçimiyle sürdü kölelik.”</p>

  <p class="p8">“Ne demek istiyorsun?”</p>

  <p class="p8">“Demin de söyledim. Teknoloji ille de, füze değil! İletişim araçları da, tüketim maddeleri de teknoloji ürünleri. Nasıl ki, Büyük Roma Makinesi köleler olmadan işleyemezdi, Büyük Pazar Makinesi de, teknoloji köleleri olmadan işleyemez! Teknoloji harikaları, televizyondan ‘compact disc’e kadar, insanlar üzerinde katıksız bir denetim kurarlar. Onlara sahip olma tutkusu insanı bir yandan sabah dokuz-akşam beş köleliğine mahkûm ederken, öte yandan da Büyük Pazar Makinesi’nden bağımsız faaliyetleri önler. Mesela, kendisini ekolayzırın büyüsüne kaptıran çocuk, gitar tıngırdatamaz, bağımsız üretemez olur. İhtiyar Tagger’in dediği gibi, bir ‘illüstratör’dür artık. Üretilmiş olanı tekrarlamaktan başka bir şey yapamaz. Teknoloji’nin boyunduruğundan kurtulmak mümkün olmadığı gibi, teknolojik üstünlük, güç tutkusu, iç içe geçmiş bir yumak olur.”</p>

  <p class="p8">“Bilgisayarlı bilmemneli” teknolojinin, örneğin, sinema endüstrisinde neden insanların bağırsaklarının ortaya döküldüğü, beyinlerinin fışkırdığı filmlerin yapımında kullanıldığını sorguluyordu.</p>

  <p class="p8">“Aynı teknoloji neden kötülüğün bunca çeşitlemesinin yapımında kullanır da, iyiliğin çeşitlemesi yapılmaz?” “Çünkü,” diyordu, “Batılının kafası ‘bir şeyin yapılması teknik olarak mümkünse, o zaman yapılmalıdır’ kafasıdır. Yani, nükleer silah yapmak mümkünse, hepimizi yok edecek olsa da yapılmalıdır. Ay’a gitmek mümkünse, insanlar acından ölse de gidilmelidir. Bu sibernetik toplumun aksiyomudur; teknotronik toplumun ana kuralı. İnsancıl değerlere tümüyle tersmiş, onları siler geçermiş, ne gam! Bu işi becermiş olmanın kibri, kendini beğenmişliği de cabası!”</p>

  <p class="p8">“Narsizm!”</p>

  <p class="p8">“Ölü-seviciliği,” dedi Günay.</p>

  <p class="p8">Beni alıp sürüklemiş, Yahova’dan Colossus’a, piramitlerden galaksilere savurmuştu. Yanından uzaklara, uzaklardan yanına attığı bir top gibi hissediyordum kendimi. Belki tekrar sıçrıyordum ama her seferinde bir yerlerim kırılıyordu. Sonra garip bir şey oldu. <span class="t15">O solgun ışıkta gökyüzü oldu, Sardı dört bir yanımı, Acıyla dokundu bana, Şaşırdım. Parladı dudakları acıyla, Parladı kaçan bir kısrak gibi, Şimşekti uzaklarda çakan, Yanım soldu o solgun ışıkta!</span></p>

  <p class="p8">Gerçekten böyle oldu! Ama, tabii, o farkında değildi, ben de söylemedim.</p>

  <p class="p8">“Tanımı itibariyle her ben-sevici ille de sadist değildir ama, her sadist ben-sevicidir. Batılıların başka medeniyetleri algılayamamalarının, kendi kitle kültürlerini dayatmalarının, yaşamın her alanındaki fütursuz sömürgeciliğinin arka-planı kendilerine duydukları aşktır! Bize düzenin öz-uzman aydınlarının ‘halkı algılayamamaları, kendi kültürlerini dayatmaları şeklinde yansır.”</p>

  <p class="p8">“Köle bizde de vardı.”</p>

  <p class="p8">“Hayır. Asya’da köle yoktur!” Kesti, attı!</p>

  <p class="p8">“Yapma, Günay’cım! İstanbul’da, esir pazarında, para ile satılmıyorlar mıydı insanlar? Bunu nasıl açıklıyorsun?”</p>

  <p class="p8">“Sen, Süleyman Paşa’nın türbesinde, paşa, lalası ve atının yan yana gömülmüş olmasını nasıl açıklıyorsun?”</p>

  <p class="p8">Durdum. Günay da durdu.</p>

  <p class="p8">“Asya’da narsizm yoktur! Kendini beğenmiş bir Hintli düşünebiliyor musun? Vedalara bak, Upanişadlara bak. Köle kültürü, Türklerde de yoktur. Kölelerin inşa ettiği bir tek yol, bir tek saray, bir tek cami yoktur. Oysa, Roma’ya bak. Bizdeki köleler daha çok savaş esirleri gibidirler. Azat edildikleri zaman da gelemeyecekleri mevki yoktur. Oysa, Batı medeniyetinin tarihi kölelerin tarihidir. Tabii, şimdi ‘köle’ deyince senin aklına doğal olarak Amerika’ya satılık olarak zenciler geldiği için bu hükmü doğru değerlendirmeyebilirsin. Ama Yunan’ı ve Roma’yı düşün. Roma İmparatorluğunda, Roma vatandaşlarından başka herkes köledir.”</p>

  <p class="p8">“Üstünüz, değil mi? Onlardan üstünüz!”, diye mırıldandım.</p>

  <p class="p8">“‘Üstün’, senin kelimen,” dedi Günay, “Benim değil, canım.”</p>

  <p class="p8">“Ne öyleyse?”</p>

  <p class="p8">“Türkiye bir tür evrensel emniyet sübabı olabilir! Ölü-seviciliğinin büsbütün azıtmasını hiç değilse geciktirecek bir denge unsuru olabileceğimiz umut edilebilir. Ama, tabii, Çin hikâyesini bilirsin. Hani, herkesi delirten bir su vardır. Birkaç kişi bu suyu içmemek için direnirler ama sonunda o kadar yalnız kalırlar ki, ne olursa olsun der, içerler. Türkler de sonunda içecekler, herhalde. Öyle görünüyor.”</p>

  <p class="p8">Meselenin, Özalizm, ANAP iktidarı filan değil, Batıya “duhûl” etmek meselesi olduğunu söylüyordu. ‘Delirten su,’ nekrofil Batı medeniyetiydi. Bu yolda iyiye gidilmeden önce kötüde alınacak daha çok yol vardı.</p>

  <p class="p8">“Öyleyse, hiç ışık yok!”</p>

  <p class="p8">“Yooo, hayır. Var. Ne ki, ben ışığın Doğu’dan değil, Batı’dan geleceğine inanıyorum. Onlar işlerine yarayan şeyleri bulup çıkarmakta ustadırlar. Yıllar yılı, neredeyse kara büyü dedikleri akupunkturu keşfedip, en iyi uygulayıcısı kesildikleri gibi. Sonra da dönüp tekrar Çinlilere satarlar.”</p>

  <p class="p8">“Haksızlık olduğunu düşünüyorsun... mu?!”</p>

  <p class="p8">“Ne fark eder?” diyerek omuzlarını silkti, “Derman kimden gelirse gelsin, dermandır. Kaldı ki, okuyan, yazan, araştıran onlar... Her neyse! Bari bu aşamada hiç değilse iyi muhalefet ya da kadim değerlerin bekçiliğini iyi yapabilsek! Kendimizi ölü-sevici Batı’ya kaptırırsak, Megamachine’den bağımsız yaşamayı beceren insandan birkaç boncuk, birkaç tüyden başka bir şey kalmayacak!”</p>

  <p class="p8">Beni adamakıllı etkilemiş olmalıydı ki kendimi, insansal özgürlüğün bekçiliğinin sadece Türklerin sorunu olamayacağını düşünürken buldum. ‘İnsan özgürlüğü’ diye bir evrensel miras varsa buna Batıda en az bizim kadar sahip çıkmalıydı.</p>

  <p class="p8">“Hiç kuşkusuz!” dedi Günay, “Ama gel gör, bilenle bilmeyen bir değildir. Bilenin sorumluluğu, bilmeyenden fazladır. Tıpkı, hükmedenlerin, yöneticilerin sorumluluklarının, hükmedilenlerden fazla olduğu gibi. Süper devletlerin sorumlulukları gibi. Ama, tabii bu bir safsata! Hem insancıl, hem de süper devlet olunmaz.”</p>

  <p class="p8">“Her şeye bir cevabın var, öyle değil mi! Her şeye bir cevabının olması, ürkütmüyor mu seni?”</p>

  <p class="p8">Ne garip, ne yakışıksız bir soruydu! Sanki, onu Therese’deki rahibeye benzeten ben değildim. Acılarına uhrevi bir nitelik yakıştıran ben değildim! Konuşmasını, anlatmasını isteyen ben değildim! Ne olmuştu bana diye sorguladığımda, cevabını şimdi biliyorum artık. Şafak Özden’le kurduğu bağlantıyı hazmedemiyordum. Oysa, Günay, ‘külçe gibi’ yaşamanın da yaşamak olduğunu bilenlerdendi. Ama ben o dönemde hayata ‘ussal’ bakıyordum. Kendi nekrofilik eğilimlerimin henüz farkında değildim.</p>

  <p class="p8">“Hayır,” dedi, “Hayır, çünkü ‘gerçeklik’in hemen hiçbir zaman mantık ya da eleştirel inceleme sonucu varılan bir sonuç değil, genel mutabakat ürünü olduğunu gözardı etmemeye özen gösteriyorum. Bütünü görmeye, sağda solda sırıtan boşluklar bırakmamaya özen gösteriyorum. Narsizm tuzağına düşmemek gerektiğinin bilincindeyim. Ve revizyona hazırım. Her zaman.”</p>

  <p class="p8">İncinmiş olmalıydı, ama belli etmedi. Bunun daha da kötü olduğunu düşündüm.</p>

  <p class="p8">“Eve dönelim mi?” diye sordum. Anladı, tabii.</p>

  <p class="p8">“Kuran da Akdeniz havzasının ürünüdür,” diye başladı, “Ve tabii, diğer iki kitaptaki pek çok anlayışı paylaşır.</p>

  <p class="p8">İnsanın, ten ve ruh denilen iki unsurdan oluştuğunu; tenin doğa, ruhun zihin olduğu; tenin ölümlü, ruhun ölümsüz olduğu düşüncesinin ortak olduğunu hatırlattı. Ancak, İslâmiyet’te âlem, korku, yasak, günah nedeniyle değil, aşk nedeniyle oluşmuştu. İnsan, lanetlenmiş de değildi. Tersine, Allah, meleklerine ‘Yeryüzünde kendime bir vekil yaratacağım,’ diye seslenmiş, yarattığını bilgilendirmiş, sonra da meleklere, ona secde etmelerini buyurmuştu. İnsan, semavi varlıkların tümünden üstündü. ‘Melek gibi adam,’ tanımlamasının küfür olduğunu düşünüyordu, Günay.</p>

  <p class="p8">“Daha sonra da insanı ‘özgür iradesi’ne emanet eder,” dedi, “Özgür irade insanın en büyük zenginliği sayılır; iyilik ya da kötülük yapma, boyun eğme ya da isyan etme özgürlüğüdür.</p>

  <p class="p8">Bak, İslâmiyet’in insanın özgür olduğunu, bağımsız olduğunu teslim etmiş olması çok önemli! Bu anlayış, insana duyulan güven onu tensel ve ruhsal -maddi ve manevi- dayatmalara, Büyük Makine’ye karşı durmak üzere yüreklendirir! Dünyanın ve kendisinin sahibi olduğunu; dünyadan, diğer yaratıklardan ve kendisinden sorumlu olduğunu söyler. O kadar sorumlu kılar ki, bırak bir papaza günah çıkarıp kurtulmayı, Peygamberin arkasına bile gizlenemez.” Hadis’i hatırlattı, <span class="t15">“‘</span><span class="t16">Ancak, bir insanım ben. Davanızda bana başvurursanız, bazılarınızın dili kuvvetli olabilir, bazınızın sözü öbüründen daha kandırıcıdır. Ben de işittiğime göre hüküm veririm. Bir Müslüman’ın hakkına tecavüz ettiyseniz, bana yanlış hüküm verdirerek birinin hakkını aldıysanız, bilin ki o hak, bir ateş parçasıdır; isteyen alsın, isteyen bıraksın</span>.’ Nasıl bir sorumluluktan bahsettiğimi anlıyor musun? İnsanı kendisine ya da istersen buna ‘bir ölümlü’ye de diyebiliriz, yargılatan sorumluluk! Seni, senden başka kınayacak kimse olmasa da, yaptığın kötülüğün hiçbir tanığı olmasa da, sürdürmen gereken hayırhah tutum! Bu inancın ima ettiği dünyevi tavır çok önemlidir, çünkü, sadizm ve onu izleyen nekrofilya Büyük Makinenin insanın elini kolunu bağladığı, kendi adına düşünemez hale getirdiği ortamlarda yeşerir. Megamachine, ‘üretenle üretileni’ ayrıştırdığı için insanoğlu günlük mesaisinin sonucunu kavrayamadığı bir kör dövüşünün içine itilir, çocuk mamasını da, kimyasal silahı da aynı tavırla üretir! Napalm üretmeyi reddeden bir işçi sınıfı Sovyetler Birliği’nde bile yeşerememiştir. Hiroşima’ya atom bombası fırlatan uçağın pilotu, yaptığı işin sonuçlarını algılayamaz! Karmaşık bir makineyle baş edebiliyor olmasının heyecanı içinde İnce Mehmet’in iz sürücüsü gibi davranmıştır. Bir taraftan megamachine ideolojisi dayatır, öte yandan, zaten belirli bir kadere mahkûm olduğunu söyleyen din kitapları. İzleyen kıyımdaki rolünü kavrayamayan insanoğlu, elleriyle yarattığı felâketi bilimsel kaderidir diye kabullenir. Bu çerçeve içinde oluşan sosyal bilimlerin ve ideolojilerin tanımladığı insanoğlu da ‘eli kolu bağlanmış’ bir yaratıktır. Örneğin, bir Marksist’e, ‘O pilot o bombayı atmasa, dünyanın şekli değişirdi,’ dersem, ‘Eğer o bomba atılmamış olsaydı, tarihsel durum başka bir pilot getirirdi,’ şeklinde ilkel bir determinizmi yansıtan cevap alacağım tabiidir. Neden? Çünkü, Megamachine’in hükmettiği dünyalarda sadece Tanrı’nın değil, ideologların gözünde de bir hiçtir insanoğlu! Kitaplı dinlerin arasında bir tek İslam, Hiroşima’yı, ne tarihsel durumun ne de önceden belirlenmiş alınyazısının değil, insanoğlunun marifeti olarak görür! İdeolojilere gelince, insancı ideolojiler vatanı Asya’dır. Çin’dir, Akdeniz değil.”</p>

  <p class="p8">Konfüçyüs’ü, Şinto’yu düşündüğünü biliyordum ama ben daha hâlâ İslâmiyet’teydim,</p>

  <p class="p8">“Bunun ima ettiği şey, Müslüman’ın o bombayı ‘atamayacağı’ mı?” diye sordum.</p>

  <p class="p8">“Müslüman, işleri o noktaya getirmeyendir! Müslüman, yabancılaşmayandır. Tabii, ilkesel olarak. Profesyonel Müslümanlardan bahsetmiyorum.”</p>

  <p class="p8">“‘İslâm’ kelimesinin kökeni ‘sulh’tur, bilir misin?”</p>

  <p class="p8">“Evet,” dedi, sevinçle, “Çevrecilerin Refah Partili ya da Refah Partililerin çevreci olmamaları garip değil mi?”</p>

  <p class="p8">“Tamam, tamam biliyorum! Yüzbinlerce camimiz var, ama Müslüman değiliz! Değil mi?” dedim.</p>

  <p class="p8">“Öyle! Oysa, İslâmiyet’in insanoğluna yüklediği sorumluluğun ima ettiği liyakat müthiş bir şeydir, arkadaşım. Rönesans hümanizması filan bunun yanında çocuk oyuncağı kalır. Adamlar, gaddar Yahova’dan kaçarken, sadist Zeus’un kucağına düştüler! Öte yandan, ‘Âlemlerin Rabbi, Âdem’in Yaratıcısı’, insanoğlunu kendisine vekil tayin ediyor! Kendi adına hareket etme yetkisi veriyor! Batı insanı kendisini böyle bir iltifata asla layık görmedi! Ezikliğinden kurtulamadı!”</p>

  <p class="p8">İnsanın boyun eğme ve isyan etme özgürlüğünden bahsetti. İslâm’ın insan görüşünde, insanın kimsenin kölesi filan olmadığını, itaatin ancak ‘iyilik emredildiği zaman’ şart olduğunu, bireyin iyi ile kötüyü ayırt edebilmek için her an uyanık olmakla yükümlü olduğunu ve kim emrederse emretsin, kötüyü reddetmek gerektiğini anlattı.</p>

  <p class="p8">“Her koyun kendi bacağından asılacaktır. Kısacası canım, İslâmiyet’in öteki adı ‘biyofilya’dır.” “Biyofilya?”</p>

  <p class="p8">“Yaşam-severlik. Öteki anahtar kavram. Ölü-seviciliğinin tersi.”</p>

  <p class="p8">Duraladı,</p>

  <p class="p8">“Uzadıkça uzuyor, ama,” diye özür diledi yine, “çaresiz.”</p>

  <p class="p8">“Bunun için buradayım,” diye hatırlattım.”</p>

  <p class="p8">“Evet, öyle...”</p>

  <p class="p8">Şöyle söyleyeyim, bugün artık insanın bir cisim gibi yaşayamadığı saptanmış bulunuyor. Herhangi bir Batılı psikoloğu oku, aynı şeyi söyleyecektir. İnsanoğlu, amaçsız, dünyaya atılmış bir nesne gibi yaşayamıyor. Ne kadar güvenlik içinde olursa olsun, sadece beslenen ve üreyen bir makine konumuna indirgendiği zaman acı çekiyor. Tekdüze bir yaşam değil, etkili olmak istiyor. Bu etkinliği toplum içinde yakalayamazsa, kendi icat ediyor, yani yok ediciliğin heyecanını yaşıyor. Bir şey yaratmıyorsa,&nbsp; kimseyi etkileyemiyorsa,&nbsp; kendini beğenmişliğini insanlara zarar vermeden tatmin edemiyorsa -unutma ki, kişi narsizmini bir politikacı, bir ne bileyim, sinema yıldızı olarak da tatmin edebilir- tecrit olunmuşluğunun cenderesinden kurtulamıyorsa, izleyen yaşamsal iktidarsızlık ve hiçlik duygusunun dayanılmazlığından ancak yaratamadığı hayatın yok edilmesi prosesinde yer alarak kurtulmaya çalışıyor. Şartlara göre bu, ‘dazlaklıkla Hitler’lik arasında, efendim, işkenceye izin verenle, copu fiilen sokan arasında bir yerde de çözümlenebiliyor. Veyahut ölü-seviciliği kişinin kendi bedenini hedef alabiliyor. Uyuşturucu, alkolizm, intihar gibi. İntihar istatistiklerine bak: İnsanlar aşk, itibar, intikam gibi tutkuları için kendilerini öldürüyorlar ama aç kaldıkları ya da cinsel arzularını tatmin edemedikleri için intihar eden hemen hiç yoktur. Bir de üstelik dünyada en çok intihar vakasının olduğu toplumlar, fiziki ihtiyaçları en çok karşılanmış, en güvenli toplumlardır.”</p>

  <p class="p8">“İsveç.”</p>

  <p class="p8">“Mesela! Batı medeniyeti, insanoğlunu salt fiziki gereksinimlerini karşılayarak yaşatabileceği yolundaki, özünde mekaniksel ve kaba inancını sürdürmeye devam ettiği için, şiddetten kurtulamıyoruz. Yoksul toplumların, Doğu Avrupa’da olan bitene hayretle bakmaları, ‘rahat kıçlarına mı battı?’ diye şaşıp şaşıp kalmaları da bu anlayışın ürünü. Marx’ı da yanıltan bu oldu. Nihayet, ‘bilim çağı’nın ürünüydü adam. Bilimin ‘kutsal inek’ olmadığı ortaya ondan çok sonra çıktı. Korkarım, insanoğlunun ruhunu yok etmeden rahat etmeyecekler bunlar!”</p>

  <p class="p8">“Çok şükür, artık Gorby var!” dedim, alayla.</p>

  <p class="p8">“Gorby’nin bir kurtarıcı olduğunu kim söylüyor? Komünizm nasılsa yenildi, muhalefetin büyüğünden kurtulduk diye daha da azmayacaklarını kim söylüyor? Narsizmin kudurmayacağını kim söylüyor? Unutma, insanlık tarihinin en acımasız sadistlerini, Hitler’i, Stalin’i yetiştiren verimli toprak Batı medeniyeti. Ve bu medeniyet sürekli bir biçimde, filmlerle, televizyon dizileriyle, basınla, salgın hastalık gibi yayılıyor.”</p>

  <p class="p8">Sovyetler Birliği’nde, Gorbaçov’la başlayan sürecin emperyalizm sözcüğünü gündemden kaldırmış gibi göründüğünü söylüyor, bunun kapitalist Batı’nın tartışmasız zaferi demek olmasından korkuyordu Günay. Ona göre sosyalizm, Batı kültürünün en yenir yutulur uzantısı, dünyanın kültürel mozaiğinin korunmasına hiç değilse dilde destek veren anlayışın ürünüydü. Bu nedenle olacak, zaman zaman Rodoplu’yu en bağnaz Brejnev komünistiyle duygu bağı geliştirirken buluyor, kaderin bu oyununa gülüyordum! Moskova’ya güzellik yarışması tertipleten, Amerika’nın birinci leydisini karşılayan Rus çocuklarına İngilizce şarkılar söyleten gayretkeşliğin, kendisine bir zamanlar, Heybeliada’daki Bahriye Mektebi’nde, İngiliz sefirine erkek erkeğe dans ederek şov yapmak zorunda bırakılan Nâzım Hikmet’in sınıf arkadaşlarını hatırlattığını söylüyordu.</p>

  <p class="p8">“Bu aşağılık soytarılık gururumu incitiyor,” demişti.</p>

  <p class="p8">“Bu çok ağır bir suçlama, değil mi?” Yanlış anladı,</p>

  <p class="p8">“Az bile! Ruslar dâhil -nedir o Yeltsin efendi?- Batı uygarlığının müritlerinin yüreklerini tashih etmek yolunda hiçbir gayretleri yok! Tersine! Bir düşünsene, barışın yüceltildiği bir uzay filmi neden yok? Neden kitleler daha şimdiden, ortada fol yok yumurta yokken, ‘galaksiler arası savaş’a koşullandırılıyorlar? Anlasana, bu defa da, ‘uzaylılara’ yansıtılıyor ölü-seviciliği. Ters halifelik işliyor yine.”</p>

  <p class="p8">“Uzaylı Batılının galaksideki izdüşümü demek istiyorsun?”</p>

  <p class="p8">“Evet! Firavun nasıl Yahova olup, gökyüzüne çıktıysa, yirminci yüzyılın ölü-seviciliği de Heliconlu bilmem nereli olup, galaksiye çıktı! Bak, teknoloji çığ gibi ilerliyor. Elektronik çağ da bitti, bilgi çağı başlıyor. Bu ne demek biliyor musun? Bugüne kadar bilinen sınıflar kaybolacak, onun yerini ‘bilenler’ ve ‘bilmeyenler’, ‘eğitilebilenler’ ve ‘eğitilemeyenler’ diye iki sınıf alacak demek.”</p>

  <p class="p8">“Nasıl yani?”</p>

  <p class="p8">“Bir örnek verirsem daha kolay anlayacaksın. Kaddafi’nin uçaklarını hatırlıyor musun? İyi uçaklar oldukları halde pilotlar hedefi bulamamışlardı? Neden biliyor musun? Refleksleri zayıftı. Düğmelere zamanında basamıyorlardı. Bu memleketteki ağırlığın farkında değil misin? Kalk, bir sokağa bak. Bak, Türklerin hareketleri nasıl ağırdır! Sürüklenir gibi yürürüz! Oysa daha şimdiden hıza eğitimli, ‘akıllı askerler’ var. Atari oyunlarıyla yetişen kuşakların göz/el koordinasyonlarını, becerilerini, bilgisayar öğreniminin kazandırdığı hızı düşünebiliyor musun? Yirmi-otuz yıl içinde, tarihin hiçbir döneminde olmadığı kadar vahim bir ‘bilenler’ ve ‘bilmeyenler’ ayrımı olacak. Vahim, çünkü bilgi araçları da tıpkı üretim araçları gibi, sermayenin, yani nasıl anlatayım, Haydar’ın anısı gibi, elle tutulamayan, doğaötesi ama kesinlikle yönlendirici bir ‘şey’in elinde olacak. Bu ‘şey’ altın yığını değil, elmas yığını da değil, bilgi, ilişki, hırs, senet sepet gibi (‘senet sepet’in nihayet ‘verilmiş bir söz’ olduğunu hatırlatıyordu) bir ‘şey’ olduğundan, el de konulamayacak. Aradaki uçurum, bir kitap bulup okumakla, malumat edinmekle de kapatılamayacak. Bildiğimiz anlamda ‘kitap’ da kalmayacak ‘okuma’ da. Keşişlerin yazmalarını kilitli kapılar ardında sakladıkları karanlık çağlar gibi bir dönem başlayacak. ‘Bilginin yayılamaması’ hususunda bugüne dek söylenen her şey yeniden gündeme gelecek. Daha da kötüsü, genetik mühendisliği ilerliyor. Bu, Batı’nın, belki de herkesten daha vasıflı adamlar üretebileceği demek. Bütün bunların anlamı şu: Ya bu adamlar, daha bilgili, daha üstün olmanın sorumluluğunu taşıyacaklar, öğretilecekler, ona göre hazırlanacaklar ya da despot kesilecekler. Şimdiki halde bir tür tanrıcılık oyunu oynamaları çok daha büyük bir ihtimalmiş gibi görünüyor. Çünkü, çok güçlü olacaklar. Ve Batı bu gücü insanlığın emrine vermeyi bilmediği için, Türkler gibi ‘bilmeyenler’ ya da ‘eğitilemeyenler’ üzerinde mutlak ve sınırsız denetimi kurmak isteyecekler. Bunlar Camus’nün Kaligula’sı gibi, ay ne kelime, yıldızları da istiyorlar. Teknolojik başarı, omnipotans, yani kadiri mutlaklık, yani, insani sınırların aşılması illüzyonunu yaratıyor. Kaligula’yı hatırla; tanrısal güç peşindeydi, insanları sadistik denetim altına almıştı. Senatörlerin kanları ile yatıyor, onların acı çekmelerinden keyif alıyor, bazılarını öldürüyor, geri kalanların gülmeyi, şakalaşmayı sürdürmelerini aşağılayarak izliyordu. Yunan tanrıları, Rab Yahova, hep aynı ekoldendir. Sistemin hamurunda var bu.</p>

  <p class="p8">Ne yazık ki, teknolojik başarının yarattığı kadiri mutlaklık illüzyonu ile ölü-seviciliğinin kadiri mutlaklık illüzyonu sonuçları itibariyle aynı kapıya çıkarlar. Daha da vahimi, her ikisinin temelinde de aynı sakatlık yatar: Hayatın patronu olmak tutkusu! Vahimden de vahimi, güçlü olana hayranlık, mazoşizm, dünyayı dal budak sarmaya devam ediyor! Ve sadist, güçsüz olandan, kendisine karşı gelemeyenden nefret eder, büsbütün ezer.”</p>

  <p class="p8">Sadece bireylerin değil, medeniyetlerin de sadistik olabileceklerinin açık olduğunu söyledi. Sadizm, bir insan yığınının öteki yığınını denetim altında tuttuğu, serpilmesine izin vermediği durumlarda yeşerirdi. Sömürücü denetim, sömürülen kitlenin bağımsızlığını, haysiyetini, eleştirel düşüncesini, üreticiliğini yok eder; bunların yerine koyduğu eğlencelikler, sömürülen yığının kişiliğinin gelişmesini önlerdi.</p>

  <p class="p8">“Roma imparatorları kullarını gladyatör dövüşleri ile eğlendirilerdi.” dedi Günay, “Şimdi, televizyonlar cinayet, savaş, terör, her türlü sapıklıkla eğlendiriyor. Magic Box denilen Türkçe sözlü Amerikan televizyonuna bak! Sunulan eğlence ve heyecan, ‘neş’e değildir! Coşku, özgürlük gerektirir; ama denetleyen grup buna asla izin vermez! Sonuçta ortaya çıkan, gittikçe büyüyen bir hortum gibidir. Denetim altında tutulan kitlenin bireyleri kendilerini bomboş ve iktidarsız hissederler. Türkler gibi.”</p>

  <p class="p8"><span class="t15">“‘</span><span class="t16">Onların her şeyini tahrip ettik. Felsefeleri, dinleri mahvoldu. Artık hiçbir şeye inanmıyorlar. Derin bir boşluğa düştüler. Anarşi ve intihar için olgun hale geldiler</span><span class="t15">!” dedim, “Orient”e nasıl kıyıldığını anlatan Louis Massignon’dan alıntı yapıyordum. Bakınız, “Oryantalizm” Edward Said!</span></p>

  <p class="p8">“Evet. Aynen öyle,” dedi Günay, “Türk’ün içi boşaldı! Kendimizi gerçekten de iktidarsız hissediyoruz. Sindik. Korku içindeyiz; yarın ne olacak korkusu, gelecek korkusu, hiçbir şeyi doğru yapamayacağımız korkusu, asla adam olamayacağımız korkusu. Çocukluğu, sürgit aşağılanmakla, dayakla geçmiş yetişkinlerin ruh hali bizimkisi.</p>

  <p class="p8">Ancak, sana şunu söyleyeyim, deminki alıntı, Louis Massignon’un kadirşinaslığı. Onun merhametini Türk aydınlarında görmüyoruz! Unutma, daha geçen gün Tanzimat’ın bilmem kaçıncı yıldönümünü “kutladık”. Tanrım! Ne ironi! Ölü-sevicilerine “duhul etmenin”, sömürgecilerin yöntemlerini öğrenmeye karar vermenin yıldönümünün kutlanması ne demek! Tanzimat, utanç verici bir zorunluluk olabilirdi ama kutlanacak zafer değil! O kutlamayı, ölü-seviciler yapmalı, Louvre’da, Beyaz Saray’da balo vermeliydiler!”</p>

  <p class="p8">İkinci Sultan Mahmut’a, ‘ilericilik’ olsun diye, askerin başına Yunan şapkası giydirten hamakatı düşünüyordum! Ne diyordu bu kadın? Daha da büyük bir hamakat fesi ‘yasaklamak’ mıydı?</p>

  <p class="p8">İşbirlikçiler, havan dövücünün hık deyicisi kadar bile olamıyorlar!” diye sürdürdü, Günay. “Akrabanın akrabaya akrep etmez ettiğini hikâyesi! Haysiyetimiz, özgüvenimiz yok oldu. Kişiliğimiz yok oldu. Artık biz, ‘biz’ değildik. Tıpkı, o çocuklar gibi, zihinsel bir kıtlık yaşıyoruz. Bak, çocukların akli donanımlarını idman ettirecek, beyinlerinin elektrik yüklü kıpır kıpır hücrelerini çalıştıracak dürtüler olmazsa, tekdüze ve neşesiz bir ortama mahkûm edilirlerse, donarlar. Seslerini duyuramazlarsa, kimse onları dinlemez, kimse tepki vermezse, güçsüz ve iktidarsız kalırlar. Tıpkı, Türk halkı gibi!”</p>

  <p class="p8">Ne kadar anlatsa, anlatamayacakmış gibi sıkıntılıydı,</p>

  <p class="p8">“Ya, bak!” dedi, bezgin bir sesle, “Arabesk söylemeye kalksa, ağzına vururlar. Bozlak söylemeye kalksa, ‘Öyle söylenmez, böyle söylenir,’ diye Rahmi Saltuk’larını ortaya dökerler (tonal müzik demek istiyordu). Borsa’ya gitmeye kalksa, ‘Sırıtık aktör, ayyaş rantiye, dönek solcu,’ derler. Amerika’da lobi yapmaya kalksa, kuduz köpektir, Yaşar Kemal Mitterrand’dan ödül almasın dese, ‘eşek!’ Yani, yaşı icabı saçmalayan çocuklara bile böyle muamele edilmez! Edilmez, be canım!”</p>

  <p class="p8">Türkiye’nin trajedisinin iki yönlü olduğunu söyledi. Birincisi, medeniyetimiz olarak Batı karşısındaki iktidarsızlığımız; İkincisi, kitlelerin kendi ülkemiz içindeki iktidarsızlığıydı.</p>

  <p class="p8">“Bürokratik despotizm! Aydınlar devleti! Oligarşi! Silahlı ve silahsız bürokrasinin, mürekkep yalamışların, ‘dışardakiler’ üzerindeki Tanrısal denetim tutkusu. Geliştirdikleri grup narsizmi: Kendi düşünceleri, kendi duyguları, kendi gereksinimleri dışındaki dünyaları gönülden algılayamamaları. Giyimden damak zevkine kadar kendilerinden olmayanı, onaylamadıklarını algılayamama, aşağılama, eşyalaştırma, yok sayma tutkusu. Sosyal sadizm.”</p>

  <p class="p8">Almanya’daki Türkleri düşünüyordum. Bana ‘ölmez otu’nu çağrıştıran bir direnç yok muydu? “Direniyoruz tabii. Bir kısmımız hâlâ direniyoruz. Mamafih, Batılı, örneğin, Mevlâna’ya gidince biz de peşinden gideriz! O yüzden diyorum ya, ‘ışık da batıdan gelir’.”</p>

  <p class="p8">“Ama, umutlu değilsin?!”</p>

  <p class="p8">“Kısa vadede, hayır. Bilgi çağına giriyoruz. Ve dediğim gibi, Batılıların hiçbir insanca hazırlıkları yok. Bir Fromm’la, bir Edward Said’le olacak iş değil.”</p>

  <p class="p8">“Seni düşündüren, bu ‘eğitilemezler’ sınıfı dediğin şey, yanılıyor muyum?”</p>

  <p class="p8">“Yooo, hayır. Tersine, beni ‘eğitilenler’ düşündürüyor. Bi-lenler’in, bilgili olmanın sorumluluğunu nasıl taşıyacakları düşündürüyor. ‘Eşitlik’ denilen kandırmacaya sığınıp, <span class="t15">bilmeyenlerle sidik yarışına çıkacaklarını</span>... bilmeyenlerin canlarına okuyacaklarını düşünüyorum.”</p>

  <p class="p8">‘Eşitlik’in ilkel bir paylaşım biçimi olduğunu düşündüğünü biliyordum,</p>

  <p class="p8">“Evet. ‘Eşitlik’e değil, ‘kardeşlik’e inanıyorum. ‘Eşitlik fiilen mümkün olmayan bir kandırmacadır. İnsanlar kardeştirler ama eşit değil! Küçük kardeşiyle boks yapmaya kalkan bir ağabey düşünsene! Bazen, bu eşitlik denen şeyin, güçlülerin güçlü olma sorumluluklarını sırtlarından atmak için uydurdukları bir kavram olduğunu düşünüyorum.”</p>

  <p class="p8">‘Fraternité’ evet, ‘égalité’ hayır! diyordu.</p>

  <p class="p8">“İnsanın optimum pay alması başka şey, eşit pay alması başka şeydir. Eşitlik olsun diye, bir bebekle bir delikanlının önüne aynı cins ve miktardaki yemeği mi koyacaksın? Paylaşmak, azami doyumu sağlayacak bölüşümü becerebilmektir, biri aç kalırken ötekinin önüne yiyemeyeceği miktarı koymak değil! Önemli olan bu bölüşümü gerçekleştirecek biyofilik yapılanmayı gerçekleştirebilmektir. “</p>

  <p class="p8">“Hırpalıyorsun beni!”</p>

  <p class="p8">“Niye? Sadece düşünmeye davet ediyorum.”</p>

  <p class="p8">Düşünüyordum. Anti-demokratik olduğunu düşünüyordum.</p>

  <p class="p8">“Su geçirmez ahlaki kuramlarla destelenmeyen demokrasinin <span class="t15">demopediye</span><span class="t16">,</span> ayak takımının idaresine dönüşeceğini unutuyorsun,” dedi, “İlkel kovboylar gibi, salt sayılarla düşünüyorsun. Burun sayıyorsun. Delegelerin burnunu.”</p>

  <p class="p8">“Ne demek istiyorsun?”</p>

  <p class="p8">Yorulmuş olmalıydı ki, “Naranara naa... Na na na naaa! Na-ranaranaaa, na na nommm!” diye ‘İyi, Kötü ve Çirkin’ filminin fon müziğini taklit etmeye başladı! En kalın Holivud sesiyle konuşuyordu,</p>

  <p class="p8">“Clint Eastwood, Çirkin Joe ile teke tek vuruşacak! Kasabadan kimse karışmayacak! Kim güçlüyse o kazanacak! Sonuçlarına katlanılacak! Kader! Sayı birebir olmalı! ‘Birebirlik’ kutsal bir kuraldır. Kasabalılar Clint Eastwood’a yardım etmedikleri için, Çirkin Joe kazanır, kızlar tecavüze uğrar, kasaba tarumar olurmuş, ne gam! Biz, iki heybetlinin erkeklik ritüeline kaptırır, huşuya durur,&nbsp; kötülüğe razı olurmuşuz! Olur mu lan, öyle şey?!”</p>

  <p class="p8">Çok ciddiydi!</p>

  <p class="p8">“Davul kötünün elinde, tokmak iyinin! Olmaz, olmaz! Ne birebir, ne ikiye iki, olmaz! Ölü-seviciliğinin iktidara ‘demokrasi’ ile gelmiş olması hiçbir şeyi değiştirmez! Kaldı ki, kendini kandırıyorsun! Bu Türklere (eliyle İstanbul’u işaret ediyordu) bir halk jürisinde yargılanmayı kabullenecek kadar güveniyor musun? ‘Allah, korusun! Dağlara taşlara, ulu ulu ağaçlara!’ demeyecek kadar güveniyor musun?”</p>

  <p class="p8">Son darbeyi de vurdu,</p>

  <p class="p8">“Bir düşün, peygamberler ve Marxlar ‘seçim’e girselerdi, ne olurdu?”</p>

  <p class="p8">Ne dediğini anlıyordum, tabii! İnsanoğlunun elinde paçavraya dönüşen düşleri düşünüyordum! Uygulamada rezili çıkacaksa, ‘teori’nin ne değeri vardı?</p>

  <p class="p8">Ne düşündüğümü biliyordu sanki! ‘Sanki’si yok, biliyordu! <span class="t2">“</span><span class="t16">Bana hakikati değil, kendini ver</span><span class="t2">,”</span> dedi, Cemil Meriç’ten alıntı yapıyordu, <span class="t16">‘“Kendini, yani rüyanı! Olmak istediğin gibi görün, olduğun gibi değil! Zaten nasıl olduğunu, ne olduğunu biliyor musun? Her yalan bir yaratış.”</span> Biraz durdu, ekledi, “Deliye kırk gün deli dersen, deli olurmuş. İnsanoğluna kırk gün akıllı dersem akıllı olmaz mı? Ne dersin?”</p>

  <p class="p8">Nedendir, hiç bilmiyorum, ama Şafak Özden’i düşünüyordum!</p>

  <p class="p8">“Gerçek şu ki, insanoğlunun değişebilmesi, kişiliğini, hayata yeni bir bakış açısı geliştirerek ‘dönüştürmesi’ ile mümkün olabiliyor. Ünlü psikoloji profesörümüze, geçen gün bana kitabını okuduğun adama sor, doğrulayacaktır. İnsan hayatla, yaşamı destekleyen tutkularını harekete geçirerek, yeni bir hayatiyet kazanarak bütünleşebiliyor. Bu çabanın İslâmiyet’teki karşılığı ‘cihat’tır. Cihat, yani, bilim ve inançla, sözle, eylemle, malla canla, bütün gücünü kullanarak çamurdan yükselmeye bakmak.</p>

  <p class="p8">O ifadeyi de takınma! İslâmiyet’i Kral Faysal’a bakarak yargılamak, komünizmi Jivkof’tan bilmeye benzer! Olmaz öyle haksızlık!</p>

  <p class="p8">Acı olan ne biliyor musun? Şu konuştuğumuz şeyler, şu veya bu biçimde bin dört yüz yıldır söyleniyor ama narsizm Batı’nın kulaklarını sağır etmiş, duyulmuyor. Sonuç, 1500-1599 yılları arasında 87 tane savaş varken, sadece 1900-1940 arası 892 savaş! Milyonlarca ölü, eceliyle değil, insan eliyle ölü! Ölü-seviciliğinin durdurulamaz yükselişi!”</p>

  <p class="p8">Birden durdu,</p>

  <p class="p8">“Amma da çok konuştum, değil mi?”</p>

  <p class="p8">“Bana hâlâ İslâm’ı borçlusun,” dedim.</p>

  <p class="p8">“Bir başka zaman, ne olur!.. Ama, şu kadarını söyleyeyim: Kuramsal olarak, Batı medeniyetinin nekrofilik kıyıcılığının alternatifi, biyofilik İslâmiyet’tir. Erich Fromm, <span class="t2">‘</span><span class="t16">Yaşayanı sevmek ya da ölüyü sevmek! Her insanın karşı karşıya geldiği temel bir seçenektir, insanoğlunun yaradılışı biyofilyaya müsaittir; ancak, psikolojisi nekrofilyaya yönelebilir,’</span> derken, Müslümanların 1400 yıldır söyledikleri bir şeyi tekrar ediyor: İnsanoğlunun çamur ve Allah’ın nefesi gibi birbirine zıt iki unsurdan oluşmuş olması. Yaradılışındaki çamura, yani, kıyıcı nekrofilyaya, doğru alçalmak da, Allah’a rahman, rahim ve gaffar olan Allah’a, yani biyofilyaya doğru yükselmek de onun bileceği iştir, çünkü özgür iradesi vardır.”</p>

  <p class="p8">İyimserliğine dayanamadım artık!</p>

  <p class="p8">“Ya, cebbar, kahhar, mütekebbir olan Allah’a, despotizme, kahretmeye, kibire yönelirse ne olacak? Bunlar da Allah’ın sıfatları değil mi?” diye soruverdim,</p>

  <p class="p8">“Cihat olacak,” dedi Günay, sakin sakin.</p>

  <p class="p8">Ürperdim! Salyaları kara sakallarının üstüne akan, kendilerini kırbaçlayan ya da kıvrık hançerleri ile saldıran, gözü dönmüş yığınların hayali ürperticiydi! Söylediğinin bu olmadığını, kişisel ıslahattan bahsettiğini biliyordum ama yine de öyle oldu! Kelimelerin psikolojik boyutlarını düşündüm ben de. En masum sözcüklerin bile ne denli ürkütücü olabildiklerini düşündüm. <span class="t16">“Kavga, insanla kader arasında değil artık, insanla kelime arasında. Yığınlar onun için yaşıyor, onun için dövüşüyor, onun için ölüyorlar,”</span> diyen Cemil Meriç’i ilk kez anladığımı hissettim. Rodoplu içimden geçenleri görüyormuş gibi bakıyordu,</p>

  <p class="p8">“Senin ya da bir başkasının, önyargılı ya da sadece cahil birinin, mazlum bir medeniyetin üyelerini, saralı sahtekârlar, iğrenç yaratıklar olarak takdim etmesine dayanamıyordum!” dedi, “Öyle büyük bir haksızlık ki!”</p>

  <p class="p8">“Yine de, seni dergâha götüremiyorum,” diye takıldım, Müslüman olmadığını ima ediyordum, “Örtünmek işine gelmiyor! Kara çarşaf estetik duyarlılığını incitiyor.”</p>

  <p class="p8">Neyin intikamını alıyordum bilmiyorum, ama intikam aldığım kuşkusuzdu! Ne ki, Günay tınmadı,</p>

  <p class="p8">“Bak, o doğru,” dedi, gözlerimin içine bakarak, “Ama, unutma ki, Kuran, Burda Model misali, patron vermiyor!”</p>

  <p class="p8">“Ne demek istiyorsun?”</p>

  <p class="p8">“Açık, değil mi? Kuranı Kerim’in arkasından, boy boy kara çarşaf patronları çıkmıyor! Kara çarşaf vahiy değil, bir tür moda! Tesettür, bindallı ile de, kaftanla da gerçekleştirilebilir. Kara çarşaf gerçekten çirkin bir kılık. Ama, ben de TRT değilim, âlemin zevkini yönlendirmek gibi bir davam olamaz.”</p>

  <p class="p8">Onu seviyordum!</p>

  <p class="p8">“Günay Rodoplu, bir tarih hatası olduğun hususunda ısrarlıyım!”</p>

  <p class="p8">“Neden ama?”</p>

  <p class="p8">“Tanrının bile unuttuğu bir idealistsin de ondan.”</p>

  <p class="p8">“Bu hakaret mi, oluyor şimdi?”</p>

  <p class="p8">“Hayır. Çok dokunaklı oluyor.”</p>

  <p class="p8">“Haaadi! Belki de sana tercüman oluyorumdur?! Ya da, sana bir ‘dil’ buluyorumdur? Öyle ya, sufizmle uğraşan sensin.” Tasavvuf kelimesini kullanmamakta ısrar ediyordu.</p>

  <p class="p8">Kendisine gelince,</p>

  <p class="p8">“Bana fark etmez. İster vahiy, ister Allah’ın ne demek istediğini anladığını farz edip kelimelere döken birisinin dünya görüşü olsun, bana fark etmez. Türdaşını, ona dünyadaki yeri ve rolü hakkında birkaç yönetici düşünce, yaşayışını düzene koyacak birkaç kural, ‘bir harita’ verecek kadar sahiplenen birisinin önünde eğilirim! Unutma ki, kitlelere doyurucu bir sistemi, modern ideologlardan çok daha önce din reformcuları ve peygamberler sunmuşlardır. Bu peygamberlerin arasında Hazreti Muhammed gibisi yoktur. Eşsizdir. Böyle düşündüğüm, cahil Elizabeth Hanım’ın ‘geri kalmış’ bir ülkenin vatandaşlarından beklediği aşağılık kompleksi içinde savunmaya geçmediğim için, ‘fanatik’ Müslüman mı olacağım şimdi? Bu ne cürettir!”</p>

  <p class="p8">‘İrtica’nın ‘90’lar Türkiyesi’nin ‘krizi’ olmaya aday gösterildiği günlerdeydik. Günay’ın, ne Sernea, ne de onun Türk karşılıkları ile uğraşmasını istiyordum.</p>

  <p class="p8">“Boşver, değmez!” dedim.</p>

  <p class="p8">Hışımla döndü,</p>

  <p class="p8">“Nasıl, değmez?! Dünyanın en kanlı katliamlarını yaratmış, ırkçılıktan, faşizmden, nükleer silahlardan sorumlu bir medeniyetin şakşakçılarının Müslümanlara söyleyeceği bir tek sözleri olamaz! Kaldı ki, biz Türk’üz, Ortadoğulu bile değiliz! Biz bu topraklara geldiğimizde İsa doğalı 1071 yıl olmuştu!”</p>

  <p class="p8">“Yani?”</p>

  <p class="p8">“Yani, Akdeniz havzası Samileri ile Aryanları çoktan bütünleşmişlerdi. Biz yabancıyız.”</p>

  <p class="p8">“İslâmiyet’e de mi?”</p>

  <p class="p8">“Resmi İslâmiyet’e de.”</p>

  <p class="p8">“Çok oldun, ama!” dedim, “Batılı değiliz dediğini anlıyorum. Ortadoğulu değiliz de ne demek!”</p>

  <p class="p8">“Değiliz!” dedi Rodoplu, bir yandan da gülüyordu.</p>

  <p class="p8">“Yoruldum artık. Bir başka zaman anlatırım, olur mu?”</p>

  <p class="p8">“Olur,” dedim.</p>

  <p class="p8">“Saat kaç?”</p>

  <p class="p8">“Beşe geliyor. Bak, güzel bir bar biliyorum. Buraya çok yakın. Orada birer kadeh bir şey ‘alalım’. Sonra yemeğe gideriz.”</p>

  <p class="p8">Şaşırdı,</p>

  <p class="p8">“Yaa? Neresi?”</p>

  <p class="p8">“Ziya Bar,” dedim, ciddi ciddi.</p>

  <p class="p8">“Serseri!” dedi,</p>

  <p class="p8">“Ne serserisin!”</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p1">&nbsp;</p>

  <p class="p1">&nbsp;</p>

  <p class="p1"><span class="t17">&nbsp;</span></p>
</body>
</html>
