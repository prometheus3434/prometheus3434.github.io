<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>V</title>
</head>

<body>
  <h2 class="h20">V</h2>

  <p class="p7">&nbsp;</p>

  <p class="p8">O yılın haziran ayının büyük bir bölümünde Ankara’daydım. İstanbul’a dönmeden bir gün önce, Sakarya Caddesi’ne açılan sokaklardan birisinde, Günay Rodoplu’nun konferansını duyuran afişi gördüm. Siyah-beyaz, sıradan bir afişti, normal koşullarda dikkatimi çekmezdi bile, ama kişinin tanıdığı bir adı binlerce kelimenin arasından hemen görmesi gibi bir şeydi. Sanki orada kollarını kavuşturmuş, bana bakıyordu, Günay. Yüreğimin özlemle kabardığını hissettim. Bir gün daha kalmaya, konferansı izlemeye, Şafakla birlikte değilse, İstanbul’a onunla beraber dönmeye karar verdim.</p>

  <p class="p8">Tahmin ettiğim gibi trenle geldi. Adamakıllı solgundu. Beni hiç beklemiyordu, tabii. Karşısında belirince, yüzü umduğum gibi sevinçle aydınlandı. Sarmaş dolaş olduk,</p>

  <p class="p8">“Sağol, canım. Sağol!”</p>

  <p class="p8">Sadece karşıladığım için değil, tatsız bir şeye de son vermiş olduğum için teşekkür ediyormuş gibi bir duyguya kapıldım. Az sonra arkasından inen adamın yüzündeki ifade bu duygumu perçinleyecekti.</p>

  <p class="p8">Kısa boylu, otuz yaşlarında bir adamdı. Özensiz giyimi, tıraşlı yüzü ile nedense, emlak komisyoncularına benzettim. Adam, bize şöyle bir baktı, hep bildiği bir şey kanıtlanmış gibi sırıttı! Gerçekten, sırıttı!</p>

  <p class="p8">“Hayrola?”</p>

  <p class="p8">“Şafak’ın eniştesi,” diye fısıldadı, Günay, “Daha doğrusu, sayısız eniştelerinden birisi!”</p>

  <p class="p8">“Beraber mi, geldiniz?” diye sordum, hayretle.</p>

  <p class="p8">“Yok, canım! Trende karşılaştık.”</p>

  <p class="p8">Tanıştırdı.</p>

  <p class="p8">“Abla, sizi bir yere bırakayım mı?” diye sordu, Fevzi Özden, yılışık yılışık. (Bu defa önyargılı olmadığımdan eminim. Gerçekten yılışıktı! Bu ‘abla’ hitabı, Günay’ın kaderiydi, zaten. Yaşıtları da, kendisinden otuz yaş büyükler de ona ‘abla’ derlerdi. O değildi yadırgadığım. Ama, adamın bir ayağının köyde olduğu belliydi ve bence hiçbir köy erkeği yanında erkek olan bir kadını bir yerlere bırakmayı teklif etmezdi!) Beni nefret ettiğim bir tavrı, ‘maço’ tavrımı takınmaya zorladı. Ve tabii bu dayatma Özdenlerden bir kez daha sıtkımın sıyrılmasına neden oldu.</p>

  <p class="p8">“Araba var, ben sizi bırakayım,” dedim.</p>

  <p class="p8">Günay, yavaşça elimi sıktı. Erkeklerin ‘Denizli horozu sendromu’ dediği bu tavırları onu çok eğlendirirdi. Fevzi Özden, köylü kurnazı gözlerini kaçırdı, bir yerlere uğraması gerektiğine dair bir şeyler mırıldandı, gitti.</p>

  <p class="p8">“Sen iyi misin, canım? Solgun görünüyorsun.”</p>

  <p class="p8">“Uyuyamadım,” dedi Günay, “Ondandır.”</p>

  <p class="p8">“Çok mu sıcaktı yine?”</p>

  <p class="p8">“Yo. Fevzi ile konuşuyorduk. Sen nasılsın? Forus’lar nasıllar?”</p>

  <p class="p8">O ara, masonluğu incelediğimi biliyor, takılıyordu. İyi olduklarını söyledim.</p>

  <p class="p8">“Ne kötü,” dedi, “Hiç konuşamıyoruz bu günlerde! Biliyor musun, bir suretimi çıkarmak isterdim. Senin yanından hiç ayrılmayacak bir suretimi!”</p>

  <p class="p8">Neden o kadar düşünceli olduğunu o gece trenle geri dönerken anlattı.</p>

  <p class="p8">“Dün gece, gelirken, Fevzi Özden anlattı, ben de Şafak’a bir geçmiş yazdım,” dedi, mahzun gibi, kendisiyle alay eder gibi!</p>

  <p class="p8">Restorana geçmek istememişti. Yemeğimizi kompartımana getirdik. Bir süre, öğleden sonraki konferansı tartıştık. Eskişehir’e yaklaştığımızda suskunlaştı, ışıkları söndürmemi rica etti, simsiyah bozkırı seyretmeye daldı.</p>

  <p class="p8">Günay için, hipnotik bir etkisi her zaman vardı, bozkırın. Onu bilirdim. O gece ise, yıllar öncesine, İstanbul’dan başlayan, bir ucu Ankara’da, diğer ucu Pozantı’da biten iki yorgun demiryoluna götürdü onu.</p>

  <p class="p8">Odunla, söğüt dallarıyla işleyen dur kalk bir lokomotifteydik sanki. Şevket Süreyya olmuş, aç Anadolu’nun ince ay ışığı altında kabaran, köy evlerini, küme küme ağaç karaltılarını, şurada burada dev sütunlar gibi yükselen servi kavaklarını süzüyorduk! Sağda solda tek tük ışıklar vardı. Kararsız gölgelerden korkan köpeklerin havlamalarını duyduğuma yemin edebilirdim! Az ilerdeki değirmen oluğundan boşalan suların, sert, serin hışırtısının dönen değirmen taşlarının uğultusuna karışarak karanlığın derinliği içine dağıldıklarını duyduğuna da yemin edebilirdim!</p>

  <p class="p8">“Ne ki, boşa çalışıyor değirmen,” diye fısıldadı, “Öğütülecek buğday yok! İkinci Dünya Savaşı süresince uygulanan akıl almaz iktisat politikaları ülkeyi kedi, köpek yiyen Yunanistan’dan beter etti! Yirminci yüzyılın ortasında bir ülkeyi, etliye sütlüye karışmaz bir ev kadını ezikliği ile idare etmeyi düşünebiliyor musun?” Ne demek istediğini hiç anlamamıştım!</p>

  <p class="p8">“Günay Rodoplu, sen Şafak’ı özlüyorsun!”</p>

  <p class="p8">Yadsımadı.</p>

  <p class="p8">“Babasını düşünüyorum,” dedi, “Yirmi lira aylık alıyordu. Tozşekerin kilosu beş liraydı.” Duraladı,</p>

  <p class="p8">“İki yüz bin lira aylık alıyordu, tozşekerin kilosu elli bin liraydı! Dehşet verici, değil mi?”</p>

  <p class="p8">Buğday, 1927 fiyatının altındaydı. Yetmiş kilometre ötedeki Haymana’dan kağnılarla getirildiği Ankara’da beş kuruştan azdı! Eli saban tutan Özdenlerin tümünün işleyebileceği alan elli dönümü geçmezdi. Bir dönüm en iyi senelerde seksen-yüz kilodan fazla vermedi! Yoksulluk içlerine işlemişti, yine de ateşli bir Paşacı’ydı köy öğretmeni Halis Özden!</p>

  <p class="p8">Baba’nın, Pulur Köy Enstitüsü’nü 1948’te bitirdiğini, Kore Savaşı’nı ucun ucun sıyırttığını, teyzekızı İffet’le askerlik dönüşü evlendiğini Fevzi Özden anlatmıştı. İffet, Halis’e, biri kız üçü erkek, dört çocuk doğurmuştu. En büyük oğlan Şafak’tı, onu Sedat ve Şener izlediler.</p>

  <p class="p8">Halis Öğretmen’in maaşı ailesini aç bırakmamış ama birikime de izin vermemişti. Tarlalarda, elma bahçelerinde büyüdü Şafak. Alucu kuşburnundan, üvezi muşmuladan ayırmayı öğrendi. Ebegümeci ot değil, sebzeydi; madımak da öyle. Yenebilecek her şeyle beslenmeyi öğrendi ama tevekkülü asla! Günay, beş vakit namazını bırakmayan babasına bakarken Şafak’ın gözlerinin hırsla çelikleşeceğini, ölümcül bir öfkeyle sarsılacağını gördüğünü söyledi.</p>

  <p class="p8">“Erzincan’da Kur’anların toplatıldığı haberi Gümüşhane’de duyulduğunda, Milli Şef’e de, Meclis’ine de şovenlere var gücüyle karşı durdu,” dedi, “Kur’anların değil, eski yazılı belgelerin toplatıldığını iddia etti.”</p>

  <p class="p8">“Ne yapsın hükümet?” demişti, Halis Özden, “Eski yazı toplatılsın ki, yeni yazı hızlansın!”</p>

  <p class="p8">“De ki, öyle,” diyorlardı, ‘sapık fikirleri savunanlar’, “Ku-r’an’dan başka eski yazı var mı ki, evlerde?”</p>

  <p class="p8">Beyin yıkama faaliyetinin başarısı tam olmuş olmalıydı ki, 1928’de, “eskisi zordu, bu kolay” diye alınan alfabenin, ‘48’e gelindiğinde yüz kişiden otuzunu ancak okur-yazar edebildiğini düşünmüyordu bile.</p>

  <p class="p8">“Yirmi yılda gelinen yer sadece yüzde otuz! Düşünebiliyor musun? Ve Halis Özdenler Türkçe ezanı dahi kabulleniyorlar! Adamı secdede tövbeye zorlayan dayatmanın şiddetini düşünebiliyor musun?”</p>

  <p class="p8">1950 seçimlerinde Demokrat Parti kazanır korkusundan kendi okulundaki sandığı yok ettiğinde vatana hizmet ettiğini düşünüyordu, Halis Öğretmen! (Daha sonra, referandumda, oğlu Şafak Özden de, siyasi yasaklar kalkmasın diyenlerin oylarını yok edecekti!)</p>

  <p class="p8">1954’te Demokrat Parti tekrar kazanınca, dış güçlerin iktidarlar yaratan kudretlerinden dehşete düştü. 1975’te, milletin aklının başına gelmeye başladığına sevindi. 1960’ta CHP + Ordu iktidar formülüydü; elleri patlayıncaya kadar alkışladı!”</p>

  <p class="p8">“İngiliz albayına posta atanan Hintli parya,” diye, hatırlattım.</p>

  <p class="p8">“Öyle,” dedi, “Ama, Esendal biliyordu! <span class="t2">‘</span><span class="t16">Okuttuklarımız kavga aramıyor, tersine, aylıkçı olup bize katılmaya çabalıyor. Sözümüzü ikiletmezler, izimize basarak gelirler götürdüğümüz yere!</span><span class="t2">’</span> Hatırladın mı?”</p>

  <p class="p8">“Elbette,” dedim.</p>

  <p class="p8">“1963 kışı yaman oldu,” dedi, Günay, gözlerinde tuhaf bir pırıltıyla, “Gümüşhane’de kar damları aştı. Evlerin tahta kapılarını zorlayıp açtılar, tünel kazdılar. Tüneller komşularla buluştu. Tahta kapıları olanlar böyle yaptılar. Tahta kapıları olmayanlar, toprak altında yaşayanlardı. Onların barınakları daha bir muhafazalıydı, ortaya kazılı tandırın dumanı odayı yer duvar yalayıp ufak baca deliğinden süzülür giderken, sıcacık olurlardı. İs kokusu, tezek kokusuna katılır, derilerine sinerdi insanların. Şubatta bir gün, Bayburt Süvari Taburu’ndan bir kıratın bacağı bu barınaklardan birisinin içine kaçtı. Ne olduğunu anlamaya çalışırlarken,&nbsp;&nbsp; yeraltından bitiverdi insanlar. Atlının anlamadığı bir dilde çığrışıyorladı. Kumandan bağırıverince, sindiler. Atlı kendisine çekidüzen verdi, hayvanın bacağı sarıldı, çekip gittiler. Arkalarından, damı göçen evden, beddua yükseldi.”</p>

  <p class="p8">Birden hatırlamıştım, bir başka romanından bir pasaj tekrarlıyordu!</p>

  <p class="p8">“Kar tonlandıkça tonlandı,” diye sürdürdü, “Buz sarkıkları birken iki, ikiyken üç bilek kalınlaştılar. Baharda eridiklerinde on bir ev göçtü. Olağandı. Eriyen kerpiç duvarlar suyun daha da ağırlaştırdığı tavan toprağını taşımazdı. Şafak, döşeğinin boyundan büyük toprağın altında kaldığını gördü. Göçüğü izleyen on gün okula gitmedi, toprağı kaldırmaya yardım etti. Akrabalarda gecelediler. Toprağı kaldırdılar ama ev onarılır gibi değildi. Nisan yağmurları da bitmek bilmedi. Sonunda, bezdi,</p>

  <p class="p8">‘İstanbul’a tayinimi isteyeceğim,’ dedi, Halis Özden. İrkilen karısını yatıştırmak için bir de gerekçe buldu,</p>

  <p class="p8">‘Oğlun gelecek yıl ortaokula başlayacak.’</p>

  <p class="p8">Bir yıl uğraştı. Ertesi yıl, Gümüşhane’nin son karı haziranın ilk günü düştü. Ege’de üzümler sıcaktı, kiraz bitmek üzereydi, çilek ancak reçel olurdu; İstanbul’da erguvanlar yerli yerindeydi. Halis Özden, öğrencilerinin diplomalarını dağıttı. Ailesi’ni topladı, yola koyuldu.”</p>

  <p class="p8">Günay, Sirkeci’deki hallerini gördüğünü söyledi. Trenden birbirlerine zincirli tutukluların tökezlemekten ve tökezletmekten sakınan adımlarıyla, darmadağınık ama sımsıkı bir dayanışma içinde indiler. Molla Ramazan’ın torunuydu Şafak, mahşer nedir bilirdi. Eminönü’nden halat alan Adalar vapurunun düdüğü, İsrafil’in sur’ası olabilirdi. Kâfirleri sarhoş edecek duman egzoz gazlarının İstanbul’un sıcak buğusuna belenmiş zehirli tütsüydü. Gökyüzü mavi değildi. Güneş pekâlâ Batı’dan da doğmuş olabilirdi. İşte insanlar kabirlerinden çıkmış, “gözleri dönmüş çekirgeler gibi dağılmış” koşuyorlardı. Her cins, her biçimdiler. Zinadan yeni kalkmış kadınlar, “gömgök” gözleri, çıplak kolları, ak göğüsleriyle ortadaydılar. Sağır edici gürültü, Dabbetülarz’ın homurtuları olmalıydı. İffet Hanım, sol omzundan “Al oku!” diye uzatılacak günah listesini bekledi. Sonunda o da oldu, kendisine yol açmaya çalışan bir hamalın sepeti omzuna vurdu, “Destur!” diye bağırdı, adam. İffet Hanım’ın korkudan canı çekildi, bacakları eridi, kucağındaki Sedat’ı istasyonun betonuna fırlattı, az berisine, kondüktörün ayaklarının dibine de kendisi yığıldı.</p>

  <p class="p8">Kondüktör yana atıldı, peronuna babalarının çiftliğiymiş gibi yayılan yığına midesi bulanmış gibi baktı, helaları gösterdi. Kadınlar helasının duvarları fayans kaplıydı. Akseden, eğilen bükülen gölgelerden yüreği ağzına geldi İffet’in. Dar kaçtı.</p>

  <p class="p8">“Zıkkım iç!” dedi Şafak’a.</p>

  <p class="p8">Bir iki vızıldandı, sonra hurcun üstüne kıvrıldı, uyudu çocuk. İsmet Özden’in babası gelip toparlayıncaya kadar ilişmediler.</p>

  <p class="p8">Görüntüler çok canlı olmalıydılar. Gözlerini yumdu, Günay.</p>

  <p class="p8">Farkına varmadan o transandantal havaya girdim ben de! Günay’ın uzandığını, Şafak’ın toz içindeki hurcun üzerine kıvrılı çelimsiz gövdesini, terden sırılsıklam sarı çocuk başını, yanaklarından süzülen yaşların çamurladığı öfkeli asi yüzünü okşadığını görüyordum. Sevdiği adamın çocukluğuna bakarken, burnunun direğinin sızladığını hissediyordum. Çocuk Şafak’ı bekleyen dünyayı, bu duyarsız, bu sevgisiz şehrin olağanüstü zeki olduğuna inandığı çocuğun ruhunda yapacağı tahribatın kaçınılmazlığının acısının yüreğini kavurduğunu biliyordum. Ve bütün bunlar bana dayanılmaz bir acı veriyordu!</p>

  <p class="p8">“Allah aşkına bırak! Bütün bunlar doğru değil!” diye bağırmışım!</p>

  <p class="p8">“Değil,” dedi, sakin sakin, “Dedim ya, Şafak’a bir geçmiş yazıyorum!” Gülümsüyordu.</p>

  <p class="p8">“Neden ama!? Gerçek olmadığını bile bile neden?!”</p>

  <p class="p8">“‘Gerçek’ değil mi, sahi?” diye sordu, hüzünlü gözlerini kocaman kocaman açarak.</p>

  <p class="p8">Susmak zorunda kaldım.</p>

  <p class="p8">Gerçekten de, Sirkeci’ye inmiş olup olmamaları ne fark ederdi? Bulgaristan göçmenlerinin faciasını, birkaç göçmenin daha az ya da farklı türden eziyet çekmiş olmaları değiştirir miydi? Yine de kendimi alamadım,</p>

  <p class="p8">“Kibele sendromu!” diye söylendim, “Diana haklı! Seninkisi, Toprak Ana sendromu!” (Bunu da daha sonra anlatmak durumundayım!)</p>

  <p class="p8">Şöyle bir baktı, başını salladı,</p>

  <p class="p8">“Senin kadar akıllı bir adam, benim nihayet bir kadın olduğumu neden görmüyor?” diye mırıldandı.</p>

  <p class="p8">Ne ki, büyüyü bozmayı başarmıştım. Fevzi Özden’e döndü, Günay.</p>

  <p class="p8">Enişte, seyahat nedenini “İmar’da bir işimiz var da,” diye açıklamıştı. Çayırtepe’de dayıoğlu İsmet Özden’le ortak bir Yeminli Özel Teknik Büroları vardı.</p>

  <p class="p8">“Bu günlerde herkesin işi İmar İskân’la,” dedi, Günay.</p>

  <p class="p8">“Sen niye gidiyorsun, abla?” sorusunu,</p>

  <p class="p8">“Bir panel var da,” diye geçiştirdi.</p>

  <p class="p8">“Rakı içeriz değil mi?” Teklifinin nedeninin, Duran’ın dükkânındaki imza gününde viski içtiğini görmüş olması olduğu belliydi,</p>

  <p class="p8">“İçeriz,” dedi, Günay, “çiğlik etmemek için.”</p>

  <p class="p8">Bir süre dağdan tepeden konuşmuşlardı. Enişte, Gazi Eğitim Enstitüsü Matematik Bölümü mezunu olduğunu; öğretmenlikte para olmadığı için bir yıl kadastro kursu gördüğünü, sonra da “Özal amcamız” sayesinde bu Yeminli Büro işini kurduğunu, işlerinin “Allah’a şükür” iyi olduğunu anlattı.</p>

  <p class="p8">“Bir de, şu seçimleri kazansak! Bizim Şafak çalışıyor ama bakalım!”</p>

  <p class="p8">“Bizim Şafak” tonlamasında senli-benlilikten öte bir küçümseme sezinledi, canı sıkıldı Günay’ın. Enişte, Şafak’ı görüp görmediğini anlamaya, aralarındaki ilişkinin niteliğini kestirmeye çalışıyordu. Ne ki, ahlaki kaygılardan, Şafak’ın eşinin gururunu ya da yuvasını koruma isteminden kaynaklanan bir öğrenme istemi değildi bu.</p>

  <p class="p8">Biliyor musun, Şafak’ın dalgasıysa dokunulmaz, değilse bir yoklarız, diye düşündüğüne bahse girebilirim!”</p>

  <p class="p8">“Mümkündür,” dedim, adamın sabah bana nasıl baktığını hatırlayarak.</p>

  <p class="p8">“Şafak’a saygısızlık etti,” dedi, Günay, “Ben de seyirci kalmak zorunda kaldığım için ihanet ediyormuş gibi oldum.”</p>

  <p class="p8">Kendisine edilen saygısızlığı hiç düşünmüyordu, çünkü kadın olarak algılanmaya, her türlü aşnafişna girişimine karşı mutlak dokunulmazlığı olduğuna gerçekten inanıyordu, aptal!</p>

  <p class="p8">“Belki de, haksızlık ediyorum. Haberi bile olmayabilir.”</p>

  <p class="p8">Adamı, kendisine ilişkin tavrı dışında da sevmemişti, Rodoplu. Şafak’tan küçüktü Fevzi Özden, ama daha şimdiden hiçbir şeyin memnun edemediği insanların müzmin ekşiliği sinmişti yüzüne. Hiçbir rejimin ona uygun olamayacağı belliydi. Marksist olduğunu söylüyordu ama Özal hükümetinden şikâyeti kapitalist ihtiraslarının yeterince tatmin edilemiyor olmasından ibaretti. “Eşitsizlik”ten yakınıyordu ama gerçekte yakındığı kendisinin yararlanamadığı eşitsizlikti,</p>

  <p class="p8">“Şimdi biliyor musun, bu Kürt var,” diye anlatmıştı,</p>

  <p class="p8">“Herif Tuncelili Kızılbaş. Biz yıllardır Ankara’ya taşınıyoruz, Orman’a, araziyi ormandan çıkaralım, diye... Vallahi, abla, be, sefil oldum bu yollarda, be! Git gel, git gel! Harcadığım paranın haddi hesabı yok! Biliyor musun, nasıl rüşvet yiyor o memurlar! Adamın dosyayı ellemesi yirmi bin lira! Eskiden de yerlermiş, ama bu Özal ekonomisi mahvetti milleti! Bu Kürt, şimdi, bizim uğraştığımız araziye benim arazimdir, şahsi rantımdır, dedi, çıktı! Orman arazisine, benimdir, diyor, iyi mi?! Biz bu kadar çilesini çekmişiz! Ama, bak, Şafak onu tutuyor ama bu Baykal çok yüz veriyor Alevilere! Kâmran İnan’ın adamımıymış neymiş,”</p>

  <p class="p8">“Kâmuran İnan’ın olamaz,” dedi Rodoplu, “Bildiğimden değil, İnan’ın Alevi olmadığını düşündüğümden. Ânında vazgeçti iddiasından. ‘İşte kiminse,’ dedi.”</p>

  <p class="p8">Günay’ın anladığı, ormandan çıkması gereken bu arazi söz konusu Tuncelili değil de, Fevzi Özden tarafından “değerlendirilmeliydi”.</p>

  <p class="p8">“İlginç olan, bunun yüce bir amaç, ‘Çayırtepe’nin yoksul halkının ‘evlendirilmesi’ amacını, güttüğü iddiası.”</p>

  <p class="p8">Adamın ıslak gözlerinin, sürekli sırıtmasının uyandırdığı nahoş duyguları yüzümden okumuş olmalıydı,</p>

  <p class="p8">“Tuhaf bir şey,” dedi, “Bir yeri zapteden Osmanlı paşası gibi bir tavır sanki bu. Zaptedilen yerin mülkiyeti, fetihle beraber ortadan kalkıyor, eski mülkiyet ‘düşüyor’ sanki. Sonra da, sen onu büyük bir gönül yüceliği ile başkaları, yani ailenle, hemşerilerinle, eşinle dostunla paylaşıyorsun. Onlara bir tür kıyak yapıyorsun. Bu arada da, haklı olarak artıdeğer kazanıyorsun.”</p>

  <p class="p8">Kalkmaya hazırlanıyordu ki, Halis Özden’den bahsetmeye başladı, enişte.</p>

  <p class="p8">“Tekrar oturdum,” dedi, Günay.</p>

  <p class="p8">“Biz çok sefillik çektik, be abla!” diye başlamıştı. Günay’ın bu konuda hiç kuşkusu yoktu.</p>

  <p class="p8">“Halis Amca’nın buraya nasıl geldiğini bir bilsen! Ne sefillik çektiler! Şafak anlatmadı mı sana? Çocukluğunda sıskalıktan, ayıptır söylemesi, zafiyet geçirdi!”</p>

  <p class="p8">“Sıska” kelimesini timpanitis, istiska hastalığı, anlamında kullanıyor olması dikkatini çekti, Günay’ın. Tepeden tırnağa su toplamış bir Şafak tasvirinin ardındaki örtülü düşmanlığın nedenini düşündürdü.</p>

  <p class="p8">Halis Öğretmen’in, İsmet’in (İsmet Özden) babasının Sul-tanhanımlı’daki gecekondusuna misafir olduğunu anlattı. İsmetler, İstanbul’a yerleşen ilk Özdenlerdi. Şimdiki muhtar Salih Çırpıcı’nın hısımlarıydılar. Şafak’ın öyküsü, Salih Çırpıcı ile başlıyordu.</p>

  <p class="p8">Sultanhanımlı’ya gelen ilk Gümüşhaneliydi, Çırpıcı. Yükünü tuttuğunu gören hemşerileri onun peşinden akın etmişlerdi. Bugün artık Çayırtepe’de, Sivaslılardan sonra en büyük nüfusu oluşturuyorlardı. Son zamanlara kadar ANAP’lı, şimdilerde de DYP’liydiler, “namussuzlar”. Salih Çırpıcı da ANAP’tan delegeydi.</p>

  <p class="p8">“Çok makul, “demişti. Günay, Fevzi Özden’in bir yandan Yeminli Büro işinden köşeyi dönmeye çalışırken, öte yandan “Halkçı” olduğunu düşünerek. Dünyalıklarını sağcı iktidar döneminde yapanların, “sağcı” kalmalarının daha namuslu olduğunu düşünüyordu.</p>

  <p class="p8">“Bırak abla,” dedi, Fevzi Özden, “üçkâğıtçının biri! Kapına gelse eline sadaka verirsin, öyle de cimridir, varyemez!”</p>

  <p class="p8">1960’ların başında ormandı Sultanhanımlı. İstanbul’a, inşaatta çalışmaya gelen Salih biraz da memlekete benzediği için oraya yanaşmış, daha o zamandan dolu ormana bir kondu da kendisi yapmıştı. Bir yıl sonra, karısı ve ikisi kız altı çocuğunu getirttiğinde, üç oda daha eklediği kondusunda, ayda seksener lira aldığı iki kiracısı vardı.</p>

  <p class="p8">1963’te, kiracı sayısı beşe çıktı. Maltepe’de yeni yeni palazlanan sanayi bölgesindeki fabrikalara koyduğu iki oğlunun getirdikleri yüz ellişerden 300 lira da eklenince aylık geliri 1000 liranın üzerine çıktı ki, bu o zamanlar baremin ikinci derecesindeki bir devlet memurunun kazancından daha fazlaydı. Bu aşamada inşaat ameleliğini tümüyle bıraktı, ev sahipliğine başladı, Salih Çırpıcı. İlk hamlede Sultanhanımlı’dan ötede, ormanın kıyısında, Ankara asfaltını kuşbakışı gören tepeye ikişer göz evcikler kondurdu. Bu evleri, artık sayıları katlanarak göçen hemşerilerinin kimine sattı, kimine kiraladı. Kendisine şu ya da bu şekilde borçlu Gümüşhanelilerden oluşan küçük bir imparatorluk kurdu, adını Atatürk Mahallesi taktı. Adalet Partisi ilçe başkanı ile oy pazarlığına oturdu. 1965 seçimlerinde muhtar oldu.</p>

  <p class="p8">1966’da yürürlüğe girmesi beklenen Gecekondu Af Kanunu tasarısı, hava fotoğrafları ile tespit edilecek gecekondu yoğunlaşmalarını “ıslah bölgesi” içine almayı ve tapu vermeyi öngörüyordu.</p>

  <p class="p8">Yapılması gereken şey belliydi: Çırpıcı yepyeni bir “ıslah lekesi” yaratmaya girişti. İşe, mahallenin gelip dayandığı ormanda dikkati çekmeyecek kadar küçük yangınlar çıkarmakla başladı. On beş yirmi günde bir çıkan, itfaiyenin gelmesini gerektirmeyecek boyuttaki yangınlar birer ikişer dönümlük yer açtılar. Salih Çırpıcı, oğullarını fabrikadan çıkardı, gecekondu inşaat müfrezelerinin başına getirdi. Altı ay içinde tam 186 konut üretti. Seksen altısını sattı, gerisini finanse etti. İlçe Başkanı’nı yanına taktı, soluğu Ankara’da, “Orman”da aldı, “her ne kadar orman bölgesi olarak kayıtlı ise de, söz konusu arazinin orman olmadığı gibi, meskûn olduğunun tespit edilebilmesi için” durumu yerinde görecek “orman komisyonu” talep etti. ‘O zamanın parasıyla’ elli bin lira dağıttı, bir o kadar daha olduğunu da belirtti.</p>

  <p class="p8">Orman Komisyonu, bölgenin bağlı olduğu Adapazarı’ndan geldi. Muhtar, İlçe Başkanı ve partililer karşıladılar. Mükellef bir öğle yemeğinden sonra gecekondu mahallesi gezildi. Komisyon başkanı gördüğü sefalete inanamadı. Anadolu’nun yoksul köylerinden gelen bu zavallı insanların yolları yoktu, suları yoktu, lağım açıktan akıyordu. Beykoz’a, hatta Ümraniye’ye ulaşabilecekleri vasıtaları yoktu. Üstelik, bu gidişle hiç olmayacaktı çünkü arazi bürokratik bir ihmal nedeniyle hâlâ Orman’a kayıtlıydı. Oysa ormandan çıkıp belediyeye ya da Hazine’ye devredilse bir şeyler yapılabilirdi. Komisyon başkanı hak verdi, zahmetinin karşılığını da aldı, dualarla ayrıldı.</p>

  <p class="p8">Harita Genel Müdürlüğü’nün uçakları göründüğünde Çırpıcı Mahallesi kapkara bir ıslah lekesi oluşturmuştu bile. Artık iş Mesken Gecekondu İşleri’nin bu haritalar üzerinde saptayacağı Gecekondu Islah Bölgesi (kısaca GIB diyorlardı) sınırlarını denetlemeye kalıyordu,</p>

  <p class="p8">“Aman, Muhtar ne olursa senden olur!” diye yalvarmaya başladı mal sahipleri. Bir tapu, bir de imar alsalar elde edecekleri rantın dokuz sülalelerine yeteceğini biliyorlardı. Salih Çırpıcı, GIB sınırlarından sorumlu müdürün kimin nesi olduğunu araştırmaya girişti. Islah Lekesi’ni bir milimetre büyültmenin fiyatının yüz binden başladığını öğrenince, partili belediye meclisi üyelerini araya koydu. Yetmiş beş binde anlaştılar. İl Meclisi yeni sınırlı GIB’ı alelacele onayladı ama iş bununla bitmiyordu, Bayındırlık onayı şarttı. Bu defa da ara kademe olan İstanbul İl İmar Müdürlüğüne taşınmaya başladı, Çırpıcı. İnsan sarrafı burnu, ‘para yemeyen adam’ kokluyordu. Fena halde canı sıkıldı. Oğlanlar, bir köşede sıkıştırıvermeyi önerdiler, terslendi. Sonuçta, adamın “toprak işleyenin, su kullananın” devrimcisi olduğunu keşfetti, en ezilmiş haliyle karşısına dikildi,</p>

  <p class="p8">“Çırpıcı Mahallesi’nde yaşayan insanların hiçbirisi, belediyenin ve devletin yapması gereken hizmetlerden kısmetlerini, paylarını alamıyorlar. Fukaralık ayıp mı, beyim?” diye boynunu büktü. “Sayın Müdürümü” gelmeye, gözleriyle görmeye davet etti. Müdür; üstelik AP’li bir muhtarın yoksulluğuna kanacak kadar saf değildi ama Çırpıcı’nın örgütlediği ezilmiş halk gruplarına dayanamadı, işlemleri hızlandırdı. Altı ayda sevk edilecek evrak, bir buçuk ay içinde Ankara’daydı. Salih Özden peşinden gitti, Samanpazarı’ndaki Uzun Palas Oteli’ni tam bir ay mesken tuttu. Görmediği milletvekili bırakmadı, sonunda İmar İskân Genel Müdürü’nün “bir çayını” içmeyi başardı. GIB’ın “bu haliyle” tasdikleneceği sözünü aldığında tam iki yüz bin lira harcamıştı, üstelik daha da harcayacaktı.</p>

  <p class="p8">Bakanlık onayının yine İl İmar Müdürlüğü aracılığı ile İstanbul Belediyesi Mesken Gecekondu İşleri Müdürlüğü’ne gelmesi üç ayı buldu. Maaşa bağladığı kurnaz bir odacıdan günaşırı bilgi alan Muhtar, “Zurnanın zırt ettiği yere geldik,” dedi, oğullarına; 1/1000 ölçekte parselasyon ıslah imar plânı yapılacaktı. Planlanacak ana cadde güzergâhının kendi dükkânlarının önünden, kıraathanelerinin kıyısından dolanması hayatiydi! Sıradan memurlar değil ama MGKI Planlama’nın genç mimarları ürkütüyordu, Muhtarı. Solcu oldukları söylenen bu büyük grubun içinden matluba uygun birini bulup yanaşmak zor işti. Ailede onların dilinden anlayacak okumuş birinin olmadığına ilk kez hayıflandı. Torunları aklına düştü, onları okutmaya karar verdi. Sultanhanımlı İlkokulu öğretmeni, hemşehrisi Halis Özden’le böyle tanıştı.</p>

  <p class="p8">Halis Öğretmen, büyük kızının büyük oğlunu okutuyordu. Çocuğun karnesi baştan aşağı zayıftı. Üstelik ikinci senesiydi. Muhtar, öğretmeni ile konuşmaya karar verdi.</p>

  <p class="p8">Halis Özden, soruşturmayı öğretmenlerin klasik cevabı, “zeki ama çalışmıyor”la karşıladı. Salih Çırpıcı, bu Köy Enstitüsü mezunu, inatçı Halk Partili’nin iflah olmaz bir ülkücü olduğunu kestirdi. Üzerine gitmedi. Uygun zamanı kolladı, Halis Öğretmen’i Çırpıcı Mahallesi’ni gören Alagöztepesi’ne çıkardı,</p>

  <p class="p8">“Ben geldiğimde buraları bomboştu,” dedi. Usta bir şehir plâncısı edasıyla, koca mahallenin nasıl geliştiğini anlattı. Yıllarca çalışmış, dünyanın parasını dökmüş, hemşerilerinin elinden tutmuş, herkese başını sokacak bir ev bulmuştu ki, bu devletin bile beceremediği bir işti!</p>

  <p class="p8">Bu insanlara tapularını vermeden, sularını bağlatıp, çamurdan kurtarmadan ölürse gözü açık giderdi. Ama o da olacaktı inşallah, ıslah plânı bitmek üzereydi. Halis Öğretmen’in gerçekten etkilendiğini fark ettiğinde baklayı ağzından çıkardı,</p>

  <p class="p8">“Sana şurada bir ev ayarlayalım, Halis Hoca. Kiradan kurtul.”</p>

  <p class="p8">Ödemeye gelince,</p>

  <p class="p8">“O kolay!”dı.</p>

  <p class="p8">Islah plânının tamamlanmasında Muhtar Salih’in gayretleri kadar 1969 seçimleri de rol oynadı. Seçimlerden bir ay önce, ekimde, gecekondu tapuları dağıtılmaya başlandı. İlçe Başkanı ne etmiş etmiş, tapuları memurluktan almış, Çırpıcı Kıraathanesi’nde isim çağırarak bizzat dağıtmıştı. AP’lilerin arasına girmek istemeyen Halis Öğretmen’in tapusu ayağına gitti.</p>

  <p class="p8">“Mafya denilen şey bu olmalı,” diye mırıldandım. Halis Özden’in çocuklarının gırtlağından haram lokma geçirmemiş olmakla övünürken, ‘ekonomik cürüm’e suç ortaklığı ettiğini hiç bilmemiş olduğunu düşünüyordum.</p>

  <p class="p8">“Bilmiyorum,” dedi Günay, “Bilemiyorum! Günümüz suçlularının artık karanlık köşe başlarında kurbanlarını bekleyen şarapçılar değil, ‘kravatlı-mücrimler’ denilen yeni sınıf olduğu, doğru. Bu sınıf, Türkiye’de İkinci Dünya Savaşı ile türedi. Dahası, bunları mahkemeye çekecek savcı olmadığı gibi, cezalandıracak hâkim de yok!”</p>

  <p class="p8">Günay’a göre bu, doğaldı da. Geri kalmış ülkelerde kibarlaşıyor, ince dalavereye dönüşüyordu. “Bilir misin,” dedi, “Bir ülkenin gelişmişliğinin bir ölçüsü de yıllık ‘ekonomik cürüm’ sayısıdır? Vallahi, öyledir!” gülüyordu,</p>

  <p class="p8">“Türkiye’de, 1960’ta, bu sayı yüz binde 159’ken, Federal Almanya’da 3.660’tı!”</p>

  <p class="p8">“Nereden de bilirsin böyle şeyleri!”</p>

  <p class="p8">“Ne bileyim,” dedi,&nbsp; “Deliyim zahir!”</p>

  <p class="p8">Bir süre Eskişehir garını, bir simit satabilmek için gecenin o saatinde koşuşturan çocukları seyretti.</p>

  <p class="p8">“Bütün bunlar doğru da,” dedi, “Ama, İslâmiyet’te hırsızlığın ancak ihtiyacın olmayan bir şeyi çalman halinde geçerli olduğu da doğru.”</p>

  <p class="p8">Fevzi Özden ile yediği yemek, onun anlattıkları ve kendi ilavelerinin Günay’a yine de bir tür kirlenmişlik duygusu vermiş olması kaçınılmazdı. Bu kirlenmişlikten Şafak Özden’in de payını alması gerektiğini düşünüyordum ama, öyle olmadı.</p>

  <p class="p8">“Pek de öyle değildi,” dedi, bana bir yıl kadar sonra, “O akşam sana GIB’ları, yakılan ormanları anlatırken, Şafak’ın bütün bu faaliyetin bir parçası olduğunu düşünüyordum. Ama, kompartımanın penceresinde yüzü belirdi. Sitem dolu gözleriyle şöyle bir baktı, başını önüne eğdi, öylece durdu. Bu defa da dayanılmaz bir utanç duydum! Şafak’ı suçlamamın ardında yatanın ‘seçkincilik’ değilse, ‘üst sınıf bilinci’ olduğunun farkına vardım. Anlasana, olmak istediği her şeye ters düştüğünü düşünüyordum.” İçini çekti,</p>

  <p class="p8">“Ne vardı, yani? Konut, dünyanın her yerinde köylerden şehirlere geçen insanların sorunudur. Kalküta’yı hatırladım.</p>

  <p class="p8">Orada, İstiklâl Caddesi boyutlarında yüzlerce sokağın kaldırım taşlarını yastık edip uyuyan insanları görmüştüm. Bu insanlar da köylerden göçmüşlerdi ama parklarda, tren istasyonlarında, caddelerde kamp yapıyorlar, aynı yerde yiyor, içiyor, uyuyor, pisliyorlardı. Her taraf öbek öbekti. Oysa, Türkiye’de, her şeyin devlet babadan beklenildiği inancının tersine, kendi evlerini devletten çatıyı örtünceye kadar uzak durmasından başka bir şey talep etmeksizin yapıyorlardı. Toprak hemen her zaman kamu arazisi, bu insanlar da neticeten ‘kamu’ydu. Öyle baktığımda, gecekondunun dünyanın en ucuz ve en becerili sosyal konutu olduğu söyleyebilirdim. Yetersiz malzeme ve işgücüne karşın bir gecede konut üreten, bu müthiş ve yapıcı enerji kanalize edilebilir, trilyonları geçen yatırımın ziyan edilmemesi sağlanabilirdi. Oysa, kendimi bildiğimden beri, gecekondu yıkım kelimesi ile eşanlamlıydı, neden?”</p>

  <p class="p8">Düşündükçe, Salih Çırpıcı’nın temsil ettiği dünyayı bu denli itici bulmasının nedeninin, Türkiye’nin sınıfsal yapısı olduğunu anlamaya başlamıştı. Bir Necati Eczacıbaşı, Salih Çırpıcı’nın ya da Fevzi Özden’in uyandırdığı duyguyu uyandırmıyorsa nedenini sınıfsallıkta aramak gerekirdi. Nesnel olmak gerekirse, ne siyasal ne de ekonomik cürümde bir Eczacıbaşı ya da Koç, herhalde Çırpıcı’dan aşağı kalmazlardı. Şu farkla ki, viski kaçakçısı Joseph Kennedy, yani Salih Çırpıcı olmadan, saygın John Kennedy olmuyordu. Ve tabii, para arayan babaların boş zamanlarında çello dinleyecek ya da sergi gezecek hali yoktu.</p>

  <p class="p8">Çağdaş Batı’nın Iococolarının, Rockefeller’lerinin nasıl yetiştiklerini hatırlatmıştı, kendisine. Esas meselenin bir tür sınıfsal ‘estetik’ meselesi olduğunun bilincine varmaya davet ettirmişti.</p>

  <p class="p8">“Bir nokta geldi mi, siyasi tercihleri ya da meslekleri ne olursa olsun, egemen sınıflar, gecekonducuların İstanbul’da yaşamaya hakları olmadığı şeklindeki duygularını mutlaka açık ediyorlar. Bak dikkat et, çeşitli biçimlerde ortaya çıkıyor bu duygular. Soğukçeşme Sokağı’nın ortadirek evlerini Fransız ‘boudoir’larına çeviren Çelik Gülersoy restorasyonunda da, lahmacunun şehri işgal ettiğinden yakınan Ali Sirmen’in yazılarında da, Ortaköy’ü gift shop’lara boğan gelişmede görebilirsin bunu. Mesele, aynı mesele, Anadolu’nun yerlisi, bu toprağa yakışmıyor! Hele de İstanbul’a hiç yakışmıyor! Gecekonduculara açıktan açığa ‘barbar’ denmiyorsa, kelime moda olmadığı için. Yoksa, maaşının tümü bir eteklik almaya anca yeten bir memurenin Çırpıcı’ya muhatap olmak durumunda kaldığında ekşiyen yüzü, yükselen sesi, sınıfsallığın nicedir devlet politikası olduğunun işaretinden başka bir şey değil. İş dönüp dolaşıp, yine ‘bürokratlar devleti’ meselesine geliyor! Köylüleri ne yapıp edip, köylerinde tutacaklardı. Olmadı. Bu defa da, ‘kanunsuz’ yerleşimi önleyecek yıkıma, boşaltılan yerlerde uygulanacak debdebeli şehir plânlarını çiziktirmeye giriştiler. Toplantılar, sempozyumlar birbirlerini kovaladı, pipo dumanından boğulacak hale geldiler. Ama nedense kimse, sosyal silolara tıkıp, göz önünden kaldırmak istedikleri bu insanların fikirlerini sormadı! Oysa, benim gibi, onlar da olmadık yüksekliklerde maydanoz bahçeleri yapacak kadar açtılar!”</p>

  <p class="p8">Bir kusuru daha vardı rengârenk haritaların: Bire iki veren toprağa şehirlilerin duyduğu aşkı duyamayan köylüler daha haritalar bitmeden doluşuyorlar, güzelim plânları ölü belgelere çeviriyorlardı.</p>

  <p class="p8">“Karardıkça karardılar, küstükçe küstüler mimarlar!” dedi, “Farkında mısın, onlar kadar ‘küs’ bir başka meslek grubu yok gibidir? Ne yapsınlar? İrkilerek seyrettikleri gecekondu mahallelerinin sakinlerinin, bu ‘getto’larda yaşamayı, köylerine dönmeye tercih ettiklerine inanamadılar! Şehre taşınan kadının belini büken tarla işinden kurtulduğunu, elektrik, radyo ve televizyona kavuştuğunu, çocuklarının değilse bile torunlarının üniversiteye gidip sınıf atlayacağı umudunu görmezden geldiler. Gözlerini kapatırlarsa, gecekonducular yok olacaklardı sanki. Ve tabii, olmadılar. Şimdi de, müziğinden mimarisine, edebiyatından yönetimine kadar her şeylerini tehdit ediyorlardı. Tabii eğitimsiz, tabii bayağı, tabii açgözlüydüler.”</p>

  <p class="p8">“Aydınlar”a gelince, onlar, uğruna canlarını vereceklerini haykırdıkları demokrasinin, ‘demopedi’ yani ‘ayaktakımı’nın idaresi olduğunu anlamak zorundaydılar. Evet, ne yazık (!) ki, Melih Cevdet’in de Fevzi Özden’in de birer oyu vardı ve Fevzi Özden’ler çoğunluktaydılar!</p>

  <p class="p8">“Ve ben ‘konferans’ vermeye gidiyordum!” dedi, acı acı! “Mastürbasyondan digayri bir şey değildi!”</p>

  <p class="p8">Askerlikte öğrendiğim bir türkü vardı, onu mırıldanmaya başladım,</p>

  <p class="p16"><span class="t15">“Yerin yok, yurdun yok, gurban, nerde kalırsın, nerde kalırsın?</span></p>

  <p class="p8"><span class="t15">Her yüzüne güleni dostun sanırsın, gurban, dostun sanırsın!”</span></p>

  <p class="p8">“O kadar da değil, da! Şafak var!”</p>

  <p class="p8">Hak etmiştim!</p>

  <p class="p8">Az sonra da kapandı, tabii.</p>

  <p class="p8">“Ben biraz uyuyayım. Söz verdim, sabah Şafak’la kahvaltı edeceğim.”</p>

  <p class="p8">“İyi edersin,” dedim</p>

  <p class="p8">Kıvırdı, başını koluma dayadı. Az sonra uyuyordu.</p>

  <p class="p8">Ben ise, konferansı, bütün bu yoğun düşünce selinin içinde, Şafak’ı nereye oturttuğunu düşünüyordum. Deniz göründüğünde henüz uyumamıştım.</p>

  <p class="p7">&nbsp;</p>

  <p class="p7">&nbsp;</p>

  <p class="p1"><span class="t17">&nbsp;</span></p>
</body>
</html>
