<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.5" name="Generator" />
  <link href="../Styles/style.css" rel="stylesheet" type="text/css" />

  <title>II</title>
</head>

<body>
  <h2 class="h20">II</h2>

  <p class="p7">&nbsp;</p>

  <p class="p8">“Gelenin o olduğunu biliyordum. Biliyordum, çünkü Şafak’ın yanlış yapmamaya özen göstermektense, hasarı görkemli bir geri dönüşle onarmayı yeğleyeceğini hissediyordum. Bir tarafı bana benziyordu, tabii,” diye anlattı, fısıldar gibi, “Ben olsam, ben de böyle yapardım, diye düşünüyordum. Ben de erkek olsam, âşık olduğum kadına söz verip de gidememiş olsam, açıklamak için sabahı bekleyeceğime en savunmasız olduğu bir saatte kapısına dayanır, kendimi affettirmeye çalışırdım.”</p>

  <p class="p8">Bağışlanmak ister gibi yüzüme baktı,</p>

  <p class="p8">“O gece, sen gittikten sonra üstümü değiştirdim, kapıyı takınabildiğim en tarafsız yüz ifademle açtım, ama sürdüremedim tabii, çünkü kapıyı açmamla Şafak’ın kollarıma yığılması bir oldu!</p>

  <p class="p8">‘Yaralı mısın?’ diye sormadıysam, neresinden vurulduğunu anlamaya çalışmamdandı. Deli bir telaş içindeydim. Şafak’ı içeri almaya uğraşıyordum, ama, o ‘Yok, yok,’ diye direniyordu. Başı omzuma gömülüydü, boğuk boğuk, hıçkırır gibi itiraz ediyordu,”</p>

  <p class="p8">‘İçeri girmicem!’</p>

  <p class="p8">Rodoplu, bir yandan düşmesini önlemeye, öte yandan başını kaldırıp yüzünü görmeye çabalamıştı,</p>

  <p class="p8">“Neyin var? Söyle, ne olur!?”</p>

  <p class="p8">Konuşacağı yerde daha da sıkı sarıldı, Şafak. Günay onun kapının daracık aralığında, zamanına ve mekâna tümden kayıtsız, öylece kalmak isteğini, sunduğunu “vehmettiği sığınağa duyduğu hayati ihtiyaca atfetti!” Yaralı olmadığını anlamanın rahatlığı içinde gevşedi, Şafak’ın sakinleşmesini bekledi. Epey bir süre sonra, fısıldadı,</p>

  <p class="p8">“Niye içeri girmiyoruz?”</p>

  <p class="p8">Uykuya dalmak üzereyken uyandırılmış gibi silkindi,</p>

  <p class="p8">“Sus, SUS!” diye adeta tehdit etti, Şafak,</p>

  <p class="p8">“Hiçbir şey söyleme! Giyin, çıkıyoruz!”</p>

  <p class="p8">Gevşeyen kollarından yararlandı, Şafak’ın başını ellerinin arasına aldı, kaldırdı. Sakladığı yüzünü araştırdı. Yara bere yoktu, ama,</p>

  <p class="p8">“Gözleri! Kan çanağı içinde, altları mosmor, yaşlı, zehir gibi, deli gibi bakıyordu! O gece o gözlerde gördüğüm acı yüreğime indi. İçim boşaldı sanki. Uzandım, yaşlarını sildim. Bir ara öptüm herhalde,</p>

  <p class="p8">‘Öpme! Gözlerimden öpme!’ diye geri kaçtı, ‘Gözlerimden öpme, ayrılık getirir!’ Şaka yapıyor, sandım, ama yapmıyordu. Ne garip, değil mi?</p>

  <p class="p8">‘Hadi! Giyin hadi!’ deyip duruyordu ama bırakmıyordu da. Tekrar sarıldı, burnunu boynuma gömdü, eliyle başımı buldu, hafifçe bastırdı, kendi omzuna yerleştirdi. Saçlarımı okşamaya koyuldu.”</p>

  <p class="p8">Onları görebiliyordum. Günay, adamın hareketini mutlaka karşılamış olmalıydı. Günay, Günay’dı çünkü. Hiçbir şeyin altında kaldığını görmedim. Aşkın altında da kalmazdı.</p>

  <p class="p8">Başları birbirlerinin omuzlarına gömülü, elleri birbirlerinin başları üzerinde, oldukları yerde sallanmış, yarım daireler çizmiş olmalıydılar. (Cezaevinden çıktığım gün, Günay’ın bana nasıl sarıldığını biliyordum, herhalde pek bir farkı yoktu) Ortak bir acıyı dindirmek, birbirlerini teselli etmek için kucaklaşmış, abi kardeş, abla abi, ana çocuk, eski dost, silah arkadaşı ya da karıkocaydılar.</p>

  <p class="p8">“Başına ne gelmiş olduğunu bilmiyordum, tabii. Ama, ağlamaya başladım. Sessiz olduğumu sanıyordum ama Şafak fark etti. Kollarını çözdü, geri çekildi, kapının iki yanına dayadı, kendisini ayakta tutmaya çalıştı. Ben yine,</p>

  <p class="p8">‘Senin bir yere gidecek halin yok, gel, evde oturalım,’ diyordum.</p>

  <p class="p8">‘Hayır! Hayır! Haydi, giyin! Çabuk!’</p>

  <p class="p8">‘Peki,’ dedim. Giyinmeye giderken, ayakta durmaya devam edebilecek mi, diye bir kez daha baktığımı hatırlıyorum.”</p>

  <p class="p8">Yine yağmur yağıyordu.</p>

  <p class="p8">Günay destek oldu. Aşağı indiler. Apartmanın önünde bekleyen taksiyi görünce ferahladı, Rodoplu. Hiç değilse araba kullanmaya kalkışmayacaktı. Şoför, gecenin bu saatinde uyandırılan kadına şöyle bir baktı, ne düşündüğü yadsınmayacak kadar açıktı.</p>

  <p class="p8">“İyi akşamlar,” dedi Günay, “en avukat sesiyle!”</p>

  <p class="p8">“İyi akşamlar,” demek zorunda kaldı şoför.</p>

  <p class="p8">Taksimetrenin açık olduğunu, binlerce lira yazmış olduğunu gördü. Nereden geliyordu ki?</p>

  <p class="p8">Geri vitese taktı, caddeye çıktı şoför,</p>

  <p class="p8">“Nereye, abi?”</p>

  <p class="p8">“Nereye, gidelim?” Soru, Günay’a yöneltilmişti, şaşırdı kaldı. Gezmeye çıkacaklarını hiç düşünmemişti!</p>

  <p class="p8">“Bilmem!”</p>

  <p class="p8">“Boğaza gidelim mi?</p>

  <p class="p8">“Bu saatte her yer kapalıdır.”</p>

  <p class="p8">“Bir bakalım,” diyerek sarıldı Şafak,</p>

  <p class="p8">“Koçum, sen Boğaz’a çek, bir bakalım!”</p>

  <p class="p8">“Abesle iştigalin verimsizliğine, sıkılmayı ertelemeye çalıştım,” diye anlattı, Günay, “Ne kadar saçma olursa olsun, Şafak’ın iradesine uyacak, canını acıtan neyse, onu geçiştirmesine yardım edecektim!”</p>

  <p class="p8">Bir saate yakın dolaşmışlardı. Arnavutköy’deki işkembeciden başka açık yer yoktu. Şafak, öfkelenmeye başladı, Günay, İstanbul’un bir şehir değil, sekiz milyonluk köy olduğunu hatırlattı. Taksimetre ikinci defa sıfırladı, yine de geri dönmelerinin daha akıllıca olduğunu söylememeye kararlıydı,</p>

  <p class="p8">“Bak ne diyecem,” dedi sonunda,</p>

  <p class="p8">“Sen en iyisi bana bir türkü söyle!”</p>

  <p class="p8">İkiletmedi, Şafak,</p>

  <p class="p8"><span class="t15">“Ağlama yâr ağlama aney, mavi yazma bağlama!”</span></p>

  <p class="p8">Soluklandı, sürdürdü,</p>

  <p class="p8"><span class="t15">“Almalar olanda gel, aney, bahçeyi dolan da gel, “</span></p>

  <p class="p8">Son mısraya şoför de katıldı,</p>

  <p class="p8"><span class="t15">“Hasta düştüm, gelmedin, aney, bari can verende gel.”</span></p>

  <p class="p8">“Hemşerim o benim,” diye açıkladı, Şafak, adama duyurarak. Beriki daha içten söyledi.</p>

  <p class="p8"><span class="t15">“Hasta düştüm gelmedin aney, bari can verende gel!”</span></p>

  <p class="p8">Bir an sustu, ciddileşti,</p>

  <p class="p8">“Olur mu?” diye sordu. Günay’a.</p>

  <p class="p8">“Bir kere, hasta olmana izin vermem ki!” dedi, “Bilmiyorum,” dedi, “Nereye gidiyoruz?”</p>

  <p class="p8">Etiler’e dönmüşlerdi, ama anlaşılan eve dönmek söz konusu değildi. Bir yer düşünmesi şart olmuştu.</p>

  <p class="p8">“Ece Bar,” dedi, “Ece Bar açıktır, herhalde. Şu, diskonun üstündeki bar.”</p>

  <p class="p8">“Diskoya gidelim,” dedi Şafak.</p>

  <p class="p8">“Disko?”</p>

  <p class="p8">“Disko.”</p>

  <p class="p8">“Yapma, ne olur!” Çok keyiflendi birden,</p>

  <p class="p8">“Disko’ya gidiyoruz! Hemşerim, sen şurada park edecek bir yer bul, bekle! Hadi!”</p>

  <p class="p8">Diskoteğin palabıyıklı Kürt fedaisi, Şafak’la göz göze geldi, kenara çekildi, “Buyurun.”</p>

  <p class="p8">“Buz beyazı neonların, beyaz fayans duvarları daha da üşüttüğü, hava meydanlarının umumi tuvaletlerini anımsatan girişe davet edildik. Garsonların bakışları üstümüzde odaklaştı. Bahşiş alıp alamayacaklarını, alabileceklerse miktarın iltifat etmeye değip değmeyeceğini kestirmeye çalıştıklarını yüzlerinden okuyabiliyordum. Şafak’ın tıraşlı yüzü, epeydir berber görmemiş saçları, ince ceketinin altına giydiği el örgüsü yeleği, ütüsüz pantolonu, çamurlu mokasenleri, benim kazak, etek, makyajsızlığımı doğru değerlendirmiş olmalıydılar ki, sırtlarını döndüler. Garson milletinin ikiyüzlü özentiliğinden nefret ettiğimin farkına vardım. ‘Smokinli soytarılar!’ dediğimi hatırlıyorum.</p>

  <p class="p8">Karanlık ve gürültü, diskotek denilen bu dev hangara pop ilahlarına biat etmeyenlerin girmesini önlemek için düşünülmüş bir barikattı, sanki. Dur durak bilmeyen amansız mekanik ritim, göğüs kemiğime çöktü, nabzımı yüz kırka fırlattı. Dokunduğunu taşa çeviren ve bu dünyaya ait olmayan, meşum mor ışık, yağlı bir tıkaç gibi geldi burun deliklerimi tıkadı, nefes alamaz oldum. Dante’yi şaşkın bir amatöre çeviren bu inferno’ya, bilerek isteyerek girmesi için insanın çıldırmış olması gerektiğini düşünüyordum!”&nbsp;</p>

  <p class="p8">“Şafak, girmeyelim!” diye, rica etmiştim.</p>

  <p class="p8">Ne ki, “smokinli soytarıların” küstahlığını Şafak da kaçırmamış olmalıydı.</p>

  <p class="p8">“Niye girmeyecekmişiz? Hadi!”</p>

  <p class="p8">Etrafa serili insanların ayaklarına basmamaya çalışarak, piste yakın bir sedire ulaştılar,</p>

  <p class="p8">“Viski,” dedi, Şafak, hacıağa geleneğinde,</p>

  <p class="p8">“İki tane, bol buzlu, birisi susuz.” Rodoplu, mahsus mu yapıyor, diye baktı, anlayamadı.</p>

  <p class="p8">Birden yorulmuş gibi kaykıldı, bacaklarını uzattı, Şafak. Yün yeleği yukarı sıyrıldı, göbeği açıldı.</p>

  <p class="p8">“Üşüyeceksin,” diyerek yeleği aşağı çekti Günay.</p>

  <p class="p8">“Hadi, dans edelim!”</p>

  <p class="p8">“Şafak, ben dans etmem!”</p>

  <p class="p8">“Hadiii!” Batı eğitimini ima ediyordu.</p>

  <p class="p8">“Vallahi, etmem!”</p>

  <p class="p8">“Edersin!”</p>

  <p class="p8">“Hangarın bir duvarında dört sıra halinde, onar taneden kırk tane büyük ebat televizyon ekranı vardı. Birden kan kırmızı bir renk patladı, ardından kırk ekranda, kırk elektrikli sandalye belirdi. Sandalyeler, maytap gibi kıvılcımlar saçtılar, etraf dumana boğuldu, bir saniye kadar sonra açıldığında, yerini memelerinin uçlarına kadar bir örnek, yarım düzine plastik sarışın kıza bırakmıştı. Kızlar, sapık olduğu kadar şedit, bir dizi hareket yapmaya başladılar. Adının Prince olduğunu sonradan öğrendiğim, pop yıldızı aralarına daldı. Kamera birden yaklaştı, etli dudaklarının çizgisini izleyerek çenesine doğru inen birkaç milim kalınlığındaki bıyığı, Gülriz Sururi’ye taş çıkaracak göz makyajı ile ibnelerin ibnesi bir zenci, objektife önce dişlerini göstererek, kuduz bir köpek gibi hırladı, sonra kolsuz tişörtünü koltukaltı kıllarını uzun uzun sergileyerek sıyırttı, az tüylü göğsünün üzerinde beliren altın haçı hoplattı. Ellerinde demirden yabaları ile boynuzlu yarasa adamlar etrafını aldılar, az önceki plastik sarışınlar geri döndüler. Herkesin herkese nefretle baktığı, Nazilerin insan haralarını, de Sade’nin işkence odalarını anımsatan, yabalı, kamçılı, elektrik sandalyeli ‘video klip’ vahşetini iliklerime kadar ürpererek izledim. Kusmak üzere olduğumu hissediyordum, başıma balyoz gibi inen ritmin bir an olsun susması için dua ediyordum, ama olmadı.</p>

  <p class="p8">Şafak, piste doğru çekiştirdi. Etiler’in, Bağdat Caddesi’nin, pembe mavi üniseks giysileri içindeki gençlerinin arasına girdik! Bu defa da Alice Cooper denilen adam devraldı! Bilek kalınlığında zincirler, çiviler, deriler içinde leş gibi saçları, şeytani makyajı ile yaşı başı belirsiz ama toplama kamplarında canlı insanlar üzerinde deney yapan doktor ‘Beyaz Melek’e severek asistanlık yapacak gibi duran bir ‘dişi’ye (ancak, ‘dişi’ olabilirdi, ‘kadın’ değil!) ilanı aşk etmeye başladı: <span class="t15">‘Seni tatmak istiyorum ama dudakların öldürücü zehir akıtıyor, tenin öyle ıslak ki, tere batırılmış dantel sanki, çığlık attığını duymak için canını yakmak istiyorum, vs.vs.</span></p>

  <p class="p8">“Marquis de Sade’in yatak odası,” dedi, Tülin, ürperir gibi.</p>

  <p class="p8">“Öyle. Kulaklarıma inanamıyordum. Öte yandan, pistin ortasında, elleri bir tarafta, kolları bir tarafta, düştü düşecek sallanan bir koca koçyiğit, bir ‘maganda’ydı Şafak! Yanındaki ‘karı’nın üstüne yığılan, önünde diz çöken, ellerini öpen, hayali ihracat, kaçakçılık çağrıştıran bir maganda olduğunu, ayaklarına bastığı gençlerin, terslemeye hazır garsonların yüzlerinden okuyordum!</p>

  <p class="p8">Gel gör, Şafak’ın viskinin daha da yorduğu zihninin biçare kaçışını da anlıyor, aradığı sığınağın bu elektronik kuyu olamayacağını, kulağımda patlayanları çevirecek olsam öğüreceğini biliyor, kandırıldığı için onun adına -belki de oradaki herkes adına- canım yanıyordu!</p>

  <p class="p8">Sözün kısası, hain bakışları objektife dikili, ifadesiz yüzleri katatonik şizofrenlere öykünen moda mankenlerini anımsatan, ‘Doctor Link’, ‘Brown Yare’, ‘Boby Z.’, ‘Wendy’, gibi ‘Love Gods’ın, ‘Life is a garden that grows with the light of love’ -‘Hayat, aşkın ışığı ile büyüyen bir bahçedir’- ‘Music is the food of life, taste the sounds that nourist within. Bon apetit. ‘Müzik hayatın gıdasıdır, içinde beslediği sesleri tat. Afiyet olsun,’ gibisinden adi felsefe kırıntılarının yansıdığı kırk ekranı arkamıza alıp, bedenlerimizden kıl payı ötede patlayan kırbaçlardan sakınacağız diye boş yere kıvrılıp bükülen kölelerin zavallı hareketlerini taklite koyulduk!”</p>

  <p class="p8">Saplantının coşkuyu, hipnotik odaklaşmanın neşeyi, seksin sevgiyi kovduğu bu yerde Şafak’tan başka gülen yoktu. Onunkini de, filleri gören Timurlenk tebaasının gülüşüne benzetmişti Günay. Gür bıyıklarını kulaklarına kadar yayan, sararmış dişlerini ortada bırakan aptalca bir gülüş! Diğerleri, eğlenmeyi başarma azmi içinde kısılmışlardı; bedenlerinin hareketinden olmasa, 10 Kasım törenlerinde ağlamaya çalışan öğrencilerin ciddileşme aşamasındaki yüzlerinin eşiydi ifadeleri.</p>

  <p class="p8">“Diskotekler ya da yırtık blucinlerin üzerine anneannelere diktiriliveren Madonna yamaları ile nekrofilya arasındaki bağlantıyı kime anlatsaydım. Mardinli heavy metalciyle, Mussolini’nin kara gömlekli tosunları arasındaki bağlantıyı kime anlatsaydım!” Susup, <span class="t15">italik</span>’lemeye koyuldu.</p>

  <p class="p8">“Geçen gün, Ahmet’in kızı geldi,” dedi Tülin, kalkmış, Günay’ın yastığını (bunları bize hastanede anlattığını söylemiş miydim?) düzeltiyordu, “Bana, insanların arzularını tatmin etmelerinin en doğal hakları olduğu konusunda uzun bir nutuk attı. O da heavy metalci olmuş ya,” içini çekti.</p>

  <p class="p8">“Mesele o değil,” dedi, Günay, <span class="t15">italik</span>’lemeyi bırakmıştı, “Bir ara Herbert Marcuse gibi radikal düşünürlerin arasında sadizmi cinsel özgürlüğün bir ifadesi olarak övmek moda olmuştu. O dönemde, de Sade’ın kitapları filan da tekrar tekrar basıldı, işte, cinsel sadizm de insani bir duygudur, insan haklarından birisi de sadistik ve mazoşistik istemlerini tatmin etmek hakkıdır deniyordu. Ama, tabii, bu çoktan çürütülmüş bir iddia. Yazık, bizim çocuklarımıza yol gösterecek kimse yok!” Anlamadığımızı gördü,</p>

  <p class="p8">“Yani, Freud öncesi akılcılık akımının, bilim çağının savı,” dedi, “Rasyonalizm bağlamında, insanın istemleri doğrultusunda hareket etme hakkının doğal bir hak olarak saygı görmesi gerekliliği iddiası anlaşılır bir iddiadır tabii. Ne ki, doğru olmadığı ispatlanan bir varsayım, ‘insan, kendisi için iyi olanı ister’ ve de ‘doğal olan iyidir’ varsayımı üzerine kurulmuştur.”</p>

  <p class="p8">“‘Homo economicus’ gibi!” diye bağırdım adeta. Aylar önce, Ankara’da verdiği konferansta söyledikleri ilk kez yerine oturuyordu!</p>

  <p class="p8">Uzandı, hafifçe elimi sıktı,</p>

  <p class="p8">“‘Homo economicus’ gibi arkadaşım,” dedi, “İnsanların bireysel çıkarlarını gözetmelerinin doğal olduğu, doğal olduğu için de iyi olduğu varsayımı. Bu yanlışın üzerine koca bir bilim kuruldu!” Çarşaf altındaki bedenini süzdü, güldü,</p>

  <p class="p8">“Ama, artık biliniyor ki, insanın doğal istemlerinin çoğu kendisine ve tabii başkalarına zarar verir sadece insanların değil, hayvanların da öyle! Örneğin, bir fare-sakarin deneyi vardır. Fare, sırf haz aldığı için, hedonizmini tatmin etme uğruna, sakarinli suyu içer içer ve ölür!”</p>

  <p class="p8">“İçgüdülerine güvenemezsin, öyle mi?”</p>

  <p class="p8">“Hayır, Som içgüdülerine güvenemezsin. İçinden yakıp yıkmak gelen birisini, bu istemi doğaldır diye tatmin etmeye bırakamazsın. Aynı şekilde, zincirli, kırbaçlı aşk şarkılarının ima ettiği, karşındakini denetleme, canını yakma, küçük düşürme şeklinde tezahür eden sadizmi onaylayamazsın. ‘<span class="t15">Çığlık attığını duymak için canını yakmak istiyorum</span>,’ türünden sevgi içermeyen ‘aşk’ şarkıları, ancak bir insan ötekinin nefretinin, acıtma isteminin, köleleştirmek isteminin odak noktası olursa bestelenir. Hayatı destekleyen biyofilik unsurlar, hayat sakatlayan nekrofilik unsurlara yenik düşmüşse bestelenir. Heavy metalcilerin sahnede civciv boğmaları da budur. Bu denli popüler olabiliyorsa, bir düşün, bu ne demektir!”</p>

  <p class="p8">“Allah’tan bizimkiler dil bilmiyorlar da, anlamıyorlardır,” dedi, Tülin.</p>

  <p class="p8">“Doğru. Cehaletin faydaları!”</p>

  <p class="p8">“Şafak senin kadar sıkılmamıştır.”</p>

  <p class="p8">“Hayır,” dedi, Günay acılı bir sesle, “Hayır, sıkılmadı.”</p>

  <p class="p8">Günay, “Biraz oturalım mı? Çok yoruldum,” demiş,</p>

  <p class="p8">“Sen yorulmazsın!” diye kesip atmıştı Şafak.</p>

  <p class="p8">“Vallahi yoruldum. Biraz oturalım, yine kalkarız.”</p>

  <p class="p8">Karabasanlar oturduğu anda geliyor olmalıydılar, pistin ortasında elini öptü, yüzünü öptü, dudaklarını öptü, Şafak,</p>

  <p class="p8">“Seni seviyorum! Anlıyor musun? Ben şimdiye kadar kimseye seni seviyorum demedim! Kadınım!”</p>

  <p class="p8">“Fesuphanallah!”</p>

  <p class="p8">“Ağlıyordu,” dedi Günay, “ağlıyordu!”</p>

  <p class="p8">Burnunu çekmeye başladı, az sonra yaşlar süzüldü, Tülin silmeye kalktı, bir taraftan da söyleniyordu.</p>

  <p class="p8">“Nedir kardeşim bu şans, hep seni mi bulur? Şeederim şeyini!”</p>

  <p class="p8">Birden gülmeye başladı Günay,</p>

  <p class="p8">“O da öyle söylüyordu!” dedi, sevecen bir sesle,</p>

  <p class="p8">“‘Bunların hepsini sikecem. Satın alacam burayı. Senin için satın alacam. Hepsini kovacam!’ demeye başladı birden. Koca ellerini yumruk yaptı, gözlerini sildi, ‘Satın alacam, hepsini kovacam!’ diye bağırıyordu, Allah’tan duyulmuyordu.”</p>

  <p class="p8">“Viski getir!” diye emretmişti, Şafak. Garson, Günay’a, beyin çok içkili olduğunu ima eden kısacık bir bakış fırlattı. Gizli ittifak kurmak istemini nasıl karşılamış olabileceğini tahmin ediyordum!</p>

  <p class="p8">“‘Viski, dedim, oğlum!’ dedi, Şafak, tehditkâr bir sesle. Ben hâlâ o gün başına geleni öğrenmek istiyordum. O, ‘Sus, sorma!’ diyor, başka bir şey söylemiyordu. Utanmayı, bıraktım, ‘herkes ne der’i bıraktım, başını omzuma çektim. Bir iki hıçkırdı, seller gibi boşandı. Yaşlar, kazağımdan süzüldü, tenimi buldu.”</p>

  <p class="p8">“12 Eylül sabaha karşı dört buçukta, ilk bizi topladılar. Boranlar, Kutlular, Sakalsızlar, Keskinler... Tüyoyu önceden alanlar, ceplerinde pasaportları, ceplerinde paraları olanlar, ensesi kalınlar bizi sattılar, kapağı yurtdışına attılar. Bana hâlâ ehliyet vermiyorlar, sabıkalıymışız diye! Biz yasaldık, yerimiz yurdumuz belliydi ya, bizi topladılar, Otuz dört gün, bir buçuk metrekarelik bir tuvalette tecritte kaldım. Parmak kadar sucuk parçasını o zamanın parasıyla bin beş yüz liraya satıyordu erler. Otuz dört gün sonra bıraktılar. Bir ay sonra tekrar aldılar. Yine bıraktılar. Savcı çağırdı, ‘Bak, dedi, ya sen Çayırtepe’yi terk edersin ya da ben seni günaşırı tutuklarım!’ Bir protokol yaptık, ben, niye anlatıyorum ki şimdi bunları sana!”</p>

  <p class="p8">Günay, o gün yine bir şey olduğunu, belki de polisin çağırdığını düşünüyordu. Sabahki randevuya habersiz gelmemesinin nedeni bu olmalıydı. Anlatmamıştı ama işkence görmüş olmalıydı. 12 Eylül sabahı yakalanıp da işkence görmeyen yoktu. Korkmuş, çok korkmuş, çok aşağılanmış olmalıydı.</p>

  <p class="p8">Şafak’ın domalmış çıplak bedenine elinde copla yaklaşan polisin hayali, Prince’in kırk ekranda yeniden beliren video klipiyle çakıştı, nefesi kesildi. Saniyeler içinde Fütürist Manifesto’dan kara gömlekli tosunlara, pistte, elektrikli sandalyelerin gölgesinde birbirlerini mıncıklayan gençlerin eşyalaşmış heyecanlarından nekrofilyaya, faşizmden Gestapo’ya, oradan Ziganalar’ın çam kokusuna, sarı güllerin narin yapraklarına atladı.</p>

  <p class="p8">Bir avaza haykırmaya başladı, Günay:</p>

  <p class="p18"><span class="t15">“...ağlama yâr ağlama aney, mavi yazma bağlama!</span></p>

  <p class="p18"><span class="t15">...giderem tez gelirem aney, ele gönül bağlama!</span></p>

  <p class="p13"><span class="t15">...giderem tez gelir em aney, ele gönül bağlama!”</span></p>

  <p class="p8">“Let’s dance, put on your red shoes and dance the blues!” dedi, elektronik ilah, David Bowie.</p>

  <p class="p8">Şafak Özden, David Bowie’yi duyuyordu.</p>

  <p class="p8">“Bir şey mi, diyorsun?” diye sordu, gözlerini silip. Günay’ın gözlerindeki acıyı gördü, üzmekten utanmış gibi sarıldı,</p>

  <p class="p8">“Sana söz veriyorum,” dedi, “hepsini sikicem bunların!”</p>

  <p class="p8">“Hepsi geçecek, canım!” dedi, Günay Rodoplu, “Hepsi, avucundan yiyecekler senin. Bunlar...” diskoyu işaret etti, “onlar...” polisler, demek istiyordu, “ötekiler!”</p>

  <p class="p8">Bununla da yetinmedi,</p>

  <p class="p8">“Ben de sana söz veriyorum, senin bakan olduğunu göreceğim bu ülkede!”</p>

  <p class="p8">“Önce ilçe başkanı, dedi Şafak, ciğeri yanıyormuş gibi, “O Çayırtepe’ye bir gün ilçe başkanı olayım, sonra da öleyim!”</p>

  <p class="p8">“Tamam,” dedi Günay, “Önce ilçe başkanı, sonra da milletvekili.”</p>

  <p class="p8">“Belediye başkanı, gülüm,” dedi Şafak.</p>

  <p class="p8">“Niye belediye başkanı?”</p>

  <p class="p8">“O beni tuttukları karakolun komiserini ayağıma çağıracağım, da!” Neşelendi birden, “Hadi, dans edelim! Ben diskoya ilk defa geliyorum, bunu biliyor musun, kız?”</p>

  <p class="p8">“Hadi, edelim!” diyerek güldü, Rodoplu.</p>

  <p class="p8">“Seni seviyorum!” diye bağırdı, Şafak, “Bir şey diyor musun?”</p>

  <p class="p8">“Ben de seni,” diye fısıldadı, Günay. Ama, Kelkit’in kıyısında türkü çağıran bir Şafak’a, “...ben çok su taşıdım eve. Ben çocukların artık su taşımalarını istemiyorum. Kuyudan su çekmelerini istemiyorum!” diye haykıran bir Şafak’a, zulüm nedir bilen bir Şafak’a, geleceğin üzerinde sökecek bir Şafak’a.</p>

  <p class="p8">Dönüşte taksiye verecek para yoktu.</p>

  <p class="p8">“Zarar etmez, o benim hemşerim,” dedi, Şafak. Dükkânın adresini verdi,</p>

  <p class="p8">“Yarın, gel al.”</p>

  <p class="p8">“Tamam, abi,” dedi şoför.</p>

  <p class="p8">“İçim ışıdı! Halkının güzelliği! Biliyor musun, bir dönem için de olsa, nasıl olup da yabancılaşabildiğine, zaman zaman da olsa, ben bu milleti sahiden seviyor muyum, düşünebildiğime şaşıyordum.</p>

  <p class="p8">Eve çıktık. Şafak, çok yorgundu tabii. Ben yüzümü yıkayıp geldiğimde, uyumuş, pıfır pıfır sesler çıkarıyordu. Ceketini çıkarmayı denedim, olmadı, pantolonunu çıkarmak işe yaramayacaktı, sabah ütüleyebileceğimi düşündüm, bıraktım. Yanına uzanıp uzanmamakta tereddütlüydüm,</p>

  <p class="p8">‘Nerdesin, gelsene!’ dedi, birdenbire pırıl pırıl. Sızmasını bile beceremeyen ruhunun çırpınışlarını izlemek allak bullak etti beni. Yanına girdim, sarmaladım. Hemen daldı ama yine de, uyuması ile uyanması bir oldu ya da bana öyle geldi. Yorgun, perişan, tedirgin, fırladı yerinden.</p>

  <p class="p8">‘Uyu biraz daha,’ dedim, ‘olan oldu, nasılsa.’</p>

  <p class="p8">Eşin üzüldüğü kadar üzüldü, demek istiyordum, anladı, tabii.</p>

  <p class="p8">‘O değil,’ dedi, ‘Karıyla zaten kavgalıyız!’</p>

  <p class="p8">‘Neden?’</p>

  <p class="p8">‘Geçen defa donumu ters giymişim. Bizimki de, cin ya, gördü hemen!’</p>

  <p class="p8">Dondum, kaldım.</p>

  <p class="p8">‘Bir şey olmaz. Geçer,’ dedi Şafak, banyodan, yüzünü kuruluyordu.</p>

  <p class="p8">Fotoğraftaki genç kadına beslediğim şefkat, Şafak’ın gülüşünün, ‘bir şey olmaz, geçer,’ derken ki güveninin uyandırdığı dürtü ile birleşti büyüdü; ellerimin soğumaya başladığını fark ettim. Bu gülüşte, kişinin bedeninin aldığı ufak bir yara karşısında telaşlanan başkalarına verdiği teminatı anımsatan bir şeyler vardı. Karısının ters giyilmiş donu fark edebilmiş olmasından duyduğu gurura benzer bir şeyler vardı. (“Eee!! Zekâ ister doğrusu!” dedi, Tülin, “Donun ters giyildiğini görmek kolay değil kardişim!”) Tümüyle kendisine ait bir malın bir bedenin, bir uzvunun acısının geçiştirilmesini anımsatan bir şeyler vardı. Ne dediğini, nasıl açıkladığını sordum,</p>

  <p class="p8">‘Dedim bir şeyler, işte,’ dedi, uzandı, yanağımdan bir makas aldı, ‘Sen takma kafanı.’</p>

  <p class="p8">Bu mümkün değildi, tabii,</p>

  <p class="p8">‘Rahatladı mı, bari?’ diye sordum,</p>

  <p class="p8">“Eeee, gökten ne yağmış da, yer kabul etmemiş?” dedi, Şafak, ‘İnanacak, tabii, kurnaz kurnaz güldü, öpmek için eğildi,</p>

  <p class="p8">‘Ben gidiyorum.’</p>

  <p class="p8">O anda dürtenin şeytan olup olmadığını sonraları çok düşündüm!</p>

  <p class="p8">‘Dün sabah olanı Sedat anlattı mı sana?’</p>

  <p class="p8">‘Ha o mesele,’ dedi, Şafak, ‘O mesele halledildi.’</p>

  <p class="p8">‘Nasıl, yani?’</p>

  <p class="p8">‘Kız kardeşi ortağım. Kız kardeşini sikicem.’</p>

  <p class="p8">‘Nasıl, yani?’ ağzımdan dökülen kelime parçacıkları kulaklarıma gelmiyordu!</p>

  <p class="p8">‘Öyle,’ dedi, Şafak, ‘yersen’ der gibi katiyetle, ‘Yanına koyacağımı mı sandın?’”</p>

  <p class="p8">“Yazar” Günay’ın, jeneratör hızıyla devreye girdiğini tahmin edebiliyordum! Nitekim, öyle olmuştu,</p>

  <p class="p8">“Bunun ne faydası olacak?”</p>

  <p class="p8">“Erkeğin intikamını alsın istemez misin?”</p>

  <p class="p8">“Hayır!” demişti, ama, bir çığlıktı ama sessiz, ama Şafak’ın duyamayacağı bir çığlık,</p>

  <p class="p8">“Yani sen kadını...” kelimeyi tekrarlayamadı, “keyif alacaksın, adamı cezalandırmış olacaksın!”</p>

  <p class="p8">“Yani ben?” diyemedi ise, Şafak’ın kendisine gelinceye kadar bir de yasal karısı olduğu içindi. Sesinin titremeye başlayacağını hissetti, sustu.</p>

  <p class="p8">“Ama, o senin keyfin!” dedi Şafak, gözleri ışıl ışıl.</p>

  <p class="p8">“Yani, şimdi, sen, beni öyle benimsiyorsun ki, benim için kadın bile...” duraladı, derin bir nefes aldı, hayatında ilk kez ağzına aldı, ‘o’ kelimeyi,</p>

  <p class="p8">“Kadın bile sikicen, öyle mi?”</p>

  <p class="p8">“Tabii, benimsiyorum!” dedi, Şafak koçlar gibi,</p>

  <p class="p8">“Kadınım değil misin?” Yaklaştı, koluna yapıştı, gözlerini gözlerine dikti,</p>

  <p class="p8">“Değil misin, kız?”</p>

  <p class="p8">Günay Rodoplu, Şafak Özden’in, “evli” olduğu olgusu ile ilk kez “sıcak” temas kurduğunu şaşırarak fark etti! Şafak Özden’in doğum yeri, doğum yılı, ana-baba adı gibi, özgeçmişine ilişkin kalemlerden sadece bir tanesiydi medeni durumu. Ve o, onu, öyle kabullenmişti!</p>

  <p class="p8">“Benimle bir ilgisi yoktu ki,” dedi, “Onunla, ona ait her şeyi paylaşmaya hazırdım. Zaten Şafak öyle istiyordu.”</p>

  <p class="p8">“Delisin, sen!” dedi, Tülin, “Hangi dünyada yaşıyorsun, bilmem ki!” diye söylendi. Evli bir erkekle kurulan sevgi ilişkisinin dayattığı savunmasızlığı işaret ediyordu.</p>

  <p class="p8">Ben dehşete düşmüştüm! Günay’ın, Şafak’a ve ona ait olan, eşi ve çocukları dâhil, her şeye sahip çıkabilmesi, kendi varlığını tümden inkâr etmesi ile mümkün olabileceğini görmemiş olmasını anlayamıyordum! Göstereceği en ufacık bir zaaf, en ufacık bir ego uçuşu Şafak’ı zor duruma düşürürdü ki, Günay, ne ona, ne de eşine kıyamayacağı için, her an, her türlü ihanete açık olacaktı. Bunu görmemiş olabilir miydi?</p>

  <p class="p8">“Yok, canım, görüyordum, tabii!” dedi, “Ama, Şafak’a inanıyordum. Beni, kullanacağım kelime için özür dilerim, ‘satabileceğini’ hiç düşünmedim ki! Hiç, ama hiçbir neden yoktu!”</p>

  <p class="p8">“Kadınım, değil misin?” diye sordu, Şafak yine.</p>

  <p class="p8">“Evet, de...” diyerek duraladı, Günay Rodoplu, arkasından, taksiye binmesini seyrederken...</p>

  <p class="p8">Yönler karışmış, oklar ters dönmüştü. Kendisini, bir erkek, başka bir erkekten, bilmediği bir şeyin intikamını alacak diye düzülen kadının yerine koydu, iliklerine kadar ürperdi. Dişilerini savunmak için dövüşen Denizli horozlarının hedeflerinin birbirleri değil, hısımlarının arkasında gizlenen kadınlar olabileceğini hiç düşünmemişti!</p>

  <p class="p8">Saldırı dolaysız bir tecavüz olamayacağına göre, Şafak, sinsice yaklaşacak, kadını kandıracak demekti. Kaldı ki, Şafak’ın keyfini onun ‘kadını’ olarak paylaşmak düşüncesinde seks sahnelerini hatırlatan sapık bir şey vardı. Şafak’ın bunu göremiyor olması daha da ürkütücüydü. Meğer ki,</p>

  <p class="p8">“Meğer ki,” diye düşünüyordum, “Meğer ki, ‘Kadını’ dediği mahluku ‘kendisi’ bilsin!”</p>

  <p class="p8">“Yani, tam bir özdeşleşme?”</p>

  <p class="p8">“Evet, bir tür Yin-Yang. Ben de onu sorgulamıştım, ama o çözümlemenin sonucu da çok aşağılıktı, çünkü Şafak’ın eşinin, affedersiniz, beni düzdüğü gibi bir sonuç çıkıyordu ortaya.”</p>

  <p class="p8">“Bu hesapça öyle,” dedi, Tülin ciddi ciddi.</p>

  <p class="p8">“Kaldı ki, adamı karısına ‘Ben sayın yazarımızı düzüyorum ama o senin keyfin’ demekten alıkoyacak olan bir şey de yoktu. Şafak’ın gözlerini eşinin gözlerinin içine diktiğini, ‘Nikâhlım değel misin kız?’ dediğini görebiliyordum. Sonra da küçük oğluna sarılmış olmalıydı, ‘Babam! Harçlığın var mı, ‘len?’”</p>

  <p class="p8">Gözleri doldu, yine.</p>

  <p class="p8">“‘Yani, şimdi ben bir dişi ve bir erkekten oluşan bir mahlukla birlikteyim?!’ diye sorduğumu hatırlıyorum, ‘iki de çocuk!’ Evet, öyleydim, tabii. Ama böyle değil! Anlıyor musunuz?”</p>

  <p class="p8">Anlıyorduk.</p>

  <p class="p8">“Çünkü, biraz daha uzatsam, tam bir organizma çıkıyordu ortaya. Fevzi Özden’iyle, Halis Özden’iyle, muhtelif Sedat’larıyla tam bir organizma! Öyle ki, benim intikamını almak işini Sedat’a bırakabilirdi. İkame edilebilirdi ya kardeşler.”</p>

  <p class="p8">“Şafak yoksa Sedat’ı verelim!” dedi, Tülin.</p>

  <p class="p8">“Öyle. ‘Delisin, sen!’ dedim, kendime. Bir yandan da, ‘Ben ne yapacağım şimdi?’ diye ağlıyordum. Cevabı belliydi tabii. Ya, o geleneksel kadınlık bilgisini edinecek, o kızcağızın beni değil, benim onu bilmem ne yaptığım bilgisiyle övünecek ya da bu diyardan gidecektim.”</p>

  <p class="p8">Hep söylediğim gibi, Günay Rodoplu, insana söyleyecek söz bırakmazdı.</p>

  <p class="p8">“O saatten sonra nereye gidecektin?” dedi, Tülin, esefle.</p>

  <p class="p8">“Sayın Rodoplu, hastiriniz, efendim!” dedim, kendi kendime, cevabımı da verdim, “Zaten onu yapmıyor muyuz!”</p>

  <p class="p8">“Ne kadar acımasızsın!”</p>

  <p class="p8">“Çok, değil mi? Ama, bir taraftan da, Şafak’ın rasgele bir lâf etmiş olabileceğini düşünüyordum. Hayır, doğru söylemiyorum, düşünmüyorum, umuyordum. Adamı sevmeye başlamıştım, da! İnsan emek verdiği şeye bir başka türlü bağlanıyor.”</p>

  <p class="p7">&nbsp;</p>

  <p class="p7">&nbsp;</p>

  <p class="p7">&nbsp;</p>

  <p class="p1"><span class="t17">&nbsp;</span></p>
</body>
</html>
