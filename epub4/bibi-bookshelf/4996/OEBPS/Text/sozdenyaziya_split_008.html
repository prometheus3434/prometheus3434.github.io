<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sozdenyaziya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_7">İlhan Berk’in Şiirlerinde “Deniz” Sembolü</h1>

  <p class="normal2">Veysel Öztürk<sup class="calibre3"><a href="../Text/sozdenyaziya_split_132.html#footnote-915-110" id="footnote-915-110-backlink">[110]</a></sup></p>

  <p class="normal">Dikkatli bir şiir okuru, İlhan Berk’in şiirlerinde belirli sembol veya simgelerin sürekli tekrarlandığının farkına varacaktır. Genel ifadelerden kaçınmak şartıyla, bu imgelerin başlıcalarının yalnızlık, ölüm, deniz ve zaman zaman özellikle denizle çoğu kez de tek başına olmak üzere cinsel çağrışımlar olduğunu söyleyebiliriz. Bu makalenin konusunu bu sembollerden “deniz” oluşturmaktadır.</p>

  <p class="normal">Psikanalitik eleştiri çerçevesinde değerlendirmeden önce de, Berk’in şiirlerindeki deniz sembolünün anne sembolüyleyle ilgili olduğunu düşünüyordum. Dolayısıyla bir süre sonra ister istemez şairin “deniz”i ve elbette “su”yu kullanışı, beni şiirleri psikanalitik eleştiri ışığında okumaya itti. Kaldı ki İlhan Berk de, şiir hakkındaki yazılarında bilinçdışını şiirinin kaynağı olarak göstermektedir. Şair, <span class="ideitalik">Poetika</span> ve <span class="ideitalik">İnferno</span> gibi eserlerinde, serbest çağrışım ve dilde anlamdan kasıtlı olarak kaçınma yoluyla, bilinçdışını şiirine hâkim kılmayı tasarladığını söyler.</p>

  <p class="normal">İlhan Berk’te “deniz” (su) sembolü hakkında ilk psikanalitik yorum Mehmet Kaplan tarafından yapılmıştır. Mehmet Kaplan <span class="ideitalik">Şiir Tahlilleri</span>’nde Berk’in şiirlerindeki deniz ve su sembollerini inceler. Kaplan’a göre şair “su unsurunu cinsî bir manada” kullanmaktadır. Freud ve Jung’un psikanalitik yorumlarını dikkate alarak “su” ile “anne imagosu” arasında kuvvetli bir bağ olduğunu dile getirir.</p>

  <p class="indentmetin">İlhan Berk’in asli temayülünü tayin eden başlıca âmil, ‘su’ unsuru yahut onun tekabül ettiği anne imagosu veya ‘anima archétype’ıdır. Çevresinde görmüş olduğu her şey, kendisini tedirgin ediyor ve o, annesinin karnında olduğu gibi mutlak sulh ve sükûnun hâkim bulunduğu bir diyarı özlüyor.<sup class="calibre3"><a href="../Text/sozdenyaziya_split_133.html#footnote-915-111" id="footnote-915-111-backlink">[111]</a></sup></p>

  <div class="clrb"></div>

  <p class="normal">Psikanalitik kuramlar arasında yaptığım bir araştırmada da, anneye ya da anne rahmine dönüş arzusunun özellikle Otto Rank ve Sandor Ferenczi’nin kuramlarına işaret ettiğini gördüm. Bir bakıma aynı zeminden hareket eden bu iki kuram, okur tarafından pek bilinen kuramlar değiller. Bu yüzden çalışmanın başında çok kısa olarak, bu iki benzer kuramdan bahsetmekte fayda var. Ardından şiir örneklerinin yorumuna geçilecektir.</p>

  <p class="normal">Psikanaliz büyük ölçüde Freud’un şahsi çabalarıyla kurulmuş olmasına rağmen antropoloji, sosyoloji, dilbilim ve biyoloji gibi birçok bilim ve kuramdan etkilenerek “baba”ya isyan eden “oğullar” sayesinde büyük bir gelişim ve değişim göstermişti. Klasik psikanalizde önemli olan biyolojik bir nesne olarak “beden”dir. Lacan’a gelindiğinde ise “beden” yerini “dil”e bırakacaktır. Oysa psikanalizin Carl Gustav Jung, Alfred Adler, Otto Rank ve Sandor Ferenczi gibi ilk nesil “evlatları” “baba”larından gördükleri fallosentrik ve indirgemeci anlayışı Lacan’dan çok önce eleştirerek psikanalizdeki ilk büyük dalga ayrışmaya neden olmuşlardır. Bu ilk nesil psikanalistlerden Rank ve Ferenczi’nin birbirini tamamlayan kuramları, bir metot olarak edebiyat eleştirisine getirdikleri farklı bakış açısıyla ilgiye değerdir.</p>

  <p class="normal">Otto Rank’ın teorisinin temeli anne rahminde yaşanan “aşkın bir dönem”e ve bu dönemin doğum gibi “olumsuz” bir olayla sonlanmış olduğu iddiasına dayanır. Otto Rank, kuramını geliştirme yolunda en büyük adımı 1924’te yayımlanan <span class="ideitalik">Doğum Travması</span> adlı kitabıyla gerçekleştirir.</p>

  <p class="normal">Çalışmalarının başlangıç döneminde Rank, bağımlı ve boyun eğici tepkilerin anne rahmine dönüşü, bağımsızlığa ve bireyselleşmeye eğilimin anneden biyolojik olarak kopmayı simgelediği görüşünü savunmuştur. Daha sonra, rahme dönüş ve anneden biyolojik olarak ayrılma arasında yaptığı keskin ayrım yerini bireyin hayatında, bağımlılık ve kaçış unsuru olmaksızın, zaman zaman anne rahmine dönüş özleminin ortaya çıkabileceği fikrine bırakmıştır.</p>

  <p class="normal">Rank’a göre, anne rahminde geçen rahat bir dönemden sonra birden çaba ve girişim gerektiren doğum sonrası koşullara geçişin çocukta yarattığı dehşet, sonraki hayatta en sağlıklı insanlarda bile sürekli olarak var olan “ilksel kaygı”nın kökenidir.<sup class="calibre3"><a href="../Text/sozdenyaziya_split_134.html#footnote-915-112" id="footnote-915-112-backlink">[112]</a></sup> Bunun yanında, “ilksel kaygı” daima “haz dolu ilksel yaşamın hatırlanması”yla birlikte bilinç düzeyine çıkar. Yani birey belli sebepler yüzünden “ilksel kaygı”yı her hatırlayışında, dolaylı olarak “ilksel haz dolu yaşamı” da hatırlar veya tam tersi; “haz dolu yaşam”ın her hatırlanışı (bilinçdışından bilinç düzeyine çıkışı) aynı zamanda, “ilksel kaygı”nın da hatırlanması demektir. Rank’a göre, doğum süreci (ayrılış travmasıyla birlikte) insana özgü bütün ruhsal hâllerin biyolojik olarak kavranabilecek nihai nedenidir.<sup class="calibre3"><a href="../Text/sozdenyaziya_split_135.html#footnote-915-113" id="footnote-915-113-backlink">[113]</a></sup> Rank, kuramı hakkındaki ilk verileri tıpkı Freud gibi analiz ettiği vakalar sayesinde elde etmiştir. Bu analizlerinde, analiz ettiği kimselerin kendisine yönelik aktarımlarında<sup class="calibre3"><a href="../Text/sozdenyaziya_split_136.html#footnote-915-114" id="footnote-915-114-backlink">[114]</a></sup> güçlü bir direnç gösterdiğini ve bu direncin “anne saplantısı” biçiminde dışa vurulduğunu fark eder.“İlk arzu nesne”si olan annenin yerine birtakım başka nesnelerin ikame edilmesi “yeniden oluşturma becerisi” ile ilgilidir. Yeniden oluşturma becerisinin mümkün olması bütünüyle “ilksel sahnenin”, rahim içerisindeki haz dolu ilksel yaşamın, hatırlanamaz olması sayesindedir. Hatırlanamaz, çünkü bütün anılar arasında en acı verici olanı, yani doğum travması, çağrışımsal olarak onunla bağlantılıdır.<sup class="calibre3"><a href="../Text/sozdenyaziya_split_137.html#footnote-915-115" id="footnote-915-115-backlink">[115]</a></sup></p>

  <p class="normal">Rank, rahat anne rahmini terk eden çocuğun, bu terk edişle birlikte gelen fiziksel değişimlere uyum sağlamaya çalıştığını söyler. Çocuğun bu değişimlere uyum sağlama çabası “yitirilmiş bir cennet”in bilinçdışına itildiği ilk anları içerir, artık çocuk tüm hayatı boyunca bu cenneti arama, onu başka nesne ve durumlarla ikame etme zorunda kalacaktır. Rank’ın kuramında özellikle sanatsal sembolleştirme, yitirilen cennetin, annenin, farklı nesne, olgu ya da durumlarla ikame edilmesidir. Ölüm, cinsel ilişki, klostrofobi, su, yalnızlık gibi pek çok durum ve olgu temelde doğum travmasının bu olgu ve nesneler üzerinden telafi edilmesidir. Sanat “yüceltme” yoluyla dikkati anne bedeninden uzaklaştırmaya çalışır, böylece bilinci ensest yasası ve ilksel kaygının tehdidinden uzak tutar. Sanatsal sembolleştirmede toprak ona olan bağımlılığımızdan dolayı, gökyüzü ise ulaşılamaz olması ve bizi kapsıyor<span class="ideitalik">,</span> üzerimizi örtüyor olmasından dolayı annenin sembolleridir. Yine, mitlerde ve bütün dinlerde var olan naif cennet tasavvurları, ölümden sonra göklerde süren yaşam, idealistçe özlenen ülkeler ve şehirler doğrudan anne rahminin birer yüceltilmiş sembolleridir.<sup class="calibre3"><a href="../Text/sozdenyaziya_split_138.html#footnote-915-116" id="footnote-915-116-backlink">[116]</a></sup> Toprak ve gökyüzünden önce ise su rahim içi hayatın eşdeğerini oluşturma konusunda anneye özgü ilksel kaynağı temsil eder.<sup class="calibre3"><a href="../Text/sozdenyaziya_split_139.html#footnote-915-117" id="footnote-915-117-backlink">[117]</a></sup> Cinsel ilişki gibi uyku da hem sembolleştirme hem de gerçek hayattaki uyuma edimi üzerinden, temelde anne rahminde geçen haz dolu yaşantının bir ikamesidir.</p>

  <p class="normal">Rank, <span class="ideitalik">Edebiyat ve Efsanede Ensest Teması</span> (1912)<sup class="calibre3"><a href="../Text/sozdenyaziya_split_140.html#footnote-915-118" id="footnote-915-118-backlink">[118]</a></sup> adlı çalışmasıyla kuramını edebiyat metinlerinin eleştirisinde kullanmıştır. Bu çalışmada, Rank, özellikle Sophocles’in <span class="ideitalik">Oedipus’</span>una, Shakespeare’in <span class="ideitalik">Hamlet</span>’ine ve Schiller’in <span class="ideitalik">Don Carlos</span>’una ensest ilişkinin izlerini bu metinlerde arayarak yaklaşır. Bunun yanında doğum travmasının izlerini şiir metinleri üzerinden sürmeyi de ilk defa Rank’ın bu çalışmasında görüyoruz.</p>

  <p class="normal">Sandor Ferenczi yaklaşık 25 yıl boyunca Freud’un çok yakın çevresinde yer almış, Freud tarafından manevi çocuğu, büyük veziri olarak değerlendirilip psikanaliz dünyasında büyük saygı görmüş bir psikanalisttir.<sup class="calibre3"><a href="../Text/sozdenyaziya_split_141.html#footnote-915-119" id="footnote-915-119-backlink">[119]</a></sup> 1923 yılından itibaren Freud ve Ferenczi arasında düşünce ayrılıkları gözükmeye başlar. Özellikle tedavi yöntemi konusunda Ferenczi Freud’a karşı çıkar. Ferenczi, tıpkı Otto Rank’ın doğum travması kuramı gibi anneye dönüş arzusunu temel alır ve bu kuramını <span class="ideitalik">Thalassa: Psikanaliz Açısından Cinsel Yaşamın Kökenleri</span> ile kitaplaştırır.</p>

  <p class="normal">Ferenczi’nin kuramı Rank’ta olduğu gibi, “yitirilmiş” anne-çocuk ilişkisinin hayat boyu etkisinin telafi edilme şekilleri üzerine odaklanır. Ferenczi kuramında anneye dönüş arzusunun bir başkasıyla girilen cinsel ilişki yoluyla telafi edilmesi üzerinde durur. O’na göre cinsel birleşme;</p>

  <p class="normal">1- Bireysel düzeyde anne rahmine dönüş arzusunu simgesel, sanrılı ve gerçek olarak eksizce yerine getirir.</p>

  <p class="normal">2- Soyoluşsal düzeyde; daha önce kendi yaşamının, yani denizin dışına çıkmaya başlayan türün, eski yaşamına (denize) mutlu dönüşüdür.</p>

  <p class="normal">Ferenczi’nin kuramını diğer psikanalitik kuramlardan ayıran en önemli özellik kuşkusuz bu kuramın biyolojik veriler ışığında doğrulandığı düşüncesidir. Biyolojik varsayım, tüm hayatın canlıların sudan geldikleri verisi üzerine bina edilmiştir. Ferenczi’ye göre, anne rahminden de önce, soyoluşsal açıdan ilksel rahim denizdir. Bu açıdan bakıldığında denizden karaya çıkan ilk canlılardan evrilen insan ırkı bir denize dönüş arzusunu daima bilinçdışında taşımaktadırlar. Yine karaya çıkış ilksel bir “toplu doğum”u da temsil etmektedir. Sandor Ferenczi kuramını açıklarken denizin biyolojik olarak ilkselliğiyle anne rahminin ilkselliği arasında biyolojik veriler üzerinden genel bir analojiye gider ve bu analojinin insanın bilinçdışında temel ide olduğunu kanıtlamak için ayrıntılı örnekler verir.</p>

  <p class="normal">Aynı zamanda yüksek memeliler sınıfına giren insanoğlunun cenin olarak geliştiği anne rahminin de bu ilksel denizin ilk ikamesi, ‘bir yenilenmesi’ olduğunu, bu şekilde ‘modern insanın bilinçdışında suda yaşayan insanın ilk atalarıyla ilgili bir çeşit bilginin’ daima var olduğunu iddia eder. Dünyaya gelen bireyin bilinçdışından bu ilksel deniz(ler)e dönme arzusunu anneye dönüş arzusu olarak yorumlayan Ferenczi, böylece kendisinden önceki Otto Rank’ın kuramına da yaklaşmış olur.</p>

  <p class="normal">Ferenczi’nin soyoluşsal köken hakkındaki bu kuramını izlerken, bu kuramla benzerliği açısından üzerinde durulması gereken bir başka kuramdan da söz etmek gerekir: Jung ve Analitik Psikoloji. Jung’a göre bilinçdışı iki bölümden oluşmaktadır. Bunlardan ilki Freud’un sınırlarını genel hatlarıyla belirlediği kişisel bilinçdışı, ikincisi Jung’un üzerinde özellikle durduğu ortak bilinçdışıdır.<sup class="calibre3"><a href="../Text/sozdenyaziya_split_142.html#footnote-915-120" id="footnote-915-120-backlink">[120]</a></sup> Kişisel bilinçdışı unutulmuş, bastırılmış, bilinçdışı yolla algılanan her türlü gereci içerir. Ortak bilinçdışı ise insan ırkının her bireyinin beyin yapısında yeniden doğan, evrenin tüm ruhsal kalıtımını içermektedir.<sup class="calibre3"><a href="../Text/sozdenyaziya_split_143.html#footnote-915-121" id="footnote-915-121-backlink">[121]</a></sup> Jung’a göre her erkekte gizli bir kadınsılık (efeminelik) vardır ve bunu Jung “anima arketipi” olarak isimlendirir. Anima özünde anneden farklıdır ve daha <span class="ideitalik">doğmadan önce</span> zihinde vardır. Anne sadece anima arketipinin gerçek hayatta yansıtıldığı ilk ve en temel nesnedir. Daha sonraki nesnelerin en önemlisi ise başka bir kadın ya da sevgilidir. “Her anne ve her sevgili, erkeğin içindeki derin gerçekliği oluşturan, her zaman var olan, bu öncesiz imajın (anima) taşıyıcısı olmak zorundadır.”<sup class="calibre3"><a href="../Text/sozdenyaziya_split_144.html#footnote-915-122" id="footnote-915-122-backlink">[122]</a></sup></p>

  <p class="normal">Psikanalitik eleştiri deniz sembolüne anne rahmi gibi özgün bir anlam yükler, ancak bu denizle sınırlı kalmaz. Bireyin anne rahmindeyken içinde bulunduğu su ile biçimsel benzerliği olan göl gibi durgun su kaynaklarının yanı sıra akarsu, yeraltı suyu, yağmur gibi su kaynaklarının tümü anne rahmiyle dolaylı olarak ilgilidir. Bu nedenle her ne kadar bu bölümde deniz sembolü üzerinde durulacak olsa da, yukarıda sözünü ettiğimiz ve şairin şiirlerinde geçen su kaynaklarının tümünü benzer bir yorum içinde incelemeye çalışacağız.</p>

  <p class="normal3">Deniz Sembolünün Şiirler Üzerinden Yorumlanması</p>

  <p class="normal">İlhan Berk’in şiirlerinde deniz ve su sembolü, sıklıkla sevilen kadını tarif etmek için kullanılır. Bu kullanım, genelde kadının bir organıyla deniz ve su arasında bir benzetmeye gitme veya kadının bir eylemini deniz veya su ile ilişkilendirme biçimindedir. “Aşklar Aşklar İçinde” şiirinden; “Dedim ya, bende bir ırmağın yüzüdür yüzün”;<sup class="calibre3"><a href="../Text/sozdenyaziya_split_145.html#footnote-915-123" id="footnote-915-123-backlink">[123]</a></sup> “Bir Düzyazıyımdır Belki de Ben” şiirinden;</p>

  <p class="indentmetin">Senin yüzün denize inen sokaklar</p>

  <p class="indentmetin">Dörtyol ağızları, su saatleri senin yüzün</p>

  <p class="indentmetin">Hem kim bilir yüzünden sürülmüş,</p>

  <p class="indentmetin">Bir düzyazıyımdır belki de ben.<sup class="calibre3"><a href="../Text/sozdenyaziya_split_146.html#footnote-915-124" id="footnote-915-124-backlink">[124]</a></sup></p>

  <div class="clrb"></div>

  <p class="normal">Bu dizelerde, su ile kadın yüzü arasında bir benzetmeye giden anlatıcı, kendisini de “sürgün” olarak tarif eder. Kadının yüzü ile deniz özdeşliği, coşkun bir mutluluğun tasviridir. Bu mutluluk karşısında ise, anlatıcının kadının yüzünden sürgün olması onulmaz bir yenilginin anlatımıdır. “Düzyazı” olma durumu, anlatıcının yenilgisinin ağırlığını açıkça ortaya koyar. Bu yenilgiyi şairin poetikasını açıkladığı, <span class="ideitalik">Kült Kitap</span> ve <span class="ideitalik">Logos</span> kitaplarında, düzyazı-şiir karşıtlığına yüklediği anlamlar çerçevesinde açıkça görebiliriz:</p>

  <p class="indentmetin">Bir şiirin oluşumu, geçirdiği evreler, değişimler, kurulmalar anlatılmaz değildir, ama rahmin içi görülmez, bilinmez. Şiir cenindir, en çok sessizlikleri yaşar. Sürgitlik, kesintisizlik düzyazıya özgüdür. Şiir sessizlikle dağılıp parçalanarak yol alır. Düzyazı bu sessizlikleri bilmez.<sup class="calibre3"><a href="../Text/sozdenyaziya_split_147.html#footnote-915-125" id="footnote-915-125-backlink">[125]</a></sup></p>

  <div class="clrb"></div>

  <p class="normal">Bu ifadelerle şiir karşısında düzyazıyı yeren şair, dizedeki “yüzünden sürülmüş bir düzyazıyım” ifadesiyle, anneyi sembolize eden kadının yüzünü şiir sanatı, kadından yani anneden kopuşu da düzyazı olarak görmektedir. Son olarak da, şiir yazma edimiyle yitirdiği bu cennete yaklaşma arzusunu somutlaştırmış, arzuyu sanatsal biçimde ikame etmiş olur.</p>

  <p class="normal">Anlatıcı, kadın yüzü ile su arasında benzetme yapmakla yetinmez. Kimi şiirlerinde yüzdeki organlar ile su arasında da yakın özdeşleştirmelere gider. “Oltu Taşı” şiirinde, deniz-ağız benzetmesinin güçlü bir biçimde kurulduğunu görüyoruz:</p>

  <p class="indentmetin">Soğuk su çeşmesi, genel grev senin ağzın</p>

  <p class="indentmetin">Kendini ordan oraya atan aptal bir deniz</p>

  <p class="indentmetin">(...)</p>

  <p class="indentmetin">Bizim küçük ırmaklarımız senin ağzın.<sup class="calibre3"><a href="../Text/sozdenyaziya_split_148.html#footnote-915-126" id="footnote-915-126-backlink">[126]</a></sup></p>

  <div class="clrb"></div>

  <p class="normal">Anlatıcıya göre kadının ağzı soğuk su çeşmesidir, kadının ağzından dökülen sözcükler ve kadının öpüşü ise suyun kendisidir. Bu durumda suyun vurgulanan niteliği onun hayat vericiliğidir. Bu nitelik göz önünde tutulduğunda, kadının ağzının daha çok öpüşme eylemiyle ilişkili olduğu anlaşılır. İkinci dizede ise kadının ağzı, suyun, yani ırmağın kendisi oluverir. Şiirdeki su ile ilgili kullanımlar kadının anlatıcı için vazgeçilmezliğini göstermektedir. Bu niteliği anne-çocuk özdeşliğindeki simbiyotik ilişkiyle birlikte değerlendirebiliriz. Bu durumda, anlatıcının kadına su üzerinden atfettiği bütün ayrıcalıklar, çocuğun anneyi bilinçdışında koyduğu ayrıcalıklı yerin birer ikamesidir. Çocuğun varlığı annenin hayat vericiliğinin bir sonucudur ve bu durum bilinçdışında anne-çocuk özdeşliğiyle katlanarak kuvvetlenmiştir. Bu özdeşlikten doğan ensest ilişki ise şiir metninde doğrudan yer bulamaz. Bunun yerine birtakım semboller bilinçdışında yer değiştirilerek, bilinç ensest yasasının farkına varılması tehdidinden uzak tutulur.</p>

  <p class="normal">İlhan Berk’in şiirinde sembollerin bu şekilde yer değiştirmesiyle ilgili pek çok örnek vardır. Bu örnekler arasında anne-çocuk ilişkisinin sembolik olarak tersine çevrildiği, anlatıcının anneyi kendi çocuğu yerine koyduğu dizeler, özellikle dikkate değerdir. “Güzel Irmak” şiirindeki, “Küçüğüm, bu senin sesin, güzel ırmak.”<sup class="calibre3"><a href="../Text/sozdenyaziya_split_149.html#footnote-915-127" id="footnote-915-127-backlink">[127]</a></sup> dizesi buna bir örnektir. Dizedeki küçüğüm deyişi, anne ile anlatıcı arasındaki anne-çocuk ilişkisinin tersine çevrilerek, kadınla anlatıcı arasındaki ilişkiye yansıtılmasıdır. Böylece anlatıcı, kendi çocukluğunu bir başka kadına atfederek, kadını annesi olarak yüceltir. Artık, anne olan kadının sesi su ile özdeşleştirilir, bu da çocuğun gerçek cenneti, yani anne rahmidir.</p>

  <p class="normal">“Aşk O Sıvı” şiiri ise sembollerin yer değiştirmesine çok daha belirgin bir örnektir:</p>

  <p class="indentmetin">Kirlidir aşk, çocuğum, o sıvı fosil</p>

  <p class="indentmetin">Dölyatağı, o sürgün, her şeydir.<sup class="calibre3"><a href="../Text/sozdenyaziya_split_150.html#footnote-915-128" id="footnote-915-128-backlink">[128]</a></sup></p>

  <div class="clrb"></div>

  <p class="normal">Şiirde dölyatağı imgesi bütün nitelikleriyle açıkça verilir: “Sıvı fosil” ifadesi denizin ve rahmin ilkselliğine bir atıftır. Dizede sözü edilen sürgünlük, biraz önce değinildiği gibi dölyatağından atılmışlığa işaret eder. Sürgün sözcüğünün bir diğer anlamı da, “bir bitkide yeni süren filiz”dir. Dolayısıyla sözcük şiirde bu anlamı da çağrıştırmaktadır. Bu durumda, dölyatağı anlatıcı-şairin filiz verdiği yerdir. Dölyatağının kendisi bu filizi yeşerten “aşk”tır. Bir anlamda sürgünlüğün asıl nedeni, dölyatağında yaşanan aşkın yitirilmiş olmasıdır. Anlatıcı, arzusunun yitik nesnesine olan saplantısını aşk olarak görür ve bu aşk da beraberinde sürgünlüğü getirir. Bu sürgünlük anlatıcının, bilinçdışında dölyatağını tüm hayatı boyunca “herşey”i olarak görmesini doğurur. Artık anlatıcı hayatını bu “herşey”ini telafi edecek nesneler aramakla geçirecektir.</p>

  <p class="normal">Yukarıdaki alıntıda yer alan “fosil” anne rahmine bir eskilik atfetmektedir. Bu kullanımı şairin pek çok şiirinde görebiliriz: “En eski ölüleri andık/Ve bir batığı/Şimdi simgesi bir dirimin/Çok ihtiyar bir denizde” (“İhtiyar Deniz”, <span class="ideitalik">Atlas</span>, 375), “En yaşlı sudur, der ya Thales, en yaşlı şiirdir” (<span class="ideitalik">Şairin Kanı</span>, 959), “Beni karanlık deniz diplerinde, çürük, ağır sularda ara/Yüzlerinde çocukların” (“Yıkılıveriyordu Geceme Düşerken Ağzın”, <span class="ideitalik">Deniz Eskisi</span>, 760). Şair denizin eskiliğini onu çürük, ağır, ihtiyar ve yaşlı sıfatlarıyla birlikte anarak ifade eder. Bu alıntılardan özellikle sonuncusu denizin eskiliğiyle ilgili olarak anlatmak istediğimizi açıkça ortaya koymaktadır. Kadın üzerinden anneye sesleniş olarak okuyabileceğimiz bu son alıntılarda anlatıcı-şair kendisini çürük ve ağır sularda, yani karanlık deniz diplerinde konumlandırır. Bu konum anne rahminin ifadesidir. Oysa anne rahmi son ikame değildir, o da ilksel denizden bir önceki ikamedir. Anlatıcı-şair anne rahmini geçerek kendisini aracısız olarak ilksel denizde konumlandırmıştır.</p>

  <p class="normal">İlhan Berk’in şiirlerinde anne imgesi sadece sembollerle ikame edilmekle kalmaz. “Delta” şiirinde olduğu gibi zaman zaman annenin kendisi denizle birlikte boy gösterir:</p>

  <p class="indentmetin">Durmuş denizi ölçmüştük</p>

  <p class="indentmetin">ve hâlâ oralarda adım güzeldi</p>

  <p class="indentmetin">durmadan bir ilkçağ göğünü ararlardı</p>

  <p class="indentmetin">annemin resimleri yalnızlığına ve sessizliğine varırdı.<sup class="calibre3"><a href="../Text/sozdenyaziya_split_151.html#footnote-915-129" id="footnote-915-129-backlink">[129]</a></sup></p>

  <div class="clrb"></div>

  <p class="normal">İlhan Berk, otobiyografik eseri <span class="ideitalik">Uzun Bir Adam</span>’da annesinden bahsederken annesini resimlere benzettiğini söyler: “Onu resimlere benzetişim de, tanıma gelmeyişindendir.”<sup class="calibre3"><a href="../Text/sozdenyaziya_split_152.html#footnote-915-130" id="footnote-915-130-backlink">[130]</a></sup> Resim sembolü, çokkatmanlı okumada, yitirilmiş özdeşliğin bir ikamesi olarak değerlendirilebilir. Resim geçmişteki bir anın donmuş görüntüsüdür ve bu özelliğiyle bilinçdışındaki hareketsiz görüntülere yaklaşır. Bu durumda, anlatıcının dile getirdiği resimlerin yalnızlığı kendi bilinçdışındaki anne görüntüsünden başka bir şey değildir. Şiirde anneye ait görüntünün neden yalnız ve sessiz olduğu annenin, fallusu olan çocuğu yitirişiyle ilgilidir. Biraz önce bahsettiğim simbiyotik ilişki “çocuğun annenin fallusu olması”na işaret etmektedir. Gerçekte anne-çocuk ilişkisi karşılıklı çıkara dayanan bir ilişkidir. Bu ilişki bozulduğunda anne de fallusunu yitirmiş olur. Tekrar resim imgesine dönersek, anlatıcının zihnindeki anne görüntüsü, annenin çocuğu kültürün dünyasına kaptırdığı andaki görüntüsüdür. Denizle birliktelik sırasında, yani anne rahmindeyken, anlatıcının “adı(nın) güzel” olması durumu da anne-çocuk özdeşliğinin mutlu hatırasını içinde barındırır. “İlkçağ göğü” de yine, anneyle yaşanan bu yitirilmiş mutlu birlikteliğin anlatımıdır. “İlkçağ” deyişi bu ifadeyi zaman açısından güçlendirir. “Durmadan bir ilkçağ göğünü ararlardı” deyişindeki “arama”, anne ve çocuğun yitirdikleri ilksel özdeşliği aramalarıyla birlikte değerlendirilmelidir. Bu durumda yukarıda bahsettiğimiz “annenin resimlerinin yalnızlığı”, bu arayışın sonuçsuz kaldığını gösterir. Çünkü doğası gereği bu arayış sonuçsuz kalmaya mahkûmdur; simbiyotik ilişki bir kez bitmiştir. Ne çocuk bir daha o denize dönebilecek ne de anne yitirdiği sözde fallusunu tekrar kültürün dünyasından geri kazanabilecektir.</p>

  <p class="normal">İlhan Berk deniz sembolünü kullanırken, kadını zaman zaman “denizin kendisi” ya da “denizde olan” biçiminde şiirleştirir. “Deniz Eskisi”, “I. Balad” ve “Bir Kara Parçası” şiirlerinden alıntılanan aşağıdaki dizelerde, anlatıcı şair kıyıda, kadın ise “deniz”de konumlandırılmıştır.</p>

  <p class="indentmetin">Deniz kıyıları gibi vuruyordun<sup class="calibre3"><a href="../Text/sozdenyaziya_split_153.html#footnote-915-131" id="footnote-915-131-backlink">[131]</a></sup></p>

  <p class="indentmetin">Senin bir körfezindir, anaforlanır önümde.<sup class="calibre3"><a href="../Text/sozdenyaziya_split_154.html#footnote-915-132" id="footnote-915-132-backlink">[132]</a></sup></p>

  <p class="indentmetin">Uykumda bir karaymışım ben</p>

  <p class="indentmetin">Girmişim sana.<sup class="calibre3"><a href="../Text/sozdenyaziya_split_155.html#footnote-915-133" id="footnote-915-133-backlink">[133]</a></sup></p>

  <div class="clrb"></div>

  <p class="normal">Sevgilinin bedeninin bu dizelerde olduğu gibi yer yurt edinmesi, Otto Kernberg’e göre sevgilinin bedenini ‘fethetme arzusu’ ile ilişkilidir. Fethetme arzusuyla sevgilinin bedeni bir kişisel anlamlar coğrafyası hâline gelir. Öyle ki fantezide kurulan anneye ilişkin nesnelerle, ilk dönemin çok yönlü sapkın ilişkileri, sevgilinin bedensel parçaları karşısındaki hayranlık ve fetih ilişkisiyle yoğunlaşır.<sup class="calibre3"><a href="../Text/sozdenyaziya_split_156.html#footnote-915-134" id="footnote-915-134-backlink">[134]</a></sup></p>

  <p class="normal">Kernberg’in<sup class="calibre3"><a href="../Text/sozdenyaziya_split_157.html#footnote-915-135" id="footnote-915-135-backlink">[135]</a></sup> yorumu çerçevesinde, şiirde “kişisel anlamlar coğrafyası” hâline gelen sevgilinin bedenine yönelik anlatıcının yatırımının, cinsel olduğunu söylemek yerinde olacaktır. Nitekim ilk alıntıdaki “deniz kıyıları gibi vurma” ediminin denizin dalgalarının karaya vurup geri çekilmesi anlatımına isabet ettiği açıktır. Bu durumda vurmak ve geri çekilmek eyleminin devinimini cinsel ilişkinin devinimine benzetebiliriz. İkinci dizedeki anlatıcının “önünde anaforlanan körfez” sembolü, kadın genital bölgesinin temsilidir ve anaforlanmak bu durumda cinsel bir davet olarak okunabilir.<sup class="calibre3"><a href="../Text/sozdenyaziya_split_158.html#footnote-915-136" id="footnote-915-136-backlink">[136]</a></sup> Son alıntıdaki girmek edimi de açıkça cinsel ilişkiyi çağrıştırmaktadır.</p>

  <p class="normal">Yine cinsel ilişkinin “denize dönüş” biçiminde kendisini gösterdiği bir örnek de “Ülke” şiirinde kendisini gösterir:</p>

  <p class="indentmetin">Şimdi ben mızrağımı isterim. Atı-</p>

  <p class="indentmetin">mı çekerler ülkene bir deniz vaktı</p>

  <p class="indentmetin">Ölü. Kalırım artık Yılgın Unulmaz.</p>

  <p class="indentmetin">Şimdi senin iç denizlerine çıkar</p>

  <p class="indentmetin">Beyaz gülü yıkıntımızın. İhtiyar.<sup class="calibre3"><a href="../Text/sozdenyaziya_split_159.html#footnote-915-137" id="footnote-915-137-backlink">[137]</a></sup></p>

  <div class="clrb"></div>

  <p class="normal">“Mızrak” sembolünün erkek cinsel organını çağrıştıran en belirgin sembollerden biri olduğunu daha önce dile getirmiştik. Yine aynı şekilde “at” sembolü de cinsel çağrışımı bol olan bir semboldür. Anlatıcı-şair atı ve mızrağı ile kadının “ülkesine bir deniz vaktı” dönmek ister. Bu istek anlatıcı-şairin bilinçdışına aittir, çünkü bilinçdışı anneye dönüş yollarının en güvenlisinin başka bir kadınla cinsel ilişki olduğunun farkındadır. Yine de bu dönüş bir kez yitirilmiş anne rahmine tam bir dönüş değil, sadece bir telafidir. Anlatıcı-şairin “mızrağını alıp bir deniz vakti kadının ülkesine” gitmesi anne rahminin sadece bir telafisidir. Kendisini “ölü, yılgın ve unulmaz (onulmaz)” olarak görmesi bu telafinin son nokta olmaması, yine başka telafi yolları arayacak olmasındandır. Anneden ayrılmış olmak hem çocuk hem de anne için bir yıkımdır. Ayrılıktan doğan bu yıkım cinsel ilişkinin böylesi bir telafi anlamı kazanmasına neden olmuştur. Anlatıcı-şairin yıkıntısının “iç denizlere” çıkması “yıkıntı”nın anne rahminden, yani “iç deniz”den ayrı düşmenin bir sonucu olmasındandır.</p>

  <p class="normal">Yukarıdaki örneklerin hepsinde de anlatıcının kendisini “kara”, kadını ise “deniz” olarak kurduğunu görüyoruz. Kadının denizin kendisi olarak şiirleşmesi, Ferenczi’nin deniz sembolüne yüklediği anne-deniz özdeşliğiyle uygunluk gösterir. Anlatıcının kendisini karada veya kara olarak ifade etmesi ‘dünyaya atılmışlığın’ sembolüdür. Anneye dönüş arzusunun telafisi ancak “karanın denizle birleşmesi” ile mümkün olabilir. Bu birleşme başka bir kadınla girilecek seksüel bir ilişkiye göndermedir. Ancak bu şekilde sanrısal da olsa, anneye bir geri dönüşten söz edilebilecektir. Bu geri dönüş, bilinçdışı arzunun kendisini en güçlü biçimde ifade ettiği uyku hâlinde de söz konusudur. Uyku ve devamında rüya, ensest yasasının geçerliliğini yitirdiği tek alan olduğundan, cinselliğe atıf uykuda daha açık biçimde hissedilir:</p>

  <p class="indentmetin">Belki de yeniden bir deniz kıyısı olmayı bekliyorum.</p>

  <p class="indentmetin">Yavaşça, yarı/kasığında uyanmayı belki de.<sup class="calibre3"><a href="../Text/sozdenyaziya_split_160.html#footnote-915-138" id="footnote-915-138-backlink">[138]</a></sup></p>

  <div class="clrb"></div>

  <p class="normal">“Kasık” şiirinden alınan bu dizeler, anlatıcının anneye dönüş arzusunu, toplum tarafından kabul edilebilecek en uygun biçimiyle telafi etmesine örnektir. Şiirde ilk bakışta anlatıcının ne istediğini bilmediği görülür. Anlatıcı “ne istediğini bilmemektedir” çünkü bilinçdışı arzu ile “gerçeklik prensibi” arasında sıkışıp kalmıştır. “Belki” “yeniden” deniz kıyısı olmayı ister, çünkü “denizin kıyısında olmak”, kadının kıyısında olmak demektir. “Yeniden” ifadesi bu durumun yaşanmışlığını gösterir ki bu da geçmişteki anne-çocuk birlikteliğine, çocuğun bir zamanlar annenin denizinde yani rahminde olduğuna dair bir atıftır. Doğumla birlikte o denizden yavaş yavaş uzaklaşmaya başlamış, ilk çocuklukta denizin kıyısındayken gittikçe karanın içlerine yani yetişkinliğe, anneyi mutlak yitirişe doğru yol almıştır. İkinci mısradaki “yarı/kasığında uyanmak” deyişinin cinsel içeriği gözden kaçmaz. Anlatıcı ilk mısrada olduğu gibi burada da anneye dönüş arzusunu telafi etme isteğini dile getirmektedir ama bu isteğin farkında değildir, çünkü anneye dönüş arzusu bilinçdışı bir arzudur.</p>

  <p class="normal">Bu son alıntıyla bir önceki alıntılar arasında ortak olan çok önemli bir nokta vardır. Bu da, ister kendini “kara”nın içleri, ister deniz kıyısı olarak nitelendirsin, her durumda, anlatıcının denizin kendisi olmaktan kaçındığıdır. Bu nitelik İlhan Berk’in deniz sembolüne yüklediği en özgün anlamdır. Deniz daima arzulanan kadının bir sembolüyken, anlatıcı sanki bu arzusunun asla “denizleşerek” gerçekleşemeyeceğini düşünür gibidir. İlhan Berk’te, deniz olmaktan kaçınma motifinin, ensest arzusunun ve ilksel kaygının doğasından kaynaklandığını düşünüyorum. Anlatıcının arzusu denizin kıyısında düğümlenir ve daha öteye, denizin içlerine doğru gitmez. Çünkü denizin içi ilksel kaygı dediğimiz, doğum travmasının bilinç düzeyine çıkması demek olacaktır. Dahası denizleşmek, anne imgesiyle seksüel bir ilişkinin de çağrışımı olduğundan, bilinci tehdit etmektedir. Dolayısıyla deniz, İlhan Berk’in şiirlerinde anlatıcıyı çeken bir sembol olsa da, bu çekim anlatıcıyı ancak bir deniz kıyısı olmak veya denizin içinde kara olarak var olmaktan öteye götürmez.</p>

  <p class="normal">Türk şiirinin önemli şairlerinden birisi olan ama şiirinde her zaman deneysel bir itici gücü de var etmeyi başaran İlhan Berk, pek çok simge ve sembolü şiirlerinde oldukça özgün bir biçimde kullanır. Bu sembollerden “deniz” yukarıda göstermeye çalıştığım gibi özellikle üzerinde durmaya değerdir. Bu makale çokkatmanlı okumalardan sadece birisine işaret etmekte ve şiirin anlamını sabitlemekten ziyade farklı okumalara açıklığını ortaya koymaktadır. Şair deniz sembolünü çoğu kez kendisinin ötesinde ve kadınla ilgili olarak kurar. Yine genellikle deniz ve su bir “eskilik” ve “yitirilmiş zaman”la birlikte şiirleşir. Bu nitelikleri psikanalatik yorum çerçevesinde ele aldığımızda karşımıza “yitirilmiş anne-çocuk birlikteliği” ve “anne rahmi” çıkmaktadır. Bu bakımdan, şiir anlayışının da sağladığı imkânlar sayesinde, deniz sembolü “anneye geri dönüş arzusu”nun bir ifadesi olarak değerlendirilebilir.</p>
</body>
</html>
