<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sozdenyaziya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_11"><span class="ideitalik">Binboğalar Efsanesi</span>’nde Mit ve Destan Unsuru</h1>

  <p class="normal2">Nehir Altun<sup class="calibre3"><a href="../Text/sozdenyaziya_split_227.html#footnote-915-205" id="footnote-915-205-backlink">[205]</a></sup></p>

  <p class="normal">Yaşar Kemal’in hemen tüm romanlarında, gerek üslup gerekse içerik bakımından efsane ve destan unsurlarının kullanımındaki zenginliği fark etmemeye imkân yok. Yazarın, Anadolu coğrafyasının en eski çağlardan beri dağarcığında biriktirmekte olduğu efsane ve destanları eserlerine yedirmekte ve onları modern zamanlara uyarlamaktaki ustalığı malum. Onun kendine özgü üslubunda efsane, destan ve ağıt türlerine ait unsurlar, söyleyiş özellikleri benzersiz bir ustalıkla harmanlanarak, onu âdeta bir “modern zaman Homeros”una dönüştürür. Destanlara olan ilgisinin altını sıklıkla çizen Yaşar Kemal, “Talat Sait Hâlman’ı Düşünürken” başlıklı yazısında şöyle demektedir: “Şunu hemen söylemeliyim ki, ben destan anlatıcısıyım, gençliğimde köy köy dolaşarak destanlar anlatmışımdır.”<sup class="calibre3"><a href="../Text/sozdenyaziya_split_228.html#footnote-915-206" id="footnote-915-206-backlink">[206]</a></sup></p>

  <p class="normal">Malinowski’nin de belirttiği gibi, ilkel toplumlarda mit, gerçekdışı, hayalî ya da masalsı bir olay değil, gerçekliğine yürekten inanılan ve günlük yaşamda hayati bir işleve sahip olan bir olgudur. Mit bu toplumların gözünde yaşamın düzgün şekilde akışını sağlayan bir işleve sahiptir. Dinî inançların ve uygulamaların içine, onlardan ayırt edilemeyecek şekilde karışmış olan mitler âdeta dinin somut hâldeki yansıması gibidir. Törelerin korunmasına, geleneklerin yaşatılmasına yardımcı olanlar da yine mitlerdir. Töresel ya da dinî amaçlı ritüellerin anlamlandırılması hep mitler sayesinde olur. İşte Yaşar Kemal, <span class="ideitalik">Binboğalar Efsanesi</span>’nde mitin bu özelliklerini temel almıştır.</p>

  <p class="normal">Eserde yıllardır Çukurova’yı mesken edinmiş, yazın yaylakta, kışınsa kışlakta kona göçe yaşayan Türkmen obası Karaçullular’ın, tüm toprakların yerleşik topluluklarca paylaşılması sonucu konacak bir toprak parçası bulamaması, kısaca yersiz yurtsuzlaştırılması anlatılır. Toprağa bağlanmış, doğaya yabancılaşmış, şehir hayatının gereklerini sızlanmadan yerine getirmeye alışmış modern insanın karşısında çok doğal, çok nahif kalır Yörüklerin varoluş biçimi. Mit, henüz saflığını yitirmemiş bu göçebe toplumunda tam da Malinowski’nin sözünü ettiği işlevleri üstlenmiştir. Malinowski’nin tasvir ettiği ilkel toplumun pek çok özelliğini 20. yüzyıl Türkiye’sinde hâlen bünyesinde yaşatan bu toplulukta mit, yaşama yön verici etkiye sahip aktif bir güçtür; sembolik bir ritüelden, batıl inançtan ibaret değildir asla.</p>

  <p class="normal">Yaşar Kemal, aralarında <span class="ideitalik">Binboğalar Efsanesi</span>’nin de bulunduğu bir dizi romanını Yörüklerin değişen yaşam şartları karşısındaki durumu üzerine kurmuştur. Bilindiği gibi Güney Anadolu bölgesi çok uzun yıllardan beri kışın ovada kışlayan, yazıysa yaylada geçiren Türkmenlere ev sahipliği yapmaktaydı. Ancak Osmanlı yönetimi, Türkmenleri kontrol altında tutabilmek için onları göçebelikten vazgeçip toprağa yerleşmeye zorladı. Direnişle karşılaşan bu iskân hareketi, özellikle 1876’da Yörüklerin isyanı ve Osmanlı askerinin bu isyanı sertçe bastırmasıyla tarihe geçti. Aralarında Kemal’in romanına ismini veren Binboğa gibi pek çok dağa, yaylaya çıkan yolları tutan askerler, Yörükleri Çukurova’ya yerleşmeye mecbur etti.</p>

  <p class="normal">Ancak yerleşik hayatın zorunlulukları ve her şeyden önce de Çukurova’nın zorlu iklimi ve sineğiyle baş edemeyen pek çok Yörük bu iskân hareketi sırasında telef oldu. Geçimini hayvancılık yaparak sürdürmeye alışmış olan bu insanlar için toprağı işlemek de yepyeni ve zorlu bir deneyimdi. Sonuçta yerleşik düzene geçiş sürecini tamamlayan pek çok Yörük aşireti, karşılığında ağır bedeller ödemek zorunda kaldı. Ancak bu bedellerden belki de en ağırı, Türkmen aşiretlerinin göçebe yaşayışlarında edindikleri pek çok inanış ve uygulamayı, yani zihniyetlerini ve törelerini yitirişiydi. Yerleşik düzene geçtikten sonra oba düzenini koruyamayıp dağılan, köy ve kasaba insanının baskın geleneği ve zihniyeti içinde asimile olan pek çok Yörük aşireti kimliğini yitirdi.<sup class="calibre3"><a href="../Text/sozdenyaziya_split_229.html#footnote-915-207" id="footnote-915-207-backlink">[207]</a></sup></p>

  <p class="normal">Yaşar Kemal’in bu olayı konu edinen romanları, işte bu yitirilen kimliğe, töreye yakılan birer ağıttır. Çünkü yitirilen sadece töre ve baskın olarak törenin belirlediği kimlik değil, insanlıktır, insanlık onurudur. İlhan Başgöz, Yaşar Kemal’in ağıt ve efsane arasında sıkı bir bağ kurmuş olduğuna dikkat çeker.<sup class="calibre3"><a href="../Text/sozdenyaziya_split_230.html#footnote-915-208" id="footnote-915-208-backlink">[208]</a></sup> Yazar, köylülerin toprak ağalarından gördüğü zulüm karşısında ezilmesine, sömürülmesine yaktığı ağıtları, bu zulme başkaldıran halk kahramanlarının efsaneleriyle taçlandırır. Yani Yaşar Kemal’de efsane, çoğu zaman ağıt üzerine inşa edilir; gücünü, ağıtın acılı tonundan alır.</p>

  <p class="normal"><span class="ideitalik">Binboğalar Efsanesi,</span> Yörüklerin Çukurova’da iskân edilmesi sırasında, her nasılsa kendilerine verilen toprağa yerleşmeyip, verdikleri haraçlar sayesinde yazlarını yaylada kışlarını ise Çukurova’da geçirme âdetlerini sürdürmeyi başarabilmiş Karaçullu Türkmen aşiretinin, sonunda tüm toprakların birilerince sahiplenilmesi sonucu konacak bir karış toprak bulamayıp âdeta yaşama hakkından mahrum edilişinin öyküsüdür. Feodalizmden kapitalizme geçişle birlikte bambaşka bir düzenin hüküm sürmeye başladığı bu dünyada, artık mümkün olmayan bir varoluş biçimini sürdürmeye çalışan bu topluluğun hayatta kalma çabasını destansı bir biçimde yansıtır bize yazar.</p>

  <p class="normal">Burada altı çizilmesi gereken nokta, yazarın sadece ezilen, kapana kıstırılan, aşağılanan bu insanlara duyduğu empati değil, aynı zamanda elimizden kayıp giden bir var olma biçimine duyduğu nostaljidir. Berna Moran’ın da vurguladığı gibi, romanda mit ve efsane yoluyla yaratılan mistik, yarı masalsı atmosfer de bir bakıma bu düzenin yüceltilmesidir. Yazar, âdeta özdeşleştiği bu insanların trajedisini ancak coşkun, destansı bir dille yansıtabileceğini düşünmüş olacak ki, epik bir anlatımı mitlerle bezemiş ve bir halkın “yok oluş” destanını yaratmıştır. Bir varoluş destanı değildir bu; bir yitişin, bir parçalanmanın destanıdır ve bunun hüznünü, acılığını taşır.</p>

  <p class="normal">İnsanın zorla doğadan koparılışının öyküsüdür bir bakıma romanda anlatılan. Doğaya yabancı bir varoluş biçimini sonuna kadar reddetmiştir Türkmen insanı. Hayvancılık yapan, günlük üretip sattığıyla geçinen Türkmen aşireti, soyu tükenmeye yüz tutmuş, nadide bir varlıktır Yaşar Kemal’in gözünde. Bu coşkun sevgi, onun yarattığı karakterleri abartılı ve çoğunca tek taraflı bir şekilde tasvir etmesine neden olur. Halil, Ceren, Haydar Usta, her satırda yücelirler okurun gözünde. Türkmenleri olduğu kadar kendi köylüsünü de sömüren, aşağılayan toprak ağaları ise insanlıktan nasibini almamış birer zalim olarak çıkarlar karşımıza. Üstelik sadece toprak ağaları değil, kendi sömürülüşlerinin, horlanmalarının acısını başka çaresizlerden çıkarmaya çalışan köylüler de iyilikten, erdemden yoksundur Yaşar Kemal’in dünyasında. Yazar, bir bakıma, destan ve mitolojik öykü türlerinin kalıplarına öykünmüştür. Destan ya da destansı öykülerde stereotipik karakterler, eserdeki mesajın vuruculuğunu artırmaktadır. Yaşar Kemal de betimlediği karakterlere bilhassa stereotipik özellikler atfederek tezinin altını çizmeyi amaçlamıştır.</p>

  <p class="normal">Yaşar Kemal, doğaya yaptığı vurguyla, yabanıl hayatın ve bu hayata dair mitlerin, Yörüklerin dünyasının temelini oluşturduğunu göstermek istemektedir. Doğa, Yörüklerin hayatta kalmasını sağlayan yegâne varlıktır. Hayvanlarını çayırda otlatırlar; yiyecekleri doğanın kendilerine bağışladığı nimetlerden ibarettir. Doğa ne kadar verdiyse onunla yetinirler ve yaz geldi mi, Çukurova’nın yapış yapış sıcağında duramaz olurlar. Kendilerini doğanın kucağına bırakmadıkça, onlar Yörük olamazlar.</p>

  <p class="normal">Hıdırellez, yani 5 Mayıs’ı 6 Mayıs’a bağlayan gece işte bu yüzden önemlidir onlar için. Hıdırellez, İslam öncesinden kalan, ancak İslam’da da kendine yer bulmuş mitolojik kökenli bir inanç ve ritüeldir. Hıdırellez, ilkel toplumlarda kıştan yaza, yani ölümden yaşama geçişi simgeler. Doğanın uzun kış uykusundan uyanıp canlanması, doğada yaşayan insanın da yeniden can bulması demektir. Yörükler için, özellikle romanda konu edilen Karaçullu aşireti için Hıdırellez, hele o yıl ayrı bir öneme sahiptir. Haydar Usta bunca yaş yaşamış, ancak bu kışki yoksulluğu, rezilliği hiç görmemiştir. Yaz sonunda, her zaman kışladıkları yerlere gittiklerinde, toprağın, yerleşik düzene geçmeye boyun eğmiş başka obalar tarafından tutulduğunu görürler. Bütün kış, Çukurovalı toprak sahiplerine verilen rüşvetlere rağmen horlanma ve kovulmayla geçer. Ancak şimdi bahar gelmiş, karanlıktan aydınlığa çıkma vakti yaklaşmıştır. İşte bu yüzden, Hıdırellez’e büyük ümit bağlamıştır oba halkı.</p>

  <p class="normal">İnanışa göre, dünya kurulduğundan bu yana, her yıl 5 Mayıs gecesi denizlerin ermişi İlyas’la karaların ermişi Hızır buluşur. Her defasında dünyanın bir başka yerinde buluşan bu iki ermiş, buluştukları yere doğurganlık, bolluk, bereket, güzellik getirirler. O yıl, buluştukları yerdeki insanlar daha sağlıklı olur. Ölüm de olmaz o yıl. O diyarda ne bir kuş, ne bir karınca ne de bir kelebek ölür o yıl. Onlar buluşamazsa toprak ürün vermez, yağmur yağmaz ve hiçbir canlı doğmaz.</p>

  <p class="normal">Ancak Hıdırellez’in mucizevi gücü bununla sınırlı değildir. Hızır’la İlyas’ın buluştuğu an, biri batıdan, biri doğudan iki yıldız doğar ve tam iki ermiş birbirlerinin elini tutarken, bu iki yıldız da birleşirler, tek bir yıldız olurlar. Sonra ışık olup Hızır’la İlyas’ın üstüne sağılırlar. İşte o an, ama tek bir an, dünyada her şey durur. İnsanlar bu mucizeyi görmek için o gece hiç uyumadan bahçelerde, su kenarlarında, yüksek yerlerde bekleşirler. Kim yıldızların birleştiğini, akarsuyun donup kaldığını görürse, o anda her dileği gerçek olur.</p>

  <p class="normal">Hıdırellez gecesi, mucizenin gerçekleşmesinden önce, ibadet ve şenliğin birbirinin içine geçtiği bir ritüel yer alır. Tıpkı transa geçme ve tapınmanın bir arada yaşandığı, ilkel zamanlardan kalma bir ayin gibidir bu. Anlatılan ayin çok eski zamanların ritüellerini çağrıştırsa da Yörüklerin hâlen yürekten inandığı bir olaydır. Bugün bizim sembolik olarak algıladığımız pek çok uygulama onların yaşamında birebir gerçekliğin ifadesidir.</p>

  <p class="normal">Roman boyunca anlatıcı, aktardığı pek çok mitin gerçekliğinden bir an bile şüpheye düşmez. Anlatıcı bu mitleri sorgulamaz; onların gerçekleşmesi karşısında şaşkınlığa düşmez; onları hafife almaz. Tıpkı mitin gerçekleşmesine katkıda bulunan ya da bu olağanüstü olaylara tanıklık eden roman kahramanları gibi sorgusuz sualsiz kabul eder mitlerin varlığını. Bir başka deyişle, Hızır ve İlyas roman kahramanları için neyse anlatıcı için de odur. O, anlattığı coğrafyadaki insanın yaşamı bambaşka algıladığını, tüm değerlerini, inançlarını, geleneklerini bu algılama çerçevesinde kurduğunu düşünür. Bir başka deyişle, olağanüstüye olan inanç onun insanının günlük yaşamının bir parçasıdır. Örneğin, Haydar Usta, Çukurova’yı dolduran traktörlerden “toprağı yiyen, yerken uluyan canavarlar” olarak bahseder. Kendi yaptığı kılıcın olağanüstü güçlere sahip olduğuna inanılır.</p>

  <p class="normal">Yaşar Kemal, Yörük insanının yaşamını kâğıda dökerken, gördüklerini rasyonalist bir filtreden geçirmez. Yani, kendi epistemolojisini o insanların epistemolojisinin üstüne koymaz. Anlatımında gerçek ve olağanüstüye eşitlik tanır. O, romanda anlattığı Yörüklerin yaşamında olağanüstüye olan inancın ne kadar güçlü olduğunu bilir ve onları gerçekten anlayabilmek için ampirik, rasyonalist yaklaşımı bir kenara koyar. Böylece gerçeğin alternatif algılanışına ulaşmış olur. Yörüklerin yaşamı algılayış biçimi, kendi içlerinde kapalı kaldıkları, yani kapitalist düzene geçmiş modern, şehirli insanın dünyasının dışında var olmayı sürdürebildikleri sürece tutarlı ve tatmin edici bir bütünlük arz eder. Yaşar Kemal, mitsel olanla olmayanı anlatırken bunlar arasında bir hiyerarşi gözetmez; mitsel olana sorgulayıcı, kuşkulu bir tonla yaklaşmaz. Okur da bu metindeki mitsel olayları, yani olağanüstünün varlığını sorgulamamalı, metnin iç mantığına kapılmalıdır. Mitlerin gerçeklikle ilişkisini, mitsel kökenli ritüellerin bilimselliğini sorgulamak, okuru metne yabancılaştıracaktır. Okur bu unsurları bir “oldu bitti” gibi algıladığı sürece, metnin doğal akışı içersinde, kesintisiz bir okuma yapabilir. Çünkü metnin iç mantığı çerçevesinde, her şey mantıki bir örtüşme içindedir. Bir örnek vermek gerekirse, Demirciler pîri Haydar Usta’ya atfedilen olağanüstü yeteneklerden şüphe edildiği anda metindeki epik vuruculuk yok olacaktır. Yörük geleneğinde demircilik; bilgelik, erdemlilik, dürüstlükle bir tutulmuş üstün bir zanaattır. Demirci Haydar Usta’nın dileklerinin kabul olduğuna inanılır.</p>

  <p class="normal">İşte tüm bu özelliklerinden ötürü Karaçullular, hepsi bir olup Haydar Usta’ya yalvarırlar obanın konacağı bir kışlak istemesi için Hızır’dan. Ancak Haydar Usta’nın şartları vardır. Hıdırellez gecesi kimse uyumayacak, Hızır’la İlyas’ın buluştuğu anı görmek için pür dikkat kesilecektir. Haydar Usta yıldızlar gökte kavuştuğu an herkesin aynı dilekte bulunmasını, Hızır’dan bir kışlak dilemesini ister. Tek bir kişi bile aksini yaparsa büyü bozulacaktır. Hepsi söz verir Haydar Usta’ya ama dilleri başka söz söyler akılları başka. Her biri başka başka dileklerde bulunma niyetindedir. Biz, o andan itibaren obanın kışlak isteğinin hayalden öteye geçemeyeceğini anlarız. Mite inancımız sarsıldığı için değil, obanın birlik beraberliğine olan inancımızı yitirdiğimiz için. Oba insanı bencilliğine yenilmiş, obanın hayrını ön planda tutması gerektiğini unutmuştur. Gerçekten de obada tek bozulmamış, yozlaşmamış insan Haydar Usta’dır. Bir tek o dürüsttür; verdiği söze sadıktır. Obayı kurtarabilecek tek kişi odur. Ancak ona da bu kez iki yıldızın buluşmasını görmek nasip olmaz. Tanrı âdeta elini eteğini çekmiştir obadan. Tanrı artık başka bir düzenin tanrısı olmuştur. Bu yeni düzende, Haydar Usta gibi mitsel kahramanların bir işlevi kalmamıştır. Onun temsil ettiği değerler de artık anlamsızlaşmıştır. Tıpkı Haydar Usta’nın yakındığı gibi, tanrı artık şehre taşınmış, şehir insanının koruyucusu olmuştur. Bu durumda eski değerlerin savunucularına düşen görev “yok olmak”tan ibarettir.</p>

  <p class="normal">Yaşar Kemal’in miti, efsaneyi kullanmaktaki amaçlarından biri hem günümüz değerlerinin geçerliğini sorgulayıp bu değerlere “yeniden düzenleme” girişiminde bulunmak, hem de en geçmişten geleni referans gösterip geleneği güçlendirmektir. Yazar geçmişten bu güne doğrunun değişmediğini göstermek amacıyla birçok mite gönderme yapar ve böylece geçmişin mitlerine yaptığı göndermelerle verdiği mesajın geçerliliğinin, sağlamlığının altını çizer.</p>

  <p class="normal"><span class="ideitalik">Binboğalar Efsanesi</span>’nde yalnızca yüzyıllar boyu dilden dile gezip halka mal olmuş kolektif mitlere değil, zor durumda kalan bu insanlarca üretilen güncel mitlere de rastlanır. Muharrem Kaya’nın da dikkat çektiği gibi, obası, konakladığı Deliboğa höyüğünde onları topraklarında istemeyenlerce ateşe verilen Kerem, yangından kaçıp sığındığı köyde bir mit uyduruverir. Bu bağlamda, mitin yani olağanüstünün genelde toplum dışına itilen, “öteki” olarak damgalanan birey ya da topluluklarda görüldüğü söylenebilir. Kerem, köyde tanıştığı çocukların Yörükler üzerine sarf ettikleri kötü sözlerden sonra kendi mitini yaratma yoluna gider. Çocuklar Yörüklerin herkesin toprağına konup göçtüklerini, soygun yapıp adam öldürdüklerini söyleyince, o da Yörükleri yüceltmek ister. Hayal gücünün de yardımıyla obası üzerine anlattıklarıyla oracıkta bir kahraman olur Kerem onu dinleyen çocukların gözünde.</p>

  <p class="normal">Yaşar Kemal ezilenin, bastırılanın romanını yazar. Baskı sürdükçe, insanoğlu da onunla başa çıkmanın yollarını aramayı sürdürecek, böylece mit daima yaşamda varolacaktır. Yaşar Kemal <span class="ideitalik">Peri Bacaları</span> isimli kitabında şöyle der: “İnsanoğlu yaratıcıdır. Sıkışınca taşı un eder, kayaları deler, toprağın altını üstüne getirir, en umulmaz yerden kendisine bir dost çıkarır...Göçebenin kilimi, nakışı; yerlinin taşı, yapısı heykeli, resmi. Bunlarla birlikte türküsü, masalı, efsanesi...<sup class="calibre3"><a href="../Text/sozdenyaziya_split_231.html#footnote-915-209" id="footnote-915-209-backlink">[209]</a></sup></p>

  <p class="normal">Haydar Usta’nın otuz yılda yaptığı kılıcı bir kışlak istemek amacıyla İsmet Paşa’ya götürmesi de benzer mitler üretilmesine sebep olur. Oba halkı binbir hikâye uydurur bu konu üzerine:</p>

  <p class="indentmetin">İsmet Paşa kılıca bakmış, bakmııış, Yörük kocası eğer sen yaptıysan bu kılıcı, ellerin dert görmesin demiş. Eğer bu kılıç harplerde benim elimde olsaydı, sen o amanlar, ben harbederken bu kılıcı bana yapıp getirseydin, ben de bütün düşmanları bu kılıçlan alteder, topraklarımızı iki, üç, on misli büyütürdüm. İşte siz de bir karış toprak için böyle sürünmezdiniz...<sup class="calibre3"><a href="../Text/sozdenyaziya_split_232.html#footnote-915-210" id="footnote-915-210-backlink">[210]</a></sup></p>

  <div class="clrb"></div>

  <p class="normal">Oysa gerçekte hiç de böyle gelişmez olay. İsmet Paşa kılıcı alır, şöyle bir süzer ve “çok güzel, çok güzel” diyerek Haydar Usta’ya geri verir. Sonra arabasına bindiği gibi gözden kaybolur. Koskoca obanın tek umudu kılıç ellerinden kayıp düşer demirciler pirinin. Hayal kırıklığı, inanamazlık içinde kalakalan Haydar Usta, önce rüzgârdaki kavak gibi sağa sola sallanır, sonra dizleri bükülür, çöküverir kaldırıma, kılıcının yanına. Camlar, kırmızılar, yeşiller, ağaçlar, mızraklar, topraklar, otomobiller döner, kırılır, parça parça olur, gökten aşağı kırağı gibi pul pul, paramparça, tuzbuz dökülür, saçılıp savrulur.<sup class="calibre3"><a href="../Text/sozdenyaziya_split_233.html#footnote-915-211" id="footnote-915-211-backlink">[211]</a></sup></p>

  <p class="normal">Bir mitin yitirilişidir onun anlattığı. Yazar, göçebe ve geleneklerine sıkı sıkıya bağlı bu insanların değişen sosyo-ekonomik şartlar karşısında parçalanışını, egemen kültüre boyun eğişini pek çok romanına konu etmiştir. 20. yüzyıl kapitalist toplumunun gereklerine ayak uyduramayacak derecede içe kapalı ve geleneksel bir yaşam süren Yörükler, Çukurova’da, Toroslar’da, önce konakladıkları yerlerden sürülmüş, ardından da hayatta kalabilmek için toprak ağalarının sömürüsüne boyun eğmek zorunda kalmıştır. Berna Moran, Yaşar Kemal’in pek çok romanının ortak paydası olan bu trajediyi “yozlaşma mitosu” olarak adlandırmıştır.</p>

  <p class="normal">Yerleşik düzene geçişle birlikte kapalı bir toplum olma özelliğini yitiren Yörükler, önce birbirlerine yabancılaşırlar, ardından da geleneklerine. Karaçullu aşireti gibi yerleşik düzene geçişe sonuna kadar direnenler ise, gördükleri zulüm karşısında o kadar çaresizleşirler ki, istemeye istemeye de olsa uzaklaşırlar aşiret zihniyetinden. Nitekim obanın her konup kalkışıyla birkaç çadırın eksildiği gözlenir. Bir yılın sonunda, altmış çadırlık obadan geriye kala kala yirmi çadır kalmıştır. Yalnızca oba değil, gelenekler de dağılıp gitmektedir Çukurova’da, bütün değerler yerle bir edilmektedir. Türkmenler bir parça toprak için kızlarını zengin toprak ağalarına vermektedirler. Ancak bir yıla kalmadan zorla evlendirilen bu kızların çoğu ölüp gidecektir; kimi veremden, kimi üzüntüden.</p>

  <p class="normal">Böylece mitin sonuna gelinir. Oba insanını, geleneğini ve her şeyden önemlisi onurunu yitirmiştir. Bu bağlamda, Yaşar Kemal’in anlattığı yozlaşmanın değil yok olmanın mitosudur artık.</p>
</body>
</html>
