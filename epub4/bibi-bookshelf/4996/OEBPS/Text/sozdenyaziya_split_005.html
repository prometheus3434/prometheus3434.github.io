<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sozdenyaziya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_4">Sehî, Latîfî, Âşık Çelebi ve Kınalızâde Hasan Çelebi<br class="chapter" />
  &nbsp;&nbsp;&nbsp;Tezkireleri Üzerinden Bir “Ahmet Paşa Biyografisi”</h1>

  <p class="normal2">Murat İnan<sup class="calibre3"><a href="../Text/sozdenyaziya_split_061.html#footnote-915-39" id="footnote-915-39-backlink">[39]</a></sup></p>

  <p class="normal3">I. Giriş</p>

  <p class="normal">16. yüzyılın dört önemli tezkiresi [Sehî (1538), Latîfî (1546), Âşık Çelebi (1566) ve Kınalızâde Hasan Çelebi (1586) tezkireleri] üzerinden 15. yüzyılın önde gelen şair ve devlet adamı Ahmet Paşa’nın (ö. 1497) biyografisini okumak ve bu dört tezkire metnini açımlayıp aralarındaki farklılıklara dikkat çekmek, bu çalışmanın konusunu oluşturmaktadır. 16. yüzyılda yazılan ve aynı kişiyi farklı açılardan yakalamaya çalışan bu dört metni, günümüzün biyografi metinlerinin gözüyle okumak ve de dört tezkirecinin, eserlerine yazdıkları önsözlerde söylediklerine bakarak dört metni etraflıca incelemek, bu çalışmanın biyografi türü ekseninde yaptığı açılımları belirleyecek ve şu nihai amaca hizmet edecektir: Elimizin altındaki bu dört biyografi metninden hareketle ortaya derli toplu bir kitabı çıkarmak ve her bir bölümünü tezkirecilerimizden birinin yazdığı, dört bölümden oluşan bu biyografi kitabını, <span class="ideitalik">15. Yüzyıldan Bir İsim: Ahmet Paşa</span> adlı yapıtı, günümüzün biyografi kitaplarının arasına yerleştirebileceğimizi göstermek.</p>

  <p class="normal">Bu çalışmanın hazırlık sürecinde gözden kaçırmamaya çalıştığım şu kritik soru, yazının her aşamasında da varlığını hissettirecek ve metne yön verecektir: Ahmet Paşa’nın yaşamına dair elimizde yalnızca bu dört biyografi metni olsaydı, bizler bu kişi hakkında ne tür bilgileri öğrenebilir, Ahmet Paşa’yı ne kadar tanıyabilir ve kafamızda bir Ahmet Paşa portresi oluşturabilir miydik? Zihnimdeki bu soru, beraberindeki biyografik odakla birleşince, sözünü ettiğim biyografi kitabını, bölüm bölüm açmak da bu çalışmanın doğrultusunu belirleyecektir.</p>

  <p class="normal">Dört tezkire metnini tarihsel sırayı izleyerek ele alıp, her bir tezkire metnini biyografik gözle değerlendirecek, bu arada bu çalışmanın esas aldığı tezkire metinlerinin önsözlerini de gözden kaçırmayacağım.<sup class="calibre3"><a href="../Text/sozdenyaziya_split_062.html#footnote-915-40" id="footnote-915-40-backlink">[40]</a></sup> Bu nedenle, bu çalışmada, tezkire metinlerindeki kayıtlı tüm bilgileri vererek bir ‘döküm işi’ne girişmeyecek, sözünü ettiğim Ahmet Paşa kitabının aşağıda açacağım bölümlerine kaynaklık edecek biyografik verileri bir bütün hâlinde aktaracağım.</p>

  <p class="normal3">II. ‘Kırıntılar’dan ‘Toplam’a: Ahmet Paşa</p>

  <p class="normal4">A. Sehî Bey: 1538 Tarihli “Risâle”den Bir “sebt-i evrâk”</p>

  <p class="normal">Kitabın “Hayatı ve Eserleri” adlı ilk bölümünü kaleme alan Sehî Bey’in Ahmet Paşa’ya ilişkin verdiği bilgileri değerlendirmeye geçmeden önce, Sehî’nin 1538 yılında tamamladığı <span class="ideitalik">Heşt Bihişt</span>’ine yazdığı önsözü dikkatle okuyup, Ahmet Paşa hakkında bizlere ilk bilgileri ulaştıran bu tezkirecimizin yaklaşımını kavrayalım:</p>

  <p class="indentmetin">(...) Memleket-i Rûmda izhâr ve iştihâr bulan fuzalâ ve şu‘arâ-yı azîzlerün adına dahi bir risâle olsa ki mürûr-ı zamân ile bunlarun ismi rûzgâr-ı gaddâr ve çarh-ı sitem-kâr eliyle zamâne defterlerinden hakk ve devrân cerîdelerinden münfekk olmayup nesyen mensiyyen ferâmûş olmasa diyü bu ma‘na gönül levhinde merkûz ve sahîfe-i dilde mermûz olup bi-hasb’il-tâka anları yazup sebt-i evrâk itmek murâd-ı küllî olmışdı.<sup class="calibre3"><a href="../Text/sozdenyaziya_split_063.html#footnote-915-41" id="footnote-915-41-backlink">[41]</a></sup></p>

  <div class="clrb"></div>

  <p class="normal">Bu sözlere ilaveten bir de, yine Sehî’nin ağzından, <span class="ideitalik">Heşt Bihişt</span>’in içeriğini dinleyelim:</p>

  <p class="indentmetin">[Şu‘arânun] ... ve anlardan gayrı dahi tâife-i mezbûrenün netâyic-i tab‘larundan sâdır olan nâzük matla‘lar ve hoş-âyende gazellerinden ba‘zı ebyât ve makta‘ yazılup mümkin oldukça her birinün keyfiyyet-i ahvâlleri tesvîd olup tebeyyün ve ta‘ayyün olundı.</p>

  <div class="clrb"></div>

  <p class="normal">1538 yılında tamamladığı eserine “risâle” diyerek, ele aldığı şairleri bir an önce bu risaleye kaydedip, onları “çarh-ı sitem-kâr”ın elinden kurtarmayı amaçlayan Sehî, okurun bir biyografi metninden bekleyeceği ‘temel bilgileri’ eserinde sergiliyor, bizlere Ahmet Paşa’nın 1427(?) yılında başlayıp 1497 yılında sona eren uzun yaşamını, alıntılayacağım ve tek tek açacağım şu parça ile naklediyor:</p>

  <p class="indentmetin">[‘Temel bilgiler’in vazgeçilmezi, ‘memleket’ ile başlıyor Sehî:] Asılda Edirnelüdür. [Ardından, kimin oğlu olduğu geliyor:] Merhûm Sultân Murâdun kâdi-‘askeri olan Mevlânâ Veliyyü’d-dînün oglıdur. Âl-i resûldür. [Eğitimi:] Kendüsi ‘ulûm-ı zâhiri kesb itmiş, zü-fünûn, sâhib-i fazâil (ve) ehl-i dil (idi). [Bulunduğu görevler, ilmi ve idari rütbeler:] Merhûm Sultân Mehemmed hâcesi olup andan ma‘rifet ve nice fazîlet kesb eylemiş (idi). Hoca iken bunun idrâk-i pâkin ve rây-ı sâibin görüp vezîr idindi. (...) [Çoğu okurun, kitabın bu ilk bölümünü okurken merak edeceği noktanın açıklığa kavuşturulması:] Asla teehhül itmeyüp ‘ömrin tecerrüd ile geçirmişdür. (...) [Yaşamın sona erip, ‘biyografi’nin harekete geçtiği ‘an’:] Burusa sancagında iken fevt olup Allah emrine vardı. Mezârı Burusadadur.<sup class="calibre3"><a href="../Text/sozdenyaziya_split_064.html#footnote-915-42" id="footnote-915-42-backlink">[42]</a></sup></p>

  <div class="clrb"></div>

  <p class="normal">Sehî’nin kaleminden çıkan bu biyografik bilgiler, zihnimizdeki Ahmet Paşa portresini belli belirsiz çizgiler ile şekillendirirken, Sehî Bey ‘Eserleri’ bahsine geçip “sebt-i evrâk”a devam ediyor:</p>

  <p class="indentmetin">“Divanı müretteb ve eş‘ârı beyne’n-nâs meşhûr ve mezkûrdur. (...) Ve mesnevî tarzında dahi <span class="ideitalik">Leylî vü Mecnûn</span> nazmına çok kûşiş idüp nazmı dürr-i meknûn misâl idi. Lâkin nâ-peydâ vü nâ-yâbdur.”<sup class="calibre3"><a href="../Text/sozdenyaziya_split_065.html#footnote-915-43" id="footnote-915-43-backlink">[43]</a></sup></p>

  <div class="clrb"></div>

  <p class="normal">Kitabın bu ilk bölümünü, böylelikle tamamlayan bizler, Ahmet Paşa’ya dair temel bilgileri içeren Sehî kısmını değerlendirmeye başlıyoruz: Bir kazaskerin oğlu olarak Edirne’de dünyaya gelen, döneminin türlü ilimlerini öğrenen ve neticede hocalık ve vezirlik mertebelerine yükselen bu kişinin, ayrıntıda yatan yaşamına dair öteki biyografisini okuyamadan bu risaleyi elimizde sımsıkı tutup, Sehî’nin bıraktığı yerden Latîfî’nin kaleme aldığı ikinci bölüme geçiyoruz.</p>

  <p class="normal4">B. Latîfî: Bir Edebiyat Eleştirmeninin Gözünden<br class="chapter" />
  Ahmet Paşa</p>

  <p class="normal">Kitabın ikinci bölümünü büyük bir dikkat ve itina ile yazan Latîfî, her şeyden önce okurun bu kısmı dikkatle okumasını istemiş ve biyografik bir kitaba “Sanatı ve Edebî Kişiliği” başlıklı bir bölümü yazarak, Ahmet Paşa’nın biyografisini şiirlerinin üzerinden açmayı denemiştir. 1540’ların edebiyat ortamında “Unfuvân-ı cevânîden bu ana degin bî-hûde ta‘ablar çeküp manzûm u mensûr bunca kitâb (...) tahrîr itdüm, birinden behre-mend olmadum”<sup class="calibre3"><a href="../Text/sozdenyaziya_split_066.html#footnote-915-44" id="footnote-915-44-backlink">[44]</a></sup> şikâyetini dile getirerek, kenara itilmişliğin verdiği hiddeti sivri dilli kalemine yükleyen Latîfî’nin, tezkiresine yazdığı önsözün bir bölümünü parça parça alıntılamaya başlıyorum.</p>

  <p class="normal">Öncelikle, Latîfî güçlü ve üretken bir yazar olduğunun farkındalığını şu cümlelerle özetliyor:</p>

  <p class="indentmetin">“Hâssa ki henüz tıfl-ı nev-hîz ü nev-âmûz iken nazm u inşâ ile üns ü ülfetüm ve fazl u hünere (...) ragbetüm olmagın (...) hâssa-i karîhamdan (...) manzûm mensûr (...) on iki ‘aded kitâb ü risâle ve münşeât ü makâle tahrîr ü telîf itmişdüm.”<sup class="calibre3"><a href="../Text/sozdenyaziya_split_067.html#footnote-915-45" id="footnote-915-45-backlink">[45]</a></sup></p>

  <div class="clrb"></div>

  <p class="normal">Ardından, kitabın ikinci bölümünü okuyacak okura, bu bölümün, konusunda yetkin bir ‘eleştirmen’in kaleminden çıktığını ve eleştiri alanında bir hayli iddialı olduğunu söylüyor:</p>

  <p class="indentmetin">“(...) tetebbu‘-ı müstevfâ ile ahvâl-i şu‘arâya ıttılâ‘ u şu‘ûrun ve vukûf-ı küllî ile mâbeynlerinde olan tefâvüt ü tebâyüne ıttılâ‘-ı bî-kusûrun vardur. Bu kadar telîf ü tasnîf netîce-i tab‘-ı selîmün ve tasarruf-ı zihn-i müstakîmündür. (...) Kimden ne bâkün var.”<sup class="calibre3"><a href="../Text/sozdenyaziya_split_068.html#footnote-915-46" id="footnote-915-46-backlink">[46]</a></sup></p>

  <div class="clrb"></div>

  <p class="normal">Latîfî’nin, Nihad Çetin’in de işaret ettiği üzere,<sup class="calibre3"><a href="../Text/sozdenyaziya_split_069.html#footnote-915-47" id="footnote-915-47-backlink">[47]</a></sup> bir edebiyat eleştirmeni tavrıyla Ahmet Paşa’nın hayatını kaleme almış olması, kendisini Ahmet Paşa’nın gazellerine odaklamış, bu arada döneminin edebiyat ortamında sıklıkla bahsi geçen tercüme meselesini şairimiz üzerinden bir kez daha gündeme getirmesini sağlamış, böylelikle de Latîfî, biyografik bilgiden edebiyat ve şiir bilgisine geçmiş, metninin biyografik niteliğini, ısrarla üzerinde durduğu şiir incelemelerine dalarak, kısmen unutmuştur:</p>

  <p class="indentmetin">[Öteki tezkirecilerde beylik sözlerle geçiştirilen şiir değerlendirmeleri, Latîfî’de ‘Ahmet Paşa’nın şiiri’ne yönelik eleştirel yorumlara dönüşüyor:] Elfâz-ı nazmı monlâyâne [“elfâz”dan “üslûb”a:] ve üslûb-ı şi‘ri ekâbirânedür. [“Nazm” ve “şi‘r”den “ebyât” ve “kasâid”e uzanan edebi terminoloji:] Ebyât-ı pür-nükâtı elfâz ü ma‘ânide metn-i metîn gibi muhkem ve üslûb-ı kasâidi hod icmâ‘ u ittifâk üzre müsellemdür.<sup class="calibre3"><a href="../Text/sozdenyaziya_split_070.html#footnote-915-48" id="footnote-915-48-backlink">[48]</a></sup></p>

  <div class="clrb"></div>

  <p class="normal">Latîfî’nin Ahmet Paşa’nın gazellerini söz ve anlam sanatları açısından şerh ederken, biyografik bir metnin sınırlarını zorladığı anlardan biri: “Mürâ‘ât-ı nazîr kısmından bu matla‘-ı mümteni‘ü’n-nazîrine nazîr olmaz ki terkîbinde bir lafz-ı bîgâne yokdur (:)</p>

  <p class="indentmetin">Çîn-i zülfün miske benzetdüm hatâsın bilmedüm</p>

  <p class="indentmetin">Key perîşân söyledüm bu yüz karasın bilmedüm”<sup class="calibre3"><a href="../Text/sozdenyaziya_split_071.html#footnote-915-49" id="footnote-915-49-backlink">[49]</a></sup></p>

  <div class="clrb"></div>

  <p class="normal">Ve ‘üstad’ın gözünden bir tespit daha: “Ve san‘at-ı cihet-i câmi‘ada bu matla‘-ı meserret encâm dahi tecnîs-i tâmm vâki‘ olmışdur (:)</p>

  <p class="indentmetin">Hüsn içinde sen garîb ü şehr içinde ben garîb</p>

  <p class="indentmetin">Gel ikimüz bir olalum sen garîb ü ben garîb”<sup class="calibre3"><a href="../Text/sozdenyaziya_split_072.html#footnote-915-50" id="footnote-915-50-backlink">[50]</a></sup></p>

  <div class="clrb"></div>

  <p class="normal">Sehî’nin temel bilgilerinden sonra, biyografisini okuduğumuz kişinin sanatına ve edebî kimliğine yönelik bu tespitler, ilk bölümün sonunda zihnimizde şekillenmeye başlayan portredeki ismin önüne şair kimliğini de ekliyor; Sehî’nin didaktik kaleminden çıkan bir hayatı, Latîfî’nin eleştirel bakışının imlediği şiir ile çeşitlendiriyor; böylece de malum portrenin belli belirsiz çizgileri kalınlaşmaya ve figürün ardındaki fon, şair Ahmet’in ‘ebyât’ı ile renklenmeye başlıyor. Kitabın üçüncü bölümündeki “öteki renkler”e ise Latîfî’nin, Ahmet Paşa’nın şiirine ilişkin “Rûmun sühan-dânları”ndan<sup class="calibre3"><a href="../Text/sozdenyaziya_split_073.html#footnote-915-51" id="footnote-915-51-backlink">[51]</a></sup> naklettiği şu son sözü okuyarak geçiyoruz:</p>

  <p class="indentmetin">Sûz-ı Âhî bâyed u elfâz-ı Ahmed der-sühan</p>

  <p class="indentmetin">Nâzikîhâ-yı Necâtî vü hayâlât-ı Kemâl<sup class="calibre3"><a href="../Text/sozdenyaziya_split_074.html#footnote-915-52" id="footnote-915-52-backlink">[52]</a></sup></p>

  <div class="clrb"></div>

  <p class="normal4">C. Âşık Çelebi: Ahmet Paşa: Aşkları ve<br class="chapter" />
  Bilinmeyen Yönleri</p>

  <p class="normal">Biyografinin ilgi çeken ve merak uyandıran kısmına, “öteki”ye adımını atan okur, Latîfî’nin şiir ve şair merkezli biyografik metninden sonra, Âşık Çelebi’nin kaleminden çıkan bölüme odaklanıyor. “Öteki Ahmet Paşa” adlı bu üçüncü bölümde, Ahmet Paşa’nın “öteki”sini, konuşulmayan taraflarını içtenlikle anlatan Âşık Çelebi, şairimizin hayatına dair ayrıntıları biyografik metnine iyice yediriyor. Ahmet Paşa’yı şair ve devlet adamı adlı önde gelen iki kimlikten soyutlayıp, onun insancıl taraflarına odaklanan Âşık Çelebi, tezkire metinlerinde görmeye pek de alışık olmadığımız renkleri ve çizgileri yazıyla naklederek, aşama aşama zihnimizde kurgulanan malum portreye canlılık ve renk katıyor.</p>

  <p class="normal">“[Şairlerin] ba‘zı ahvâllerinün zikrinde imtidâd olundı ve [bundan dolayı] <span class="ideitalik">Meşâ‘irü’ş-Şu‘arâ</span> ad olundı”<sup class="calibre3"><a href="../Text/sozdenyaziya_split_075.html#footnote-915-53" id="footnote-915-53-backlink">[53]</a></sup> uyarısını tezkiresine yazdığı önsöze dikkatle kaydeden Âşık Çelebi, ayrıntıda yatan tematik farklılıkla, yazacağı biyografiyi zenginleştireceğini ve geleneğin çizdiği “biyografi şablonu”nu kendi metnindeki “biyografik çıkma”larla evirip çevireceğini söylüyor; ardından da, okuru daha fazla meraklandırmadan üçüncü bölümü yazmaya koyuluyor.</p>

  <p class="normal">Ahmet Paşa’nın, öteki tezkirecilerin pek de detaylandırmadığı “hamam kaçamağı”nı, Âşık Çelebi ilgi çekici satırlarla açıyor, bu kaçamağın feci sonundan çok kaçamağın kendisi ile ilgileniyor:</p>

  <p class="indentmetin">Mansıb-ı vezâretde iken birkaç ehl-i fesâd-ı hussâd ‘harîm-i hâsda olan iç oglanlarından birine ‘ışk-bâzluk ve sevdâ-yı hâm ile beden-i sîmînin vaslına dem-sâzluk ider’ diyü isnâd-ı töhmet iderler. [Önce bu ‘iftira’; ardından hamam sahnesi:] Sultân Mehemmed imtihân içün ol gulâmı soyar. Ahmed Pâşâyı bile kendile bile hammâma koyar. Ol gulâmun zülfini tırâş eyler. [Ve tüm kötülüklerin anası; ‘ümmü’l-habâis’:] Ahmed Pâşâya anun ile şerbed gönderür. Ahmed Pâşâ dahi bedîheten bu beyti diyüp râz-ı derûnı fâş eyler:</p>

  <p class="indentmetin">Zülfin gidermiş ol sanem kâfirlügin komaz henüz</p>

  <p class="indentmetin">Zünnârını kesmiş velî dahi müselmân olmamış<sup class="calibre3"><a href="../Text/sozdenyaziya_split_076.html#footnote-915-54" id="footnote-915-54-backlink">[54]</a></sup></p>

  <div class="clrb"></div>

  <p class="normal">Geleneğin kendisine naklettiği bu biyografik veriyi, özenle kurduğu cümleler ile açıp, “gulâm, soyar, zülf, şerbed ve hammâm” sözcükleri ile bezeyen Âşık Çelebi, hamamdaki Ahmet Paşa’yı yakalıyor ve bu ‘biyografik çıkma’yı bizler ile paylaşıyor. Öteki tüm tezkirelerde, ömrünün büyük bir kısmını Bursa’da geçirdiği söylendiği hâlde, Bursa’da “ne yapıp ettiği, kimlerle görüştüğü, nereleri gezdiği” türünden okurun zihnini kurcalayan “öteki biyografi”ye ait tüm soruları ise Âşık Çelebi, şöyle yanıtlıyor:</p>

  <p class="indentmetin">Ölinceye dek ‘ömri Burusada şu‘arâ ve zurefâ musâhabeti ile güzer idüp evkâtın tevzî‘ idüp her faslda Keşiş tagı yaylaklarınun bir münâsib mekânında ‘ıyş u ‘işret idüp...<sup class="calibre3"><a href="../Text/sozdenyaziya_split_077.html#footnote-915-55" id="footnote-915-55-backlink">[55]</a></sup></p>

  <div class="clrb"></div>

  <p class="normal">İlk bölümde Ahmet Paşa’nın hayatını okurken, “Aslâ teehhül itmeyüp ‘ömrin tecerrüd ile geçirmişdür” cümlesiyle karşılaşınca ister istemez akıllara takılan birtakım ‘şüphe’lere de açıklık getiriyor Âşık Çelebi; böylelikle günümüz okurunun merakını da gidermiş oluyor:</p>

  <p class="indentmetin">Merhûm hakkında ba‘zılar ‘ınniyn i‘tikâd idüp anun ile şâyi‘dür. Ammâ fakîr (...) ‘amm zâdesi olan Edirneli Nâzır Çelebiden işitdüm ki gayr-ı vâki‘dür. Merhûm Sultân Mehemmed ana Tûtî Kadın adlı bir câriyesin virüp (...) andan bir kızı dahi olup yedi sekiz yaşına irmedin fevt olup min ba‘d izdivâc itmemiş ve zen tâifesi ile imtizâc itmemiş.<sup class="calibre3"><a href="../Text/sozdenyaziya_split_078.html#footnote-915-56" id="footnote-915-56-backlink">[56]</a></sup></p>

  <div class="clrb"></div>

  <p class="normal">Tüm bu satırlar, “öteki renkler”i Ahmet Paşa portresine iyiden iyiye yediren birer biyografik çıkma olarak, 16. yüzyıl tezkireciliğinin aldığı tematik mesafeyi imleyen önemli kilometre taşlarıdır. Elimizin altındaki Ahmet Paşa biyografisinin öteye uzanarak, 16. yüzyılın gözünden bir Osmanlı paşasının kızını ve Tûtî’sini anlatan bu bölümü de, biyografik çeşitliliğin malum portreyi iyiden iyiye belirginleştirdiği “renkli” bir duraktır.</p>

  <p class="normal4">D. Hasan Çelebi: Bir Dil ve Üslûp İşçisinin Kaleminden Son Söz: “Der Medh-i Ahmed Pâşâ”</p>

  <p class="normal">Elimizin altındaki kitabın dördüncü ve son bölümünü yazan Hasan Çelebi, “Der Medh-i Ahmed Pâşâ” adlı bu bölümde, Ahmet Paşa’nın 1530’lardan 1580’lere dek biriken biyografik malzemesini derleyip toparlamakta ve tumturaklı üslubuyla bir Ahmet Paşa övgüsünü kaleme almaktadır. Hasan Çelebi’nin biyografik metni, bu övgünün etrafında şekillenmekte ve Ahmet Paşa’yı son adımda takip eden okur da, onun biyografisini “Der Medh-i Ahmed Pâşâ” hatimesinin üzerinden okumaktadır. Kitabın bu uzun ve tumturaklı hatimesi, bir biyografi kitabının son bölümünü oluşturmakla, bu kitabın çerçevesini tamamlamakta ve okurun biyografik serüvenine son noktayı koymaktadır. Sözünü ettiğim Hasan Çelebi övgüsünden birkaç parçayı aşağıya alıntılayarak, hem bu hatimenin niteliğini hem de okurun zihnindeki portrenin, bu son sözlerle çerçeve içine oturtuluşunu göstermek istiyorum:</p>

  <p class="indentmetin">(...) şi‘r-i Türkîye hâlet ve nezâketi evvel bu virdügi içün üstâd-ı mukaddem olup (...) [Hatime, “üstâd-ı mukaddem”in şiirde göstermiş olduğu başarıyla devam ediyor:] Fi’l vâki‘ bundan akdem şi‘r-i Türkî selâset ü nezâketden dûr (...) melâhat ü letâfetden mehcûr idi. [Hasan Çelebi’nin Ahmet Paşa için yazdığı tumturaklı bir giriş cümlesi; ama aynı zamanda eldeki kitabın ve ‘biyografi’nin sona erdiğini işaret eden bir hatime cümlesi:] Şu‘arâ-yı Rûmun mukaddem ü pîşvâsı, bu tâife-i ‘aliyyenün mukalled u muktedâsı, [tam anlamıyla birer ‘medhiye’ dizesi:] ser-defter-i eshâb-ı fesâhat ve mih-ter-i mülket-i berâ‘at, bülegâ-yı Rûmun merd-i dilîri ve iklîm-i belâgatün emîr ve vezîridür (...)<sup class="calibre3"><a href="../Text/sozdenyaziya_split_079.html#footnote-915-57" id="footnote-915-57-backlink">[57]</a></sup></p>

  <div class="clrb"></div>

  <p class="normal">Bu sözlerle kapanan Ahmet Paşa kitabı, böylece; Sehî’nin temel bilgileriyle bir biyografiyi okumaya başlayıp 1580’lerin metniyle aynı biyografiyi bitiren günümüz okurunu, 15. yüzyılda yaşamış bir kişi üzerinde bir kez daha düşünmeye sevk ediyor. Kapanışı yapan Hasan Çelebi de “biyografi”nin “yazı”dan “söz”e nakledilmiş hâli olan Ahmet Paşa övgüsüyle, kendisine gelinceye dek birikmiş tüm o biyografik malzemeyi “Der Medh-i Ahmed Pâşâ” başlığının yaldızlı çerçevesinde sunup, kitabın bütününün üstlendiği “düşündürme” işlevini “ölümsüzleştirme” gayesine taşıyor.</p>

  <p class="normal3">III. 1530’lardan 1580’lere Ahmet Paşa<br class="chapter" />
  Biyografisi</p>

  <p class="normal">Sehî ile başlayıp Hasan Çelebi’de son bulan tezkire serüvenini; bu uzun süreçteki ana ilkeye, “süreklilik” ilkesine bağlayıp sonuç kısmındaki kısa değerlendirmeye geçmeden önce, bu başlık altında, şu ana kadar izini sürdüğümüz tezkire metinlerinin her birinde yer alan biyografik bilgileri ele almak, toparlayıcı ve ufuk açıcı olacaktır.</p>

  <p class="normal">1538 yılında tamamladığı <span class="ideitalik">Heşt Bihişt</span> adlı tezkiresinde, Ahmet Paşa hakkındaki bilgileri, bir “risâle” kapsamında kısa ve özlü bir biçimde aktaran Sehî Bey, Osmanlı yazınındaki tezkire türünün eldeki ilk örneğini vermiş birisi olarak, metninin biyografik çatısını, ilgili bölümde dikkat çektiğim “temel bilgiler”in esasına dayalı olarak vermiş; böylelikle de 16. yüzyıl Osmanlı okuruna biyografi türünü tanıtmıştır. Bugünün Batılı anlamdaki biyografi türünden oldukça uzakta konumlanan bu “iptidai” metin, çalışma boyunca yan yana eklediğim öteki üç halkayla birleşince bir anlam kazanmakta ve bugünün biyografi metinlerinin çoğunun en başında yer alan “Hayatı ve Eserleri” adlı bölümü imlemektedir.</p>

  <p class="normal">Sehî Bey’den sekiz yıl sonra eserini tamamlayan Latîfî, Sehî’nin verdiği kısa ve öz “malumat”ı, şiir ve edebî kimlik ekseninde açmakta; öteki biyografik bilgileri bir çırpıda kaydederek, özelde Ahmet Paşa’nın şair kimliğine odaklanmaktadır. 1538 tarihli risalenin kapsamına sığmayacak genişlikteki biyografik malzemeyi eserine kaydederken, Sehî’nin verdiği bilgileri büyük ölçüde doğrulayan Latîfî, Ahmet Paşa hakkında “Bursevîdür”<sup class="calibre3"><a href="../Text/sozdenyaziya_split_080.html#footnote-915-58" id="footnote-915-58-backlink">[58]</a></sup> sözünü söyleyince, zihinlerde soru işareti uyandırmaktadır: Sehî’nin “Asılda Edirnelüdür” kaydının doğru olup olmadığının tahkiki, öteki tezkirecilerin verilerini bekleyecektir.</p>

  <p class="normal">Yirmi yıl sonra, 1566’da, tamamladığı tezkiresine yazdığı geniş önsözde, eserinin belli başlı özelliklerine dikkat çeken Âşık Çelebi, Ahmet Paşa hakkında geleneğin kendisine naklettiği bilgiyle sınırlı kalmaz; biyografisini yazılı ve sözlü kaynaklarla besleyip, ayrıntılı bir metni ortaya koyar: Onun yazdığı biyografide bizler ilk kez “ınniyn meselesi”ni öğrenir, şairimizin Ali Şir Nevaî’ye yazmış olduğu otuz üç nazirenin varlığından haberdar olur, Bursa’da Keşiş Dağı’ndaki işret meclislerine uzanır; böylelikle de günümüz biyografi metinlerinin satır arası çıkarımlarını, Âşık Çelebi’nin metninde birinci elden temin etmiş oluruz.</p>

  <p class="normal">Bir yirmi yıl sonra, eldeki tüm bilgileri sanatlı bir dille işleyerek veren ve 16. yüzyılın son Ahmet Paşa biyografisini itinayla kaleme alan Hasan Çelebi, metnini biyografik malzemede geleneğe yaslar; Ahmet Paşa’nın hamam kaçamağını, Ali Şir Nevaî’ye nazire olarak yazdığı otuz üç gazeli ve Fatih’le olan yakın ilişkisini Sehî-Latîfî-Âşık Çelebi zinciri üzerinden aktarır; böylelikle de eldeki tüm verileri Ahmet Paşa biyografisi çerçevesinde toplar, son sözü söyler ve elimizdeki Ahmet Paşa kitabını kapatır.</p>

  <p class="normal3">IV. Sonuç</p>

  <p class="normal">1530’lardan 1580’lere uzanan dört biyografi metninin gözünden başka başka çizilen Ahmet Paşa portrelerinin arasında bir “süreklilik” ilişkisinin olduğunun altını önemle çizerek, bu bölümün kısa değerlendirmesine başlamak istiyorum. Önceki üç bölümde ele alıp açımlamaya çalıştığım dört tezkire metnini birbirinden kopuk, bağımsız birer metin şeklinde düşünüp, her bir tezkire metninde bugünün biyografi anlayışıyla biyografik bilgiler arama çabası, eldeki metinlerin yalnızca iptidai nitelikte olduğu sonucunu bizlere verecek ve Osmanlı yazınındaki tezkire türünün biyografik okumaya açılmasının mümkün olamayacağını kesinleyecektir: 1538’in tezkire metnindeki kayıtlı bilgilerin, “biyografik” olup olamayacağı kuşkusu, 1546’daki metin için de geçerli olacak; 1566 yılına ait bir diğer tezkire parçası da, yine, iptidai görünecektir. Ancak, bu çalışmada denediğim üzere, elimizdeki birbirinden kopuk, aynı kişi hakkında yazılmış bu dört tezkire metnini, “tarihsel süreklilik ve çeşitlilik” ilkesi etrafında bir araya getirip, seçmeci bir tavırla, tezkirecilerin aktardığı türlü bilgileri belirli başlıklar altında toplamak ve neticede ortaya çıkan metinler dizgesine biyografik malzeme gözüyle bakmak; hem bu metinleri iptidai karalamasından kurtaracak hem de 16. yüzyılın tezkire türünü bugünün biyografi türüne yakınlaştıracaktır. Sonuçta da dört tezkire metni, bir biyografi kitabının dört biyografi metnini oluşturacak, yan yana konan dört metnin oluşturduğu bu kitap, bugünün biyografi metinleri düzeyinde okunabilecektir.</p>
</body>
</html>
