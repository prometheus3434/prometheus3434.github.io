<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sozdenyaziya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_14"><span class="ideitalik">Eski Dostum Kertenkele</span>: Düş ile Gerçek Arasında</h1>

  <p class="normal2">Öykü İş<sup class="calibre3"><a href="../Text/sozdenyaziya_split_250.html#footnote-915-228" id="footnote-915-228-backlink">[228]</a></sup></p>

  <p class="normal"><span class="ideitalik">Eski Dostum Kertenkele</span> kendilik arayışı içinde olan “Kertenkele” lakaplı yoksul bir çocuğun içsel ve dışsal gerçekliğinin çatışmasının, hayatın farkındalığının ve hayatta kalma çabasının romanıdır. Kertenkele, bu çatışma alanlarında nerede durduğunu ve kim olduğunu anlamaya çalışır. Okulu çoktan bırakmıştır ve bir fabrikaya işçi olarak girmesine ramak kalmıştır. Yıllarca gizli gizli gittiği kütüphanelerde kitaplarla birlikte geçirdiği günler artık sona ermek üzeredir. Kütüphanede son günlerini 16. yüzyılda yaşamış olan Matrakçı Nasuh’un minyatürlerine bakarak ve yazmalarını okuyarak geçirir.</p>

  <p class="normal">Negri ve Hardt, yalnızca yoksulların varlığı yenilemeye muktedir olduklarını söyler. Çünkü yoksullar, yeryüzünü yaratıcılık ve özgürlük arzusuyla kuşatırlar.<sup class="calibre3"><a href="../Text/sozdenyaziya_split_251.html#footnote-915-229" id="footnote-915-229-backlink">[229]</a></sup> “Yoksulluktan çıkmış, düşlerini ufalamış, bu yüzden çok yorgun”<sup class="calibre3"><a href="../Text/sozdenyaziya_split_252.html#footnote-915-230" id="footnote-915-230-backlink">[230]</a></sup> der romanın kahramanı teyzesinin kızı için. Ancak düşleriyle var olabildiğini bilen yoksul Kertenkele, teyzesinin kızının yoksulluktan kurtulmaya çalışırken düşlerini de kaybetmeye başladığından söz eder. Yoksulluk bir bakıma düş zengini olmaktır çünkü.</p>

  <p class="normal">Romandaki yoksulların hayal dünyaları geniştir çünkü kaçış yollarına ve özgür olabilecekleri alanlara ihtiyaçları vardır. Hayata tutunma stratejisi olarak kaçış yolları aynı zamanda oyunu içerir. Hayalleri ve oyunları onları özgürleştirirken, onlara başka bir hayatın olanaklılığını vaat eder. Bu başka hayat da yaratıcı oldukları ölçüde imkânlıdır. Kaçış yolları, yani yaşamsal taktikler sadece maddi hayatta ayakta kalmayla ilgili değildir, bu taktikler aynı zamanda psikolojik olarak da hayata bağlı kalmayı sağlar.</p>

  <p class="normal">İngiliz psikanalist Winnicott’a göre oyun ancak ara alanlarda mümkün olmaktadır. Winnicott, oyunla ilgili olarak iç dünyayla dış gerçeklik, içsel nesnelerle dışsal nesneler, fantezi ile gerçek arasında yer alan geçiş nesnelerinden bahseder. Oyunun mekânı bu ara alandır. Çocuk ya da yetişkin oynarken, belki de sadece oynarken yaratıcı olmakta özgürdür ve birey kendini ancak yaratıcı olduğunda keşfedebilecektir.<sup class="calibre3"><a href="../Text/sozdenyaziya_split_253.html#footnote-915-231" id="footnote-915-231-backlink">[231]</a></sup> Kertenkele de kendilik arayışı süresince iç dünyasıyla dışsal gerçeklik arasında hayal kurar, yaratıcılığı burada ortaya çıkar. Kendini bu ara yerde yeniden yaratır. Kendini yarattığı bu ara yer, yani düşler ve hayaller onu hayata bağlayan kurgulardır.</p>

  <p class="normal">Öte yandan yoksulluk, Chakrabarty’nin vurguladığı gibi başka bir dünyada var oluş biçimlerinin de mümkün olduğunu gösteren bir eşiktir.<sup class="calibre3"><a href="../Text/sozdenyaziya_split_254.html#footnote-915-232" id="footnote-915-232-backlink">[232]</a></sup> Yoksulların bu dünyanın ne tümüyle içinde ne de tümüyle dışında olabilmeleri, bu dünyayı ne tümüyle kabul edebilmeleri ne de reddedebilmeleri bir başka dünyanın imkânına işaret eder. Bu başka dünyanın imkânı yoksulların eşikte olma hâliyle ilgilidir.</p>

  <p class="normal">Eşikte, yani gerçeklik ve hayal düzlemlerinin eşiğinde oynanabilen oyun, yine başka bir eşiği işaret eden yoksulların hayatının önemli bir parçasıdır. Yoksulun eşikte olma hâli onun oyun oynama imkânını genişletir ve hayale daha çok yer bırakır. Kertenkele’nin minyatür kitaplarıyla daldığı hayallerde doğuya yaptığı yolculuklar, yoksullukla baş edebilmek için gördüğü resimler, insanlar, olaylardan yola çıkarak kafasında kurduğu hikâyeler, yine yoksul olduğu için canını acıtan durumları oyunlar ve hayallerle yeniden oluşturması, teyze kızının renkli kâğıtlardan yaptığı bahçeyle kendine yeni bir dünya yaratması, bazen yoksul evinde değil de orada vakit geçirmesi, Başparmak’ın Amerikan filmlerindeki aktörleri taklit etmesi, kendini bir film sahnesinde kurgulayıp davranışlarını, konuşma tarzını değiştirmesi, bu romandaki yoksulların oyun, hayal ve yaratıcılık yoluyla kendilik arayışlarının göstergeleridir.</p>

  <p class="normal">Roman Kertenkele’nin kendine anlattığı masalla başlar. Hırsızlık yaparken yakalanan kahraman kaçmaya başlar ve o andan itibaren kendini tazılardan, yani polislerden kaçan bir tavşan olarak hayal eder. Kendi bedeniyle ve etrafındaki nesnelerle kurduğu ilişki bir hayal düzlemine taşınır. Kaçma eyleminin bir oyun olduğunu, kendisinin de bir masalın içinde yer aldığını düşünür. Nezarethanede geçirdiği süreyi de masal anlatırmış gibi anlatır. Böylece içinde bulunduğu durum, yani gerçeklik düzleminde yaşadıklarıyla bunları hayalinde kurgulayış şekli iç içe geçer ve oyunu başlatmış olur. Roman yine aynı oyunla son bulur. Kendisini almaya gelen polislerden kaçma eylemini kendi kendine meşru kılmak için bunun bir oyun olduğunu düşünür ve kaçar.</p>

  <p class="normal">Richard Sennett, yoksul sınıfın kendini anlamlandırmasından bahsederken, gerçek ben (<span class="ideitalik">real person</span>) ile rol yapan (<span class="ideitalik">the performing individual</span>) ben ayrımından söz eder. Bu ayrıma göre duyarlı olan, hisseden gerçek benin saklanması gerekir. Böylece gerçek ben insanın ancak içinde, yüreğinde hissedeceği ve kimsenin bilmemesi gereken bir şey olur. İncinmemek için yumuşak duygularını kendine saklamak, bir sınıf tavrı olarak ortaya çıkar, der Sennett.<sup class="calibre3"><a href="../Text/sozdenyaziya_split_255.html#footnote-915-233" id="footnote-915-233-backlink">[233]</a></sup> Romanın kahramanı da kendini iki kafalı ve iki kalpli bir kertenkeleye benzetir, ikinci kendini herkesten gizlerken her şeyin kalbinde olduğunu söyler.</p>

  <p class="normal">Roman kahramanları, yani yoksul sınıf insanları ne sevdiklerini belli edebilirler ne de acılarını çok net dile getirebilirler: Her şey içe atılır. Ancak anlatıcı, kahramanın kendisi olduğu için onun duygu ve düşüncelerini görebiliriz. Annesiyle kötü konuştuğu için üzüldüğünü ama üzüldüğünü ona söyleyemediğini, âşık olduğunu en yakın arkadaşı Başparmak’la paylaşamadığını, teyzesinin kızıyla içinden konuştuğu şeyleri onun yüzüne karşı bir türlü söyleyemediğini, duygularını dışa vurmadığını, hep bir kabukla yaşadığını biliriz. O kimseye açmasa da biz onun saklamaya çalıştığı gerçek ben’ini görürüz.</p>

  <p class="normal">Sennett’in işaret ettiği gibi gerçek ve rol yapan ben arasındaki ayrım, kişinin başına gelen, uymak zorunda kaldığı şeylere veya acılara karşı kendisini korumasını sağlar. Bu iç bölünme yatıştırıcı, hayatı katlanılır kılan bir özelliğe sahiptir.<sup class="calibre3"><a href="../Text/sozdenyaziya_split_256.html#footnote-915-234" id="footnote-915-234-backlink">[234]</a></sup> Kertenkelenin kütüphane sevdası, boş zamanlarını oradaki kitaplarla birlikte geçirmesi ama bunu herkesten gizlemesi, onda hem ikili bir kendilik yaratır hem de bu gizlilik yoluyla yumuşak tarafını ve böylece kendi gerçekliğini dış dünyaya karşı korumuş olur. Benzer şekilde Başparmak’ın herkesten gizlediği film tutkusu ve teyze kızının kimseyi içine sokmadığı kâğıttan bahçesi onlara ikinci bir kendilik kazandırır. Üçü de oynadığı oyunlar ve kurdukları hayallerle yaşadıkları hayatı katlanılır kılmaya, onu değiştirmeye çalışırlar. Bir yandan da içlerinde iki ayrı kendilik geliştirirler; biri dış dünyaya gösterdikleri kabuklu hâlleri, diğeri ise kendi içlerinde yarattıkları dünyadaki kendilikleri. Ancak ikinci kendilikleri başkalarına kapalıdır.</p>

  <p class="normal">Kertenkele’nin rol yapan kendiliği (Bunu yaratıcı oyunla karıştırmamak gerek –rol yapan ben maskedir– Kertenkele’nin bıçkın mahalle delikanlı maskesi onun rol yapan benidir.) annesinin ve akrabalarının teşvikiyle fabrikada işçi olacağı ve yıllarca ‘düz uzun metal parçalarına delikler açacağı’ bir hayatın içine girmek üzeredir. Çünkü ait olduğu sınıfın yaşam koşulları böyle bir işi ve bu işin beraberinde getireceği hayat tarzını gerektirir. Oysa kahramanın gerçek kendiliği “yaşayabilmek için böyle bir işi yapmak gerekiyorsa yaşamak nedir?”(49) diye sorar ve başka türlü bir yaşamın peşinden gitmenin hayalini kurar. “O fabrikaya girince bir daha çıkamayacak gibiyim. Zaman geçtikçe Matrakçı Nasuh’u, şehrin tarihini, kütüphaneleri unutup bir tek çarpım tablosunu hatırlayacakmış gibiyim, başıma gelecekleri biliyorum, itiraz da etmiyorum. Ya öteki yüzüm başıma geleceklere itiraz eder, alır başını giderse?” (48) diye sorar kendine. Bu durumda rol yapan kendilik, verilen emirlere uyup sessiz kalırken, gerçek kendilik bu koşullara yabancı başka bir dünyada kurar kendini.</p>

  <p class="normal">“Başka bir hayat vardı. Bu yüzden kütüphaneye gitmeye, kitap okumaya başladım.” (5) der Kertenkele. Kütüphaneye gitmek, kitapların ve yazının dünyasına girmek onun kaçış yoludur. Ancak bu kaçış yolunu sadece kendisi bilir, yolunu kimseye açık etmez. Kertenkele yumuşak tarafını kendine saklar. Kitaplardan öğrendiği şeyler hakkında kimseyle konuşmaz. Mahalledeki “dumanaltı kahvedeki muhabbetlerde roman kahramanlarının, mitolojinin, tarihin, coğrafyanın adı bile geçmez.” Bu, Başparmak’ın gittiği filmleri kimseye anlatmaması gibi bir şeydi[r]. (5)</p>

  <p class="normal">Kahramanın kertenkele olma hâli ve derisini değiştirme isteği; başka biri olmak, kendini aramak, verilen, dayatılan kimlikleri boşverip kendine düşlerden, kitaplarda okuduğu güzel sözlerden, şiirlerden, romanlardan, roman kahramanlarından oluşan yeni bir “ben” yaratmakla ilgilidir. Ailesinin, toplumun, ait olduğu sınıfın kurguladığı senaryoyu değil de kendi yazdığı senaryoyu oynayabilme isteği duyar içinde. Böyle bir hayat yaratma isteği bir yandan da yoksul hayatını yeniden oluşturmak için oynadığı bir oyundur. Başka bir dünya yarattığı oyunuyla yaşadığı hayata katlanır, bir yandan da oyunlarındaki dünyanın mümkün olup olamayacağını sorgular. Kendi varlığını yenilemeye muktedir olduğuna inandırmaya çalışır kendini. Eşikte olma hâlini, yine başka bir eşiğe taşıyarak; yani oyun oynayarak kendini yeniden yaratmaya çalışır.</p>

  <p class="normal">Kendini karada çırpınıp, denizde boğulan tuhaf bir balık gibi hisseder. “Belki farkında değilim. Belki yarattım başka bir hayatı. Kitaplar, bildiklerim, okuduklarım ayrı bir hayat değil mi?” (28) diye sorar kendine. Romanın kahramanı, kendini bir roman kahramanı yerine koyar gerçekten ama yoksulluk onu köşeye sıkıştırmıştır, ancak onun ince ince kazdığı kaçış yolları kitaplara ve Matrakçı Nasuh’un minyatürlerine çıkar. Köşeye sıkıştığı yerde oyun oynar. Sıkıştığı bu yerden ancak oyunları ve hayalleri sayesinde kurtulacaktır.</p>

  <p class="normal">Hayalinde Matrakçı Nasuh’la konuşurken ona der ki: “Kitap okuyorum yaşadığım yerde (...)” (38) Yaşadığı yer ve bu yerin ona sunduğu hayatla kitap okuma eylemi sanki birbirleriyle bağdaşmayan, birbirine yakışmayan şeyler gibidir onun için. Kitap okuduğu gerçeğini sadece teyzesinin kızıyla paylaşmak ister. Teyzesinin kızı artık farklı bir insan olduğunu çünkü üniversite okuduğunu söyler. Ayrıca o başka bir insan olacak şekilde yetiştirilmişken annesinin, babasının ve ötekilerin yazdığı alın yazısını değiştirmiştir. Kertenkelenin de yapmak istediği budur: alın yazısını değiştirmek. Hapishanede kapalı kaldığında, kütüphaneye ve kitaplara ulaşamadığında alın yazısının üzerine bir şişe mürekkebi boca etmek ister.</p>

  <p class="normal">Teyzesinin kızı bir bakıma deri değiştirmiştir ama Kertenkele’ye göre ondaki deri değişimi tıpkı ayakkabıcı Nasuh’un “Ayakkabıların rengini değiştiririm. Sonra vurduğum renk çatlar, alttaki renk görünür. Her şeyin ilacı da böyledir.” (89) demesi gibi eksik kalmıştır. Kertenkele’nin halası da “yoksulluğun yedi canlı” olduğunu söyler. “Ezersin ezersin, ölmez... Paraya kavuştum, kurtuldum yoksulluktan dersin, ruhun yoksul kalır.” (54) der. Teyzesinin kızı da yoksul ruhuyla ait olmadığı bir dünyada tutunmaya çalışıyordur. Yüzünde hep aynı sessizlik oldukça (54) bir hissetme yapısı olan yoksulluk<sup class="calibre3"><a href="../Text/sozdenyaziya_split_257.html#footnote-915-235" id="footnote-915-235-backlink">[235]</a></sup> onda baki kalacaktır.</p>

  <p class="normal">Yoksul olan aynı zamanda dilden de yoksundur. Kertenkele’ye göre annesi ve teyzesi kendi yoksul dilleriyle kimseyi anlamazlar. Kendisi ise dilden yoksun olma hâlini kitap okuyarak gidermeye çalışır. Başparmak da ona benzer bir şekilde film repliklerini kendine dil edinmiştir. Filmlerden ezberlediği cümlelerle konuşur. Kertenkele’nin kurduğu düzgün cümleler Başparmak’ın izlediği bir filmde olmalıdır. Başparmak filmlerdeki kurgusal davranışları ve cümleleri kendi hayatına sokmuştur, beden dili ve konuşma dilini onlardan çaldığı sözcük ve hareketlerle oluşturur. Ancak Başparmak bu kurgular sayesinde hayata tutunur. Tıpkı Kertenkele’nin kitap okuması gibi Başparmak’ın da filmlerden parça parça kendine yamadığı kurgusal kimlikler onu, yoksun olduğu şeyler karşısında güçlü hissetmesini sağlar.</p>

  <p class="normal">Başparmak, film repliklerini kendine dil edinip bu dili bir maske gibi taşıyıp akıp giden hayatın içinde kullanırken, Kertenkele onun aksine kitaplardan bildiği güzel cümleleri kimseye söyleyemez. Ancak düşlerinde Matrakçı Nasuh’la konuşabilir ve gerçek kendini ona açabilir. Gerçek hayatta ise kütüphanedeki kitapların üzerine eğilmiş sessizce okuyan çocuk olmaktan çıkıp Başparmak gibi konuşur. Başparmak’ın dili filmlerdeki soyguncuların dilidir: Sert ve acımasız... Kertenkele edindiği yeni dili herkesten gizlemeye çalışır çünkü bu dil onların dünyasına ait değildir. Zaten birlikte yaşadığı insanlar onun bu yeni dilinden anlamayacaklardır. Bu yeni dili ancak o dili bilen teyzesinin kızıyla paylaşabilir çünkü sadece teyzesinin kızı, okumuş olduğu için, kendisinin de içine girmek üzere olduğu başka bir dünyaya ait(miş gibi) durur. Teyzesinin kızı onu bıçkın mahalle delikanlısı olarak tanır. Oysa Kertenkele ona tarihten, edebiyattan söz etmek ister. Ona kertenkelelerin nişan yüzükleri olabileceği gibi kendisinin de kitap okuyabileceğini anlatmak ister.</p>

  <p class="normal">“Biz minnacık tanrılarız”<sup class="calibre3"><a href="../Text/sozdenyaziya_split_258.html#footnote-915-236" id="footnote-915-236-backlink">[236]</a></sup> (105) derken kendini hayatının seyrini değiştirmeye muktedirmiş gibi hisseder. Kâğıt ve mürekkebe sahip olmakla Tanrı olmayı bir gören Kertenkele, yazgısını değiştirmeyi ister. Özgürlük ve yaratıcılık arzusuyla, oyunları ve düşleri sayesinde yoksullukla baş ederken, bir taraftan yine onlar sayesinde varlığını yenileme yolundadır Kertenkele. <span class="ideitalik">Eski Dostum Kertenkele</span> onun alın yazısını bozma çabasının anlatısıdır.</p>
</body>
</html>
