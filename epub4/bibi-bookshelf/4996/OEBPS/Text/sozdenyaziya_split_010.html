<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sozdenyaziya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_9">Şehre İnen Tanrılar:<br class="chapter" />
  &nbsp;&nbsp;&nbsp;Necatigil’in Şiirlerinde “Küçük İnsan” Mitosu</h1>

  <p class="normal2">Kabil Demirkıran<sup class="calibre3"><a href="../Text/sozdenyaziya_split_181.html#footnote-915-159" id="footnote-915-159-backlink">[159]</a></sup></p>

  <p class="normal">Behçet Necatigil’in ilk şiir kitabı olan <span class="ideitalik">Kapalı Çarşı</span> (1945), “Yaşamak azaptır çok zaman...” dizesiyle başlar. Şair, bir bakıma, sonraki şiir kitaplarının da temel izlekleri hâline gelecek olan iç sıkıntısı, yabancılaşma, kaçış, ölüm gibi duyguların ilk ipuçlarını bu dizeyle vermiş olur. Nitekim, yıllar sonra sanat anlayışını açıkladığı bir söyleşide de “Yel Değirmenleri” şiirinin bu ilk dizesine atıfta bulunma gereği duyacaktır: “Bu bir ruh yapısı sorunudur, sonucudur. Ben ilk kitabıma o mısrayla başlarken elbet bilemezdim değişmez doğrultunun bu olacağını, olduğunu. Belki bir tesadüfün yüze çıkardığı, demek ki bilinçaltında vardı, yeşerdi, kök saldı.”<sup class="calibre3"><a href="../Text/sozdenyaziya_split_182.html#footnote-915-160" id="footnote-915-160-backlink">[160]</a></sup></p>

  <p class="normal">“Yaşamak azaptır çok zaman...”, Necatigil’in pek çok şiirinde “şehir”, “sokak”, “ev” gibi kavramlarla birlikte, mekân düzleminde anlam boyutunu genişletir ve ünlü dilbilimci Riffaterre’in deyimiyle bir tür matrise, yani şiirde söylenmeyen ancak ima edilen söze dönüşür.<sup class="calibre3"><a href="../Text/sozdenyaziya_split_183.html#footnote-915-161" id="footnote-915-161-backlink">[161]</a></sup></p>

  <p class="normal">Necatigil’de “yaşama azabı” neden kaynaklanmaktadır? Kuşkusuz bu olgu, bir varoluş muhakemesinin sonucudur. “Yaşama azabı”, şairin ifadesiyle “dar çağlarda yaşama zorluğu” nun insanda uyandırdığı bir duygudur. Ünlü Fransız yazar Edgar Morin’in büyük ilgiyle karşılanan <span class="ideitalik">Aşk, Şiir, Bilgelik</span> adlı yapıtındaki şu tespitleri, konumuza ışık tutabilecek niteliktedir:</p>

  <p class="indentmetin">(...) Bu yüzyılın sonuna damgasını vuran başka bir olay daha vardır: Yeryüzünde selamet fikrinin yok edilmesi ya da daha ziyade yok olması. Tarihsel evrimin otomatik olarak ilerlemeyi teminat altına aldığına inanılmıştır. Bilimin ancak ilerletici olabileceği, sanayinin ancak yarar getirebileceği, tekniğin ancak iyileştirmeler getirebileceği sanılmıştır. Tarih yasalarının insanın serpilip gelişmesini garanti ettiği zannedilmiş ve bu temelde, selametin, yani dinlerin gökyüzünde vaat ettikleri mutluluk hükümdarlığının yeryüzünde kurulabileceği zannedilmiştir. Oysa bugün, selamete yeryüzünde ulaşılabileceği fikrinin çöküşüne tanık oluyoruz...<sup class="calibre3"><a href="../Text/sozdenyaziya_split_184.html#footnote-915-162" id="footnote-915-162-backlink">[162]</a></sup></p>

  <div class="clrb"></div>

  <p class="normal">Morin’in gözünde modern çağın insanı, gün boyu yaşadıklarıyla sisli bir gecede belirsiz maceralara doğru sürüklenen bir yolcuyu andırır. Franz Kafka, Albert Camus ve Jean Paul Sartre gibi varoluşçu yazarlar, bu çağda insanın varlığını sürdüreceği toplumsal ve fiziksel çevreyi yapıtlarında çok önceden betimlemişlerdir. Böyle bir çevrenin başat özelliği, kaotik olmasıdır. Kaotik bir ortamda bulunmak, haz duygusuna eğilim gösteren insan ruhu için, hiç kuşku yok ki, büyük bir acı kaynağıdır. Ancak bu acı, kimi varoluşçular gibi, Necatigil’i yaşamın anlamsızlığına ve yokluk düşüncesine götürmeyecektir:</p>

  <p class="indentmetin">Suçtur uzun yaşamak</p>

  <p class="indentmetin">İntihar</p>

  <p class="indentmetin">Batı için geçerli...<sup class="calibre3"><a href="../Text/sozdenyaziya_split_185.html#footnote-915-163" id="footnote-915-163-backlink">[163]</a></sup></p>

  <div class="clrb"></div>

  <p class="normal">Necatigil’in bu bakış açısı, Batının yaşama dair kimi zaman hiçlikçiliğe varan isyanına karşı Doğunun mütevekkil, dingin, teslimiyetçi felsefesine sığınışında kendini gösterir. Şair, “Sahipsiz Gölge” başlıklı şiirinde, insan yaşamını cehenneme çeviren tatmin edilemez ihtirasların, sonu gelmez kavgaların ve daha çok para kazanma hırsının boş olduğunu söylerken yönünü 13. yüzyılın iki ünlü mutasavvıfına, Âşık Paşa ve Yunus Emre’ye doğru çevirecektir.</p>

  <p class="normal">Hayatı ızdırap olarak görmek, gerek Doğunun gerekse Batının mistik, dinsel ve felsefi sistemlerinde rastlayabileceğimiz bir yaklaşım biçimidir. Sözgelimi Budizm, insanın ihtiraslarına gem vurabildiği takdirde bu ızdıraptan uzaklaşacağını ve mutlak gerçeklik olan Nirvana’ya ulaşabileceğini söyler. Istırabın nedenlerinden bir diğeri ise ölüm korkusudur. “Ölümden ne korkarsın/Korkma ebedi varsın.”<sup class="calibre3"><a href="../Text/sozdenyaziya_split_186.html#footnote-915-164" id="footnote-915-164-backlink">[164]</a></sup> diyen Yunus Emre, ölüm olgusuyla hiçleşen yaşamı boşluktan, karmaşadan ve bitmez tükenmez acıların kaynağı olmaktan çıkarmış olur. Bu mistik-dinsel bakış açısı, aynı zamanda insanı varlığın bilincine ulaştıran son noktaya da işaret eder. “Varoluş” kavramını zaman dolayımında irdeleyen ünlü Alman felsefeci Heidegger de ölüm düşüncesinin, insanın konumunu ve yaşamın anlamını kavramada büyük rol oynadığını vurgulamıştır.<sup class="calibre3"><a href="../Text/sozdenyaziya_split_187.html#footnote-915-165" id="footnote-915-165-backlink">[165]</a></sup></p>

  <p class="normal">Hâlbuki modern çağ, yukarıda Morin’in de ifade ettiği gibi, mistik ve dinsel sistemlerden yola çıkılarak yeryüzünde mutluluk hükümdarlığının kurulabileceği düşünü büyük ölçüde boşa çıkarmıştır. Çağımızda, özellikle büyük kentlerin boğuştuğu yoksulluk, işsizlik, sanayileşme, çevre kirliliği, nüfus artışı, terör gibi sorunlar, modern insanı pek çok değere yabancılaştırmıştır. Bilgi bombardımanı altında gerçekliğin farklı yüzlerini ve bir o kadar da bilinmezliğini keşfeden insanoğlu, çağın karmaşası içerisinde yuvarlanıp gitmekte ve dev metropollerde âdeta şuursuzca savrulan bir imge, bir seyir nesnesi hâline dönüşmektedir. Kimi zaman Doğunun mütevekkil felsefesinden medet uman Behçet Necatigil’e gelince; o, bir kentli olarak yaşadığı çağın “çiğliği”ni kabullenmekle birlikte, böyle bir çağda yaşıyor olmanın azabını da tadan bir şair kimliğiyle karşımıza çıkmaktadır. Kaotik bir ortamda yani şehirde var olmak, yaşama azabının en büyük nedeni hâline gelmiştir.</p>

  <p class="normal">Yukarıda, Necatigil’in şiirlerinin matrisi olarak nitelendirdiğimiz “Yaşamak azaptır çok zaman...” dizesi, şairin bu duyguyu aktarırken sıkça başvurduğu mitolojik söylencelerin de bir açılımı gibidir. Bilindiği gibi mitoslar, doğa güçlerinin kişileştirilmesi, canlı varlıklar ya da tanrılar hâlinde tasarlanması sonucu ortaya çıkarlar. Destan kahramanları ve tanrılar, taşıdıkları sezgi gücü ve yer yer insan yaratılışına özgü zaaf ve tutkularıyla yeraltı ve yerüstü mücadelelerinin ana karakterleri hâline gelirler. Mitolojik karakterler, ister insan ister Tanrı olsun, birbirlerine karşı giriştikleri adaletsiz mücadelelerde yenilir, cezalandırılır ve acı çekerler. Bu da onları sonsuza dek sürüp gidecek bir trajedinin odağı hâline getirir. Azap, yaşanan trajedinin ana duygusudur.</p>

  <p class="normal">Yaşama azabı etrafında şekillenen hüzün, ölüm, isyan, kaçış, yabancılaşma gibi pek çok duygu, insan gerçeğini yakalamada Necatigil açısından büyük önem taşır. Şair, şiirlerinde neden bu kadar çok mitolojik kavram ve karaktere yer verdiği sorusunu yanıtlarken “asli kaynak” dediği, insanın değişmez özüne vurgu yapar:</p>

  <p class="indentmetin">Siz alırsınız eski bir mitosu, bugünün yaşanan çok farklı, bireyi ezen, ‘beni bana bırakmayan’, bana geniş zaman vermeyen, beni değil maveradan, değil Tanrı’dan, kendimden bile koparan, bana içimi dinleme fırsatını bile çok gören çağın şartlarıyla bir araya getirirsiniz, işte o zaman, asli kaynağı günün şartlarına ayarlamak olur. Ben böyle düşünüyorum...<sup class="calibre3"><a href="../Text/sozdenyaziya_split_188.html#footnote-915-166" id="footnote-915-166-backlink">[166]</a></sup></p>

  <div class="clrb"></div>

  <p class="normal">Sonuçta, modern insanın yaşadıklarıyla eski çağlarda kahramanlaştırılan ya da Tanrılaştırılarak Olympos dağının tepesine çıkartılan ya da Tanrıların gazabına uğrayarak cezalandırılan karakterlerin yaşadıkları birbirinden çok da farklı değildir. Mitoslar, her ne kadar bugün için dinsel niteliklerini yitirmiş olsalar da, insanlığın ortak bilincini, ölüm ve sonsuzluk gibi ebedi korku ve özlemlerini yansıtırlar. Necatigil, mitolojiye atıfta bulunarak, kendi ifadesiyle “sinemadaki plan kaydırması gibi”<sup class="calibre3"><a href="../Text/sozdenyaziya_split_189.html#footnote-915-167" id="footnote-915-167-backlink">[167]</a></sup> bir tür zaman kaydırması yapmış olur ve geçmişten bugüne, bugünden geçmişe yaptığı yolculuklarla insanda değişmeyen gerçeği arar. Bu arayış, “büyük kent imgesi”nin kuşatması altında gittikçe silikleşen, parçalanan, kimliksizleşen, yaşadığı ortama ve çağa yabancılaşan bireyin de arayışıdır.</p>

  <p class="normal">Necatigil, ilk kitabındaki şiirlerden itibaren doğrudan ya da dolaylı olarak mitolojik kavram ve karakterlere yer verir. Yaşama azabının, Hz. İsa’yı anımsatan çarmıh ve çivi gibi kavramlarla yoğun biçimde anlatıldığı “Hâltercemesi” adlı şiirinin bir yerinde, “Bir sır gibi ele verdi beni/Kuyularda kamışlar<sup class="calibre3"><a href="../Text/sozdenyaziya_split_190.html#footnote-915-168" id="footnote-915-168-backlink">[168]</a></sup> dizeleri dikkat çeker. Bu dizeler bizi Phrygia kralı Midas’ın hikâyesine götürür. Bilindiği üzere, Eski Yunan’da hasat, sağlık, kehanet ve sanat tanrısı olan Apollon ile çobanların tanrısı Pan arasındaki bir müzik yarışmasında Pan’ın tarafını tutan Midas, Apollon tarafından cezalandırılmış ve kulakları eşek kulağına dönüştürülmüştür. Midas, bu ayıbını sır gibi saklamış, yalnızca berberine söylemiştir. Ancak sır tutmanın ağırlığını taşıyamayan berber, biraz olsun rahatlayabilmek için, toprağa kazdığı bir çukura bu sırrı fısıldamış; bir süre sonra, çukurun açıldığı yerde sazlar bitmiş ve rüzgâr sazları kımıldattıkça Midas’ın sırrını duymayan kalmamıştır.<sup class="calibre3"><a href="../Text/sozdenyaziya_split_191.html#footnote-915-169" id="footnote-915-169-backlink">[169]</a></sup> Şiirde, yılların çarmıhında hem ruhen hem de bedenen yıprandığını anlatan şair, Midas’a gönderme yaparak, geçmişte yaşadığı ve sır gibi sakladığı acıların açığa çıktığını söylemekte ve gecenin gizleten karanlığından medet ummaktadır.</p>

  <p class="normal">Yine ilk kitabında yer alan “Kır Şarkısı”<sup class="calibre3"><a href="../Text/sozdenyaziya_split_192.html#footnote-915-170" id="footnote-915-170-backlink">[170]</a></sup> adlı şiirde ise dağlık Arkadia’da küçükbaş hayvanların ve çobanların tanrısı Pan karşımıza çıkar. Pan, tabiatın canlılığını simgeleyen ve belden aşağısı keçiye benzeyen tanrıdır. Kaval çalar, su perilerinin peşine düşer; insanların ve hayvanların uyuduğu ıssız ve kızgın yaz öğlelerinde beklenmedik gürültüler koparır.<sup class="calibre3"><a href="../Text/sozdenyaziya_split_193.html#footnote-915-171" id="footnote-915-171-backlink">[171]</a></sup> Necatigil de, pek çok şair gibi, tabiatı kentteki yaşam mücadelesinin verdiği sıkıntılardan bir kaçış yeri olarak düşünmüştür. Tabiat, insana kendi kendini dinleme ve yalnızlaşma olanağı sunar. Gittikçe kalabalıklaşan ve evlerin neredeyse iç içe geçtiği kentlerde sıkılan, bunalan insan, kendisini tabiatın kucağına atar. Orada kırsalın dinginliği yani Pan’ın ılık teneffüsü duyulmaktadır.</p>

  <p class="normal">Necatigil, bu şiirden on sekiz yıl sonra yazdığı “Panik”te,<sup class="calibre3"><a href="../Text/sozdenyaziya_split_194.html#footnote-915-172" id="footnote-915-172-backlink">[172]</a></sup> eski çağların bu neşeli tanrısını kırsal alandan kente indirecektir. Pan, artık göç, yoksulluk, işsizlik, savaş korkusu, ırkçılık ve suç oranlarındaki artış gibi sorunlarla boğuşan bir çağda, dev kentlerin ortasında paniktedir ve modern kentli insanın azabını duymaktadır:</p>

  <p class="indentmetin">Değil yalnız yazların kızgın sıcaklarında</p>

  <p class="indentmetin">Hemen her gün hele büyük kentlerde.</p>

  <p class="indentmetin">Bulvarları tarıyor, hain gülüşleri sessiz.</p>

  <p class="indentmetin">Pan’la karşı karşıya, gözleri kararıyor</p>

  <p class="indentmetin">Katı cıvık asfaltta yalın ayak bir işsiz.</p>

  <p class="indentmetin">&nbsp;</p>

  <p class="indentmetin">Yoksullar, açlar, hastalar sürünürken</p>

  <p class="indentmetin">Kentlerin göbeğinde, kuytu köşelerinde;</p>

  <p class="indentmetin">Hıncını alamamış sanki insanlardan</p>

  <p class="indentmetin">Uygarlığı zalim, daha da azıtıyor</p>

  <p class="indentmetin">Atom bombalarında, uzay füzelerinde.</p>

  <div class="clrb"></div>

  <p class="normal">Şairin “Tırpan”<sup class="calibre3"><a href="../Text/sozdenyaziya_split_195.html#footnote-915-173" id="footnote-915-173-backlink">[173]</a></sup> adlı şiiri de doğa kültüründen kent kültürüne geçişin etkilerini yansıtır. Kentlerde artık boş arsalar kalmamıştır. Doğanın insana verdiği genişlik hissini dev metropollerde duyabilmek mümkün değildir. Şair, şiirinin sonunda tarım kültürünü imleyen “tırpan” sözcüğüyle oynayarak hem bu kültürün yok olduğuna işaret eder hem de Pan’a gönderme yapar: Biçilmemiş ekinler yerde/Kırılmış- - tır / pan.</p>

  <p class="normal">“Kış Filesi”nde<sup class="calibre3"><a href="../Text/sozdenyaziya_split_196.html#footnote-915-174" id="footnote-915-174-backlink">[174]</a></sup> ise, çobanların cenneti olarak tasvir edilen Peloponnesos, yani Mora yarımadasının ortalarındaki dağlık bölge Arkadia karşımıza çıkar.<sup class="calibre3"><a href="../Text/sozdenyaziya_split_197.html#footnote-915-175" id="footnote-915-175-backlink">[175]</a></sup> Pazar alışverişine çıkan anlatıcı, satın alacağı yiyeceklerin adlarını bir tekerlemeye dönüştürerek aklında tutmaya çalışırken, etrafını da gözlemlemektedir. Yeşilliklerin azaldığı, sıkışık evlerin olduğu tozlu sokaklardan geçerken, kendini bir anda Pan’ın doğum yeri ve birçok mitolojik kahramanın yurdu Arkadia’da bulur. Bu, kentten kaçıp gitme arzusunun ve özgürleşme arayışının ifadesidir. Bu arzu ve arayış, Necatigil’in pek çok şiirinde kendisini göstermektedir.</p>

  <p class="normal">Modern zamanlardaki aşkların, aldatmacaların, kaçamakların ele alındığı “Kuğulu Göl”<sup class="calibre3"><a href="../Text/sozdenyaziya_split_198.html#footnote-915-176" id="footnote-915-176-backlink">[176]</a></sup> adlı şiirde Yunan tanrılarının en güçlüsü olan Zeus ve onun kıskançlığıyla tanınan karısı Hera’ya göndermeler vardır. Zeus’un bazı çapkınlık maceralarını anımsatan şair, bir yerde “Bilsek öncekiler de bizim gibi miydiler?” sorusunu sorarken, aslında insanoğlunun varoluşundan bu yana değişmeyen zaaf ve tutkularını sorguluyor gibidir.</p>

  <p class="normal">Şiirde, Zeus’un, karısı Hera’yı nasıl aldattığı gözler önüne serilirken, her kaçamakta yakalanma korkusunun ve pişmanlığın egemen olduğu kalabalık kentlerin çağına geçişin sıkıntısı da açığa vurulur.</p>

  <p class="indentmetin">Hangi gizli ay ışığı bazı gecelerde</p>

  <p class="indentmetin">Yükseltir denizleri yatak kıyılarına</p>

  <p class="indentmetin">İkili dilekleri kamçılar ılık su</p>

  <p class="indentmetin">— Haydi, gel!</p>

  <p class="indentmetin">Sonra aynı anda beraber, haydi!</p>

  <div class="clrb"></div>

  <p class="normal">dizeleriyle anlatılan gece saatleri, artık bu tür tutkulu buluşmaların değil, modern çağla birlikte gelen sıkıştırılmışlık duygusunun ağır bastığı zaman dilimleridir.</p>

  <p class="normal">“Sahipsiz Gölge”de<sup class="calibre3"><a href="../Text/sozdenyaziya_split_199.html#footnote-915-177" id="footnote-915-177-backlink">[177]</a></sup> bir diğer mitolojik karakter Tantalos karşımıza çıkar. Hırslar da boşuna/Paralar da, kavgalar da boşuna dizeleriyle dünyanın geçiciliğine dikkat çeken şair, arzuların tatmin edilememesi ve bunun sonucunda insanın yaşadığı “eksiklik” duygusunu ele alır. Tantalos, âdeta bu tatminsizliğin ve arzulanan şeylere erişememenin bir simgesidir:</p>

  <p class="indentmetin">Vurur yolda giderken.</p>

  <p class="indentmetin">Ve durgun en şen sofralarda bile.</p>

  <p class="indentmetin">Tantalos’un dalları gibi gece yarısı</p>

  <p class="indentmetin">Çekilir geriye uykular insafsız.</p>

  <div class="clrb"></div>

  <p class="normal">Sipylos dağı eteklerinde yaşayan kral Tantalos, tanrıların sofra arkadaşıdır. Tanrılar tarafından ona anlatılanları yeryüzündeki dostlarına söylemekle kalmamış, tanrıların dünyada yaşananlardan haberdar olup olmadıklarını sınamaya da kalkışmıştır. Oğlu Pelops’u kesip tanrılara yemeleri için getiren Tantalos, bu cüretkâr tavrından dolayı ağır bir cezaya çarptırılmıştır. Yeraltı Ülkesi’nde, suyun çene hizasına kadar ulaştığı bir gölde kalacaktır. Başının üstünde yemişli dallar sarkmasına rağmen Tantalos, burada sonsuza dek aç ve susuz kalmaya mahkûmdur. Çünkü ne zaman yemişlere uzanmak istese dallar geri çekilir, ne zaman su içmek için eğilse sular yok olur. Dünya nimetlerinin içinde, o nimetlerden mahrum kalma cezasına çarptırılmıştır.<sup class="calibre3"><a href="../Text/sozdenyaziya_split_200.html#footnote-915-178" id="footnote-915-178-backlink">[178]</a></sup></p>

  <p class="normal">Necatigil bu şiirinde, dünyada daha çok kazanma hırsıyla bu hırsı tatmin edememe gerçeği arasında sıkışıp kalmış ve bu nedenle huzuru kaçmış trajik bir karakter olarak görmektedir insanı. Bu noktada, Doğunun, dünyevi arzuları boş ve anlamsız sayan mütevekkil felsefesi şairin imdadına yetişecektir. Şiirde 14. yüzyıl mutasavvıflarından Âşık Paşa’ya atfedilen “Acı dirliğim isteyen/Tatlı dirilsin dünyada” dizeleriyle,<sup class="calibre3"><a href="../Text/sozdenyaziya_split_201.html#footnote-915-179" id="footnote-915-179-backlink">[179]</a></sup> aynı yüzyılda yaşamış Yunus Emre’nin “Bir hastaya vardın ise/Bir yudum su verdin ise” dizeleri dikkat çekmektedir. Bu dizelerde, tasavvufun temel ilkelerinden olan, dünyanın faniliğini ve ölümü düşünerek kendini boş hırslara kaptırmama ve kötülüğe iyilikle karşılık verme anlayışı ön plana çıkmaktadır.</p>

  <p class="normal">Necatigil, “Seni”<sup class="calibre3"><a href="../Text/sozdenyaziya_split_202.html#footnote-915-180" id="footnote-915-180-backlink">[180]</a></sup> şiirinde bu kez dolaylı bir şekilde, Tantalos’a atıfta bulunur. Şiirde, insanlar arasında zamana ve mekâna bağlı olarak kurulan ilişkilerin geçiciliği ve unutuluş temaları işlenir. Bireysel ilişkilerde gittikçe kaybolan, erişilemeyen, eksik bırakılan ve tatmin olunamayan şeylerden yakınma vardır:</p>

  <p class="indentmetin">Dallar bahçendeydi, uzaklara çeken şey</p>

  <p class="indentmetin">Belki geciken şey</p>

  <p class="indentmetin">Şimdi başkasın dalar</p>

  <p class="indentmetin">Birden durdurur seni.</p>

  <div class="clrb"></div>

  <p class="normal">Ancak yukarıdaki dizelerde, yakınma, yerini bir anlamda kabullenişe bırakmıştır. Artık hayata ve insanlara ilişkin birtakım beklentiler, dünyada görmüş geçirmiş ve sıkılmış şairden çok başkaları için geçerli gibidir. Yemişleri arzulamanın devri sona ermiştir. Tantalos, burada da peşinden koşulan, ancak tatmin edilemeyen arzuların simgesi hâline gelmektedir.</p>

  <p class="normal">Çevremizdeki insanların suskunluğumuz karşısında bize ilişkin yaptıkları temelli temelsiz yorumları hatırlatan, toplumda yaşadıkça iğneleyici sözlerden ve meraklı gözlerden kurtulamayacağımız gerçeğine parmak basan “Derler” adlı şiirde</p>

  <p class="indentmetin">Çıkar düze çelme çevrilir yolunuz</p>

  <p class="indentmetin">Anlatmak zor</p>

  <p class="indentmetin">Gerilerde bir yerde</p>

  <p class="indentmetin">Çok oluyor.<sup class="calibre3"><a href="../Text/sozdenyaziya_split_203.html#footnote-915-181" id="footnote-915-181-backlink">[181]</a></sup></p>

  <div class="clrb"></div>

  <p class="normal">dizeleriyle birbirinin önüne engeller çıkaranların var olduğu bir düzen eleştirilir. Toplumda gözetleyen, denetleyen, yargılayan ve engelleyen mekanizmalar mevcuttur. Böyle sıkıştırılmış bir yapı içerisinde “düze çıkmak”, huzur bulmak olası değildir. Yukarıdaki dizeler, dolaylı bir şekilde, Yunan mitolojisinde adı geçen Sisyphos’un başına gelenleri bize anımsatır. Sisyphos, Zeus’un işine burnunu soktuğu için cezalandırılan Korenthos kralıdır. Öldükten sonra, öbür dünyada yuvarlak bir kayayı yokuş yukarı, bir tepeye çıkarmak zorundadır. Kaya, tepeye çıkacağı sırada ansızın aşağı yuvarlanacak ve Sisyphos, tam “Düze çıktım.” derken aynı işi tekrarlamak durumunda kalacak ve bu sonsuza dek sürüp gidecektir.<sup class="calibre3"><a href="../Text/sozdenyaziya_split_204.html#footnote-915-182" id="footnote-915-182-backlink">[182]</a></sup> Şiirdeki bu kısır döngü, insanların birbirini çelmelediği bir toplumsal düzende, bireyin yaşama azabını çoğaltan nedenlerden biri olarak sunulmaktadır.</p>

  <p class="normal">Necatigil’in şiirlerinde mitolojik kavram ve karakterlere yaptığı göndermeler bunlarla sınırlı değildir. Ölüler dünyasının tanrısı Hades, aşk ve güzellik tanrıçası Venüs, ırmak perilerinden birinin aşkına karşılık vermediği için tanrılar tarafından cezalandırılan Narkissos, küllerinden yeniden doğan Kaknus ya da Phoenix, insanın değişmez gerçeğini arayışta şaire eşlik ederler. Şair, burada değinme imkânı bulamadığımız halk hikâyelerine, masallara, destanlara, evliya menkıbelerine ve kutsal kitaplarda geçen kıssalara yaptığı göndermelerde de aynı amacı güder.</p>

  <p class="normal">Devasa iş merkezleri ve yeşilliğe inat çoğalan betonarme yapılarıyla büyük kentler... Caddelerinde akıp giden taşıtlarla ve insanı yutan kalabalıklarla âdeta ürkütücü bir canavara dönüşen, bireyi acımasız bir yaşam mücadelesi içerisine sokan, kimi zaman ödüllendirip çoğu kez cezalandıran ve bir bakıma Olympos’un tanrılarını andıran büyük kentler... Olympos’tan inen Pan’ların bile paniklediği, tanrısal güçlerini yitirerek sıradanlaştıkları ve küçük insanlardan ayırt edilemez hâle geldikleri büyük kentler... Necatigil’in şiiri, işte bu büyük kentlerin küçülttüğü insanların anlatısıdır.</p>
</body>
</html>
