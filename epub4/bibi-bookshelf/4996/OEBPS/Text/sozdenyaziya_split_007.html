<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sozdenyaziya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_6">Fuzûlî’nin <span class="ideitalik">Leyla ve Mecnûn</span>’unda Poetik Ses</h1>

  <p class="normal2">Tamer Kütükçü<sup class="calibre3"><a href="../Text/sozdenyaziya_split_091.html#footnote-915-69" id="footnote-915-69-backlink">[69]</a></sup></p>

  <p class="normal">Anlatıbilimin önde gelen kuramcılarından Susan Sniader Lanser, anlatılarda “ses”in işlevini sorguladığı çalışması <span class="ideitalik">Fictions of Authority</span>’de, sesi, metinsel otoriteyi kuran en temel unsurlardan biri olarak kabul eder. Ses, metinsel otoriteyi inşa ederken, anlatı içindeki ağırlıkları ve öncülleri belirler, böylece söylemin ve duygunun yapılandırılmasını sağlar.<sup class="calibre3"><a href="../Text/sozdenyaziya_split_092.html#footnote-915-70" id="footnote-915-70-backlink">[70]</a></sup> Şu hâlde, bir anlatıda “sesin kurgulanışı”, o metnin söylemsel/duygusal değerlerinin oluşumunda göz ardı edilmemesi gereken önemli bir kriterdir. Ne yazık ki, bizde gerek modern Türk edebiyatı, gerekse klasik edebiyat metinlerinin incelenmesinde, ses unsurunun kullanımı üzerinde kapsamlı/ayrıntıcı değerlendirmeler yapılmamıştır. Oysa bu değerlendirmeler yapılmaksızın, metinsel otoriteyi saptamak ve metnin ürettiği söylemsel/duygusal öğeleri bir bütün olarak ortaya koymak olası değildir. Belki bu nazarla, metinleri yeniden incelemek gerekecektir. Nitekim Türk mesnevi anlatı geleneğinin başlıca örneklerinden Fuzûlî’nin <span class="ideitalik">Leylâ ve Mecnûn</span>’unu da bu bağlamda incelemek, bizi metinsel söylem/duygu ile ilgili yeni bulgulara götürebilir. İşte bu makalede, öyküyü aktaran dıştaki anlatıcının sesinin yanı sıra ana kahramanlara, ikincil kişilere ve bazı monologlara ait “iç sesler” ile özellikle Mecnûn ve Leylâ dilinden söylenmiş gazellerde duyulan “poetik sesin” incelemesi yapılacaktır.</p>

  <p class="normal">Aslen Arap edebiyatında anonim bir eser olarak doğmuş olan “Leylâ ve Mecnûn” hikâyesi, Arap ve İran edebiyatları yolunu izleyerek, bu iki edebiyatta pek çok şairin yapıtına kaynak metin oluşturduktan sonra, Anadolu sahasına da girmiş ve burada da seçkin örneklerini vermiştir.<sup class="calibre3"><a href="../Text/sozdenyaziya_split_093.html#footnote-915-71" id="footnote-915-71-backlink">[71]</a></sup> Bunların belki de en çok bilineni ve rağbet göreni Fuzûlî’nin <span class="ideitalik">Leylâ ve Mecnûn</span>’udur. Eser, klasik bir mesnevi tarzında yazılmışsa da, lirik üslubu, Azeri Türkçe’sinin söyleyiş özelliklerini barındıran dili, Leylâ ve Mecnûn dilince söylenmiş gazellerle zenginleştirilmiş anlatısıyla benzerlerinden ayrılır. Eserin daha yazıldığı tarihlerde büyük ilgi görmüş olduğu, yurt içi ve yurt dışı muhtelif kütüphanelerde bulunan çok sayıda yazmasından anlaşılmaktadır. Ayrıca mesnevinin Tebriz ve Taşkent’te basılmış nüshaları da mevcuttur. Yeni harflere birçok defa aktarılan, sayısız araştırmaya konu olan mesnevi, bugüne değin pek üzerinde durulmamış anlatım ve ses özellikleri açısından da incelenmeye değer bir metin ortaya koyar. Anlatı, çok genel bir bölümlemeyle üç ana katmandan oluşur:</p>

  <p class="normal">1- Dibâce (önsöz), münâcat, kaside, eserin telif sebebi ve hâtime (sonsöz) gibi bölümlerin yer aldığı dıştaki anlatı: A- anlatısı.</p>

  <p class="normal">2- Leylâ ve Mecnûn’un asıl hikâyesinin aktarıldığı bölüm: B- anlatısı.</p>

  <p class="normal">3- Leylâ ve Mecnûn dilinden aktarılmış gazeller: C- anlatısı.</p>

  <p class="normal">Bununla beraber, anlatı genelinde sesin kullanımı, üç katman içinde incelenemeyecek derecede karmaşıktır. Belki ilk iki bölüm içindeki yapılanmaları genel bir bakış açısıyla inceledikten sonra özellikle poetik sesin yapılandırıldığı C- anlatılarını mercek altına almak yerinde olacaktır.</p>

  <p class="normal3">A- Anlatılarında Ses</p>

  <p class="normal">Bir çerçeve anlatı olarak asıl hikâyeyi kuşatan A- anlatısında ses, ağırlıklı olarak ve beklendiği üzere dıştaki anlatıcıya aittir. Bununla beraber, ses özellikleri üzerinde derinlemesine düşünüldüğünde yine de bazı ayırıcı hususiyetlerin varlığı dikkat çeker. Sözgelimi “Dibâce” bölümünde ses, çok yalın bir “müellif” karakteristiği gösterir. Ses, doğrudan bir yazma edimi öncesindeki yazarın sesidir ve eserini yazabilmek adına Tanrı’dan “lütuf” istemektedir. Yardım dileğine bağlı olarak, “otoritesi” hayli düşük bir sestir bu.<sup class="calibre3"><a href="../Text/sozdenyaziya_split_094.html#footnote-915-72" id="footnote-915-72-backlink">[72]</a></sup> Oysa aynı anlatıcı “Allah’a Yakarış” bölümünde birdenbire bu yardım dileyen müellif karakteristiğinden arınır ve âdeta kutsal kitapların söylemini andıran bir sese bürünür.<sup class="calibre3"><a href="../Text/sozdenyaziya_split_095.html#footnote-915-73" id="footnote-915-73-backlink">[73]</a></sup> Bu, otoritesi hayli kazanımlı, âdeta Tanrısal ses, ilginçtir, bir müddet sonra, yerini yeniden son derece otorite kaybına uğramış, tam aksi bir karakteristikteki sese bırakır.<sup class="calibre3"><a href="../Text/sozdenyaziya_split_096.html#footnote-915-74" id="footnote-915-74-backlink">[74]</a></sup></p>

  <p class="normal">Metnin bu bölümünde ses, aynı anlatıcıya ait olduğu hâlde, niçin kendi içinde farklı otorite kazanımları göstermekte, farklı karakteristikler çizmektedir? İki farklı ses aktarımına dayalı bu yönlendirmenin, bir bakıma eserin ön söylemini temsil edecek bir ikili karşıtlık kurduğu ileri sürülebilir: Tüm güzellikler ve de aşk Allah’tandır ve aslolan, yüce olan O’dur. Sanat eseri ise bunu, tüm âcizliğiyle, bir nebze de olsa anlatma gayreti ve umudundan öte bir şey değildir.<sup class="calibre3"><a href="../Text/sozdenyaziya_split_097.html#footnote-915-75" id="footnote-915-75-backlink">[75]</a></sup> Anlatıcı bu düşüncenin altını çizdikten sonradır ki, asıl öyküye geçer ve Leylâ ile Mecnûn kıssasını anlatmaya koyulur.</p>

  <p class="normal3">B- Anlatılarında Ses</p>

  <p class="normal">Asıl kıssanın öykülendiği B- anlatılarında ise ses, diğer iç sesleri kapsayıcı bir biçimde anlatıcıya aittir ve bölümün başında öykü anlatılayan bir anlatıcı karakteristiği taşır.<sup class="calibre3"><a href="../Text/sozdenyaziya_split_098.html#footnote-915-76" id="footnote-915-76-backlink">[76]</a></sup> Daha sonra ise, sesin sık sık anlatıdaki kişilere geçtiği ve anlatı içinde farklı seslerin duyulduğu görülür. Bu seslerin metinsel otoriteye katkıları aslında başlı başına bir inceleme konusudur. Sözgelimi daha Mecnûn’un doğumunun haber verildiği bölümde Mecnûn’un iç sesinin metne yansıdığı gözlenir.<sup class="calibre3"><a href="../Text/sozdenyaziya_split_099.html#footnote-915-77" id="footnote-915-77-backlink">[77]</a></sup> Anlatıcı, kendisini aradan çekerek, kundaktaki bebeğin iç sesini metne taşımak suretiyle, her şeyden önce anlatıya kurgusal bir nitelik kazandırmaktadır. Aktarılan bir mecazdır, bir kurgudur. Sanatçı, yaşamı ya da hakikati aynıyla ortaya koyabilecek kudrette değildir. Bu, yine başta üretilen söyleme bir hatırlatma gibidir. Öykü, daha sonra ileride bir zamana sıçrar. Mecnûn şimdi büyümüş ve okula başlamıştır. Leylâ’yı işte bu okul sıralarında görüp tanıyacak ve ona aşkla bağlanacaktır. Ne var ki hiçbir şey Mecnûn’un beklediği gibi olmaz. Bu aşkın kısa zamanda dillere düşmesi üzerine Leylâ’nın annesi duruma müdahale eder.<sup class="calibre3"><a href="../Text/sozdenyaziya_split_100.html#footnote-915-78" id="footnote-915-78-backlink">[78]</a></sup> Leylâ’nın annesinin sesi, aşkın özünü idrak edemeyen geleneksel zühdi yaklaşımın söylemiyle doludur.<sup class="calibre3"><a href="../Text/sozdenyaziya_split_101.html#footnote-915-79" id="footnote-915-79-backlink">[79]</a></sup> Anlatıcı, benimsemediği ve eserinin genel felsefesine ters düşen bu muhalif düşünceyi, kendi sesinden aktarmaz, metinde –ikincil kahramanlardan biri oluşu nedeniyle– otoritesi daha zayıf bir karakterin sesine giydirir. Böylelikle ses tarafından üretilen söylemin, metnin doğal dengeleri üzerinden otorite kaybına uğramasını sağlar. Anlatının geneline hâkim olacak aşkın yüceliği olgusuna da aslında dolaylı yoldan bir katkıdır bu.</p>

  <p class="normal">Annesine yanıt veren Leylâ’nın sesi ise daha güçsüz, ancak daha içtendir.<sup class="calibre3"><a href="../Text/sozdenyaziya_split_102.html#footnote-915-80" id="footnote-915-80-backlink">[80]</a></sup> Bu içtenlik, kahramanı okura yaklaştırarak, sesin otorite kazanmasına neden olur. Anlatının daha başında, anlatıcının tavrında Leylâ’ya doğru bir eğilimin varlığı dikkat çekicidir.</p>

  <p class="normal">Buna çok benzer bir ses/otorite yapısı Mecnûn’la babası arasındaki diyaloglarda da gözlenir. Leylâ her şeye rağmen okuldan alınmıştır. Mecnûn onun hasretiyle dertlere duçar olur. Dersler artık ızdırap hâline gelir. Bunun üzerine okulu bırakır, bir gün evden de ayrılarak kendini çöllere atar. Babasının, ardına düşüp çölde onu bulmasıyla, aralarında bir konuşma gerçekleşir.<sup class="calibre3"><a href="../Text/sozdenyaziya_split_103.html#footnote-915-81" id="footnote-915-81-backlink">[81]</a></sup> Mecnûn’un babasının sesinde de bir aşka yabancılık, aşkın hâllerini bilmezlik söz konusudur. Bu, her ne kadar aşk konusunda öğütler vermeye kalksa da, aslında aşkın özünden uzak yargılarıyla, Leylâ’nın annesinin söyleminde de böyleydi. Dolayısıyla, gerek Mecnûn’un babası, gerek Leylâ’nın annesi, aşk hâlinden uzaklaştırılarak, mesele üzerindeki bilgileri daraltılmakta ve böylelikle metinsel otorite içinde söylemleri zayıflatılmaktadır. Bir zaman sonra metne sesi yansıyacak Mecnûn’un annesi de aynı aşktan uzaklaştırılmaya tâbi tutulur ve Leylâ’nın annesi ile Mecnûn’un babasında olduğu gibi, otorite yitiminden nasibini alır.<sup class="calibre3"><a href="../Text/sozdenyaziya_split_104.html#footnote-915-82" id="footnote-915-82-backlink">[82]</a></sup> Sesin otoritesini artıran etmenlerden biri karakterin metin içindeki rolüne bağlı önceliği ise, bir diğeri de karakterin o konu üzerindeki tecrübe ve bilgisidir. Bu nedenle, Leylâ’nın annesi ile Mecnûn’un anne ve babasının aşk üzerine ürettikleri söylemler, hem ikincil karakterler olmaları, hem de konuya yeterince vâkıf olamamaları gibi iki ayrı etmence ötelenir. Oysa Mecnûn’un, bu sözlere verdiği yanıt, söylemsel otorite açısından çok daha kazanımlı bir yapı kurar.<sup class="calibre3"><a href="../Text/sozdenyaziya_split_105.html#footnote-915-83" id="footnote-915-83-backlink">[83]</a></sup> Mecnûn’un sesine her şeyden önce “aşkı bilmekten” ileri gelen bir özgüven hâkimdir. Babasını anlayışsızlıkla suçlamaya, aşkı bilmiyorsa, konuşmamaya davet eden, sorgulayıcı ve buyurucu bir sestir bu. Bu kriterler, sese, karakterin ana karakter olmasının yanında, bir de gücünü konuya vukufundan alan tınısal otorite kazandırmaktadır. Bu da ürettiği söylemin daha güçlü olmasını sağlar. Bir önceki diyalogda sese dayalı söylemsel otoriteyi Leylâ’nın lehine kuran anlatıcı, bu kez de Mecnûn’dan yana kurmuştur.</p>

  <p class="normal">Bu noktaya kadar sesin kullanımına dayalı otorite oluşumları ve üretilen söylemlerden ortaya çıkan bir husus dikkat çekicidir: Aslında bu bir bakıma akıl ile gönlün çatışmasıdır. Leylâ’nın annesi ile Mecnûn’un annesi ve babası, aklın, olması gerekenin peşindedirler ve gücünü bu inançtan alan bir otoriteye sahiptirler. Oysa Leylâ ve Mecnûn’un sesine hâkim olan aşktır. Onların seslerindeki otorite, “mutlak doğruya” olan vukufundan değil, her şeyin altındaki sırra yönelen derinliğinden ileri gelir. Bu nedenledir ki, görünüşte daha naif olan bu tını, anlatıcı tarafından öne çıkarılarak otorite kazanımına uğratılır. Bu, klasik Batı edebiyatındaki olgulardan ayrılan önemli bir özelliktir. Klasik tiyatroda ısrarla öne çıkarılan ve söylemine otorite yüklenen, akıl ve sağduyudur. Oysa anlatıda, anlatıcı bariz bir biçimde aklı öteleyerek aşkı temsil eden seslere otorite yüklemektedir. Üstelik bu strateji ana kahramanların karşısında konumlandırılacak olan diğer karakterlere karşı da güdülecektir. Mecnûn anne ve babasının öğütlerini dinlememiş, aksine Kabe’ye giderek aşkının daha da artması için dua etmiştir. Kendisini çöle bırakır ve hasreti içinde aşkını olgunlaştırmaya çalışır. Burada bir avcıyla karşılaşır. Geçimini sağlamak, yaşamını sürdürmek için avını vurmak zorunda olduğunu söyleyen avcının sesi yine aklın, bir bakıma “olması gerekenin” savunulduğu bir karakter özelliğindedir<sup class="calibre3"><a href="../Text/sozdenyaziya_split_106.html#footnote-915-84" id="footnote-915-84-backlink">[84]</a></sup> ve Mecnûn’un verdiği bir yanıt üzerinden üst otoritece ötelenir. Aşkın özüne inemediği için zayıflayan bir başka ses de Nevfel’e aittir. Anlatıda Leylâ ve Mecnûn’a en yakın duran, anlatıcı tarafından aşkı bildiği salık verilen ve Leylâ ile Mecnûn’u birleştirmek için Leylâ’nın ailesiyle savaşı göze alacak kadar bu vadide merhale katetmiş bu kişi bile aynı söylemsel otorite yitimine düşmekten kendini kurtaramaz. Leylâ’nın İbni Selam’la evlendirildiğini duyan Mecnûn şimdi çöllere kendini harap bir hâl içinde bırakmıştır. Buna üzülen Nevfel’in, Mecnûn’a verdiği nasihat, hayli “akılcı”dır.<sup class="calibre3"><a href="../Text/sozdenyaziya_split_107.html#footnote-915-85" id="footnote-915-85-backlink">[85]</a></sup> Leylâ ve Mecnûn’a en yakın duran karakterin sesi bile yine aklın hükmünden bütünüyle kurtulabilmiş değildir. O yüzden bu seste de, diğerleri ölçütünde olmasa bile, ötelenmenin varlığından söz edilebilir. Nitekim bu ötelenme, Nevfel’in sonradan düşünce değiştirmesi ve “güvenilir” kimliğinden yazar tarafından uzaklaştırılmasıyla daha da belirgin bir hâl alır. Öyle ki, anlatının ilerleyen bölümlerinde Nevfel, “aşk” olgusuna tanış olsa da bu duyguyu yine de bütünüyle özümseyemediğinden, sözünde durmayacak, Leylâ’nın ailesiyle yaptığı savaşı kazandığı hâlde, sevgilileri birleştirmeye yanaşmayacaktır. Bir müddet sonra, anlatıya ilginç bir karakter daha eklenir. Bu, çölde boynuna bağladığı bir zincirle bir köleyi dolaştıran ihtiyardır. İhtiyar, bir köleyi boynuna zincir bağlayarak dolaştırmak ve kendilerine acındırmak suretiyle bir oyuna soyunmakta ve insanları bu yolla kandırarak geçimini sağlamaktadır.<sup class="calibre3"><a href="../Text/sozdenyaziya_split_108.html#footnote-915-86" id="footnote-915-86-backlink">[86]</a></sup> Bu noktada, yine dünya derdinden geçememiş ve aklını insanları aldatmak adına kullanan birinin sesi ötelenerek taşınır metne. Kimi zaman da, halkın sesinin metne yansıdığı görülür. Ne var ki, sağduyuyu telkin eden ve bu özelliğiyle klasik tiyatrodaki koroyu andıran bu ses de, aşkın karşısına akl-ı selimi koymaya kalkacağından metinsel otorite tarafından dışlanacaktır.<sup class="calibre3"><a href="../Text/sozdenyaziya_split_109.html#footnote-915-87" id="footnote-915-87-backlink">[87]</a></sup> Leylâ, İbni Selam’la evlendirilmek üzeredir. Halkın sesi, Leylâ’nın acısını anlamlandırırken bile “asıl meseleye” hâkim olmaktan uzaktır. Onun anne ve babasından ayrılacağı için ağladığını düşünürler. Gerçeğe olan bu vâkıfsızlık, yine sesin otorite kaybetmesine neden olur. Leylâ ve Mecnûn arasındaki aşka hâlâ dokunabilmiş değildir haricî sesler.</p>

  <p class="normal">Anlatıda dış sesler ötelenirken, Leylâ ve Mecnûn’un sesi ise sürekli olarak öne çıkarılır. Dış seslerle olan diyaloglarında, anlatıcı tarafından her defasında cevap veren konumda tutulmak suretiyle otorite kazandırılarak daha güçlü söylem üreten başkahramanlar, aynı zamanda sahip oldukları geniş ses zamanıyla da, metne ağırlıklarını koyarlar. Bu ses zamanını artıran en önemli hususlardan biri de, gerek Leylâ, gerekse Mecnûn’un insan dışı türlü unsurlarla olan monologlarıdır. Anlatıya yer yer gerçeküstücü ve üstkurmaca havası da veren bu kurgusal öğeler, baş kahramanlara ve onların ürettikleri söyleme metinsel otorite içinde daha fazla alan yaratma imkânı sağlar. Zira bütün bu monologlarda dikkati çeken, hemen hepsinin aşk olgusu etrafında dönmesi ve her birinde aşka dair başka bir hâlin metinsel söyleme dâhil edilmesidir. Leylâ’nın <span class="ideitalik">çerâğ</span> ile olan konuşmasında “aşka düşenin aşk ateşiyle yanması ve erimesi”,<sup class="calibre3"><a href="../Text/sozdenyaziya_split_110.html#footnote-915-88" id="footnote-915-88-backlink">[88]</a></sup><span class="ideitalik">pervâne</span> ile olan konuşmasında “aşk acısıyla yaşamanın bile zevk oluşu”,<sup class="calibre3"><a href="../Text/sozdenyaziya_split_111.html#footnote-915-89" id="footnote-915-89-backlink">[89]</a></sup> ay ile olan konuşmasında “aşığın –tıpkı bir hilal gibi– aşk ateşiyle incelip âlemin avaresi hâline gelişi”,<sup class="calibre3"><a href="../Text/sozdenyaziya_split_112.html#footnote-915-90" id="footnote-915-90-backlink">[90]</a></sup><span class="ideitalik">bulut</span> ile olan konuşmasında “âşığın ayrılık acısıyla feryat edip gözyaşı dökmesinin o kadar doğal oluşu”,<sup class="calibre3"><a href="../Text/sozdenyaziya_split_113.html#footnote-915-91" id="footnote-915-91-backlink">[91]</a></sup><span class="ideitalik">deve</span> ile olan konuşmasında ise “âşık olan kişinin ihtiyarının ne denli elinden gittiği”<sup class="calibre3"><a href="../Text/sozdenyaziya_split_114.html#footnote-915-92" id="footnote-915-92-backlink">[92]</a></sup> kavramları seslendirilir ki, aşkı tanımlayan bu unsurlar, açıklayıcı bir niteliğe haiz oldukları için, yine metin içinde aşkın otoritesini güçlendiren bir söylemsel ağırlık oluştururlar. Bu durum, başından beri sağduyu, akıl ve geleneksel normlar gibi öğeleri öteleyip, aşka öncelik veren metnin ana söylemine bir başka açıdan daha katkıda bulunmakta, akıl-aşk arasındaki dengenin aşka doğru eğilmesine bir başka biçimde daha olanak sağlamaktadır. Benzeri bir otorite yapılanması, Mecnûn’un monologları için de geçerlidir. Mecnûn, <span class="ideitalik">ceylan</span> ile konuşmasında “âşığın hasretini bir şeylerle dindirme çabasını, teselli arayışını”,<sup class="calibre3"><a href="../Text/sozdenyaziya_split_115.html#footnote-915-93" id="footnote-915-93-backlink">[93]</a></sup> güvercin ile konuşmasında, “aşk derdi sıkıntısıyla bir yerde duramayışını, avare dolanıp durmayı”,<sup class="calibre3"><a href="../Text/sozdenyaziya_split_116.html#footnote-915-94" id="footnote-915-94-backlink">[94]</a></sup> zencir ile konuşmasında ise, “âşığın bağrının delik deşik oluşunu, ancak yine de sevgiliyi görmeye açılmış onlarca gözle sevgiliyi bekleme arzusunu”<sup class="calibre3"><a href="../Text/sozdenyaziya_split_117.html#footnote-915-95" id="footnote-915-95-backlink">[95]</a></sup> anıştırır. Görüldüğü üzere monologların söylemini biçimlendiren, yine aşkın hâlleridir ve metinsel otorite içinde aşkın sesinin daha fazla duyulmasına olanak sağlayan bütün bu seslenişler, otoritenin, metnin üretmeyi hedeflediği ana söylem lehinde yapılanmasına da katkıda bulunur.</p>

  <p class="normal3">C- Anlatılarında Ses</p>

  <p class="normal">Bununla beraber anlatıdaki bölümler arasında ses incelemesi bakımından en kayda değer olanı, C- anlatıları ve bu bölümdeki “poetik” sesin sorgulanmasıdır. Bu bağlamda öncelikle şu soruları sormak yerinde olabilir:</p>

  <p class="normal">1. C- anlatılarını oluşturan Leylâ ve Mecnûn dilince söylenmiş gazellerdeki şiirsel söylem dıştaki varsayılan anlatıcıya mı aittir, yoksa karakterlere mi giydirilmiştir?</p>

  <p class="normal">2. Eğer bir biçimde de olsa karakterlere giydirilme söz konusu ise, ses, karakterler arasında bir ayrım gözetmekte midir? Bir başka ifadeyle sesin, erkek ve kadın karakterler için farklı tınılara sahip olduğu söylenebilir mi?</p>

  <p class="normal">Gazelleri aktaran her ne kadar dıştaki anlatıcı ise de, eserlerin kahramanlara atfedilmesi ve her birinin onların dilince söylendiğinin haber verilmesi nedeniyle, poetik sesin aslında kahramanlara giydirilmesi yönünde bir eğilimin varlığı açıktır. Poetik seste erkek ve kadınsı tınlamaları görebilmek adına ise, sesin kullanımını üç ayrı perspektiften büyüteç altına tutmak yerinde olacaktır: 1. anlatıcı, 2. muhatap ve 3. söylemsel otorite.</p>

  <p class="normal4">1. Anlatıcı</p>

  <p class="normal">Bu, “aktarıcıya ilişkin olarak metinde hangi sesin tınladığı” meselesidir. Dolayısıyla, konu gazellerin bu bağlamdaki sorgulamaları olduğuna göre, irdelenecek kriter, Mecnûn dilinden söylenmiş gazellerde bir erkek, Leylâ dilinden söylenmiş gazellerde ise bir kadın sesinin anlatıcı konumu itibarıyla tınlayıp tınlamadığıdır. Doğrusu, gazellerde bu durum incelendiğinde, genel olarak erkek ya da kadın söylemini çok bariz bir biçimde tanımlayan ses özellikleri gözlenmez. Böyle bir ayırıma yer yermeyen, kadın ve erkek öznelerin aynı sesle gazel söyledikleri klasik Türk şiiri geleneği içinde bu, çok da beklenmedik bir durum değildir aslında. Buna karşın yine de bazı beyitlerde anlatıcıyı imleyen ses ayrıntılarının varlığından söz edilebilir. Sözgelimi Mecnûn dilinden söylenmiş gazellerin birinde şöyle bir beyit göze çarpar:</p>

  <p class="indentmetin">Belây-ı aşk u derd-i dûst terkin kılmazem ey zâhid</p>

  <p class="indentmetin">Ne müştâk-ı behiştem sen kimi ne tâlib-i hûrem<sup class="calibre3"><a href="../Text/sozdenyaziya_split_118.html#footnote-915-96" id="footnote-915-96-backlink">[96]</a></sup></p>

  <div class="clrb"></div>

  <p class="normal">Dikkat edilecek olursa, bu beyitte, “ne cennete, ne de cennetteki hurilere (ebedî güzel kadınlara) talip olduğunu” söyleyen sesin, kendi cinsiyetine ilişkin bir imi barındırdığı açıktır. Dolayısıyla bir satır arası saptaması ile Mecnûn’un sesini oluşturan anlatıcının eril karakterini ortaya koyan bir anlatıcı merkezli ses tınlamasından söz edilebilir bu noktada. Kuşkusuz bu yapılandırmayı kanonik uzlam içinde değerlendirmek ve –zaten geleneğin içinde gazellerde eril bir tını hâkim olduğu için– bunu geleneğin doğal bir yansıması olarak görmek, dolayısıyla bu noktada dıştaki anlatıcının Mecnûn’un sesine özellikle eril bir karakter giydirme endişesi taşımadığını ileri sürmek de olasıdır. Ne var ki, çok dar anlamda da olsa, Leylâ’nın sesinde duyulan kadınsı bir tını bu düşünceyi biraz sorgulanır hâle getirir:</p>

  <p class="indentmetin">Gül temennâsında derler bülbülün gavgâların</p>

  <p class="indentmetin">Çün güli gördükte kılmaz meyl bu gavgâ nedür<sup class="calibre3"><a href="../Text/sozdenyaziya_split_119.html#footnote-915-97" id="footnote-915-97-backlink">[97]</a></sup></p>

  <div class="clrb"></div>

  <p class="normal">Leylâ’nın Mecnûn’un ilgisizliğine sitemde bulunduğu bu beyitte, kendisini “gül”, Mecnûn’u ise “bülbülle” özdeşleştirmesi, kuşkusuz, kayda değerdir. Beyit, söylemsel açıdan, bir âşığın sitemini barındırmaktadır. Böyle olduğu hâlde, “bülbül” olmak istemeyen ve kendisini “gül” imgesi üzerinde tutarak sitemini kuran Leylâ’nın sesine, anlatıcısının kadın olduğunu imleyen bir tınlamanın kazandırıldığı ortadadır. Şu hâlde, genel itibarıyla olmasa bile, küçük ayrıntılar üzerinde toplanmış, erkek ve kadın anlatıcıları ayrımsayarak imleyen çift tonlu bir anlatıcı-sesi yapılandırmasından söz edilebilir bu noktada.</p>

  <p class="normal4">2. Muhatap</p>

  <p class="normal">Anlatıcı üzerinde kurulmuş böyle bir yapının varlığı, dolaylı olarak muhatap açısından da böyle bir yapılandırılmaya gidilmiş olabileceği beklentisini doğurmaktadır. Bu noktada, gazellerin nasıl bir muhataba yönelik olarak söylenmiş oldukları hususu önem kazanır. Bir başka ve daha açık bir ifadeyle, anlatıda, Leylâ’nın gazellerinin bir erkeğe, Mecnûn’un gazellerinin ise bir kadına hitap ettiğini imleyen bir ses özelliğinden bahsedilebilir mi?</p>

  <p class="normal">Bu bağlamda muhatabın tanımlandığı beyitleri incelemek akıllıca olacaktır. Kuşkusuz gazelhan çok büyük bir olasılıkla yine açıkça bir muhatap çizimine yönelmeyecektir. Bununla beraber tanımlamada öne çıkarılan öğeler, seçilen sözcüklere giydirilmiş tonlar, yine de ayrı bir ses özelliğinin inşasını sağlayabilir:</p>

  <p class="indentmetin">Mehveşümden dûstlar devrân cüdâ ister meni</p>

  <p class="indentmetin">Düşmenümdür hiç bilmen netmişem devrân ile<sup class="calibre3"><a href="../Text/sozdenyaziya_split_120.html#footnote-915-98" id="footnote-915-98-backlink">[98]</a></sup></p>

  <p class="indentmetin">&nbsp;</p>

  <p class="indentmetin">Getdükçe hüsnin eyle ziyâde nigârumun</p>

  <p class="indentmetin">Geldükçe derdine beter et mübtelâ meni<sup class="calibre3"><a href="../Text/sozdenyaziya_split_121.html#footnote-915-99" id="footnote-915-99-backlink">[99]</a></sup></p>

  <p class="indentmetin">&nbsp;</p>

  <p class="indentmetin">Küfr-i zülfün salalı rahneler imânımıza</p>

  <p class="indentmetin">Kâfir ağlar bizüm ahvâl-i perîşânımıza<sup class="calibre3"><a href="../Text/sozdenyaziya_split_122.html#footnote-915-100" id="footnote-915-100-backlink">[100]</a></sup></p>

  <p class="indentmetin">&nbsp;</p>

  <p class="indentmetin">Gönlümüz nimba’d zülfünçün perîşân olmasun</p>

  <p class="indentmetin">Bağrımız lâ’lün hevâsıyla dahi kân olmasun<sup class="calibre3"><a href="../Text/sozdenyaziya_split_123.html#footnote-915-101" id="footnote-915-101-backlink">[101]</a></sup></p>

  <div class="clrb"></div>

  <p class="normal">Mecnûn dilinden söylenmiş bu beyitlerde, muhataptan söz açılırken öne çıkan olgular: sevgilinin “ay yüzü”, “kâfir saçı”, “lal renkli dudağı” ve “güzelliğidir”. Beyitlerin her birinde, fiziki tanımlamaları öne çıkan, dış güzelliğine âşık olunan bir muhatap portresinin çizildiği ve seste bu çizimi destekleyen tınlamaların ağırlıkta olduğu ortadadır. Kuşkusuz yine kanonik söylem içinde değerlendirilebilecek bu imlemelerin, her şeye rağmen muhataba yönelik olarak daha kadınsı bir kimlik yaratmakta olduğu, özellikle Leylâ’nın sesinde muhatabın nasıl kurgulandığı incelendiğinde ve bu ikisi mukayese edildiğinde, açıklık kazanır. Leylâ’nın sesinde sevgiliyi tanımlayan fiziksel portre yansımaları hemen hiç yoktur. Bunun yerine daha içsel bir sevgili imi yer alır gazellerde. Nitekim çok az olan fiziki portre çizimlerinde bile, kanonik kadın muhatap imgelerinden kaçınıldığı, görece eril çağrışımları olan muhatap çizimi arayışının kollandığı dikkat çekicidir:</p>

  <p class="indentmetin">Gel ey göz yâr hattın nâmede görmek heves kılma</p>

  <p class="indentmetin">Ki hatt-ı nâme def-i derd-i hicr-i hatt-ı yâr etmez<sup class="calibre3"><a href="../Text/sozdenyaziya_split_124.html#footnote-915-102" id="footnote-915-102-backlink">[102]</a></sup></p>

  <div class="clrb"></div>

  <p class="normal">Bu beyitte anlatıcı, Leylâ’nın sesinde erkek muhatabı imleyen yeni bir imge dizimi yoluna gitmez belki ama, kanonik ve bir bakıma kadın muhataba yönelik “gonca dudak”, “lale yanak” gibi imleri kullanmayı reddederek, bunun yerine sevgilinin yüzünü eril çağrışımları oldukça kuvvetli “hatt” (ayva tüyleri) sözüyle anıştırarak, muhataba yönelik eril yönelimli bir sesin oluşumunu temin eder. Dolayısıyla, anlatıcı noktasında nasıl ki âşık bir erkek sesinin yanı sıra âşık bir kadın sesi tınlıyorsa, muhatap noktasında da sesin, âşık olunan bir kadının yanında âşık olunan bir erkeğin varlığını imleyecek biçimde tınladığı söylenebilir.</p>

  <p class="normal4">3. Söylemsel Otorite</p>

  <p class="normal">Bir üçüncü öğe olarak, gazellerdeki poetik sesin söylemsel otoriteleri arasında da bir farklılaşmanın olup olmadığı sorgulanmalıdır. Genel olarak yazınsal metinlerde daha hâkim, her şeyi bilen, bütünlüklü bir söylemi üzerinde toplayan eril seslerdir ve bu sesler daha geniş otoriteye sahiptirler. Kadın sesi tınıları ise, eril ses ölçütünde geniş söylem sahası oluşturmayan, kesin bilgi ve bilgelikten uzak, gücünü ve otoritesini daha ziyade içtenliğinden alan bir özellik taşırlar. Gazellerdeki “sese dayalı otorite diziminin” de bu kıstaslara haiz oluşu bu anlamda ilginçtir. Öyle ki, Mecnûn dilince söylenmiş gazellerin birçoğunda, otoritesi yüksek, hâkimiyet sahası geniş, felsefi söylemlere açık, bilgece bir eda sezilir:</p>

  <p class="indentmetin">Devr cevrinden şikâyet edene âşık demen</p>

  <p class="indentmetin">Aşk mesti vâkıf-ı keyfiyyet-i devrân değül</p>

  <p class="indentmetin">&nbsp;</p>

  <p class="indentmetin">Şehrden sahrâya bir fark olduğın her kim bilür</p>

  <p class="indentmetin">Bilmiş ol kim aşk sahâsında ser-gerdân değil<sup class="calibre3"><a href="../Text/sozdenyaziya_split_125.html#footnote-915-103" id="footnote-915-103-backlink">[103]</a></sup></p>

  <p class="indentmetin">&nbsp;</p>

  <p class="indentmetin">Âşık oldur kim kılar cânın fedâ cânânına</p>

  <p class="indentmetin">Meyl-i cânân etmesün her kim ki kıymaz cânına</p>

  <p class="indentmetin">&nbsp;</p>

  <p class="indentmetin">Cânını cânâna vermekdür kemâli âşıkun</p>

  <p class="indentmetin">Vermeyen cân itirâf etmek gerek noksanına<sup class="calibre3"><a href="../Text/sozdenyaziya_split_126.html#footnote-915-104" id="footnote-915-104-backlink">[104]</a></sup></p>

  <p class="indentmetin">&nbsp;</p>

  <p class="indentmetin">Hayâl ile tesellîdür gönül meyl-i visâl etmez</p>

  <p class="indentmetin">Gönülden daşra bir yâr olduğun âşık hayâl etmez</p>

  <p class="indentmetin">&nbsp;</p>

  <p class="indentmetin">Hakikî aşk çün müstevcîb-i noksan değül mutlak</p>

  <p class="indentmetin">Özin ehl-i hakîkat vâlih-i hüsn ü cemâl etmez<sup class="calibre3"><a href="../Text/sozdenyaziya_split_127.html#footnote-915-105" id="footnote-915-105-backlink">[105]</a></sup></p>

  <div class="clrb"></div>

  <p class="normal">Görüldüğü üzere, her üç örnekte de gazeli söyleyenin sesi, aşkın hâlleri üzerine düşünsel/felsefi çıkarımları olan, nasihat vermeye yatkın, dolayısıyla da belli bir muhataptan ziyade tüm insanlığa yönelen ve gücünü bu bilgece edasından alan otoriter bir tınıdadır. Hâlbuki Leylâ dilince söylenmiş gazellere yansıyan poetik sesin, bu bilgece eda ve yaşam üzerine genel hükümler içeren geniş otoriteden genel itibarıyla yoksun olduğu gözlenir. Bu gazellerde, kendinden söz eden, bireysel bir yaşamı imleyen, sınırlı yargı alanına sahip, hatta zayıflığını gizlemeyen, bununla beraber daha samimi bir sesin tınladığı duyulur:</p>

  <p class="indentmetin">Aşk derdine giriftâr olalı zâr olubem</p>

  <p class="indentmetin">Ne belâdur ki ana beyle giriftâr olubem</p>

  <p class="indentmetin">&nbsp;</p>

  <p class="indentmetin">Dil demekden kesilüp hareketten veh kim</p>

  <p class="indentmetin">Künc-i gamhâneye bir sûret-i dîvâr olubem</p>

  <p class="indentmetin">&nbsp;</p>

  <p class="indentmetin">Kudretüm yoh ki kılam kimseye şerh-i gam-ı dil</p>

  <p class="indentmetin">Eyle kim ârızâ-yı hecr ile bîmâr olubem<sup class="calibre3"><a href="../Text/sozdenyaziya_split_128.html#footnote-915-106" id="footnote-915-106-backlink">[106]</a></sup></p>

  <p class="indentmetin">&nbsp;</p>

  <p class="indentmetin">Bir hayâl ola meğer gördüğümüz yohsa nigâr</p>

  <p class="indentmetin">Mutlakâ hâtıra gelmez ki gele yânumuza</p>

  <p class="indentmetin">&nbsp;</p>

  <p class="indentmetin">Yâr mihmânumuz oldı gelün ey cân ü gönül</p>

  <p class="indentmetin">Kılalum sarf nemüz var ise mihmânımıza<sup class="calibre3"><a href="../Text/sozdenyaziya_split_129.html#footnote-915-107" id="footnote-915-107-backlink">[107]</a></sup></p>

  <p class="indentmetin">&nbsp;</p>

  <p class="indentmetin">Niçün o safha-i kâfûra kiklin müşg-bâr etmez</p>

  <p class="indentmetin">Yazup bir rık’a lutf ile bizi ümmîdvâr etmez</p>

  <p class="indentmetin">&nbsp;</p>

  <p class="indentmetin">Menümle dûst lutfın az bilüp çok ta’n eder düşmen</p>

  <p class="indentmetin">Niçün lutfeyleyip düşmenleri bir şermsâr etmez<sup class="calibre3"><a href="../Text/sozdenyaziya_split_130.html#footnote-915-108" id="footnote-915-108-backlink">[108]</a></sup></p>

  <div class="clrb"></div>

  <p class="normal">Aşkın ızdırabını kimselere söyleyemeyen, ayrılığa öyle alışmışken, sevgilinin haneye teşrifini olsa olsa bir hayaldir diye karşılayan, niçin bir kere olsun iki satır yazıp da beni avutmaz diyerek teselliler ve ümitler arayan sesin, etkisini biraz da gizlemediği zayıflığı ve içtenliğinden alan daha farklı bir otoritesinin olduğu açıktır.<sup class="calibre3"><a href="../Text/sozdenyaziya_split_131.html#footnote-915-109" id="footnote-915-109-backlink">[109]</a></sup></p>

  <p class="normal">Eserin genel ses özellikleriyle ilgili olarak sonuçta ne söylenebilir? Öncelikle anlatıda birbirinden çok farklı ses yapılarının yer aldığını ortaya koymak gerekir.</p>

  <p class="normal">1. A- anlatılarında ses, varsayılan anlatıcınındır. Ancak bu bölümde sesin kaynağı tekse de, ses, düz ilerleyen yalınkat bir özellik göstermez. Aksine, sürekli otorite kazanımı ve yitimi içinde, dalgalı bir yapı kurarak, metnin ideolojik felsefesine de okuru hazırlayacak biçimde “hakikatin gücü/sanatçının aczi” ikilemine uygun bir tını geliştirir. Gerçek olan Tanrı ve Tanrı’ya ulaşan yolda “aşk”tır. O nedenle bu düşünceye karşılık gelen noktalarda ses birdenbire sonsuz bir otorite kazanır. Sanatçı ise, bu hakikati temsil etme gayreti ve aczi içinde olandır. Bu düşüncenin öne çıktığı anlarda da, anlatıcının sesi hızla otorite kaybeder. Sesin, A- anlatılarında, her şeyden önce anlatının ideolojik altyapısını kurucu/öncül söylemini destekleyici bir yapı geliştirdiği görülür.</p>

  <p class="normal">2. B- anlatılarında da, seste otorite kazanımları ve kayıpları vardır. Ancak bu kazanım ve kayıplar bu defa anlatıcının sesi üzerinde gerçekleşmez. Anlatıcı şimdi kendisini nispeten daha geride konumlandırmış, zaman akış hızının arttığı özetleyici olay aktarımları dışında, sesi sıklıkla ana karakterleri Leylâ ve Mecnûn’a ve onların etrafındaki yan karakterlere bırakır olmuştur. Ana karakterler, ikincil karakterlerle diyaloglarında, sürekli yanıt veren konumda tutularak ve daha uzun konuşma sürelerini ellerinde bulundurarak, diğerlerine kıyasla, metinsel otorite üstünlüğü kazanırlar. Bu noktada ilginç olan, akıl ve sağduyuyu savunan ikincil karakterlere karşı, Leylâ ve Mecnûn’un aşkı savunması, ve üzerlerinde topladıkları metinsel otorite nedeniyle, anlatıda bu söylemin öne çıkmasıdır. Bu, akıl ve sağduyunun öncül olarak konumlandırıldığı klasik Batı edebiyatına tam ters bir söylemsel kazanımı işaret eder. Üstelik bu söylem, sadece Leylâ ve Mecnûn’un diğer seslere olan üstünlükleriyle de sınırlı tutulmamış, aynı anlatı içinde bu iki karakterin muhtelif unsurlarla monologlarına yer verilerek ve bu monologlarda aşkın hâlleri dillendirilerek, aşkın sesinin yine metinsel söylem içinde daha fazla duyurulması sağlanmış, söylemsel otoritesi böylelikle bir başka yoldan daha artırılmıştır.</p>

  <p class="normal">3. C- anlatılarındaki poetik sesin belirleyici yönü ise, anlatının başından bu yana öne çıkarılan aşkın, aslında kadın ve erkek öznelerine ayrı ayrı giydirilmiş oluşunu tanımlamasıdır. Gerek anlatıcı, gerek muhatap, gerekse söylemsel otorite açısından her iki karakteri ayrı ayrı imleyen bu ses özelliği, farklı niteliklerle de olsa, iki öğeyi de aşkın birer öznesi olarak göstermesi açısından kayda değerdir. Kuşkusuz bu, eseri beşerî aşktan tamamen soyutlayarak ve bütünüyle tasavvufi bir değerlendirme içinde inceleyen bazı yorumcuların ileri sürdüğü, hikâyede aslında iki özne olmadığı, aşkın sadece Mecnûn tarafından geliştirildiği ve Leylâ’nın da aslında ulaşılması gereken “menzil”i, bir başka ifadeyle Tanrı’yı temsil ettiği düşüncesinin bir nebze de olsa altını oymaktadır. Hikâyenin ana metninde, başından bu yana aslında Leylâ’nın da Mecnûn’a âşık olduğunu imleyen sahnelerin ve bizim işaret etmeye çalıştığımız biçimde sese dayalı ayrıntıların varlığı ortadayken, sözü edilen bu değerlendirmenin ne derece doğru olduğu aslında tartışmalıdır. Kaldı ki C- anlatılarındaki poetik ses özellikleri de, ileri sürülen bu savı desteklememektedir. Nitekim Leylâ dilince söylenmiş gazellerde, derdini ifadeden uzak, küçük teselli ve umut arayışlarına yönelmiş, içinde çok samimi bir âşık duygusunu barındıran bir tınının varlığı ortadadır. Üstelik bunun, Leylâ’nın (kadın) kimliğini imler biçimde kurgulandığı da, anlatıcı ve muhatap özellikleri üzerinden izlenebilmektedir. Dolayısıyla, ileri sürülen tek yönlü (Mecnûn özneli) aşk savının metindeki poetik ses tarafından yadsındığı görülmektedir. Bu husus üzerinde belki yeniden durulmalı, metnin ürettiği ana söylemin “Mecnûn’un Leylâ’ya temsilî aşkı üzerinden hakikate ulaşması mı”, yoksa “gerek Leylâ gerekse Mecnûn’un, karşılıklı ve bireysel aşklarıyla, ve bu beşerî aşkları içinde kendilerinden/benliklerinden geçmek suretiyle hakikate ulaşma olgusu mu” olduğu yeniden sorgulanmalıdır.</p>

  <p class="normal">Son olarak belki şu husus da vurgulanmalıdır: Eser, aslında başta ürettiği ön-söylemi tekrar anıştırarak son bulur. C- anlatılarında, gerek Mecnûn, gerekse Leylâ dilince söylenmiş gazellerde, yine de ortak olan iki husus vardır: Seslerindeki tını farkına rağmen, her ikisi de aşkın doldurulamayan boşlukları, yoksunlukları, hasretleri içindedirler ve gazellerin hepsinin sonunda dıştaki anlatıcıyı imleyecek –aynı zamanda her şeyin aslında bir kurgu ve metnin de bir sanat eseri olduğunu hatırlatacak– biçimde “Fuzûlî” mahlası yer alır. Bu kurgusal ayrıntılar da, anlatının kompozisyonu ve genel felsefesi içinde anlamlıdır ve ürettiği söylem, bir gerçeği hatırlatması bakımından kayda değerdir. Şöyle ki, ne kadar karşılıklı olursa olsun –sonuçta hakikati değil, hakikate giden yolculuğu oluşturduğu için– her aşkın içinde eksik kalan, tamamlanamayan bir şeyler hep vardır ve sanat dediğimiz şey de zaten bu boşlukları doldurma çabasından başka bir şey değildir.</p>
</body>
</html>
