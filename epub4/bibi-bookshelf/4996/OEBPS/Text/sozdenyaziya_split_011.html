<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sozdenyaziya</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_10"><span class="ideitalik">Matmazel Noraliya</span>’nın <span class="ideitalik">Koltuğu</span>’nda<br class="chapter" />
  &nbsp;&nbsp;&nbsp;Aylaklık, Modernleşme ve Doğu-Batı Sentezi</h1>

  <p class="normal2">Deniz Aktan K.<sup class="calibre3"><a href="../Text/sozdenyaziya_split_205.html#footnote-915-183" id="footnote-915-183-backlink">[183]</a></sup></p>

  <p class="normal">Aylak tiplemesi, Yeni Türk edebiyatı metinlerinde sıklıkla kullanılan ve sabit bir kimliğe sahip olmaktan çok kurgulandığı dönemin gerilimlerinden beslenerek yeni görünümler alan bir tiplemedir. Tanzimat’tan itibaren olması istenenin tersi ya da olmasından korkulan olarak kurgulanan aylaklık hâli, II. Dünya Savaşı ile birlikte yeni anlamlar edinmiş, moderniteye duyulan tepki ve bireysel varoluşun büyük bir çılgınlık hâli deneyimlemiş bir dünyada yeniden anlamlandırılması isteğiyle beraber daha bireysel bir boyut kazanarak, daha karmaşık bir karaktere dönüşmüştür. Artık “aylaklar” şehrin sokaklarında amaçsızca dolanan, seyreden, dışarıdan bakan, bağlanmayan, yerleşmeyen, kendi dışındakileri “ötekiler” olarak kodlayıp, yargılasa da herhangi bir inanca, fikre, büyük bir ülküye sahip olmanın saçmalığına inanan, boşta gezen, çalışmayan, iradesini hiçleyen, sıkılan ve bunalan, yaşamın anlamsızlığının ve seçim yapmanın yükünü her an omuzlarında hisseden, sürekli bir arayış içinde olan ama bu arayışlardan da usanan karakterlerdir.</p>

  <p class="normal">Peyami Safa’nın <span class="ideitalik">Matmazel Noraliya’nın Koltuğu</span> adlı eserini aylaklık üzerinden okumak ve Ferid karakterini bu açıdan incelemek, Safa’nın moderniteyi değerlendirme ve eleştirme biçimini ve kendi tezini sergilemek için karşı argüman oluşturma sürecini anlamamıza yardım edebilir. Bu nedenle, bu çalışmada, <span class="ideitalik">Matmazel Noraliya’nın Koltuğu</span>’nda aylaklığın nasıl ele alındığını, modernite ve aylaklık arasında nasıl bir ilişki kurulduğunu ve bu ilişki vasıtasıyla Peyami Safa’nın kendi tezini nasıl görünür kıldığını değerlendirmeye çalışacağım.</p>

  <p class="normal"><span class="ideitalik">Matmazel Noraliya’nın Koltuğu</span> ilk kez 1949’da yayınlanır. Roman, II. Dünya Savaşı yıllarında İstanbul’da geçer. Annesini ve iki ablasını veremden kaybeden, para kazanmak için Londra’ya giden babasından haber alamayan, veremli kız kardeşini teyzesinin yanında bırakarak, Yüksekkaldırım’da bir pansiyona yerleşen Ferid, romanın ana karakteridir. Roman Ferid’in bu pansiyonda geçirdiği buhranlarla dolu altı günü ve pansiyon yaşamının ardından Ada’da yaşadığı mistik aydınlanmayı anlatır.</p>

  <p class="normal">Ferid karakteri, romanda hem fiziksel hem de düşünsel bir aylaklık içinde çizilir. Bu aylaklık hâli, bir arayışın da ifadesidir. Aylaklıkla arayış arasında kurulan ilişki Ferid üzerinden aşama aşama verilir. İlk aşama, materyalist ve pozitivist bir dünya görüşünün baskın olduğu tıp fakültesi dönemine işaret eder. Bu dünya görüşünün yetersizliği sonucu, yanıtların felsefede arandığı daha şüpheci bir dönem başlar. Ancak felsefi aşamanın da herhangi bir tatmin sağlamaması üzerine nihilist döneme geçilir ve tüm bu aşamalarda batılı anne-babanın etkileri de hissedilir. Nihilist aşamayı da arzu edilen aydınlanmanın yaşandığı mistik dönem izler.</p>

  <p class="normal">Roman, Ferid karakterinin, materyalist/pozitivist aşama ile felsefi aşamanın artıklarını da taşıyan nihilist aşama içindeki devinimiyle başlar. Aylaklık hâli, arayışın tıkandığı nihilist aşamanın sonucu olarak verilir. Ferid, tıkanmışlığını ifade eden bu aşamayı büyük buhranlar ve gelgitlerle yaşar ve bu dönemin, inkârdan umulan bir rahatlık yanılsaması olduğunu da farkındadır.<sup class="calibre3"><a href="../Text/sozdenyaziya_split_206.html#footnote-915-184" id="footnote-915-184-backlink">[184]</a></sup> Bu düşünsel aylaklık, fiziksel bir aylaklıkla birlikte verilir. Öğrenimini bitirmek ya da çalışmak için herhangi bir çaba sarf etmez Ferid. Elinden hiçbir iş gelmeyeceğini, iradesiz ve tembel olduğunu düşünür. Aldığı borçlarla, rehine verdiği ya da sattığı eşyalarla yaşar. Eline para geçtiğinde ise günlerce sırt üstü yatabileceğini düşünür sadece. Bir işin peşinden koşup, hırpalananların, acelesi olanların yanında kendini yalnız ve lüzumsuz bulur ve bu lüzumsuzluk hissi can sıkıntısını da beraberinde getirir.</p>

  <p class="normal">Aylaklıkla bütünleşen bu hiçleme dönemini aktarmak için Ferid’in kendini anlattığı bu parça örnek olarak verilebilir:</p>

  <p class="indentmetin">Ben Türk değilim, insan değilim, hayvan değilim, tıbbiyeli değilim, felsefeci değilim, âşık değilim, zengin değilim, fertçi değilim, cemiyetçi değilim, milliyetçi değilim.</p>

  <p class="indentmetin">Vafi Beyin ecinnileri arasında oturan, iradesi çarpılmış, bir hafta sonra ne yapacağını bilmeyen, tembel, hiçbir şeye yaramaz ve ömrünün yarısı Avrupa’da hariciye memurluklarında geçmiş, ayyaş, zampara, Hedonist, ciddiyetin yalnız hayvanlara yakıştığına inandığı için dünyanın bütün dramlarına kahkahayı basan ve bunun için “Gülener” soyadını alan bir baba ile, yarı sanatkar, yarı deli, erkek düşkünü, veremli ve veremden iki yetişkin kızını kaybetmiş, ayyaş, kokainman, Paris’te okuduğu için kültürlü, genç yaşında ölmüş bir ananın ‘<span class="ideitalik">désencharte</span>, <span class="ideitalik">démesuér</span>, <span class="ideitalik">desorienté</span>, <span class="ideitalik">déraciné</span>, <span class="ideitalik">dégenere</span>’<sup class="calibre3"><a href="../Text/sozdenyaziya_split_207.html#footnote-915-185" id="footnote-915-185-backlink">[185]</a></sup> bir oğluyum.<sup class="calibre3"><a href="../Text/sozdenyaziya_split_208.html#footnote-915-186" id="footnote-915-186-backlink">[186]</a></sup></p>

  <div class="clrb"></div>

  <p class="normal">Ferid’in yaşadığı bu tıkanmışlık hâlini körükleyen önemli bir unsur da pansiyon yaşamı sırasında karşılaştığı doğaüstü olaylardır. Pozitivist dünya görüşünün getirdiği birikimle bu olayları açıklayamayan Ferid, yeni bir arayışa girer. Bu yeni arayışta, Ferid’e hem doğulu karakterler hem de batılı olarak çizilen karakterler yardım eder. Bir buhran anında, Allah’ın adını zikretmesini öğütleyen siyah külahlı bir dede ve pansiyonun işleticisi Vafi Bey, bu yardımın doğu kanadını temsil ederken, Sorbonne mezunu, felsefe hocası Aziz Yahya<sup class="calibre3"><a href="../Text/sozdenyaziya_split_209.html#footnote-915-187" id="footnote-915-187-backlink">[187]</a></sup> Batı donanımlı tarafı simgeler. Ferid, bu doğaüstü olayların ve karakterlerin etkisiyle, onu yeni bir aşamaya geçirecek çıkarımlarda bulunmaya başlar. Bu noktada sınanan, batı rasyonalitesidir. Dünyayı birbirine katan büyük bir savaşın gölgesinde, felsefi ve ahlaki açıdan tutunacak bir dalı olmayan, başlangıç noktasından yoksun, birikimi karşılaştığı sorunlara yanıt veremeyen, sinirleri perişan bir genç olarak çizilen Ferid, onunla aynı felsefi ve ahlaki donanıma sahip olarak sunulan Batıyla birlikte bir çıkış yolu, yeni bir sistem aramaktadır. Modernite sözünü tutmamış, “20. yüzyılın başında doğan büyük huzursuzluk, iki dünya harbinin de yıktığı ümitlerle birlikte, ilmin ve aklın her şeyi izah edip, insan topluluklarına ebedi barış ve düzen vereceği hayalini sürükleyip götürmüştür.”<sup class="calibre3"><a href="../Text/sozdenyaziya_split_210.html#footnote-915-188" id="footnote-915-188-backlink">[188]</a></sup></p>

  <p class="normal">Bu noktada Ferid, aklın karşısına sezgiyi koyar. Yeni bir aşamaya geçişi de sağlayacak olan bu hamle, Peyami Safa için yıkılmaya yüz tutan Batı medeniyetinin yöneldiği hamledir. Çıkarım şöyledir:</p>

  <p class="indentmetin">Umumi bakımdan Rönesans kültürü, hakikati yakalamak için seziş ve faraziyeden ziyade, müşahede, tecrübe ve akıl metodunu kullanmaya, yani mistik görüşten ilmi görüşe doğru tekâmüldür. Karşıtlık, seziş ve akıl/mistisizm ve ilim arasındadır. Rönesans ve modern çağ düşüncesi ikincinin tercihinden, yani akıl ve ilimden doğmuştur.<sup class="calibre3"><a href="../Text/sozdenyaziya_split_211.html#footnote-915-189" id="footnote-915-189-backlink">[189]</a></sup></p>

  <p class="indentmetin">Ancak aklın ve ilmin XX. yüzyılda aldığı ağır darbeler, yeni bir yolu gerekli kılmaktadır. Öyle ki, M. Planck, Einstein, Heisenberg gibi bilim adamlarının çalışmaları ilim diktatörlüğünün çökmesine neden olmuş, XX. yüzyılın fikir devrimi bundan da ileri bir isyanı, yalnız ilme değil, akla karşı bir isyanı da beraberinde getirmiştir.<sup class="calibre3"><a href="../Text/sozdenyaziya_split_212.html#footnote-915-190" id="footnote-915-190-backlink">[190]</a></sup></p>

  <p class="indentmetin">Bu isyanın bayrağını Bergson<sup class="calibre3"><a href="../Text/sozdenyaziya_split_213.html#footnote-915-191" id="footnote-915-191-backlink">[191]</a></sup> gibi akla karşı sezgiyi müdafaa edenler taşımaktadır.<sup class="calibre3"><a href="../Text/sozdenyaziya_split_214.html#footnote-915-192" id="footnote-915-192-backlink">[192]</a></sup></p>

  <div class="clrb"></div>

  <p class="normal">Bu çıkarımda önemli olan nokta, öncelikle Batının ele alınış şeklidir. Batı, taklit edilmek için kendini sergileyen donmuş bir model, belirli ve değişmez bir gerçek olarak değil, çeşitli değişimler geçirip, arayışlara yönelen bir dünya olarak değerlendirilir. Peyami Safa’ya göre, yapılması gereken, Batının dinamizmine yön veren fikir hummasını paylaşmaktır.<sup class="calibre3"><a href="../Text/sozdenyaziya_split_215.html#footnote-915-193" id="footnote-915-193-backlink">[193]</a></sup> Bu fikir humması, romanda Ferid’in krizleriyle aktarılır ve bu krizlerin sonlandığı nokta da çözümü ifade eder.</p>

  <p class="normal">Peyami Safa, insan var olmadan, onu var eden bir plan ve prensibin yokluğuna inanıldığı takdirde, insanın hareket tarzına ait ahlak prensiplerinin de olmayacağını düşünerek, aklın önderliğini kabul edip, tanrısızlaşan ve çıkmaza düştükçe millî ya da dinî ahlaka sarılan Batı medeniyetinin ahlaki temellerini kaybettiğini iddia eder.<sup class="calibre3"><a href="../Text/sozdenyaziya_split_216.html#footnote-915-194" id="footnote-915-194-backlink">[194]</a></sup> Bu nedenle, sadece akla güvenip, aklın yol göstericiliğinin bedelini ağır ödeyen ve boşlukta kalan Batı medeniyetinin fikir hummasının altında yatan, manevi bir aydınlanma ihtiyacıdır. Bu maneviyat ise ifadesini Doğuda bulur. Peyami Safa’nın Doğu-Batı sentezi fikrinin özünü de bu ilişki oluşturur. Buna göre, Batının ilim ve teknik metotlarıyla silahlanmak isteyen Doğu ve Doğunun iç dünyasından manevi aşılar almak isteyen Batı arasında kendiliğinden bir kaynaşma imkânı doğmuştur.<sup class="calibre3"><a href="../Text/sozdenyaziya_split_217.html#footnote-915-195" id="footnote-915-195-backlink">[195]</a></sup> Mistisizm de bu iki dünya arasındaki uzlaştırıcı fikirdir.</p>

  <p class="normal">Peyami Safa, mistisizmi “insan ruhu ile varlığın esası arasında, mahrem ve vasıtasız bir birleşme imkânına inanmak”<sup class="calibre3"><a href="../Text/sozdenyaziya_split_218.html#footnote-915-196" id="footnote-915-196-backlink">[196]</a></sup> olarak tanımlar. Buna göre, aklın vasıtası olmadan, beş duyumuzun bize tanıttığı dış dünyanın etkilerinden ve dünyaya ve maddeye ait her türlü ilgiden sıyrılarak, sezgi yoluyla, varlığın prensibi veya Allah’la birleşmektir mistisizm.<sup class="calibre3"><a href="../Text/sozdenyaziya_split_219.html#footnote-915-197" id="footnote-915-197-backlink">[197]</a></sup></p>

  <p class="normal">Mistik düşüncenin zıddı ise, <span class="ideitalik">discursif</span> =muhakeme gibi zihinsel işlemlerle düşünce, mantıksal ve matematik düşünce olarak verilir. Peyami Safa’nın desteklediği modern mistik düşünce, sezgi ile aklı uzlaştıran ve ikisinin paralel hareket etmesini temin etmek isteyen bir sistemdir.</p>

  <p class="normal"><span class="ideitalik">Matmazel Noraliya’nın Koltuğu</span> da işte bu çözüm noktasını sergilemek için Ferid’in aylaklığına yavaş yavaş son veren yolun hikâyesidir. İlk kırılma, çocukluktan gelen vehimlerin beraberinde getirdiği çıldırma korkusunun, karşılaşılan doğaüstü olayları açıklayamamanın, boşlukta olmanın sıkıntısının yarattığı krizler sonrası yaratıcıyla kurulan ilişkiden gelen rahatlama hissiyle yaşanır. Bu kriz anlarında yardım, umulduğu gibi akıldan, modern düşünce sistemlerinden veya modern tıptan değil, Allah’ın adının anılmasından ve dualardan gelmiştir. Bu kırılmayı, Yahya Aziz’in modern bilim ve akıl yaklaşımının etkileri izler. Yahya Aziz, 20. yüzyılı, sistemli bir şüpheden doğduğu hâlde, son asır boyunca kemikleşen kendi dogmatik ilmî inançlarından şüphe etme korkusu yaşayan, ikinci ve bir bakıma daha sofu bir ortaçağ olarak değerlendirir. Ona göre, karşılaşılan doğaüstü olayların gizli ilimlerden kurtulup resmi ilimlere mâl olmamasının sebebi de budur.<sup class="calibre3"><a href="../Text/sozdenyaziya_split_220.html#footnote-915-198" id="footnote-915-198-backlink">[198]</a></sup> Batının doğaüstü olayları anlamlandırma çabası, Yahya Aziz’in Batılı kaynaklardan aktardığı örneklerle pekiştirilir. Böylece, Ferid, mistisizme varan yolu hem kendi deneyimleriyle hem de Batıdan aktarılan benzer deneyimlerin verdiği güvenle katetmeye başlar. Bu yolun vardığı son nokta ise Matmazel Noraliya’nın koltuğudur.</p>

  <p class="normal">Matmazel Noraliya’nın koltuğunda yaşanılan derin ve şiddetli mistik tecrübeye geçmeden önce, Ferid’in romandaki kadın karakterlerle ve özellikle Selma ile kurduğu ilişkinin bu dönemde geçirdiği değişime değinmek gerekir. Ferid, henüz mistik bir aydınlanmanın olasılığına inanmadığı dönemde, dünya zevklerine düşkün, hazcı bir karakter olarak çizilir. Davranışları düzenleyecek herhangi bir ahlaki prensibe sahip olmamanın verdiği bir düşmüşlük hâli olarak yansıtılan bu hazcılıkta, babanın etkileri de görülür. Ferid, “bazı mendebur istisnalarıyla her kadını mubah gören biri”<sup class="calibre3"><a href="../Text/sozdenyaziya_split_221.html#footnote-915-199" id="footnote-915-199-backlink">[199]</a></sup> olarak anlatır babasını, ki ona göre babası, içinde yaşadıkları zamanın prototip insanıdır.<sup class="calibre3"><a href="../Text/sozdenyaziya_split_222.html#footnote-915-200" id="footnote-915-200-backlink">[200]</a></sup> Ferid için cinsellik, yemek içmek kadar gereklidir ve bu nedenle, bu gereklilik herhangi bir ahlaki normla düzenlenemez. Öyle ki Ferid, ölen sevgilisinin geri gelmesi gibi doğaüstü bir olaya inanan pansiyonun hizmetçisi Fatma ile onun bu inancını kullanarak beraber olur. Çevresinde ve dergilerde gördüğü kadınları ise birer cinsel obje, haz alınabilecek varlıklar olarak değerlendirir. Sevgilisi Selma’ya da yine bu şekilde yaklaşır. Selma’yı bir apartmanın içine çekerek öpmesi sonucu yaşanan tartışma da Ferid’in bu bakış açısıyla objeleştirdiği kadının kendini aynı zamanda bir ruh olarak kabul ettirme çabasından ileri gelir. Ferid, bu karşı çıkışı, kadın bedeninin sergilenmesi üzerinden yanıtlar. “Sen boyadığın ve süslediğin vücudunla bende hangi duyguya hitap ediyorsan ondan cevap alıyorsun,”<sup class="calibre3"><a href="../Text/sozdenyaziya_split_223.html#footnote-915-201" id="footnote-915-201-backlink">[201]</a></sup> der Selma’ya ve bu tartışmanın ardından ilişki iyice gerginleşir. Ferid’in buhranlarına Selma da eklenir. Ancak, mistisizme geçiş süreciyle beraber, Selma’nın Ferid için taşıdığı anlamlar değişime uğramaya başlar. Aklın önderliğinden sezginin yol göstericiliğine geçiş, hazcılıktan uzaklaşmayı da sağlar. Davranışlara yön verecek ahlaki prensipler yavaş yavaş oturmakta, belirli bir sisteme bağlanmaktadır. Bu noktada, Selma cinsel bir objeden, sevilen, af dilenen bir kadına dönüşür ve bu dönüşüm sürecinde, Ferid kendini hayvan olmakla suçlar.</p>

  <p class="normal">Hayvan olma tartışması, romandaki bir başka tartışmaya, ferdiyet tartışmasına da ışık tutar. Peyami Safa’ya göre, ferdiyet, “fertlerin kendi benzerleriyle temasları ve cemiyete intibakları neticesinde yerini şahsiyete verir” ve yine aynı doğrultuda, “Biz ferdiyetimizle hayvan, şahsiyetimizle insan,” oluruz.<sup class="calibre3"><a href="../Text/sozdenyaziya_split_224.html#footnote-915-202" id="footnote-915-202-backlink">[202]</a></sup> Yahya Aziz de Ferid’le yaptıkları bir tartışmada, orta çağın bozumundan sonra, şiddetli bir ferdiyetçilik hâlinde, “ben”in hortladığını ve zamanımızın büyük işaretlerinden birinin de bu ben kuduzu olduğunu söyler.<sup class="calibre3"><a href="../Text/sozdenyaziya_split_225.html#footnote-915-203" id="footnote-915-203-backlink">[203]</a></sup> Bu noktada “ben”in karşısına dikilen ancak onaylanmayan sosyalizm ve nasyonalizm de tartışılır. Ancak, Ferid’i kendini hayvan olmakla suçlamaya götüren farkındalık Doğu medeniyetinin maneviyatıyla karşılaşması, aylaklık hâlinin yavaş yavaş sona ermesiyle bağlantılıdır. Son nokta olan mistisizm de ise ben’inden tamamen kopacaktır. Kendinden geçme, Allah’la bir olma deneyiminden önce, Selma ile kurduğu ilişkideki değişim de bu anlamda “mecazi aşk” aşamasını hatırlatır.</p>

  <p class="normal">Roman, Ferid’in Yüksekkaldırım’dan Ada’ya taşınarak, Matmazel Noraliya adlı bir kadının evine yerleşmesiyle çözüme kavuşur. Ferid, burada derin ve şiddetli bir mistik tecrübe yaşar ve aylaklığının son bulacağı durgunluk hâline, ona yol gösterecek bir sisteme de kavuşmuş olur. Matmazel Noraliya’nın hem Batı hem de Doğu medeniyetine bağlı olması, her iki medeniyeti de tanıması ve seçimini mistisizmden yana kullanması Peyami Safa’nın tezini pekiştirmesine olanak verir. “Dava iki medeniyetin ortasında bir rakkas hareketine mahkûm olmak değil, ikisi arasında canlı ve orijinal bir tertip yaratmaktır.”<sup class="calibre3"><a href="../Text/sozdenyaziya_split_226.html#footnote-915-204" id="footnote-915-204-backlink">[204]</a></sup> Bu tertip ise mistisizmden geçer.</p>
</body>
</html>
