<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>BEŞ</h1>

  <p><span class="ilkharf">C</span>abrillo'nun Muhammed Didi'yi ele geçirme planı oldukça basitti. Didi ve adamları üst güverteye girer girmez sayı ve silah gücü anlamında üstün olan silahlı ekipler etraflarını saracaktı. Adamların yaşayacağı şaşkınlık bile, tek başına, operasyonun sorunsuz ve kolay gerçekleşeceğinin garantisiydi. Didi'yi yakalar yakalamaz rıhtımdan uzaklaşacaklar ve okyanusa doğru yol alacaklardı. Hiçbir balıkçı teknesinin gizlenmiş şilebi yakalama şansı yoktu ve Juan korsanların bir helikoptere sahip olduklarına dair hiçbir işaret görmemişti.</p>

  <p>Juan operasyondan o kadar emindi ki, bir parçası olmak zahmetine bile girmemişti. Ekibe, Kaptan Kwan rolü yapan Eddie Seng liderlik edecekti. Eddie de Cabrillo gibi eski bir CIA mensubu ve <i>Oregon'daki</i> en usta savaşçılardan biriydi. Ona her zamanki gibi Franklin Lincoln destek verecekti. Eski bir SEAL olan irikıyım Lincoln, korsanlar gemiye çıktıklarında güvertedeydi ve adamlar yanlış bir kanıya kapılıp onu Afrikalı sanmışlardı. Detroit doğumlu olan Linç, Cabrillo'nun hayatında gördüğü en soğukkanlı adamdı.</p>

  <p>Ancak Cabrillo ekranda olup biteni izlerken, planlarının pencereden uçup gittiğini gördü.</p>

  <p>Geminin gezer vinçlerinden birinin en üstüne yerleştirilmiş olan kameradan rıhtımın kesintisiz görüntüsü alınabiliyordu. Didi gemiye çıkan merdivenlere adım atmadan hemen önce duralamış, yanındaki adamlarla bir şeyler konuştuktan sonra yana çekilmiş, hemen ardından hayaletler gibi bağırıp çığlıklar atan onlarca Somalili güverte iskelesine hücum etmişti.</p>

  <p>Gemi büyük bir kalabalıkla dolup taşarken. Mark Murphy, "Başkan!" diye bağırdı.</p>

  <p>"Görüyorum."</p>

  <p>Giuseppe Farina, "Ne yapacaksın?" diye sordu.</p>

  <p>"Bir dakika izin ver." Juan gözünü ekrandan alamıyordu. Koltuğuna monte edilmiş olan mikrofonun düğmesine basarak, "Eddie, olanları görüyor musun?" dedi.</p>

  <p>"Aşağıdaki monitörden izliyorum. Anlaşılan A planı artık geçerli değil. Ne öneriyorsun?"</p>

  <p>"Ben bir şey düşünene dek harekat toplanma bölgesinde kalın ve kimseye görünmeden bekleyin."</p>

  <p>Muhammed Didi sonunda borda iskelesini tırmanmaya başlamıştı, ama eski geminin güvertesinde daha şimdiden en az yüz korsan vardı ve fazlası da liderlerinin arkasından gemiye çıkmaya hazırlanıyordu.</p>

  <p>Juan ne yapacağını düşünürken bazı seçenekleri bir kenara ayırdı. <i>Oregon</i> ve mürettebat, her bir Somaliliyi öldürebilecek yeterli ateş gücüne sahipti, ama bu seçeneği hiç düşünmüyordu bile. Şirket bir paralı asker birliği, güvenlik ve izleme teşkilatıydı, ancak ortada asla aşmamaları gereken bir çizgi vardı. Sivillerin gelişigüzel bir biçimde hedef alınması Juan'ın asla göz yummayacağı bir şeydi. Ellerinde AK tüfekleriyle gezen adamları devre dışı bırakmak Juan'ın vicdanını çok fazla rahatsız etmezdi, ama kalabalığın içinde kadın ve çocuklar da vardı.</p>

  <p>Eric Stone koşar adımlarla geminin arka tarafındaki girişten Operasyon Merkezi'ne girdi. Duane Maryweather rolü yaparken giydiği kıyafetler hala üzerindeydi. "Özür dilerim, geç kaldım. Anlaşılan parti tahmin ettiğimizden daha kalabalık olacak."</p>

  <p>Sefer istasyonundaki yerini aldıktan sonra Murph'le yumruklarını birbirlerine tokuşturdular. İkisi yakın arkadaştı. Stone Annapolis'te geçirdiği dört. Deniz Kuvvetleri'nde geçirdiği altı yıla rağmen utangaç, inek bir lise öğrencisi havasını bir türlü üstünden atamamıştı. Genellikle dokuma kumaş pantolon ve bütün düğmelerini iliklediği gömlekle gezer, kontak lens kullanmak yerine gözlük takmayı tercih ederdi.</p>

  <p>Diğer yandan Murph, görgülü serseri havasından bir türlü kurtulamamış bir şahsiyetti. Diplomalı bir dahi olarak, bir zamanlar ordu için silah tasarlıyordu ve Eric'ie de o sayede tanışmışlardı. İkisi de yirmili yaşlarının sonuna yaklaşmıştı. Mark genellikle siyah giyerdi, asla taramadığı saçları hep darmadağındı. Son iki aydır keçi sakal bırakmaya çalışıyor, ama pek başarılı olamıyordu.</p>

  <p>Birçok yönden birbirlerine tamamen zıt karakterler olmalarına rağmen, yıllardır gemideki en iyi ekiplerden biri haline gelmeyi başarmışlardı ve Cabrillo'nun ne yapacağını, sanki aklını okuyormuşçasına tahmin edebiliyorlardı.</p>

  <p>Cabrillo, "Su..." diye söze başlamıştı ki, Murphy, "... tutma musluklarının düğmesine basın," diyerek devamını getirdi. "Basıldı bile."</p>

  <p>"Ben emir verene dek açmayın."</p>

  <p>"Tamam."</p>

  <p>Juan, Linda Ross'a baktı. Kadın Şirket'in operasyonlardan sorumlu başkan yardımcısıydı. Linda gemideki birçokları gibi geçmişte Deniz Kuvvetleri'ne hizmet etmişti; koruma kruvazöründe çalışmış ve Genelkurmay'da komutan yaveri görevlerinde bulunmuş biri olarak hem deniz muharebesi, hem de personel idaresi konularında uzmanlaşmıştı. Küçük bir yüzü, parlak badem gözleri vardı, yüzünün ve burnunun büyük bölümü çille kaplıydı. Düzenli olarak değiştirdiği saçlarını son zamanlarda açık kızıla boyatmış ve "sosyetik" diye nitelediği kısa bir tarzda kestirmişti. İşi gereği bağıra çağıra emir yağdıran biri için oldukça aykırı, neredeyse bir genç kız sesine sahipti, ama bu onun gemideki diğer arkadaşları gibi iyi bir subay olmasını engellemiyordu.</p>

  <p>Cabrillo, "Linda," dedi. "Didi'yi gözlemlemeni istiyorum. Dahili kameralara yansıyan görüntüsünü hiç kaybetme ve ambara girer girmez bana haber ver."</p>

  <p>"Anlaşıldı."</p>

  <p>"Seppe, Didi'nin gemiye tamamen kendi isteğiyle bindiği konusunda tatmin oldun mu?"</p>

  <p>"Evet, top sende..."</p>

  <p>Juan tekrar mikrofonun düğmesine bastı. "Eddie, Linç, aşağıda Sihir Dükkanı'nda buluşalım; acele edin."</p>

  <p>Juan iletişim sistemi içinde kalabilmek için cebine taşınabilir bir telsiz koyup kulaklarına kulaklık yerleştirdi. Koşar adımlarla odadan dışarıya çıkarken omzunun üstünden Hali Kasım'a seslenerek, kendisini Sihir Dükkanı'nın baş sihirbazı Kevin Nixon'a bağlamasını söyledi. Asansörü beklemek yerine tik lambrili merdivenlere koştu, bağlantının sağlanmasının ardından aklından geçenleri eski bir Hollywood makyaj sanatçısı olan adamına aktardı. Sonra Max Hanley'le irtibata geçerek ona emirlerini verdi. Juan'ın isteklerinin mühendisleri için daha sonra koruyucu bakımla ilgili sıkıntılar yaratacağını bilen Max bir süre söylendi, ama fikrin iyi olduğunu da kabullendi.</p>

  <p>Cabrillo, Eddie ve Linc'in peşinden Sihir Dükkanı'na girdi. Oda, salonla depo arası bir yeri andırıyordu. Bir duvarı makyaj tezgahı ve ayna kaplarken, mekanın kalanı giysiler, özel efekt malzemeleri ve her türlü sahne donanımının bulunduğu raflarla doluydu.</p>

  <p>Max'in tabiriyle iki av köpeği ilave cephane, komando bıçağı ve diğer malzemeleri taşımak için bir sürü cebi olan siyah savaş üniforması giymişti. Ayrıca ellerinde M16 silah ailesinin muhtemel varisi olan Barrett REC7 tüfekleri taşıyorlardı.</p>

  <p>Cabrillo aceleyle, "Teçhizatı ortadan kaldırın," dedi.</p>

  <p>Kevin koşturarak, giysilerin durduğu büyük depo alanlarının birinden Sihir Dükkanı'na girdi. Kollarında ferace adı verilen ve dünyanın bu tarafında oldukça yaygın olan gecelik entarisine benzer uzun giysiler vardı. Giysilerin bir zamanlar beyaz olan kumaşı, eski ve yıpranmış bir görüntü vermek amacıyla özellikle lekelenmişti. Adamlar giysileri Kevin'den alıp kendi giysilerinin üzerine giydiler. Linç üstüne sosis kılıfı geçirilmiş gibi görünüyordu, ama uzun entari postalları hariç her yerini kapatmıştı.</p>

  <p>Nixon, Eddie, Linç ve Juan'a birer sarık da verdi; onlar sarığı başlarına sararken Nixon, Eddie ve Juan'ın yüzüne ciltlerini koyu gösterecek şekilde makyaj yapmaya başladı. Mükemmeliyetçi biri olan Kevin yarım yamalak iş yapmaktan nefret ederdi, ama Cabrillo'dan dalgalar halinde yayılan sabırsızlık hissi yüzünden zorlanıyordu.</p>

  <p>Juan, "Kusursuz olmak zorunda değil," dedi. "İnsanlar ne görmeyi bekliyorlarsa onu görürler. Kılık değiştirmenin bir numaralı kuralı budun"</p>

  <p>O esnada kulaklığında Linda'nın sesini duydu. "Didi ana ambardan yaklaşık iki dakika uzaklıkta."</p>

  <p>"Çok erken... Henüz hazır değiliz. Köprüde kimse var mı?"</p>

  <p>"Geminin dümeniyle oynayan birkaç çocuk..."</p>

  <p>"Sis düdüğünü öttürün ve sesi hoparlörlerle ambara verin."</p>

  <p>"Neden?"</p>

  <p>Juan sadece, "Bana güven," demekle yetindi.</p>

  <p>Sis düdüğü tropikal bitkilerle kaplı bataklıkta çınlarken kuşların ürkerek uçmasına, kırma kamp köpeklerinin kuyruklarını korkuyla bacaklarının arasına kıstırmasına neden oldu. Muhammed Didi ve yardımcıları geminin içinde, koridorda ganimetlerine doğru ilerlerken, çıkan ses duyularına yapılmış fiziksel bir saldırı etkisi yarattı. Elleriyle kulaklarını kapatmış olmaları sesin etkisini pek azaltmamıştı.</p>

  <p>Linda, başkana, "İyi fikirdi," dedi. "Didi durdu ve bir adamını dümen köşküne gönderdi. Adam oraya vardığında çocukları da görecek."</p>

  <p>"Geminin diğer bölümlerinde durum nasıl?"</p>

  <p>"Düdük sağı solu yağmalamakla meşgul insanları durdurmadı. Kaptanın kabininden aldıkları minderleri taşımakta olan iki kadın görüyorum. Bir başka çift de o iğrenç palyaço resimlerini götürüyor. Ayrıca, nedenini sorma ama, tuvaleti sökmeye çalışan bir adam da var."</p>

  <p>Juan, "Başka birçok adı olan, tahttan söz ediyorsun galiba," diye espri yaptı.</p>

  <p>Kevin makyajı bitirmişti ki, Didi'nin adamı köprüye vardı ve dümenle oynamakta olan iki çocuğun kulaklarının arkasına sıkı birer tokat savurdu. Sonra, korsan, kontrol paneline uzanmak üzere hamle yaptığı anda Linda düdüğü devre dışı bıraktı. Adam panele bir süre aval aval baktı, çünkü hiçbir düğmeye dokunmamıştı. Ardından omuzlarını silkip komutanının yanına dönmek üzere koşar adımlarla köprüden ayrıldı.</p>

  <p>Sihir Dükkanı'na gelenlerden biri de <i>Oregon'ın</i> silah tedarikçisiydi. Adam yanında üç AK-47 kalaşnikof getirmişti. Silahlar, korsanların taşıdıkları tüfekler gibi yıpranmış görünüyordu, ama bu da <i>Oregon'ın</i> birçok yüzü gibi aldatmacadan başka bir şey değildi. Bu tüfekler kusursuz biçimde çalışıyordu. Silah tedarikçisi ekibe filtre maskelerinden de verdi; adamlar bunları da feracelerin ceplerine yerleştirdiler.</p>

  <p>Linç, "Bizi buraya getirttin," dedi. "Ve buranın yerlisi gibi görünmemizi sağladın, ama plan nedir hala bilmiyorum."</p>

  <p>"Onca silahlı korsan gemide fink atarken, Didi'yle, ninja kılığına girmiş halde dans edemezdik. İnsanları şüphelendirmeden yanına yaklaşmak zorundayız."</p>

  <p>"Bu yüzden siviller gibi giyindik," dedi Eddie.</p>

  <p>Juan, "O karmaşa içinde insanların arasına karışacak ve doğru zamanın gelmesini bekleyeceğiz," dedi.</p>

  <p>"Didi amonyum nitrat fıçılarını açmaya karar verir de, içlerinin deniz suyuyla dolu olduğunu görürse kendisine bir tuzak hazırlandığını hisseder ve <i>Oregon'dan</i> ayrılır."</p>

  <p>"Neden acele ettiğimi düşünüyorsun koca adam? Kevin?"</p>

  <p>Nixon bir adım geri çekilerek eserine şöyle bir baktı. Bir çekmece açıp içini didik didik ettikten sonra Juan ve Eddie'ye havacı güneş gözlüklerinden verdi. Ciltlerinin rengi tamamdı, ama lateks malzeme olmadan yüz hatları konusunda yapabileceği bir şey yoktu. Yeterli zaman verilmiş olsa, ikisini de Didi'nin ikiz kardeşi gibi yapardı, ama güneş gözlüklerini takmalarıyla birlikte biraz olsun tatmin olmuştu. Başını salladı, tam işinin bittiğini söyleyecekti ki, Juan arkadaşlarını odadan dışarıya yönlendirmeye başlamıştı bile.</p>

  <p>Cabrillo telsize, "Linda, Didi şu anda nerde?" diye konuştu.</p>

  <p>"Ambarın hemen dışındalar. Yanında baştan aşağıya silahlı, muhtemelen on iki adam var. Bu arada yeri gelmişken, korsanlarımızın lideri Hakim'in yüzünde mutluluktan güller açıyor."</p>

  <p>Juan, "Eminim öyledir," dedi. "Ama uzun sürmeyecek."</p>

  <p>Juan, Eddie ve Linc'i, <i>Oregon'ın</i> şık koridorlarında bulunan ve dışarıdan kendini hiç belli etmeyen bir kapıya yönlendirdi. Kapıdaki çift taraflı aynanın üstündeki gözetleme deliğini açıp baktı; diğer taraftaki odanın karanlık olduğunu görünce kapıyı ardına kadar açtı. Üçü odaya girdiler. Üst tarafta bulunan bir aparattan sarkan tutamaç, temizlik malzemeleri dolabında olduklarına işaret ediyordu; içerisi küvet paspası, kova gibi malzemelerin yanı sıra, raflar dolusu deterjanla doluydu. Burası <i>Oregon'ın</i> iki bölümü arasındaki birçok gizli geçitten biriydi.</p>

  <p>Juan geminin halka açık bölümüne geçmek için elini kapının koluna atmıştı ki, ancak o zaman aklına olası bir savaş ortamının içine dalmak üzere olduğu geldi. Ve damarlarına hücum eden adrenalin bir uyuşturucu gibi sarstı onu. Tanıdık o eski hislerle sarmalandı; korku, endişe ve bir parça heyecan... Ama tehlikeyle yüzleşme konusunda ne kadar çok tecrübe kazansa, bu tür duyguları bastırmak ve dikkatini işine vermek üzere zihnini boşaltmakta o denli zorlanıyordu.</p>

  <p>Bu, hiçbir Şirket elemanının sözünü etmek, ya da bir şekilde kabullenmek istemeyeceği bir andı. Juan arkasına dönüp Linç ve Eddie'ye kendisi kadar korkup korkmadıklarını sorması durumunda yaşayacakları dehşeti tahmin edebiliyordu. Bu, iyi bir askerin özünü teşkil eden şeydi; korktuğunu itiraf ederken, korkuyu savaşta işine yarar bir şeye dönüştürme disiplinine sahip olma becerisiydi.</p>

  <p>Juan hiç tereddüt etmedi. Kapıyı iterek geminin halka açık bölümüne adımını attı. Önünden, muhtemelen kamaralardan birinden aldıkları ve yuvarlayıp koltuklarının altında taşıdıkları halılarla koşuşturmakta olan iki Somalili kadın geçti. Cabrillo ve ekibine dönüp bakmadılar bile.</p>

  <p>Üç adam kendilerini şilebin daha da derinlerine götürecek merdivenlere gelene dek koşar adımlarla kıç tarafına ilerlediler. Merdivenlerin başında silahlı bir muhafız vardı; Juan yanından geçme teşebbüsünde bulununca adam Cabrillo'nun koluna yapışıp Somali dilinde, anlamadığı bir şeyler söyledi.</p>

  <p>Juan adamın anlayacağını umarak Arapça, "Komutan Didi'yle konuşmak istiyorum," diyerek karşılık verdi.</p>

  <p>Muhafız ufak bir tereddüt geçirdikten sonra, "Hayır, kendisi rahatsız edilmek istemiyor," dedi.</p>

  <p>Juan İngilizce, "Sen bilirsin," diye mırıldandıktan sonra, muhafızı, ayaklarının hafifçe yerden kesilmesine neden olan güçlü bir yumrukla bayılttı.</p>

  <p>Cabrillo bileğini silkelerken Linç ve Eric muhafızı metal basamakların altına sürüklediler.</p>

  <p>Juan, "İş bittiğinde adamı burada unutmayalım," dedikten sonra ambara doğru yöneldi. Linda Ross' a göre Muhammed Didi sadece üç dakikadır oradaydı ve hala kamyonetleri inceliyordu.</p>

  <p>"Adamımız ne durumda?"</p>

  <p>"Şekerci dükkanındaki çocuk gibi..."</p>

  <p>"Tamam, sanırım zaman geldi. Max'e dumanı pompalamaya başlamasını söyle, ayrıca su toplarını devreye sokmaya hazırlansın. Unutma, insanların biraz silkelenmesini istiyorum, güverteye hücum ederek başka şeyleri yağmalamaya başlamasını değil."</p>

  <p>"Anlaşıldı."</p>

  <p><i>Oregon'ın</i> gizli özelliklerinden biri de, şilebin gücünü geleneksel dizel motorlardan almamasıydı; gemi manyetohidrodinamik denilen bir şeyle çalışıyordu. Likit helyumla soğutulmuş mıknatıslar deniz suyundaki serbest elektronları yalıtıyor ve gemiye neredeyse sınırsız ölçüde elektrik sağlıyordu. Elde edilen elektrikse gemi gövdesinin iç kısımlarına yerleştirilmiş bir çift tahrik borusu aracılığıyla su aktaran dört jet pompasının çalıştırılması için kullanılıyordu. Devrim niteliğindeki bu itiş gücü sistemi, on bir bin ton ağırlığındaki gemiyi dalgaların içinde akla hayale gelmeyecek bir sürate ulaştırabiliyordu. Ama şilebin harabe bir gemi olduğu yanılsamasını sürdürebilmek ve bakımsız motorlara sahipmiş görüntüsü verebilmek için bacasından duman püskürten is jeneratörleri vardı.</p>

  <p>Max işte bu dumanı Somalili korsanların kontrol ettiklerini sandıkları, geminin bu bölümündeki havalandırma sistemine yönlendiriyordu.</p>

  <p>Juan üç numaralı kargo ambarının açık kapısına yaklaşırken, alçak tavana monte edilmiş olan havalandırma ızgaralarından dışarıya is püskürdüğünü fark etti. Geminin içi on beş dakikaya kalmaz zehirli gazla dolacaktı. Ambarın içinde yankılanan sesleri duyabiliyorlardı.</p>

  <p>Juan, "Hazır mısınız?" diye sordu. Linç ve Eric başlarını sallayarak karşılık verdiler.</p>

  <p>Hızla ambara dalarlarken, Juan, "Yangın! Yangın!" diye bağırdı.</p>

  <p>Didi ve on beş kadar güçlü kuvvetli adamı, incelemekte oldukları kamyonetin yanından başlarını kaldırıp bakarken, "Neler oluyor?" diye sordular birbirlerine.</p>

  <p>Juan, "Yangın çıktı. Duman var," derken, Arapçayı Suudi aksanıyla konuşmanın Somalililere garip geldiğinin farkındaydı. "Her yerden duman geliyor."</p>

  <p>Didi amonyum nitrat fıçılarına baktı. Juan, Didi alevler sarmadan fıçıları gemiden çıkarmayı mı düşünüyor, yoksa fıçıların infilak etmesinden mi korkuyor, emin olamadı. Dumanın kokusunu şimdi de havalandırması olmayan ambarda alabiliyorlardı ve giriş kapısının yakınında ağır bir hava vardı. Juan, Hakim'e baktı. Korsan meraklı gözler tarafından incelendiğini hissederek geriye döndü. Cabrillo'nun taktığı güneş gözlüklerinin ardında neler olup bittiğine dar hiçbir fikri yoktu; ancak Juan'ın korsanlara karşı ne denli büyük bir nefret beslediğini bilse kesinlikle silahını çekip ateşlerdi.</p>

  <p>Juan sarığının altına sakladığı kulaklıkta Linda'nın sesini duydu. "Haberin olsun, kadınlar ve çocuklar güverte iskelesine doğru kaçışıyorlar, ama korsanların pek de telaşa düşmüş gibi bir halleri yok."</p>

  <p>Muhammed Didi, "Sen alevleri gördün mü?" diye sordu.</p>

  <p>"Eee, hayır efendim."</p>

  <p>Nüfuzlu adamın gözlerinde ihtiyatlı bir ifade belirip kayboldu. "Seni tanımıyorum. Adın ne?"</p>

  <p>"Faruk, efendim."</p>

  <p>"Nerelisin?"</p>

  <p>Juan kulaklarına inanmıyordu. Gemiyi sarması muhtemel bir yangın vardı ve Didi dumanları görmüştü, ama kendisinden hayat hikayesini anlatmasını istiyordu.</p>

  <p>"Efendim, zamanımız yok."</p>

  <p>"Ah, tamam, tamam... Bakalım seni bu kadar korkutan şey neymiş. Muhtemelen gemi mutfağında yemek yakmışlardır."</p>

  <p>Juan koridordan merdivenlere çıkan yol boyunca onlara kılavuzluk etmesi için Eddie'ye işaret etti. Bu arada Juan acele davranması için ısrar etse de, Didi yavaşça yürüyerek grubun ortasında kaldı. Eddie sugeçirmez kapının ağzına geldiğinde, adımını atmadan hemen önce arkasına dönüp baktı; Cabrillo karşılık olarak başını salladı.</p>

  <p>Juan ve Linc'in arkasından gelen Muhammed Didi kapıdan içeriye adımını attığı anda, tavana gizlenmiş olan ve hidrolik bir mekanizmayla çalışan çelik bir panel aşağıya indi. Her şey öylesine çabuk olup bitivermişti ki, panelin diğer tarafında kısılıp kalan adamlar tepki verecek zaman bile bulamamışlardı. Yol bir an için açıkken, hemen ardından koridordan ayrılmalarını engelleyen metal bir engel çıkmıştı karşılarına.</p>

  <p>Tavan kapağı muhafızların yarısının diğer tarafta kalmasını sağlamıştı, ama içeride yakın mesafeden bir çatışmayı göze alamayacak kadar çok sayıda adam vardı.</p>

  <p>Didi, "Neler oluyor?" diye bir soru attı ortaya.</p>

  <p>Hakim'in aklına. Malik ve Aziz'in yemekhanenin boşalması hakkında anlattığı akıl almaz hikaye geldi. Hurafelerin etkisinde kalmış halde korkuyla çevresine bakındı. Bu gemiyle ilgili hiç de tekin olmayan bir şeyler vardı ve içinde gittikçe büyüyen gemiden ayrılma arzusunun, muhtemel bir yangınla hiçbir alakası yoktu.</p>

  <p>İki korsan çelik levhayı kaldırmak için birkaç başarısız denemede bulunurken, diğer taraftaki arkadaşları metali yumrukluyorlar, bu arada duman gittikçe yoğunlaşıyordu.</p>

  <p>Olayların hiç de göründüğü gibi olmadığı hissine kapılanlardan biri de Didi'ydi. "Bırakın," dedi adamlarına.</p>

  <p>Didi merdivenleri tırmanmak üzere hareketlenirken, biraz önce görevlendirdiği muhafızın yerinde olmadığını fark etmedi. Başta hızlı adımlar atarken, temposu hafif koşuya, ardından da tam anlamıyla koşuya dönüştü.</p>

  <p>Juan, "Bu adamda fare içgüdüsü var," diye geçirdi içinden. Operasyon Merkezi'yle dikkatleri üzerine çekmeden konuşabilmek için adımlarını yavaşlattı. "Linda, bizi izliyor musun?"</p>

  <p>"Evet."</p>

  <p>"Yanında bu kadar muhafız varken Didi'yi ele geçirmem çok zor. Güverteye çıktığımızda bizi hedef almanı istiyorum. Anladın mı?"</p>

  <p>"Anladım."</p>

  <p>Merdivenleri tırmandılar, en yakın gizli geçidin bulunduğu koridora girerek güverte iskelesinden ana güverteye çıktılar. Üst güverteye ve yakıcı güneşin alnına adım attıkları anda bir yangın söndürücü topundan mızrak gibi fırlayan tazyikli su Didi'nin göğsüne çarptı. Didi çarpmanın etkisiyle yardımcılarının üstüne savruldu ve üç kişiyi yere serdi. Bu sırada Linç iri kollarını ayakta kalmayı başarmış iki korsana dolamış ve sert bir hareketle kafalarını tokuşturmuştu. İsteseydi kafataslarını çatlatabilirdi, ama adamların baygın halde güverteye kapaklanmaları onun için yeterliydi.</p>

  <p>Hakim bacaklarını saran taşkın suyu görmezden gelip Juan'a inanmaz bir ifadeyle bakıyordu. Tazyikli deniz suyu Juan'ın yüzündeki makyajın akmasına, delici mavi gözlerini gizleyen güneş gözlüklerinin fırlayıp gitmesine neden olmuştu. Hakim'in arkadaşlarını uyarmak için can havliyle attığı çığlık, su patlamasından sırılsıklam olmuş kadınların feryatlarının üstünde yükseldi. Korsan AK tüfeğini kalça hizasına getirmek üzereydi ki, ani bir hareketle üstüne atlayan Juan'ın omuz darbesiyle geminin küpeştesine kadar sürüklendi. Çarpmanın şiddeti korsanın tetiğe yapışık duran parmağını bükecek kadar büyüktü.</p>

  <p>Ateşlenen tüfekten büyük bir gürültü eşliğinde titrek bir patlama duyuldu. Neyse ki mermiler gemide dolanıp durmakta olan kadın ve çocukların başlarının üstünden geçmiş, ama hemen öncesinde güvertede düzenli bir yağma şeklinde devam eden olayı bir izdihama dönüştürmüş ve silahlı diğer adamların dikkatinin o yöne çevrilmesine neden olmuştu.</p>

  <p>Juan Somaliliden öfkesini, midesine indirdiği dirseğiyle çıkardı. Hakim'in elindeki kalaşnikof büyük bir takırtıyla güverteye düştü. Korsanın gözleri dışarıya fırlayıp ağzı boşalan ciğerlerine hava doldurma çabasıyla açılırken, Cabrillo bu kez çenesine indirdiği sert bir yumrukla korsanın küpeşteden aşağıya uçmasına neden oldu. Juan aşağıya bakınca Hakim'in gemiyi rıhtımdan ayıran o dar alandan suya değil de, <i>Oregon'a</i> ilk saldırdığında kullandığı balıkçı teknesinin çapraz kirişinin üstüne düştüğünü gördü. Hakim'in boynunun kıvrılma şeklinden, kırıldığı anlaşılıyordu; korsan ölmüştü.</p>

  <p>Bundan daha iyisi olamazdı.</p>

  <p>Juan paniklemiş halde sağa sola koşuşturan Somalililerin arasından ite kaka yolunu buldu. Su, yangın musluğundan fışkırmaya devam ediyor, sağanak halinde güverteyi ıslatıyordu ve Juan için bir kasırganın içinde yol almaktan farksızdı. Beyaz cildiyle kimsenin dikkatini çekmişe benzemiyordu, ancak kolları çarşaf ve havlu yığınıyla dolu olan altı yaşlarında bir çocuk onu fark etti ve diğerlerini uyarmak için bağırmaya başladı. Juan anneleriyle birlikte gemiden inmeye çalışan ve feryat figan ağlayan diğer çocukların sesleri arasında kaybolur düşüncesiyle çocuğu ağlatmak istedi ve o amaçla kollarını çimdikledi. Ama çocuk kendini yere atarak kollarını Juan'ın bacaklarına sardı. Cabrillo bacağını kurtarmaya çalıştı, ama bir yılanbabğı kararlılığında olan çocuk bütün gücüyle bacaklarına asılmaya devam ediyordu. Sonra, Cabrillo'nun baldırını ısırmak gibi bir hata yaptı. Hayatında dişçi görmemiş, hatta dişçi nedir bilmeyen çocuk, bütün gücüyle kenetlediği dişlerinden dördünü koparmış ve dudaklarından kan sızarken haykırmaya başlamıştı.</p>

  <p>Cabrillo çocuktan kurtulup ekip arkadaşlarının yanına gitti. "Hadi çocuklar."</p>

  <p>Muhammed Didi ayağa kalkmıştı; su gömleğini parçalayıp almış, şarapnel yaralarıyla delik deşik olmuş göğsünü açıkta bırakmıştı ve sakalından sular damlıyordu. Suda boğulmuş sıçana benzer haliyle <i>Oregon'dan</i> bir an evvel inmekte her zamankinden daha kararlıymış gibi görünüyordu. İleri doğru atıldığı anda herkesçe bilinen o sert kayaya tosladı.</p>

  <p>Franklin Lincoln Somalili mahalli diktatörün başında bir zebella gibi dikiliyordu.</p>

  <p>İrikıyım adam, "O kadar çabuk değil dostum," diyerek Didi'yi kolundan sıkıca kavradı ve aynı anda korsanın silahını kılıfından çekip aldı.</p>

  <p>Didi, "Yardım edin!" diye bağırdı adamlarına.</p>

  <p>Güverteye dolmaya devam eden tazyikli su, üç metre ilerisinde bile neler olup bittiğini görmeyi imkansız hale getiriyordu, ama yardım çağrısı Didi'nin adamlarının canlanmasına neden oldu. Bir ellerinde tüfekleri, püsküren sudan korumak için kollarını gözlerine kalkan yaparak ileri doğru atıldılar; tetikte olan parmakları her an yaylım ateşi açmaya hazırdı.</p>

  <p>Eddie arka tarafı korurken, Juan, Didi'nin üst güvertenin iç kısımlarına doğru sürüklenmesine yardım etti.</p>

  <p>Korsanlar çağlayanı andıran suyun içinden zorlukla geçtiler, gözleri güvertenin loş ortamına alışınca liderlerinin başının belada olduğunu fark ettiler. İçlerinden biri, Didi'ye isabet etme tehlikesini hiçe sayarak ateşlediği tüfeğiyle yarım düzine kadar mermi boşalttı.</p>

  <p>Tavana isabet edip koridorda sekmeden önce, mermilerin sıcaklığının saçlarının ucunu yaktığını hissetti Juan.</p>

  <p>Geriye doğru koşan Eddie, ateş eden korsanı tüfeğiyle savurduğu iki hamleyle önce saf dışı bıraktı, ardından yaylım ateşi açtı. Diğer üç korsan kendilerini yere atınca, ekibe köşeyi dönüp saklanacak zamanı kazandırmış oldu.</p>

  <p>Juan ekibin liderliğini eline almış, kulaklığından, Linda'nın hala güvertede bulunan korsanlarla ilgili yaptığı uyarıları dinliyordu. Linda ona birkaç metre ilerisinde silahlı bir Somalilinin olduğunu söyleyince köşede bir an duraladı. Başını hafifçe uzatınca adamın sırtının kendisine dönük olduğunu gördü ve AK'nin dipçiğiyle ensesine vurdu.</p>

  <p>Juan ya darbenin şiddetini iyi hesaplamamıştı, ya da korsan dünyanın en sert kafatasına sahip insanıydı, çünkü adam Juan'a dönmüş ve elindeki silahla karnına vurarak onu ateş edebileceği bir mesafeye itmişti.</p>

  <p>Korsan tüfeğini kendisine doğru çevirirken Juan sol bacağıyla tüfeğin namlusunu duvara kıstırdı. Adam silahını ani ve hızlı bir hareketle çekmeye çalışsa da başaramadı; Cabrillo kendi AK tüfeğini bir beyzbol sopası gibi savurup korsanın kafasına ikinci kez vurdu. Darbe adamın yanağında derin bir yara açarak sere serpe yere kapaklanmasına neden oldu.</p>

  <p>Linda'nın bir sonraki uyarısı, Juan'ın gözünü koridorun ilerisine diktiği anda geldi. Yemekhaneden, ellerindeki tüfekleri parıldamakta olan iki korsan daha çıkmıştı. Juan tam o anda sağ ayak bilek kemiğinin hemen üstüne isabet eden mermiyle sendeledi, tam dengesini kaybediyordu ki, Eddie onu kolundan tuttuğu gibi köşeden geriye çekti.</p>

  <p>Seng, "İyi misin?" diye sordu.</p>

  <p>Juan dizini bükerek, "Tahta bacak iyi görünüyor," dedi. Juan Cabrillo'nun dizinden aşağısı protez bacaktı; Ulusal Sualtı ve Denizcilik Teşkilatı için çalıştığı dönemde bir Çin destroyerinden açılan topçu ateşinin sonucuydu bu. Güvertedeki küçük çocuğun dişlerinin kırılmasına yol açan da işte bu tahta bacaktı.</p>

  <p>Cabrillo kulağından çıkan kulaklığını düzeltti. "Linda, cevap ver."</p>

  <p>"Biraz önce ateş açan iki korsan yemekhane kapısının önünde siper aldı, arkadan altı kişi daha geliyor."</p>

  <p>"Eddie arkamızı kolla."</p>

  <p>Juan koridorun aşağısına, kamaralardan birine doğru koştu. Kapı kilitliydi ve Somalililerin kapıyı zorlayıp içeriye girecek kadar zamanları olmayacaktı. Gemideki her kapıyı açan anahtarı çıkarıp kilide soktu. Burası, geminin başmühendisine ayrıldığı için, Eddie'nin bir süre önce kullandığı kaptan kamarasından daha ufak bir yerdi. Mobilyalar <i>Oregon'ın</i> bir mavnadan daha hallice bir gemi olduğu aldatmacasını sürdürebilmek amacıyla ucuz tutulmuştu, odanın dekoru, duvara asılmış İspanyol boğa güreşi posterlerinden ve şişelerin içindeki yelkenli gemi modellerinden ibaretti. Juan kamaranın içinde ilerleyip küçük bir tuvalete girdi. Porselen lavabonun üstünde gemi bölmesine tutkalla tutturulmuş bir ayna vardı. Juan AK'nin dipçiğiyle vurarak aynayı paramparça etti, yerdeki muşamba döşemeliğe yayılmış parçalardan oyun kartı büyüklüğünde olanını eline alıp hızla odadan dışarıya çıktı.</p>

  <p>Tekrar köşeye geldi ve ayna parçasını, silahlı iki adamı görebilecek şekilde dikkatle yerleştirdi. Adamlar Linda'nın dediği gibi yemekhane kapısının önünde çömelmişlerdi, biri dizlerinin üstünde otururken, diğeri onun hemen başında duruyordu. Her ikisi de silahını köşeye doğru çevirmişti, ama loş ışıkta aynayı göremiyorlardı.</p>

  <p>Juan avına yaklaşan bir kobra yavaşlığında hareket ederek, tüfeğinin namlusunu köşeden usulca, ancak çok ufak bir parçası görünecek şekilde çıkardı.</p>

  <p>Bazıları, vücudun, çevresindeki şeylerle bağlantılı olarak pozisyonunu bilme, mekana uyum sağlama kabiliyetine altıncı his adını verirdi. Cabrillo'nun altıncı hissi öyle gelişmişti ki, silahlarını kendisine doğru yöneltmiş altı teröristle çevriliyken ve yere çömelmiş halde aynadaki yansımalarına bakarken bile kalaşnikofunun namlusunu tamı tamına hangi açıda tutması gerektiğini biliyordu. Tüfeğini yarım santim kadar kaldırıp ateşledi.</p>

  <p>Yağmur gibi yağan kurşunlar yemekhane kapısının yanındaki duvara isabet etti, ardından, kapının, korsanların ileriye uzattıkları silahların namlularına çarpmasına neden olacak kadar bir güçle sekti. Cabrillo daha kapı kapanmadan hareketlendi, bu esnada kendini korumak için yaylım ateşine başladı. Mermiler dışarıyı döverken, korsanlar silahlarını geri çekmek ya da kapıyı açmak gibi bir girişimde bulunmadılar; bu da Juan'a adamlara görünmeden kapıya kadar yaklaşma fırsatı verdi. Juan silahının namlusunu kapıyla kapı pervazı arasına sıkıştırıp bu kez yakın mesafeden, bir kez daha yaylım ateşi açtı. Silahını geri çektiğinde sıcak namlusundan kan sızıyordu. Aralıktan bakınca, silahlı adamların ikisinin de bedenleri kalbura dönmüş halde yerde cansız yatmakta olduklarını gördü.</p>

  <p>Juan adamlarına peşinden gelmelerini işaret etti. Linç Somalili mahalli diktatörü kollarının altından kavramış zorla yürütüyordu.</p>

  <p>Linda, "Geliyorlar," diye uyardı.</p>

  <p>Juan onun biraz önce sözünü ettiği altı adamı kastettiğini anladı. AK'nin yuvasından boş şarjörü çıkarıp dolusunu taktı. Tüfeğin haznesinde hala bir mermi vardı; Cabrillo çatışma esnasında işler ne denli kızışırsa kızışsın, silahının asla tamamen boşalmasına izin vermemesi gerektiğini biliyordu, o yüzden tüfeği hazır duruma getirmesine gerek yoktu. Biraz önce gizlenmek için kullandıkları köşenin çevresinde bir gölgenin titreştiğini görür görmez, adamlarına saklanmaları için ihtiyaç duydukları zamanı kazandırmak amacıyla tetiğe asıldı.</p>

  <p>Çıkan ses, kapalı alanda kulakları sağır edecek cinstendi, havalandırma deliklerinden pompalanan dumanla, ateşlenen. silahların neden olduğu ağır havanın bileşimi nefes almayı ve çevreyi iyi görmeyi imkansız kılıyordu.</p>

  <p>Patlamanın neden olduğu koridorun sonundaki parlaklık, korsanların açtığı ateşle karşılık buldu. Tam o esnada Eddie Seng'in ayakları, sanki arkasından ani bir darbe almışçasına yerden kesildi, ellerini kullanarak düşüşünü durduramayınca güverteye çarpıp başkanın yanına sere serpe uzandı. Juan tek eliyle ateş ederken, yakasına yapıştığı Eddie'yi yemekhanenin içine sürükledi.</p>

  <p>Didi yemekhaneye itile kakıla girerken, Linc'in güçlü ellerinden kurtulmak için hala çırpınıyordu. Yemekhanedeki eşyaların yerinde yeller estiğini gördüler; işin en inanılmaz tarafı, dışarıda yaşanan silahlı çatışmaya rağmen içeride, mutfaktaki ocağa sahip olmak için birbirleriyle mücadele eden iki adamın bulunmasıydı. Adamlar yemekhaneye dalan kişilerin arkadaşları olmadığını fark edince ocağı bırakıp kenara dayadıkları silahlarına doğru hamle yaptılar.</p>

  <p>Juan kalça hizasında tuttuğu tüfeğini ateşledi; ideal atış pozisyonunda olmasa da hedefi bulmayı başarmış, parçalanan göğüslerinden kan fışkırmakta olan iki adamı yere sermişti.</p>

  <p>Gemi bölmesine iz bırakmadan monte edilmiş gizli bir kapı açıldı. Linda olanları gizli kamerayla izlemiş ve destek vermek üzere iki adam yollamıştı. Adamlar hızla yemekhaneye daldılar; aradan on saniye geçtikten sonra Muhammed Didi bileklerinden kelepçelenmişti bile. Korsanların liderini ite kaka içeri alıp kapıyı arkalarından kapattılar. Eddie inliyor ve ayağa kalkmaya çalışıyordu. Juan onu nazikçe kaldırdı ve kapıdan içeri geçmesine yardım etti. Kendisi de içeriye adımını atar atmaz ellerini dizlerinin üstüne koyup sırtını duvara dayadı. Yerdeki pelüş halıya üstünden başından su damlıyordu. Nefeslenmek için bir süre bekledi.</p>

  <p>"Bu işi daha iyi becerebilirdik," dedi nefes nefese.</p>

  <p>"Bence de," dedi Eddie.</p>

  <p>"Sen iyi misin?"</p>

  <p>"Mermi çelik yeleğimi sıyırıp geçti. Canım çok acıyor, ama yürüyecek durumdayım. Bir dakika izin ver."</p>

  <p>Giuseppe Farina, Huxley'le birlikte yanlarına geldi. Hux zorunlu beyaz laboratuvar giysisinin üstüne doktor önlüğü giymişti ve sağ elinde bir sağlık çantası taşıyordu. Gözlerinde zeki bir parıltı olan kırklı yaşların başındaki kadın koyu renk saçlarını ensesinde topuz yapmıştı.</p>

  <p>Juan İtalyan gözlemciye döndü, "Aşırı kovboyculuk taslamadık, değil mi?" diyerek sırıttı.</p>

  <p>Didi'ye öldürecekmiş gibi bakan Farina, "Ben belki biraz daha sert olmanızı beklerdim," diye karşılık verdi.</p>

  <p>Didi aksanlı bir İngilizceyle, "Kimsiniz siz?" dedi. "Beni burada tutamazsınız. Ben Somali vatandaşıyım. Haklarım var."</p>

  <p>"Gemime ayak bastıktan sonra, hayır," dedi Juan. "Şu anda benim toprağımdasın." Didi'nin boynundaki dehşet verici kolyeyi söküp boğazına tıkmamak için kendini zor tutuyordu.</p>

  <p>Julia çantasını yere dayadı, eğilip içini karıştırmaya başladı. Ayağa kalkarken elinde bir şırıngayla bir ameliyat makası vardı. Didi'yi sımsıkı tutan Linc'in yardımıyla korsanın gömleğinin bir kısmını kesti ve cildini alkollü pamukla sildi.</p>

  <p>Gözleri büyüyen Didi, "Ne yapıyorsunuz?" diye sordu. Silkinip kurtulmaya çalışsa da Linc'in vücudunu saran elleri çelikten farksızdı. "Bu yaptığınıza işkence denir."</p>

  <p>Juan bir anda mahalli diktatörün önünde bitiverdi ve Didi'yi Linc'in ellerinden aldı. Bir eliyle korsanın boğazına yapıştı, koridor duvarından destek alarak Somaliliyi havaya kaldırdı ve ayaklarını yerden kesti. Didi öğürmeye başladı, ama yardımına gelen kimse olmadı. Avrupalı gözlemci bile, başkanın yüzünün kıpkırmızı kesilmesine neden olan katıksız öfkeden büyülenmişe benziyordu.</p>

  <p>"İşkence nedir görmek mi istiyorsun? İşkence nedir sana göstereceğim pis cani." Juan diğer eliyle Didi'nin omzundaki sinirleri mengene gibi sıktı. Didi kendini ocak demiriyle dağlanmış gibi hissetmiş olmalıydı, çünkü koridorda yankılanan acı dolu bir çığlık attı. Juan parmaklarını daha da derine bastırıp bir kez daha sıkarken, bir müzik aleti çalıyormuş gibi korsanın çığlığının tonunun değişmesini sağladı.</p>

  <p>Huxley, "Bu kadar yeter Juan," dedi.</p>

  <p>Cabrillo parmaklarını gevşetip Didi'yi serbest bıraktı; korsan bir eli boğazında, diğeri omzunda, yere düştü. Ağlıyor, bu esnada ağzının bir köşesinden gümüş bir ipi andır biçimde salya akıyordu.</p>

  <p>Juan sanki biraz önce öfkesi ağzına gelen kendisi değilmiş gibi, "Tam da tahmin ettiğim gibi," dedi. "Her kabadayının kalbinde bir korkak yatar. Keşke adamların şimdi seni görebilselerdi."</p>

  <p>Hux yere kapanmış katilin yanına eğilip iğneyi koluna batırdı. Hemen ardından Didi'nin gözleri titredi ve sadece beyazları görünecek şekilde geriye yuvarlandı. Hux bir kez eğilip adamın gözkapaklarını indirdi.</p>

  <p>Seppe elini uzatarak, "Tebrikler Juan," dedi. "Görev tamamlanmıştır."</p>

  <p>Juan, "Somali sularından çıkana ve bu pislik gemimden inene dek, hayır," diye karşılık verdi. Telsizi çevirerek, "Linda, Max'e dumanı kesmesini ve bana durum raporu vermesini söyle," dedi.</p>

  <p>"Didi'nin peşindeki korsanlar yemekhanenin etrafında dolanıyor. İçlerinden biri senin öldürdüğün adamların durumunu kontrol ediyor, ama o çocukların fazla bir şey söyleyecek durumda olduklarını sanmıyorum. Güvertede, su topları istenen etkiyi yapmış durumda. İnsanlar arkalarına bakmadan kaçıyorlar."</p>

  <p>"Güvertede tahminen kaç kişinin kaldığını düşünüyorsun?"</p>

  <p>"Tam olarak kırk üç. Buna, ambarın yanında tuzağa düşürdüklerin de dahil. Merdivenlerin altında baygın halde bıraktığın adamın icabına bakıldı. Adam kendine gelir gelmez kendini suda buldu."</p>

  <p>"Eric'e gemiyi rıhtımdan uzaklaştırmak için hazır olmasını söyle."</p>

  <p>Linda, "Hala üst güvertede dolanan korsanları ne yapacağız?" diye sordu.</p>

  <p>"Güverteyi kilitleyin, silahçıya haber verip bayıltıcı tabanca ve gece görüş gözlükleri getirmesini söyleyin."</p>

  <p>Linda, Juan'ın emirlerini Operasyon Merkezi'ne iletti. Sonra büyük monitöre dönerek su toplarından birinden püsküren tazyikli sudan kaçan ve bunu bir oyuna dönüştürmüş bir grup çocuğa baktı. Odanın ortasındaki koltuğundan, o su topunun kontrolünü eline almasını sağlayan düğmeye bastı ve su akışını kesti. Çocuklar en sevdikleri oyuncak ellerinden alınmış gibi hayal kırıklığına uğramış halde kalakaldılar. Linda bu kez hedefi ayarlayıp vanayı elektronik ortamda bir kez daha açtı. Ani biçimde fışkıran su çocukları dizlerinden yakaladı ve altısını birden devirip su üstünde yüzen sahipsiz eşyalar gibi iskele basamaklarına doğru sürükledi. Çocuklar sırılsıklam halde rıhtıma yuvarlanana dek durmadılar, suyun etkisinden kurtulunca hemen ayağa fırlayıp köylerine doğru kaçıştılar.</p>

  <p>Mark Murphy çalışma istasyonundaki klavyesinde bir şeyler yazdıktan sonra, "Kilitleme işlemi tamamlanıyor," dedi. Son tuşa da bastıktan sonra gemideki her bir kapının önündeki gizli çelik kapaklar kapandı, ambar ağzı ve pencereler sıkı sıkıya kilitlenirken üst güverte tamamen mühürlendi.</p>

  <p>Böylesi bir karanlıkta ancak bir kedi yolunu bulabilir, gece görüş gözlüğü olmayan bir insan tam anlamıyla kör olurdu.</p>

  <p>Linda dahili kameralardan termal kameralara geçiş yaptı, gelen görüntülerle her bir bölümü ve koridoru tek tek taradı. Geminin içinde kapana kısılmış on üç kişi vardı hala. Kameraları yetersiz ışık durumuna ayarladığında, hepsinin de silahlı adamlar olduklarını gördü. Hoparlörlerden birbirlerine seslendiklerini duyabiliyor, ama kimsenin bulunduğu yerden bir yere hareketlenme cesaretini gösteremediğini görebiliyordu.</p>

  <p>Linda kamera görüntülerini tarama işini bitirir bitirmez Juan'ın telsizden gelen sesini duydu. "Durum nedir?"</p>

  <p>"On üç kişi var. Yemekhanedeki korsanlar şimdi, biraz önce çatıştığın diğerleriyle birlikte koridorda; yani önün açık."</p>

  <p>"Tamamdır."</p>

  <p>"İyi avlar."</p>

  <p>İki güverte üstte Juan, koridorun ışığını söndürüp üçüncü nesil gece görüş gözlüklerini taktı. Elinde ceviz kaplama kabzalı, uzun namlulu gösterişli bir silah vardı. Sıkıştırılmış gazla çalışan bayıltıcı tabanca, içi, ortalama boyutlarda bir adamı on saniye içinde yere serecek kadar etkili bir yatıştırıcıyla dolu on iğne atabiliyordu. On saniye böyle durumlar için kısa bir süre gibi görünse de, ortamın da karanlık olduğu düşünüldüğünde, ateş eden kişiye otomatik silahın şarjörünü boşaltması için yeterli zamanı kazandırıyordu.</p>

  <p>Eddie ve Linc'te de aynı silahlardan vardı.</p>

  <p>Cabrillo gizli kapıyı tekrar açtı. Dünya gece görüş gözlüklerinin ardından tuhaf ve ürkütücü bir yeşile bürünmüştü. Yansıtıcı yüzeyler, bu gözlüklere alışkın olmayan Juan ve adamlarının dikkatini dağıtabilecek derecede parlak beyaz bir ışık yayıyordu. Ambar kapağı arkalarından kapanınca yemekhane kapısına gelene dek sessizce yürüdüler. Havada hala kesif bir duman kokusu vardı.</p>

  <p>Linda taktik çevrim üzerinden, "Sağınızda üç adam var," uyarısı yaptı. "Koridorun üç metre aşağısında ve sizden uzaklaşıyorlar."</p>

  <p>Juan el işaretleriyle bu bilgiyi adamlarına aktardı. Hep birlikte kabustan fırlamış hayaletler gibi yemekhaneden dışarıya çıktılar ve aynı anda nişan aldılar. Bayıltıcı silahlar yumuşak bir fısıltı eşliğinde iğneleri hedefe gönderirken, Cabrillo ve diğerleri yemekhaneye geri dönmüştü bile.</p>

  <p>Korsanların omuzlarına isabet eden çok ince uçlu iğneler giysilerini ve ciltlerini rahatça delmişti. Üç korsan da duydukları keskin acıyla oldukları yerde hızla döndüler ve panik içinde ateş açtılar. Tüfeklerin ağzından çıkan anlık parlaklık boş koridoru gözler önüne serdi; Malik ve Aziz son on iki saat içinde ikinci kez hayaletleri kovalıyordu.</p>

  <p>Aziz ilacın etkisine kapılmadan önce inleyerek, "Bu gemiyi cinler ele geçirmiş," demeyi başardı. Aziz'e kıyasla daha iri yapılı olan Malik de bir süre sallandıktan sonra, bilincini yitirmiş üçüncü korsan olarak yere devrildi.</p>

  <p>Linda, "On kişi kaldı," dedi. "Ama bir başka sorunumuz var."</p>

  <p>Juan kısa ve öz, "Anlat," dedi.</p>

  <p>"Kıyıda kalan korsanlar organize olmaya başladılar. Aralarında <i>Oregon'a</i> tekrar çıkmaları için onları bir araya getirmeye çalışan biri var. Yirmi otuz kadarı gemiye çıkmak üzere hazırlık yapıyor."</p>

  <p>"Diğer arkadaşlar da beni duyuyor mu?"</p>

  <p>"Evet."</p>

  <p>"Mark, güvertedeki 30'luklardan birini açıp kalabalığı dağıt. Eric, bizi rıhtımdan uzaklaştır."</p>

  <p>Eric Stone ve Mark Murphy birbirlerine bakarak gülümsediler ve Cabrillo'nun emirlerini yerine getirmek üzere işe koyuldular. Murphy güvertedeki bir yağ fıçısının içine gizlenmiş olan 30 kalibrelik makineli tüfeği devreye sokmak için gerekli emri bilgisayara girdi.</p>

  <p>Elçinin kapağı açıldı ve silah düşey pozisyonda ortaya çıktı, dengeleme halkası üzerinde döndükten sonra, namlusu rıhtımın gerisindeki toprak sete çevrildi. Murphy'nin bilgisayarına, M60'a monte edilmiş, çevreyi gören ve üzerinde hedef göstergesi bulunan kameranın görüntüsü yansıdı.</p>

  <p>Murphy kalabalığa yaylım ateşi açtı; silah büyük bir gürültüyle patlarken güverteye boş mermi kovanlarından oluşan metal bir yağmur düşmeye başladı. Silahlı korsanların bazıları kendini yere atarken, bazıları toprak setin gerisinde gözden kayboldu. Yüzükoyun yere yatmış az sayıdaki korsansa ateşe karşılık verdi ve namlusundan hala duman tütmekte olan uzaktan kumandalı silahın bulunduğu alanı taradı. Adamların 7.62 mm'lik mermilerinin etkisi, gergedana isabet eden, çiğnenip top haline getirilmiş kağıt parçalarından farksızdı.</p>

  <p>Murphy'nin hemen yanında Eric Stone, magneto-hidrodinamik motorları çalıştırmak üzere düğmeye bastı. Deniz suyunun tuz oranı, bu derinlikte ve bataklığın bu bölümünde taze suyla karışmış olmaktan dolayı azalmıştı, ama Murphy'nin gemiyi yüzde seksen kapasiteyle kaldırmasına yetecek yoğunluğa sahipti. Motorları tam yol geri çalıştırdı. Devasa su pompalarının gücü <i>Oregon'ın</i> kıç tarafındaki suları köpürttü ve büyük gemi tahta rıhtımdan uzaklaşmaya başladı.</p>

  <p>Korsanların gemiyi bağlamak için kullandıkları eski kenevir halatlar önce gevşekliğini kaybetti, sonra gerildi ve hemen ardından koptu. Rıhtımdan on beş metre uzaklaşmışlardı ki, Eric <i>Oregon'ı</i> GPS koordinatlarında tam olarak tutabilmek için dinamik konumlandırma sistemini devreye soktu.</p>

  <p>Başkan yanında olmadan gemiye, bataklıktan çıkarmak üzere manevra yaptırmaya kalkışması mümkün değildi. Başı sıkıştığında ondan mutlaka yardım alabilmeliydi.</p>

  <p>Ama sonra bambaşka bir şey oldu.</p>

  <p>Toprak setin üzerinden, bir grup okçunun savurduğu ok sağanağına benzer şekilde roket güdümlü bombalar yağmaya başladı. Roketlerin arkalarında bıraktıkları duman gökyüzünü ufkun bir ucundan diğer ucuna tamamen kaplamış gibi görünüyordu.</p>
</body>
</html>