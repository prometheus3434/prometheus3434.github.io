<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ALTI</h1>

  <p><span class="ilkharf">E</span>ric hemen çarpışma alarmı düğmesine bastı. Elektronik çığlık geminin her bir güvertesinden ve bölümünden duyulacaktı. Bu onun çok iyi bildiği bir sesti.</p>

  <p>Böylesine yakın bir mesafeden 20 mm'lik mitralyözü harekete geçirecek yeterli zaman yoktu; ancak Mark Murphy ardından geleceğine hiç şüphe duymadığı ikinci salvo için silahı hazırlamaya koyuldu.</p>

  <p>Birkaç roket hedefin çok uzağında kalıp suyun ve bataklığın tropikal bitki örtüsünün içinde sarmal olarak kıvrılarak gemiye zarar vermeden patladı. <i>Oregon</i> saldırıya kıç tarafından hedef olsa da, kolay kolay ıskalanmayacak kadar büyük bir hedefti. Pruvasına isabet eden roket güdümlü bombalar ön küpeştesini havaya uçurdu ve çapalarından birinin ucunu parçaladı. Kıç bölümünü sıyırıp geçen diğer bombalarsa sıkıca kapatılmış köprü pencerelerinin altındaki üst güvertede patladı.</p>

  <p>Bu şiddetli saldırı başka bir gemide yaşanmış olsa şilebi hurdaya çevirirdi. Ama <i>Oregon'ın</i> zırhı çok dayanıklıydı. Bombalar çeliğin üstünde birkaç çukur açmış, üst güvertenin boyasını tamamen kavurmuş, ama roket bombaların hiçbiri gövdeye nüfuz edememişti. Ancak gemi roket saldırısına karşı tamamen korumalı da değildi ve hala hassas başka yerleri vardı. Gelişmiş radar parabolik yansıtıcısını gizleyen bacasına isabet alması durumunda radarı paramparça olabilirdi.</p>

  <p>Juan telsiz kulaklığından saldırı uyarısını aldıktan hemen sonra roket güdümlü ilk bomba geminin güvertesine isabet etti.</p>

  <p>Kıç tarafındaki şiddetli patlamalar onun ve ekibinin ellerini kulaklarına götürmelerine, sinüslerinde oluşacak orantısız basıncın kulak zarlarını patlatmaması için ağızlarını açmalarına neden oldu.</p>

  <p>Üst güverte devasa bir zilmiş gibi çınladı. Her bir patlama, isabet alan noktadan uzak olsalar da adamların sendelemelerine yol açtı. Geminin o bölümlerinde yaşanan şok edici sarsıntılarsa ölümcül oldu. Roketlerden birinin isabet ettiği duvara dayanmış olan korsanlardan birinin iç organları pelteleşirken, yanındaki iki adamın tamamen sağır olmasına yol açtı.</p>

  <p>Juan mikrofonuna, "Eric'e söyle bizi bu kahrolası yerden çıkarsın," diye bağırdı. Linda'nın sesi anlaşılmaz bir ciyaklama halinde çıkarken, kendi sesini zar zor duyabiliyordu.</p>

  <p>Eric çarpışma alarmı düğmesine basar basmaz GPS'i devreden çıkarmış ve ana ekranın görüntüsünü yeniden şekillendirmişti; şimdi ekranın yarısına <i>Oregon'ın</i> kıç güvertesine hakim kameranın görüntüsü yansımışken, diğer yarısına korsanların yatağının görüntüsü yansımıştı. Bulundukları noktada yüz elli metrelik gemiyi çevirecek ne zaman, ne de alan vardı.</p>

  <p>Eric istim valflarını bir kez daha geriye hareket ettirdi.</p>

  <p>Kanal o kadar dardı ki, kendini, elinde fırın eldiveni varken bir ipliği iğnenin ucundan geçirmeye çalışıyormuş gibi hissediyordu. Önlerinde en azından bir buçuk kilometre uzunluğunda dar bir boğaz uzanıyordu; Eric motorların gücünü artırıp büyük şilebi olabildiğince dikkatli biçimde geriye doğru yönlendirdi. O an çıkan hafif esinti geminin bu manevrasına pek yardımcı olmuyor, gövde ve üst güverte bir yelkenliymiş gibi hareket ediyordu.</p>

  <p>Rıhtımdan bir çift roket güdümlü bomba daha fırlatıldı. Bu kez Mark altı namlulu mitralyözün tabyasını çoktan açmış, dakikada neredeyse bin mermi atan silahı ortaya çıkarmıştı.</p>

  <p>Hava savunma topu acı bir feryat kopardığı anda, Rus malı roket güdümlü bombalar silahın kustuğu 20 mm'lik mermilerden oluşan sağlam perdeye tosladı. Mermilerin patlayıcı madde taşıyan kısımları suda infilak ederken, rıhtım, mitralyözün püskürttüğü ve ıskaladığı diğer mermilerle dövülüyordu. Mark korsanların balıkçı teknelerine binerek <i>Oregon’ın</i> peşine düşmeye hazırlandıklarını gördü. Açık denize vardıkları anda hiçbir sorun olmazdı, ama Eric gemiye manevra yaptırıp bataklığın içinden çıkarana dek avantaj balıkçı teknelerindeydi.</p>

  <p>Mark ilk teknenin gövdesinin alt kısmına nişan aldı ve silahın bir kez daha mermi kusmasını sağladı. Fişekler teknenin yanındaki suyu yararken korsanları ıslattı, ama daha önemlisi onlara bir uyarı göndermiş oldu. Adamlar kendilerini yere attılar; tekne rıhtımdan biraz uzaklaştıktan sonra Murph mitralyözü bir kez daha ateşledi.</p>

  <p>Küçük trol gemisi mantar şeklini almış, parçalanmış tahta, cam ve kopmuş metalden oluşan bir bulut halinde tuzla buz oldu. Teknenin gaz tankının infilak ettiği ve korsanların patlamanın etkisiyle yere yapıştığı anda havaya yağlı bir duman yükselmeye başladı.</p>

  <p>İkinci teknedeki adamlar sıranın kendilerine geldiğini anlamaya zaman bulamadan rıhtımdan uzaklaşmışlardı bile. Mark başlarına gelecekleri fark eden ve arkadaşlarına boş verip kendilerini can havliyle tekneden atmaya çalışan korsanların komik görüntüsüne bakarak güldü ve teknenin boşaldığını gördükten sonra silahı ateşledi; kaptan köşkü kasırgaya yakalanmış baraka gibi havaya uçtu, ciddi biçimde hasar gören kıç tarafında valfların da açılmasıyla gövdesi su almaya başladı ve çok geçmeden tamamen sulara gömüldü. Bu görüntü Mark'a dalgaların altında suya dalmakta olan bir denizaltıyı hatırlattı, ancak bu tekne bir daha asla su yüzeyine çıkamayacaktı.</p>

  <p>Bu arada üst güvertede Juan ve iki kişilik ekibi diğer korsanların peşindeydiler. Kulakları çınlamaya devam ettiğinden Linda'nın sesini duymakta hala güçlük çeken Cabrillo avcı içgüdülerine güveniyordu. Odaları tek tek kontrol ederek yavaş ve düzenli biçimde ilerliyorlardı. Roketlerden birinin isabet ettiği odalardan birinden sağır olmuş iki korsanı çıkardılar. Odada üçüncü bir korsan daha vardı ve adam içinin yarısı boşaltılmış bir bez bebekten farksızdı.</p>

  <p>Patlamayı ve geminin seyir halinde olduğunu hissedebilmeleri, korsanların paniğe kapılmasına yol açmıştı. Karanlığın içinde çığlıklar atıyor, gizli kapının yerini bulabilenler metali çıplak elleriyle tırmalıyorlardı. Nerden geldiği belli olmayan bir iğneyle bayıltıldıklarına dair hiçbir fikirleri yoktu.</p>

  <p>Bu adamlar sahilden uzakta seyreden masum gemileri yağmalamamış olsalar, Juan onlara az da olsa acıyabilirdi. Ama bir denizci olarak korsanlara ve korsanlığa karşı özel bir nefreti vardı, o yüzden bayıltıcı tabancasıyla adamlara son kez ateş edip kalanları da rüyalar diyarına gönderirken hiçbir şey hissetmedi.</p>

  <p>Juan, "Linda tamamdır, hepsinin icabına bakıldı," diye rapor etti durumu. "Üst güverteyi açın ve yardım gönderin. Hux'a yaralılara elinden geldiğince yardım etmesini söyle, ama bu pisliğin yarım saat içinde gemiden inmesini istiyorum."</p>

  <p>Dış kapıların ve lombar kapaklarının açılması ve floresan lambaların yanınasıyla birlikte Cabrillo hantal gece görüş gözlüklerini çıkardı. Koluyla alnında biriken terleri sildiğinde&nbsp;<span style="text-indent: 1em;">gömleğinin sırılsıklam kaldığını fark etti; sıcaklığın bu durumdan kısmen sorumlu olduğunu biliyordu. Damarlarında yükselen adrenalinin ortaya sonradan çıkan etkisiyle kollarının ve bacaklarının titrediğini hissetti.</span></p>

  <p>Kısa bir süre sonra üst güverte baygın korsanlarla ilgilenmekte olan gemi mürettebatıyla doldu. Giuseppe, Juan'ın yanına gelerek ona, üstündeki çiğ damlalarıyla pırıl pırıl parıldayan bir şişe su verdi, başkan Operasyon Merkezi'ne doğru yürürken ona eşlik etti. Juan'a yetişebilmek için adımlarını hızlandırmak zorunda kalmıştı.</p>

  <p>"Düşünüyordum da <i>amico,</i> Didi'yi bizim balıkçı teknesine yerleştirirken bu adamlardan birkaçını da yanımıza almak akıllıca olacak."</p>

  <p>Cabrillo suyu kana kana içtikten sonra, "Bunun, Didi'yf kendi gemisinden çıkmış gibi göstermekten daha iyi bir hikaye olacağını söylüyorsun?" diye sordu.</p>

  <p><i>"Si."</i></p>

  <p>"Hafıza kaybına yol açan şu ilaçlardan yeterince var mı elinde?"</p>

  <p>"Daha iki sefer için yetecek kadar..."</p>

  <p>Geminin komuta merkezine adım atarlarken Juan, "Benim için hava hoş," dedi öylesine.</p>

  <p>Cabrillo göz açıp kapayıncaya dek duruma hakim oldu ve Operasyon Merkezi'nin komutasını eline aldı. Korsan yatağından roket güdümlü bombalara hedef olmayacak kadar uzaklaşmışlardı, peşlerine düşmüş herhangi bir tekne de olmadığı için Murph'ün onların icabına baktığını varsaydı. Eric de keskin dönüş yapacak noktaya gelinceye dek <i>Oregon'ı</i> idare etmişti.</p>

  <p>"Bay Stone, nasıl gidiyor?" diye sordu.</p>

  <p>"Biraz sıkıntılı... Yeni başlayan gelgit, artan rüzgar ve sığ yüzey... Bizi böyle bir ortamdan nasıl çıkaracağını merak ediyorum doğrusu."</p>

  <p>"Kontrolü ele almamı ister misin?"</p>

  <p>"Önce ben bir deneyeyim diyorum."</p>

  <p>Murph birden, "Saldırı!" diye bağırdı.</p>

  <p>Kanalın yan tarafında, korsanların açtığı ve gemi mürettebatının bilmediği bir dolgu yol vardı. Gemi bataklıktan yavaş yavaş çıkarken, silahlı korsanlar birkaç kamyona doluşmuş ve hantal bir biçimde seyreden şilebin peşine düşmüşler, gemi keskin dönüş noktasında duraladığında roket güdümlü bombalarını ateşlemişlerdi.</p>

  <p>Murph mitralyöz tabyasını kapatmamış, ama dönmekte olan namluları durdurmuştu. Bir düğmeye basarak tekrar dönmelerini sağladı ve aynı anda ateşe başladı. Korsanların ateşlediği ilk iki roket için oldukça ağır kalmıştı; roketler <i>Oregon'ın</i> gövdesine isabet etti, ama bir zarar vermedi. Murph diğer ikisini havada imha etmeyi başardı.</p>

  <p>Cabrillo, "Kumanda bende," dedi.</p>

  <p>Eric, "Anlaşıldı," diye karşılık verdi hemen.</p>

  <p>Eric zorlu dönemece yavaşça ve sistemli biçimde yaklaşırken, geri geri gitmekte olduklarını bilen Juan motorları hızlandırıp geminin burnunun sol tarafında bulunan ve manevra yapmayı kolaylaştıran pervaneyi devreye soktu.</p>

  <p>Hava savunma topu bir kez daha çığlığı basarken, çıkardığı ses sanayi testeresini andırıyordu. Dolgu yol üzerinde, mitralyözün açtığı ateşle isabet alan kamyonetlerden biri ön aksını sıyırdı ve takla atmadan önce üzerindekiler!, korsanlar, silahlar ve kırık camlardan oluşan bir çağlayan halinde mancınık gibi fırlattı. Yere tepe üstü düşerek yolda derin bir iz bırakan araç arka tekerlekleri hızla döner halde durdu.</p>

  <p>İkinci araç yan tarafından isabet aldı. Volfram fişeklerin kinetik enerjisiyle devrilen iki tonluk kamyonetin benzin deposu infilak etti; ateş ve dumandan ibaret açan bir çiçek misali havaya uçtu. Mark üçüncü kamyonete nişan almıştı ki araç birbirine dolanmış kalın bitki örtüsünün ardında gözden kayboldu. Aracın korunun diğer tarafından yeniden ortaya çıkmasını bekledi, ama aradan birkaç saniye geçmesine rağmen hiçbir şey göremedi.</p>

  <p>Yakınlaştırıcı kamera lensleriyle çalılığı izlerken bir an için bir şey gördüğünü sandı, ama ateş etmedi. Gemi kanal boyunca hızlanırken nişan alma açısı değişmeye devam ediyordu. Kısa bir süre sonra <i>Oregon'ın</i> bordasına, pruvaya yakın bir yere monte edilmiş hava savunma topundan, kıça yerleştirilmiş diğer silaha geçiş yapması gerekecekti. Mark arka kapıları açan hidroliği çalıştırdı, plakaların yana kaymasıyla birlikte çok namlulu silah ortaya çıktı, ama çalışması ve monitörüne bağlı kameranın devreye girmesi kısa da olsa zaman aldı. Mark'ın monitörden izlediği balta girmemiş orman bir anda yanıp sönen ve insanın gözlerini kamaştıran bir parlaklıkla infilak etti, ardından çevreye bulanık bir görüntü hakim oldu. Bir saniye sonra kamyonetin üstüne monte edilmiş olan uçaksavar 20 mm'lik mermilerle <i>Oregon'ı</i> taramaya başladı. Roket güdümlü bombaların aksine, uçaksavarın güçlendirilmiş mermileri çeliği oyarak geminin zırhını parçalamaya başladı. İki merminin aynı yere isabet ettiği noktada <i>Oregon'ın</i> zırhı deliniyor, iç kısımlarında hasar oluşuyordu.</p>

  <p>İşin tek iyi tarafı, geminin safra sarnıçlarının, gemi yüklüymüş görüntüsü vermek üzere dolu olmasıydı; yani aldığı darbelerin ardından gizli güvertelerinden sadece biri gözler önüne serilmişti. Mermilerden biri yönetim odasına girip deri arkalıklı bir çift iskemleyi havaya uçurduktan sonra uzak duvara saplanmış, bir diğeri kilere girerek un paletini parçalamış ve etrafın bembeyaz bir bulutla kaplanmasına neden olmuş, bir üçüncü mermiyse o an görevde olmayan bir mühendisin kamarasında patlamıştı. O sırada masasında oturmakta olan ve geminin kapalı devre televizyon sisteminden çatışmayı izlemekte olan mühendisin bacakları büyük patlama sonucu oluşan şarapneller yüzünden zarar görmese de, sırtı ve ensesi pençe darbelerine maruz kalmış gibi yarılmıştı.</p>

  <p>Her şey göz açıp kapayıncaya kadar olup bitmişti. Mark olanları çaresizce izlemiş, bilgisayar ikinci silahın hazır olduğunu bildirene dek eli kolu bağlı kalmış ve hiçbir şey yapamamıştı.</p>

  <p>Juan büyük gemiye hassas manevrayı yaptırmayı sürdürürken, dikkatini yaptığı işten almadan, "Wepps, neler oluyor?" diye homurdandı.</p>

  <p>"Bir saniye..."</p>

  <p>Murphy panosu yeşile döndüğü anda silahı devreye soktu. Ormanın, kamyonetin saklandığı bölümü şiddetli saldırıyla birlikte yerle bir oldu; kalın gövdeli ağaçlar birbirleriyle iç içe geçmeden önce buğday başakları gibi eğildi, ağaçlardan biri dikine vaziyette yere düşerken, çevre, ağaç parçacıklarından oluşan bir haleyle boğuldu. Kamyonetin üstünde parçalanan ağaç gövdesi silahı susturmuştu, ama Mark ağaçlar tamamen yok olana dek acımasız mermi sağanağını sürdürdü. Sonunda kamyonet ve üzerindeki korsanlardan geriye, yırtılmış metal ve parçalanmış insan etinden meydana gelen ve için için yanan bir harabe kaldı.</p>

  <p><i>Oregon</i> manevrasının yarısını tamamlamıştı ve Cabrillo'nun öngörülerinin bire bir doğru olduğu anlaşılıyordu. Juan gemiyi, kamyonetini başka bir kamyonun yanında paralel biçimde park eden kamyon şoförü ustalığıyla idare ediyordu. <i>Oregon'ın</i> kıç tarafı çamurlu sahili santimlerle sıyırmıştı; sahile o kadar yakındılar ki, sancak personelinin yakınında duran biri uzanıp ağaçların yapraklarını koparabilirdi. Juan daha sonra, sanki bir milin üzerinde dönüyormuş gibi ustalıkla yön değiştirdi ve geminin kıçını doğuya, açık okyanusa bakacak şekilde çevirdi.</p>

  <p>Eric, Cabrillo'ya taptığı bir kahramana bakar gibi baktı. Kendisi böylesine dar bir kanalda gemiyi bu kadar hızlı bir biçimde manevra yaptırmaya asla cüret edemezdi.</p>

  <p>Başkan, "Buradan sonra idare edebilir misin?" diye sordu dümencisine.</p>

  <p>"Kontrol bende patron." Gemi GPS uydularını kullanarak pozisyonunu otomatik olarak kaydetti. Artık en zorlu aşama geride kaldığında göre, Stone'un yapması gereken tek şey bilgisayar aracılığıyla gemiyi ters rotaya sokmaktı, <i>Oregon</i> bu noktadan sonra zorlu bataklık ve derinliği değişken sığlık alanlarda kendi kendini yönlendirebilecekti. Stone, Muhammed Didi'nin nakledileceği harabe balıkçı teknesinin koordinatlarını bilgisayara çoktan girmişti bile.</p>

  <p>Juan komuta iskemlesinden kalkıp Giuseppe Farina'ya döndü. "Kimlerin kalmasını, kimlerin o tekneye binmesini istiyorsun, gidip bir bakalım. Bataklığı geride bırakmadan korsanların gemiden inmesini istiyorum."</p>

  <p>Juan İtalyan gözlemciyi <i>Oregon’ın</i> birkaç güverte aşağısındaki tekne garajına indirdi. Burada, su seviyesinde doğrudan denize açılabilen büyük bir kapı vardı. Geminin içine bir rampa inşa edilmiş ve kaygan olması için üstü teflonla kaplanmıştı. Mürettebat buradan zodyakları, jet skileri ve ŞSGB'leri, yani şişirilebilen sert gövdeli botları suya indirebiliyordu. ŞSGB'ler Deniz Kuvvetleri'nin SEAL ekibi için özel olarak imal edilmiş araçlardı; gövdesini saran hava kesesi sayesinde her türlü koşulda suya batmama özelliğine sahip bu botlar, dıştan takma motorları sayesinde dalgaların içinde elli deniz milinden daha fazla sürat yapabiliyordu. Aydınlatmaları beyaz floresandı, ama akşam operasyonları için kırmızı savaş lambaları da yakılabiliyordu.</p>

  <p>Mürettebat büyük, siyah botlardan birini şişirmiş, baygın korsanlar bota özellikle gevşek biçimde bağlanmıştı. Kendilerine geldiklerinde birbirlerinin iplerini çözebilecekler ve sahile kadar kürek çekebileceklerdi. Hux geminin revirinde hala yaralılarla ilgilenirken, ölenlerin naaşlarının denize bırakılması işi de devam ediyordu.</p>

  <p>Farina, Malik ve Aziz'i işaret ederek, "Bunu, bunu ve şu ilerde duran adamı alacağız," dedi. "Gemiyi ele geçirdiklerinde lider rolünü üstlenmişlerdi. Kim bilir, bakarsın kıymetli birer varlık olduklarını ispatlarlar."</p>

  <p>"Genç olanının işe yarayacağını sanmıyorum. Herif Grateful Dead konserine gitmiş bir hippiden daha çok uyuşturucu alıyor."</p>

  <p>Seppe, "Onlar artık turneye çıkmıyorlar biliyorsun," diye takıldı.</p>

  <p>"Sen ne demek istediğimi anladın."</p>

  <p>"Onu yine de kullanabiliriz. Biraz zehirlerden arınmasını sağlamak ona iyi gelebilir."</p>

  <p>Yarım saat sonra Hux, yanında hademe gibi davranan iki mürettebat olduğu halde bot garajına indi. Adamlar yaralı korsanlar için yanlarında birkaç tekerlekli sedye getirmişlerdi.</p>

  <p>Juan, "Ne durumdalar?" diye sordu.</p>

  <p>"Elimizde bir yaralı var," dedi Hux.</p>

  <p>"Ne? Neden bana bilgi verilmedi?"</p>

  <p>"Durumunu düzeltene dek sana haber vermenin anlamı yoktu."</p>

  <p>"Kimden söz ediyoruz? Ne oldu?"</p>

  <p>"Şu üçlü-A mermilerden biri Sam Pryor'ın kamarasına girmiş ve sırtına birkaç şarapnel parçası isabet etmiş. Yaklaşık yirmi küçük parça çıkardım; oldukça fazla miktarda kan kaybetmiş ve kasları zedelenmiş, ama iyileşecek."</p>

  <p>Juan, "Tanrıya şükür," derken, bir yandan da Mark Murphy'ye atacağı fırçayı düşünüyordu. Mark kıç tarafındaki mitralyözü çok daha önce devreye sokmalıydı. "Peki, ya bu adamlar?"</p>

  <p>Huxley direkt olarak, "İkisinin duyma kaybı var," diye cevap verdi. "Kalıcı olup olmadığını bilmiyorum, ama zaten elimden daha fazlası gelmez. Bazılarında yüzeysel yaralar var. Şarapnel parçalarını çıkarıp yaralarını temizledim ve cesaret edebildiğim ölçüde antibiyotik verdim. Mikrop kaparlarsa, yaşadıkları koşullar düşünüldüğünde onlar için hiç iyi olmaz."</p>

  <p>Yaralı iki Somaliliye naylon poşetler verilmişti. Cabrillo poşetlerin içinde ilaçlar ve bunları nasıl kullanacaklarına dair yazılı talimatların olduğunu tahmin etti. Tahmin ettiği bir başka şey de, adamların ilaçları kullanmayacakları ve Somali'nin her geçen gün büyümekte olan karaborsasında satacaklarıydı.</p>

  <p>Yaralı korsanlar şişme bota yerleştirildikten sonra dış kapı manivelayla açıldı. Juan Operasyon Merkezi'ni arayıp Eric'ten motorları durdurmasını istedi. O anki hızlarıyla, su püskürtme pompalarının gemiyi yavaşlatması ve sakin dalgalarda yaşlı bir domuz gibi kayarcasına ilerlemesini sağlaması birkaç dakika alacaktı. Su seviyesi rampanın hemen alt sınırındaydı; Cabrillo ileriye baktığında bataklıktan çıkmak üzere olduklarım görebiliyordu. Yükselmekte olan suyla birlikte şişme bot bataklığa saplanana dek batıya doğru sürüklenecekti. Adamlar bir saat içinde uyanacaklar ve biraz susuz kalmanın dışında hiçbir sorun yaşamayacaklardı.</p>

  <p>Juan, rampadan aşağıya kayıncaya dek adamların botu itmelerine yardım etti. Bot sağa sola su sıçratarak suya çarptı ve aldığı momentumla gemiden birkaç metre uzaklaştı.</p>

  <p>Juan bir kez daha dahili telefonun düğmesine bastı. "Tamam Eric, şimdi bizi yavaşça bottan uzaklaştır. Adamlar beş yüz metre kadar geride kaldığında bizi balıkçı teknesine çıkar."</p>

  <p>"Anlaşıldı."</p>

  <p>Yarım saat sonra Juan, Seppe Farina'yla birlikte dışarıda, köprüdeydi. Mürettebat roket güdümlü bombaların yol açtığı yüzeysel hasarı gidermek üzere çalışmaya başlamıştı. Küpeşteler yenileniyor, yanık izlerinin olduğu yerler kalın denizci boyasıyla kaplanıyor, geminin yanından sarkıtılan iskeleyle uçaksavar mermilerinin geminin gövdesinde zırhı deldiği yerlere kaynak yapılıyordu. İçerde kalan mürettebat ise depodan getirdikleri şilte ve mobilyalarla kamaraları toparlıyor, Max Hanley yaşlı şilebi eski "görkemine" kavuşturmak için ihtiyaç duydukları şeylerin bir listesini yapıyordu.</p>

  <p><i>Oregon</i> azami hızının oldukça altında bir hız olan otuz deniz miliyle sakin suları yarıp ilerlerken, hoparlörden Linda Ross'un sesi duyuldu; kadının zaten tiz olan sesi tam bir ciyaklama şeklinde çıkıyordu. "Başkan, tam önümüzde, yaklaşık dört mil ilerde bir radar bağlantısı var."</p>

  <p>Juan dürbünü alıp gözüne götürdü ve birkaç saniye sonra tenha okyanusta küçük bir nokta gördü. Noktanın, bir süre önce gemiye saldıran balıkçı teknesine benzer bir tekne olduğunun anlaşılması birkaç dakika zaman aldı.</p>

  <p>Juan arkadaşına, "Amerikan destroyeri ne zaman bu bölgede olacak?" diye sordu.</p>

  <p>"Yarın şafak sökerken. Yani gece sessizce yol almamız için fazlasıyla zamanımız var. Didi ve diğerleri o saatte muhtemelen uyanmazlar, uyansalar da aldıkları ilaç yüzünden bulanan mideleriyle birer koyun gibi uysal olacaklar. Bu arada merak etme, teknenin telsizi ve benzini olmayacak; başkasının senin Deniz Kuvvetleri'nden önce tekneye rastlama şansı sıfır."</p>

  <p>Eric <i>Oregon'ı</i> eski balıkçı teknesine, bot garajındaki adamların kolayca tekneye atlayacakları ve ellerindeki halatlarla tekneyi şilebe bağlayacakları şekilde yanaştırdı. Cabrillo ve Farina, Muhammed Didi'yi leş gibi kokmakta olan tekneye bizzat taşıdılar, kaptan köşkünün altındaki kamaraya sürükleyip yapılmamış bir ranzanın üstüne istemeden de olsa, biraz sertçe attılar. Didi'nin başı oldukça tok bir sesle ranzanın başına çarptı.</p>

  <p>Cabrillo mahalli diktatöre nefret dolu gözlerle bakarken, "İnsanlara verdiğin onca acı yüzünden seni Guantanamo'ya postalamalıydık, ama bu benim vereceğim bir karar değildi. Dünyanın en kötü hapishanesindeki en kötü hücre bile sana fazla aslında. Avrupa'da hapsedilmek senin gibi biri için muhtemelen tatilden farksız olmayacak, o yüzden tek umudum, ömür boyu hapse mahkum ettiklerinde oracıkta geberme nezaketini göstermen," dedi.</p>

  <p>Juan güverteye çıktığında gülmekten kendini alamadı. Linç ve Eddie, Aziz'i bir eline olta, diğer eline bira şişesi sıkıştırmış halde sandalyeye bağlamışlardı.</p>

  <p>Halatlar atıldıktan hemen sonra dahili telefondan <i>Oregon'ın</i> iletişim uzmanı Hali Kasım'ın sesi duyuldu. "Başkan, Langston Overholt'tan acil bir çağrı var."</p>

  <p>Juan, "Buraya bağla," dedi. Bir saniye kadar bekledikten sonra, "Lang, ben Juan. Bil diye söylüyorum, sesin hoparlörden geliyor. Yanımda İtalyan irtibat görevlimiz var," diye devam etti.</p>

  <p>Langley'deki bürosundan aramakta olan Overholt, "Hoşbeşi bir kenara bırakalım," dedi. "Trablusgarp'a en kısa sürede ne zaman gelebilirsin?"</p>

  <p>"Süveyş Kanalı'ndaki trafiğe bağlı olarak dört gün sürer herhalde. Neden?"</p>

  <p>"Dışişleri bakam ön görüşmeler yapmak üzere oraya gidiyordu. Uçakla olan bağlantımızı kaybettik; düşmüş olmasından korkuyoruz."</p>

  <p>"Üç gün içinde orada olurum."</p>
</body>
</html>