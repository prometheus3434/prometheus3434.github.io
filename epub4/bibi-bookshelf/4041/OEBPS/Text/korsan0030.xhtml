<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YİRMİ ALTI</h1>

  <p><span class="ilkharf">L</span>ibya ordusunun renklerine boyanmış helikopterler çölün güneyindeki boş araziden kudurmuş yabanarıları gibi fırladılar. Rus yapımı beş helikopterden dördüne toprak renginde değişik tonlarda kamuflaj yapılmışken, diğeri Libya Deniz Kuvvetleri'nin donuk gri rengine boyanmıştı.</p>

  <p>CIA'de on beşinci yılını geçirmekte olan Jim Kublicki, bir terörist eğitim kampına yapılacak saldırıda gözlemci olarak görev almayı asla düşünmemiş, bu sorumluluğu ona. Bakan Gami'yle görüştükten sonra Büyükelçi Moon vermişti. Trablusgarp dışındaki bu işbirliği görünürde oldukça etkileyiciydi, ama Moon'un da, Kublicki'nin de hala birtakım şüpheleri vardı. Kublicki'nin saldırı esnasında Libyalı askerlerle birlikte bulunması Langley'den gelen gizli raporun bir sonucuydu aslında. Kublicki'nin, Dışişleri bakanının uçağının araştırılması sırasında ajanların Libya hava sahasına nasıl sızdıklarına dair hiçbir fikri yoktu, ama bir şekilde başarmışlardı işte. Buldukları delil muhtemel tek bir sonuca işaret ediyordu: Bakanın uçağı, büyük bir ihtimalle bakanı uçaktan indirmek amacıyla parçalanmadan önce inmeye zorlanmış, sonra Boeing bilerek dağ yamacına çarpmıştı.</p>

  <p>Rapor, helikopterdeki bir ekibin kaza bölgesine indiğini ve çevredeki delillerle kasten oynadığını da belgeliyordu. Bu durum raporda, "Enkazın, hortumun bir karavan parkında yaptığına benzer biçimde altını üstünü getirmişler," sözleriyle vurgulanmıştı.</p>

  <p>UUGK Langley'in iddialarını destekleyen gizli bir ön rapor yayımlamıştı. Enkazda, teröristlerin tüm çabasına rağmen açıklanması hiç de kolay olmayan bir takım tutarsızlıklar vardı. Moon UUGK'den David Jewison'la bir araya gelip kendisine ClA'in raporunun bir özetini aktarmış, Jewison da başıyla onaylayıp uçağın çarpışmadan önce bir iniş yapmış olmasının mümkün olduğunu ifade etmişti.</p>

  <p>Kublicki askerlerin saldırı hazırlıklarını sürdürdükleri Trablusgarp'ın dışındaki ücra hava üssüne vardığında operasyonun sorumlusu Özel Güçler'den Albay Hasad'la tanışmıştı. Adam çölün, hükümetin, askerlere barınak olarak kullanmalarına izin verdiği günlerden kalma yüzlerce eski eğitim kampıyla dolu olduğunu söylemişti. Albay ve adamları hükümetin terörizmi desteklemekten vazgeçtiği son birkaç yıldır yerini bildikleri bu tür barınakların çoğunu yerle bir etmişti, ancak albay varlığından haberdar olmadıkları daha düzinelerce barınak bulunduğunu itiraf ediyordu.</p>

  <p>Hasad helikopterde pilotun sağındaki koltuğa otururken, Kublicki bir doksanlık boyuyla pilot kabininin arkasındaki katlanır koltuğa sıkıştı. Helikopterin arka bölümünde sadece bir avuç dolusu adam vardı, saldırı güçlerinin büyük bölümü diğer helikopterlere dağılmıştı.</p>

  <p>Libyalı albay elini başlığına bağlı mikrofonun üstüne koyarak arkasına yaslandı. Pervanelerin tangırtısını bastırmak için sesini yükseltmek zorunda kaldı. "Bir dakika içinde iniyoruz."</p>

  <p>Kublicki biraz şaşırmıştı. "Ne? Ben saldırıdan sonra ineceğiz sanıyordum."</p>

  <p>"Bay Kublicki sizi bilmem ama, çorbada benim de biraz tuzum olsun isterim." Hasad kurnaz bir ifadeyle sırıttı.</p>

  <p>"Bu konuda sizinle hemfikirim albay, ama bana verdiğiniz üniformada silah yoktu."</p>

  <p>Libyalı subay belindeki silahı kılıfından çıkarıp kabzası önde olduğu halde Kublicki'ye uzattı. "Raporunuzda, yanımda taşıdığım silahı size verdiğimi belirtmeyin yeter."</p>

  <p>Kublicki, sen merak etme dercesine gülümseyip silahı aldı ve dolu olduğunu kendi gözleriyle görmek için şarjörünü çıkardı. Şarjörün üstündeki dar, uzun yarık, pirinçten, parlak on üç mermiyi gözler önüne seriyordu. Kublicki şarjörü yerine taktı, ama helikopter yere inene dek horozu kaldırmadı.</p>

  <p>Pilot kabininin arkasındaki, etrafa pek de hakim olmayan koltuğundan ön camın ilerisini göremiyordu, ama gökyüzü manzarası helikopterin güçlü pervanelerinin neden olduğu toz bulutu yüzünden kapanmaya başlayınca inmek üzere olduklarını anladı. Birinci Körfez Savaşı'ndan beri savaş hali yaşamamıştı, ama korku ve keyiften kaynaklanan heyecan karışımı o duygu, asla unutmayacağı bir duyguydu.</p>

  <p>Hava aracı yere konunca Kublicki emniyet kemerini çözdü. Hasad'ın omzunun üzerinden bakınca terörist kampının en az yüz metre ilerde olduğunu gördü. Damalı kefiyelere sarınmış, ellerinde AK-47 tüfek taşıyan adamlar büyük bir coşku içinde onlara doğru koşturuyordu. Kublicki takipte olan diğer helikopterlerdeki askerlere dair herhangi bir işaret göremedi.</p>

  <p>Korku, keyif duygusunu bastırmaya başlamıştı.</p>

  <p>Hasad kapısını açıp yere atladı. Bir an için görünmez oldu, sonra helikopterin yan kapısı tekerlekleri üzerinde kayıp açıldı.</p>

  <p>Kublicki içeriye dolan parlak ışık karşısında gözlerini kırpıştırdı.</p>

  <p>İki adam Kublicki'ye oldukça uzun gelen birkaç saniye boyunca birbirlerine baktılar. Aralarında sessiz bir iletişim olmuş gibiydi. Kıdemli CIA ajanı silahının horozunu kaldırdı ve ustaca bir hareketle Libyalıya nişan aldı. Teröristlerden korku dolu feryatlar gibi yükselen sesler, aslında coşkun, mutluluk çığlıklarıydı ve yüzlercesi aynı anda bağırıyordu.</p>

  <p>Kublicki silahın ateş almadığını tetiğe dört kez asıldıktan sonra anladı. Tam o anda sırtında bir silahın namlusunu hissetti, Hasad uzanıp elindeki silahı hızla çekip aldığındaysa donup kaldı. "Ateşleme pimi yok." Hasad bunu Arapça bir kez daha tekrarlayınca teröristler sözünü onaylarcasına gülüştüler.</p>

  <p>Jim Kublicki hayatının kalan bu son saniyelerinde savaşmadan pes etmeyeceğine söz verdi kendi kendine. Sırtına dayanmış tüfeği yok sayarak Hasad'ın boğazına yapışmak üzere helikopterden dışarıya fırladı. Hedefine santimler kalmıştı ki, arkasındaki adam ateş açtı. AK'nin bir saniyelik patlaması sonucu sırtından saplanan mermiler böbreğinden köprücükkemiğine kadar ulaştı, mermilerin kinetik enerjisi yüzünden ileri doğru savrulup yere, Hasad'ın ayaklarının dibine düştü. Libyalı Kublicki'nin saldırısı sonrası afallamış halde sesini çıkarmadan ayakta dikilmişti. Sonuç alması imkansız, ama cesur bir hamle yapan düşmanına saygı göstermek yerine cesede tükürmeyi, arkasına dönüp oradan uzaklaşmayı tercih etti.</p>

  <p>Hasad kamp komutanı Abdullah'ı çadırının hemen dışında buldu. İki adam sıcak biçimde selamlaştılar. Hasad Müslümanların hayatında oldukça geniş bir yer kaplayan hal hatır sormayı, havadan sudan konuşmayı kısa kesip hemen sadede geldi.</p>

  <p>"Kaçakların durumu ne oldu?"</p>

  <p>İki adam El-Cema'nın örgütü içinde aynı rütbeyi taşıyordu, ama Hasad daha güçlü bir kişiliğe sahipti.</p>

  <p>"Hepsini hallettik."</p>

  <p>"Hepsini mi? Ah, evet, köprüyü havaya uçuracağınızı duymuştum. İşe yaradı demek ki?"</p>

  <p>Abdullah, "Hayır," dedi. "Köprüyü geçtiler. Ama o kadar hızlı gidiyorlardı ki, rıhtımın sonuna vardıklarında sonsuzluğa yelken açtılar."</p>

  <p>"Olanları gören oldu mu?"</p>

  <p>"Hayır, ama onlar köprüyü geçtikten sadece on beş dakika sonra helikopterimiz eski kömür santraline vardı. Rıhtımdaki mahkûmlardan hiç iz göremeyince helikopterden inmediler; yük vagonunu da kıyıya iki yüz metre mesafede bir yerde buldular. Vagonun sadece tavanı su üzerindeydi ve bizimkiler geldiğinde suya tamamen batmak üzereydi."</p>

  <p>"Harika." Hasad elini Abdullah'ın omzuna dayadı. "Allah selamet versin, İmam, eski Dışişleri bakanımızın ölümüne şahitlik edemediği için pek memnun olmayacak, ama kaçışın engellenmiş olmasına sevinecektir."</p>

  <p>"Bir şey daha var," dedi Abdullah. "Adamlarımdan gelen rapor kesin değil, ama mahkûmlar birilerinden yardım almış olabilir."</p>

  <p>"Yardım almak mı?"</p>

  <p>"İçinde birkaç erkek ve belki bir kadının bulunduğu bir kamyonet, mahkûmların kaçma teşebbüsünde bulundukları sırada kampa saldırmış."</p>

  <p>"Kimmiş bu insanlar?"</p>

  <p>"Hiçbir fikrim yok."</p>

  <p>"Peki, kamyonetleri?"</p>

  <p>"Büyük ihtimalle yük vagonuyla birlikte battı. Dediğim gibi, olayın şahitleri tecrübesiz askerlerimiz... Heyecandan, bizim kamyonetlerden birini başkasına ait bir kamyonet diye karıştırmış olmaları çok muhtemel."</p>

  <p>Hasad keyifsiz bir biçimde kıkırdadı. "O çocukların her taşın ve tepenin ardında bir Mossad ajanı gördüklerine eminim."</p>

  <p>"Yarınki saldırıdan sonra, buradan Sudan'daki yeni üssümüze taşındığımızda, o acemilerin en azından yarısı burada bırakılacak ve sadece umut vaat edenler bizimle gelecek. Geri kalanlar için çaba sarf etmeye değmez."</p>

  <p>"Acemi adam bulmak bizim için hiçbir zaman sorun olmadı. Ama iş adamların kalitesine gelince, eh, o bambaşka bir mesele işte. Bu arada yeri gelmişken..."</p>

  <p>"Ah, evet."</p>

  <p>Abdullah hemen yakınındaki yaverine bir şeyler söyledi. Abdullah'ın astı kısa bir süre sonra bir başka adamla birlikte geri döndü. Adamın üstünde tozdan katılaşmış eski püskü kamuflaj üniforması ve terli kefiyesi yerine yepyeni siyah bir üniforma vardı ve pantolonunun paçalarını cilalı botlarının üstüne sarkıtmıştı. Saçları özenli biçimde kesilmiş, dikkatli biçimde sakal tıraşı olmuştu. Silahının deri kemeri saatler süren özenli bir temizliğin ardından parıl parıl parıldıyor, omuzlarındaki rütbe yıldızları ışıldıyordu.</p>

  <p>Acemi askerlerin elinde, onlar daha doğmadan dünyadaki teröristler arasında çok gözde bir silah haline gelmiş AK-47'lerden olmasına rağmen, bu adamın çapraz biçimde tuttuğu tüfeği yepyeniydi, ne almacında bir çizik, ne de cilalı ahşap dipçiğinde bir çentik vardı.</p>

  <p>Hasad, "Kendini tanıt asker," diye böğürdü.</p>

  <p>Adam tüfeğini ustaca bir hareketle omzuna attıktan sonra üst kol cebinden deri bir cüzdan çıkardı. Cüzdanı açıp incelemesi için Hasad'a gösterdi. Sahte askeri kimlik, gerçek kimliklerin düzenlendiği büroda bir örgüt sempatizanı tarafından çıkarılmıştı. Libya ordusunun her kademesi bu tür insanlarla doluydu; teröristler bugünkü operasyonda kullanacakları helikopterle, Fiona Katamora'nın uçağının yere inmeye mecbur edilmesi esnasında kullandıkları savaş helikopterini bu sayede ele geçirmişlerdi.</p>

  <p>Kimliğin yanı sıra, sahibine, yarınki barış zirvesindeki güvenlik elemanlarıyla birlikte çalışma izni veren geçiş kartları da vardı. Bu kartların kimliğin düzenlendiği bürodan çıkarılması fazla riskli görüldüğünden, burada kampta sahteleri yapılmıştı. Hasad'ın orduda, konferans esnasında devasa güvenlik gücünün bir parçası olarak görev yapacak dostları vardı ve Hasad onların kimliklerini de dikkatle incelemişti. Önündeki, gerçeğinden ayırt edilemeyecek kadar kusursuz bir kimlikti.</p>

  <p>Belgeleri askere iade ederek, "Yarından beklentilerin nedir?" diye sordu.</p>

  <p>"İslamiyet ve Süleyman El-Cema adına şehit olmak."</p>

  <p>"Böylesine bir şerefe nail olduğuna inanıyor musun?"</p>

  <p>Cevap kısa bir duraklamanın ardından geldi. "İmam'ın beni bu şerefe layık görmesi yeterlidir."</p>

  <p>Hasad, "İyi dedin," dedi. "Sen ve hemşerilerin yarın Batı dünyasına, yıllarca kendilerine gelememelerine yol açacak bir darbe indireceksiniz. İmam El-Cema, Batı'nın hayatlarımızı nasıl yaşayacağımızı bize zorla kabul ettirmesine artık izin verilmeyeceğini duyurdu. Televizyonları, filmleri, müzikleri ve demokrasileriyle dünyayı yozlaştırmalarının önüne geçilecek. Kısa bir süre sonra sonun başlangıcına geldiklerini göreceğiz. Hayat tarzlarının bize göre olmadığını ve dünyaya İslamiyet'in hakim olacağını anlayacaklar. El-Cema senin işte bu şerefe nail olacağına inanıyor."</p>

  <p>Terörist, "Onun yüzünü kara çıkarmayacağım," derken, sesi kararlı, bakışları sakindi.</p>

  <p>Hasad adama, "Gidebilirsin," dedikten sonra Abdullah'a döndü. "Çok iyi iş çıkarmışsın eski dostum."</p>

  <p>"Askeri eğitim göreceli olarak kolay bir şey," dedi komutan. "İşin zor kısmı, gözleri dönmüş birer fanatik gibi görünmelerinin önüne geçerken, davaya olan inançlarını devam ettirmek."</p>

  <p>Her iki adam da o güne dek birçok intihar bombacısının eyleminin engellendiğini çok iyi biliyordu, çünkü çoğunun böyle bir iş için hiç uygun olmadığı anlaşılmış, aşırı heyecanları deneyimsiz sivillerin bile dikkatini çekmiş, onlar bile adamların niyetlerinin ne olduğunu fark etmişlerdi. Bugün Trablusgarp'a gönderdikleri elli adam, tam da onların yapmayı planladığı türden bir saldırıya karşı alarma geçmiş meşru güvenlik güçleriyle kuşatılmış olacaktı. Doğru adamları bulabilmek için eğitim kamplarından ve Ortadoğu'nun çeşitli yerlerindeki medreselerden yüzlerce acemi toplamışlardı.</p>

  <p>Hasad saatine baktı. "On sekiz saat içinde her şey sona erecek. Amerikan Dışişleri bakanı ölmüş, konferans sarayı kanla kaplanmış olacak. Barış girişimi bir kez daha geri püskürtülecek ve biz barışın olmadığı bir dünyada kendi hayat tarzımızı yaymaya devam edeceğiz."</p>

  <p>"Gerçek Süleyman El-Cema'nın da söylediği gibi, 'İnancımızı yozlaşmaktan koruma çabası içindeyken irademizin gevşediğini, kararlılığımızın azaldığını, gücümüzün zayıfladığını göreceğiz; böylesi anlarda düşmanımıza, asla alt edilemeyeceğimizi ispat etmek için azami çaba göstermek ve gerektiğinde azami fedakarlık yapmak zorundayız.'"</p>

  <p>"Ben onun başka bir sözüne vurgu yapmayı tercih ederim; 'İslam'a boyun eğmeyenler Allah'ı gücendirirler ve hak ettikleri tek şey mermilerimizdir.'"</p>

  <p>"Kısa bir süre sonra hak ettiklerini alacaklar."</p>

  <p>"Şimdi, beni şu Amerikalı kadınla bir tanıştır bakalım. Bakan kaderiyle baş başa bırakılmak üzere firkateyne bindirilmeden önce fazla zamanım yok, ama ona şöyle bir bakmak isterim."</p>
</body>
</html>