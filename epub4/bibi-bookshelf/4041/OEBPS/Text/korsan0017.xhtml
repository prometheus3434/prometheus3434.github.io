<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON ÜÇ</h1>

  <p><span class="ilkharf">M</span>üzik ritmini gittikçe artırırken sürekli yükselen dalgalar halinde çalınıyordu kulağa. Orkestra daha önce hiç böylesine muhteşem bir performans sergilememiş, daha önce hiç böyle tutkulu çalmamıştı. Batonu anafor gibi dönen ve ışık saçan şefin yüzü terden ışıl ışıldı. Parlak ışıkların ötesindeki dinleyiciler büyülü bir an yaşamakta olduklarının bilincinde, orkestranın performansıyla mest olmuşlardı. Vurmalı çalgılar grubunun ritmik vuruşları ağır topçunun açtığı yaylım ateşini andırıyor, ama bu bile keman ve tahta nefesli çalgıların kabaran notalarını bastıramıyordu.</p>

  <p>Sonra akortsuz ses duyuldu.</p>

  <p>Müzisyenler bir an notaları şaşırdılar, ama sonra bir şekilde toparlamayı başardılar.</p>

  <p>O tok ses yine duyuldu, hemen ardından gelen keskin bir şaklamayla müzik tamamen sustu.</p>

  <p>Fiona Katamora zihninde sergilediği performanstan geri geldiğinde sağ eliyle hayali bir yayı tutuyordu, sol elinin parmaklarıysa tellerin üzerindeydi.</p>

  <p>Zihninde müzik çalışmak, esir düştüğünden beri aklını başına toplamasındaki en büyük yardımcıydı.</p>

  <p>Katamora hiçbir özelliği olmayan, lazımlığı nadiren temizlenen tek kapılı metal kutuya benzer bir hücrenin içinde tutuluyordu. Odacığın tek ışık kaynağı tel bir kafes tarafından korunan düşük voltajlı çıplak bir ampuldü. Saatini kolundan aldıkları için ne kadar zamandan beri hapsedildiğini bilmesi imkansızdı, ancak Katamora bu sürenin dört gün olduğunu tahmin ediyordu.</p>

  <p>Uçakları çölde acil iniş yapmadan kısa bir süre önce pilot dahili hoparlörden seslenmiş ve eski bir pist gördüğünü söylemişti. Pilot uçağı, piste sert bir biçimde indirmeyi başarmadan önce birkaç kilometre daha uçurmayı başarmış ve sonuçta tek parça halinde inebilmişlerdi. Tekerlekler tamamen durduktan sonra uçağın içinden yükselen sevinç nidaları kulakları sağır edici cinstendi. Herkes birbirine sarılıp çığlıklar atıyor ve sevinç gözyaşı döküyordu.</p>

  <p>Pilot ve yardımcı pilot kabinden dışarıya çıkar çıkmaz mürettebat ve yolcular tarafından tebrik yağmuruna tutulmuş, Frank Maguire'in ana kapıyı açmasıyla içeriye dolan sıcak çöl esintisi uçağın içine sinmiş olan korkunun kokusunu almıştı.</p>

  <p>Ve o anda Maguire'in başı patlamış, yanındaki uçuş görevlilerinin üstü başı kan ve beyin dokusu içinde kalmıştı.</p>

  <p>Kum pist boyunca açılmış avcı boy çukurlarının içinden muşamba ve kumların altında saklanmakta olan bir sürü adam dışarıya fırlamıştı. Adamların üstünde haki renkli üniformalar vardı ve başlarını bezle sarmışlardı. Bazıları merdiven taşıyordu; uçakta kimse kapıyı kapatmayı akıl edemeden merdivenlerden biri taban pervazına dayanmıştı bile. Pilot kalesini savunmaya çalışan bir şövalye gibi merdiveni itmek üzere hamle yapmış, ama Maguire'i öldüren silah tarafından omzundan vurularak eli yarasının üzerinde yere kapaklanmıştı. Hemen ardından da ellerindeki AK-47 tüfeklerle üç adam kabine girmişti.</p>

  <p>Fiona'nın yardımcısı Grace Walsh öylesine cırtlak bir sesle çığlık atmıştı ki, Fiona kızın hayatından endişe ederken bir yandan da ona sinirlendiğini hatırlayacaktı daha sonra.</p>

  <p>Her şey çok hızlı biçimde olup bitivermişti. Mürettebat ve yolcular zorla kapıdan uzaklaştırılmışlar, o esnada uçağın içine bir sürü adam dolmuştu. Teröristler Arapça olarak sürekli, "Yere yatın. Herkes yere yatsın," diye bağırıyordu.</p>

  <p>Fiona bir şekilde sesini bulmayı başarmış, "Ne derseniz yapacağız. Şiddete hiç gerek yok," diyerek dizlerinin üstüne çökmüştü.</p>

  <p>Bakanı gören mürettebat ve bakanlık personeli de kabin zeminine uzanmıştı.</p>

  <p>Adamlardan biri Fiona'yı kolundan tutup hızla çekmiş ve ayağa kaldırmış, onu çıkışa doğru iterken aynı anda bir başka adam merdivenlerden uçağa tırmanmıştı. Diğerlerinden farklı olarak bu adamın üstünde koyu renk bir pantolon ve kısa kollu beyaz bir gömlek vardı.</p>

  <p>Fiona adamı görür görmez yüzünü asla unutmayacağını anlamıştı. Adamın meleği andıran ifadesi, açık kahverengi pürüzsüz bir cildi ve tel çerçeveli gözlüklerinin ardında uzun kirpikleri vardı. İnce, uzun yapısı ve kitaplara düşkün bir genç izlenimi veren tipiyle yirmi yaşından daha büyük görünmüyordu. Fiona bu adamın, vatandaşlarına bağırıp çağıran eli silahlı vahşilerle nasıl bir bağlantısı olabileceğini anlayamamıştı. Sonra adamın ellerindeki bir şey dikkatini çekmişti; bir tespih ve Kuranıkerim...</p>

  <p>Adam yanından geçerken utangaç bir tavırla gülümsemiş, sonra Fiona diğer adamlar tarafından kabine götürülmüştü.</p>

  <p>Fiona arkasını döndüğünde mürettebat ve yolcuların oturdukları yerlere kelepçelendiğini görmüş, yaşadığı dehşet duygusuyla yumruk yemiş gibi olmuştu.</p>

  <p>Kolunu sıkıca kavrayan adama, "Lütfen yapmayın," diye yalvarmıştı.</p>

  <p>Adam bakanı merdivene doğru daha da sert biçimde iteleyince Fiona çılgına dönmüş ve adamın yüzünü tırmalayıp kasıklarına vurmaya çalışmış, bir ara kefiyesini sökmeyi başardığı adamın tipik bir Libyalının hatlarına sahip olmadığını görmüştü. Fiona adamın Pakistanlı veya Afganlı olduğunu tahmin etmiş, adamın tepkisini yumruk atarak göstermesiyle bir süre bayılmıştı. Bir an adamın yüzünü tırmalamaya ve onu tekmelemeye çalışırken, hemen ardından yüzünün sol tarafı acıyla zonklarken ve yerde halının üstünde yatarken bulmuştu kendini. Daha sonra dışarıda, merdivenin basamaklarında durmakta olan adamlar onu uçaktan dışarıya çıkarmışlardı.</p>

  <p>Fiona zorla dışarıya sürüklenmeden hemen önce Grace'le göz göze gelmiş ve bir şekilde gözyaşlarını bastırmayı başarmıştı. Grace de biraz sonra olacakları anlamış görünüyordu.</p>

  <p>Grace, "Tanrı sizi korusun," diyebilmişti.</p>

  <p>Fiona, "Seni de," diye karşılık vermişti sessizce. Ve sonra dışarıya çıkarılmıştı.</p>

  <p>Adamlar onu uçaktan otuz metre kadar uzaklaştırmışlar, elleri arkadan kelepçelenmiş haldeyken diz çökmeye zorlamışlardı. Fiona pilot kabininin küçük penceresinden genç adamın uçağın kontrol düğmelerini incelediğini görebilmişti. Gördüğü bir başka şey de, uçağın kuyruk bölümündeki delikti. Anlaşılan uçağa bir füze isabet etmiş, ama patlamamıştı. Fiona bunun özellikle yapıldığı sonucunu çıkarmıştı; adamlar onu istiyorlardı, ama bir yandan dünyanın bakanın öldüğünü düşünmesini de...</p>

  <p>Uçaktakileri kelepçeleme işini bitiren son terörist de dışarıya çıkmıştı. İntihar pilotu pilot kabininden gelip kapı ağzında durmakta olan silahlı adamla kucaklaşmış, sonra bir an duraksayarak kendisine coşkulu biçimde tezahürat yapan diğer adamlara el sallamıştı. Silahlı adam kapı ağzından ayrılıp merdiven uçaktan uzaklaştırılınca, pilot uçağın kapısını kapatmış ve bir kez daha pilot kabinindeki yerini almıştı.</p>

  <p>Fiona'nın yanaklarından gözyaşları süzülüyor, uçağın pencerelerine dayanmış yüzleri görebiliyordu. Onlar erkeğiyle kadınıyla yıllarca birlikte çalıştığı insanlardı. Onlar için zayıf görünmemeliydi ve ağlamamak için kendine hakim olmaya çalışmıştı.</p>

  <p>Uçağın motorları çalışmaya başlamış, uğultusu kulaklarını rahatsız edene dek şiddetlenmişti. Toprak pistte, kamuflaj örtüsünün altında birçok araç saklıydı; bunlardan biri de dünyanın her yerindeki havaalanlarında görülen küçük bir çekiciydi. Araç büyük uçağın ön iniş takımına yanaştıktan sonra sürücüsü uçağa bir çekici kancası taktı.</p>

  <p>Uçağı sıkıştırılmış topraktan yapılmış pistin ucunda konumlandırmak adamın birkaç dakikasını almıştı. Motorun devir hızının değişmesi için bir süre daha beklemişler ve ardından Boeing pistte hızlanmaya başlamıştı.</p>

  <p>Fiona uçağın kuyruk bölümüne zarar veren füzenin, uçağa, havalanması için yeterli hıza ulaşmasını önleyecek kadar zarar vermiş olmasını dilemiş, ancak deposunda çok az yakıtın kalmış olması ve içinde az sayıda yolcunun bulunması nedeniyle uçağın süratle hız kazandığını görmüştü. Uçak gözünü alırcasına parıldamış, egzozu kötü bir nefes gibi kokmuştu. O esnada teröristler AK tüfekleriyle havaya ateş açmışlar, uçağın burun tekeri yerden yavaşça havalanırken sevinç çığlıkları atmaya başlamışlardı. Uçak uzunca bir süre havada öylecene asılı kalmış ve sonra kuyruğu, hasarlı olmasının ve pilotun tecrübesizliğinin bir sonucu olarak kum piste çarpmıştı.</p>

  <p>Uçağın burnu yere doğru düşerken Fiona dualarının kabul olduğundan emindi. Uçak eğimli pistin dışına çıkıyordu; pilot uçağı uçurmayı başaramayacaktı.</p>

  <p>Ve sonra uçak havada hafif bir eğimle haşmetli biçimde yükselmeye başlamıştı. Bunu gören teröristlerin sevinci ikiye katlanmış ve adamlar şok edici bir görüntüyle bütün cephanelerini havaya boşaltmışlardı.</p>

  <p>Jet yavaşça irtifa kazanırken Fiona dudaklarını ısırıyor, uçağın ne kadar yol gideceğini bilemiyordu. Bildiği tek şey, uçağın barış zirvesinin yapılacağı binaya çarpmak üzere rotasını Trablusgarp'a yönlendirdiğiydi. Ancak teröristlerden hiçbiri pistten ayrılmak üzere harekete geçmemiş, uçak uzaklarda gözden kaybolmaya başlarken hepsi gözünü gökyüzüne dikmişti. Fiona bu manzarayı izlemeye dayanamamış, ama gözünü de bir türlü uçaktan alamamıştı.</p>

  <p>Uçak kanatlan üzerinde dönerken, burnunu uzaklardaki bir tepeye doğru çevirmişti. Pilot kontrolü tekrar ele almak üzere çaba sarf etmiş ve bir an için uçağı dengelemeyi başarmış, sonra uçak çok keskin bir manevrayla tamamen ters dönmüş ve tepeye, yeri sarsacak kadar şiddetli biçimde çarpmıştı. Hemen ardından uçağın parçaları büyük bir süratle sağa sola uçuşmaya başlamış, kanatlar alevler içinde kalmadan önce gövdeden ayrılmıştı. Motorlardan biri alevlere yakalanmadan gövdeden ayrılmış, taklalar atarak ve yerden toprağı sökerek tepeden aşağıya yuvarlanmıştı. Çarpışmanın etkisiyle kalkan toz bulutu, dağılana dek manzarayı gözlerden saklamıştı. Uçağın kanatları yanarken, beyaz tüp şeklindeki gövdesi yuvarlanıp alevlerden güvenli bir uzaklıkta durmuştu.</p>

  <p>Çevresindekiler sevinirlerken Fiona nefesini tutmuştu.</p>

  <p>Durduğu yerden bile kurtulan olmadığını anlaması mümkündü. Kimse bu denli şiddetli bir çarpışmanın ardından hayatta kalamazdı; ama en azından diri diri yanmak gibi bir dehşeti yaşamamaktan kurtulmuşlardı. Fiona bir ara teröristlerin kendi aralarında alçak bir sesle ve hararetli biçimde bir şeyler konuştuklarını duymuştu. Vücut dillerinden anladığı kadarıyla adamlar, uçağın tamamen yanmamış olmasından dolayı hayal kırıklığına uğramışlardı ve muhtemelen bundan sonra ne yapmaları gerektiğini tartışıyorlardı.</p>

  <p>Pist üzerinde bir tentenin kaldırıldığını ve altından bir hafriyat makinesinin çıktığını görmüştü Fiona. Motoru böğürmeye başlayan araç kısa bir süre sonra uçağın piste indiğine dair kanıtları düzenli bir biçimde silmeye, uçağı orada bir pist olduğuna ikna etmek ve inmesini sağlamak üzere hazırlanan şeritleri kaldırmaya başlamıştı. Aracın bu çalışma hızıyla, birkaç saat içinde ortada, orada bulunduklarına dair hiçbir kanıt kalmayacaktı.</p>

  <p>Sonra her şey aniden durmuş, Fiona'nın grubun lideri olduğunu düşündüğü adam diğer adamlara emirler vermeye başlamıştı. Çoğunu anlayamasa da, "Uçağın bir füzeyle vurulduğuna dair ortada hiçbir iz kalmadığına emin olun, kelepçeleri de sakın unutmayın," dediğini duymuştu. Sonra taşlı zeminde dizlerinin üstüne çökmüş halde beklerken, adam yanına yaklaşmıştı.</p>

  <p>Fiona adama Arapça, "Bunu neden yaptınız?" diye sormuştu.</p>

  <p>Adam Fiona'ya yaklaşmış, ama Fiona'nın görebildiği tek şey adamın gözleri, cinnet getiren birinin karanlık gölgesi olmuştu. "Çünkü Allah'ın emri böyle..." demişti adam ve sonra diğerlerine seslenmişti; "Onu Süleyman El-Cema'nın yanına götürün. Ganimetini yakından incelemek isteyecektir."</p>

  <p>Fiona'nın başına bir çuval geçirilmiş ve zorla bir kamyonetin arkasına atılmıştı. Gözlerini açtığında üstünde çarşafa benzer bir giysi olan burka, hücresindeydi. Gözleri hariç tüm vücudu örtülmüştü, gözlerinin önünde de bir peçe vardı.</p>

  <p>Kafasında duyduğu, konseri sona erdiren gürültü, kilide sokulan anahtarın ve itilen sürgünün sesiydi. Kapı gıcırdayarak açıldı. O ana dek intihar pilotu ve kendisini uçaktan zorla indiren adam haricinde teröristlerin hiçbirinin yüzünü görememişti. Kapının önünde dikilmiş olan iki adam için de aynı şey geçerliydi. Adamların üstlerinde hiçbir nişan veya sembol bulunmayan haki üniformalar ve geleneksel başörtülerinden vardı.</p>

  <p>İçlerinden biri Fiona'nın, elleri kelepçeli olmasına rağmen burkasını açmayı başardığını görüp homurdanmaya başladı.</p>

  <p>Fiona'yla göz göze gelmemeye çalışarak, onun yastık görevi görsün diye topladığı çarşafı tekrar üstüne ve başına örttü.</p>

  <p>"Saygılı davranacaksın," dedi adam.</p>

  <p>Fiona, "Aksanını tanıyorum," diye karşılık verdi. "Sen Kahirelisin. Yanılmıyorsam, İmbaba gecekondu mahallesinden..."</p>

  <p>Adam sıkı bir tokat savurmak üzere elini havaya kaldırdı, ama son anda vazgeçti. "Bir daha konuşmaya cüret edersen yumruğu yersin."</p>

  <p>Muhafızlar Fiona'yı hücreden, sonra da hapishane binasından dışarıya çıkardılar. Fiona gözlerinin çöl tabanından yansıyan acımasız güneşten korunmasını sağlayan yüzündeki peçeye şükretti. Güneş ışığının geliş açısından sabah saatlerinde olduklarını tahmin ediyordu, ama hava olması gerektiği kadar sıcak değildi. Dağlarda, yüksek bir yerlerde oldukları sonucuna vardı.</p>

  <p>Buna benzer detayları aklında tutmaya çalışmak ve zihninde klasik müzik çalmak, Fiona'ya içinde bulunduğu zor durumda hayatını sürdürebilmesine, dostlarının ve çalışanlarının akıbetini düşünmemesine yardımcı oluyordu.</p>

  <p>Teröristlerin kampı, daha önce uydu fotoğraflarında gördüğü yüzlerce benzerlerinden biriydi. Etrafta rüzgardan paralanmış ve uçları kayaların arasında sıkıştırılmış az sayıda çadırın yanı sıra sayısız mağara vardı. Bu mağaralardan en büyüğü, kampın saldırıya uğraması ihtimaline karşılık korunaklı olarak düzenlenmişti ve gerektiğinde dağın yarısını havaya uçuracak kadar çok patlayıcıyla donatılmış olmalıydı.</p>

  <p>İlerdeki tören alanında bir komutan, bir grup askere beden eğitimi veriyor, adamların yorgun hallerinden eğitimlerinin son safhasında oldukları anlaşılıyordu. Biraz ileride, kampın üzerinde bir hayalet gibi dikilmiş olan dağın kuytu bir köşesinde, başka bir grup ellerindeki AK-47'lerle atış talimi yapıyordu. Hedefler, Fiona'nın adamların ne derece nişancı olduklarını anlayamayacağı kadar uzaktaydı, ama El-Cema'nınki gibi terörist gruplara akıtılan paranın büyüklüğü göz önüne alındığında, teröristler en kötü askerleri için bile sınırsız cephane sağlayacak durumdaydılar.</p>

  <p>Fiona atış alanının ötesinde, uzak tarafında daha da büyük bir dağ kütlesinin bulunduğu, bir kilometre uzunluğunda sığ bir vadi görüyordu. Vadi tabanında bir kazı çalışması başlatılmış ve demiryolu döşenmişti. Yıkılmaya yüz tutmuş bir dizi ahşap yapı yanında birkaç yük vagonu çarptı gözüne. Yapıların uzak tarafında, teröristlerin Fiona'yı buraya getirilirken kullandıkları kamyonete benzer biçimde yapılandırılmış, motorunu olduğundan küçük gösteren devasa bir dizel lokomotif vardı. Ancak Fiona'nın yüzündeki peçe detayları görmesini imkansızlaştırıyordu.</p>

  <p>Burasıyla ilgili hiçbir istihbarat raporu okumamış, CIA, Ulusal Güvenlik Teşkilatı ve FBI'dan sürekli gelen raporların hiçbirinde bir demiryolunun yanındaki kamptan söz edilmemişti. Terörle savaşta aradan yıllar geçmişti, ama hala kovalamaca oynamayı sürdürüyorlardı.</p>

  <p>Muhafızlar onu ana mağaradan biraz uzaktaki başka bir mağaraya soktular. Mağaranın tavanından elektrik kabloları sarkıyordu ve yaklaşık her yirmi metrede bir çıplak bir ampul asılmıştı. Hava dikkat çekici şekilde serindi ve Fiona uzun süreden beri kullanılmayan bir binanın bodrum katındaymışçasına rutubet kokusu aldı. Mağaranın karşı tarafına inşa edilmiş bir kapının önündeki ahşap bir bariyere vardılar. Fiona'yı yumruk atmakla tehdit eden muhafız kapıyı tıklattı ve içeriden cevap gelinceye dek bekledi.</p>

  <p>Muhafız kapıyı açtı. O an mağaranın en arka kısmındaydılar. Oda üç taraflı olarak kaba taşlarla sarılmıştı, yerde kalın İran halıları vardı ve bir köşede, kabloların hemen yanında, dışarıyla olan bağlantısı bir baca vasıtasıyla sağlanmış, için için yanmakta olan bir kömür mangalı duruyordu.</p>

  <p>Odanın ortasında bağdaş kurmuş bir adam gördü; adam beyaz bir cüppe giymiş, başına siyah beyaz bir kefiye sarmıştı. Loş ışıkta bir kitap okuyordu; Fiona bunun Kuran olduğunu tahmin etti. Adam odaya birilerinin girdiğini fark etmemiş gibi başını kaldırmamıştı.</p>

  <p>Fiona yapmacık bir poz takınmak işte böyle bir şey olsa gerek, diye geçirdi içinden. Burası onun bürosu olsa, Fiona elinde kalemi hafifçe öne eğilmiş, önemliymiş gibi görünen bir belgeyi inceliyor olurdu. Kendisi böyle bir durumda insanları yarım dakika kadar bekletmeyi alışkanlık haline getirmişti, ama bu adam aradan bir dakika geçmiş olmasına rağmen başını kaldırıp bakmamıştı bile. Ancak Fiona'nın üzerinde kurmaya çalıştığı baskı bir işe yaramayacaktı.</p>

  <p>Adam saygılı bir tavırla Kuran'ı kapatırken, "Benim kim olduğumu biliyor musun?" dedi.</p>

  <p>Fiona, "Ali Baba mı?" diye karşılık verdi.</p>

  <p>"Yoksa sen benim Şehrazat'ım mı olacaksın?"</p>

  <p>"Bunun için cesedimi çiğnemen gerekir."</p>

  <p>"Bu pek tercih ettiğim bir yol değil, ama gerekirse yapacağıma emin olabilirsin."</p>

  <p>Fiona bu adamın bir canavar olduğunu biliyordu ve ona daha farklı biriymiş gibi davranmayacaktı. "Kimse gerçek adını bilmiyor, ama sen Süleyman El-Cema adını kullanıyorsun. Bizzat kendi ifadene göre hedefin, İsrail ve Amerika Birleşik Devletleri'ni yok edip Afganistan'dan Fas'a kadar uzanan bir İslam devleti kurmak. Ve sen de... sultan olacaksın, değil mi?"</p>

  <p>El-Cema, "Unvanımın ne olacağından emin değilim," dedi. "Sultan olabilir, ama bu unvanın itibarını yitirmiş birtakım çağrışımlar yaptığını söylemeliyim, sence de öyle değil mi? Haremler, saraylar, entrikalar falan..."</p>

  <p>Adam çevik bir hareketle ayağa kalktı ve mangalın yanında duran pirinç semaverden çay aldı. Hareketleri zarif, ama hızlı ve yırtıcıydı. Bardağına çay doldururken Fiona'ya ikram etmedi.</p>

  <p>Fiona ayakta durmakta olan El-Cema'nın bir seksen boylarında, geniş omuzlu biri olduğunu görebiliyor, çıplak bileklerine bakarak güçlü bir yapısı olduğunu tahmin ediyordu. Yüz hatlarını görememişti, ama titreyen ışıkta ve peçesinin elverdiği ölçüde, çukur ve karanlık küçük gözlerini fark edebilmişti.</p>

  <p>"Senin peygamberin İsa, 'Arabulucular mübarek insanlardır,' demişti. Onun İslam'da bir peygamber olarak kabul edildiğini biliyor muydun? Sonuncu peygamber değil tabii. Son peygamber selameti üstünde olsun, Muhammed'dir. Ama senin 'kurtarıcın' en yüce muallim olarak tanınıyor."</p>

  <p>"Hepimiz İshak ve İbrahim'e ibadet ediyoruz."</p>

  <p>"Ama siz onun son seçilmiş peygamber olarak beyanlarına, Muhammed aracılığıyla yazılmış, Kuran'da yer alan sözlere inanmıyorsunuz."</p>

  <p>"Benim inancım ölümle başlar ve yeniden dirilişle biter."</p>

  <p>El-Cema hiçbir karşılık vermedi, ama Fiona onun sert bir yanıt vermeye hazırlandığını anlamıştı. Sonunda, "Alıntıya geri dönersek... Kendini mübarek biri olarak görüyor musun?" dedi.</p>

  <p>"Şiddete son verebilirsem, mübarek dünyanın kendisi olacaktır, bu işte rol oynayanlar değil."</p>

  <p>El-Cema başını salladı. "İyi söyledin. Ama neden? Neden barış istiyorsun?"</p>

  <p>"Bunu nasıl sorabilirsin?" Fiona daha önceki çekincelerine rağmen bir konuşmanın içine çekildiğini hissediyordu. El-Cema'dan Batı'nın şeytaniliğine dair bir nutuk çekmesini beklemişti, entelektüel bir soru-cevap seansı değil. Süleyman El-Cema adını almış bu adamın iyi eğitimli biri olduğu açıktı ve Fiona adamın katliamlarını haklı göstermek için nasıl bir yol izleyeceğini merak ediyordu. Daha önceleri Bin Ladin'in ipe sapa gelmez ses kayıtlarını dinlemiş, Guantanamo'daki tutukluların belgelerini okumuş ve düzinelerce şehitlik videosu izlemişti; El-Cema'nın nasıl bir fark yaratacağını bilmek istiyordu, ama diğer yandan, bir fark söz konusu olsa bile, bunun hiçbir anlam taşımayacağının da farkındaydı.</p>

  <p>El-Cema, "Barış durgunlukla eşdeğerdir saygıdeğer bakan. İnsan barışı yaşarken ruhu körelir, yaratıcı tarafı ölür. Allah'ın istediği gibi canlılar olmamızın tek yolu savaşmaktan geçer, çünkü savaş cesaretimizi ve fedakar yönümüzü ortaya çıkarır. Peki ya barış? Barış bize ne kazandırır? Hiçbir şey..."</p>

  <p>"Barış bize refah ve mutluluk getirir."</p>

  <p>"Sözünü ettiğin şeyler maddi; ruha hitap etmez. Sizin barıştan anladığınız şey daha iyi bir televizyona, daha gösterişli bir arabaya sahip olmaktan ibaret."</p>

  <p>Fiona, "Sizin savaşınızın da acı ve çaresizlikten öte bir şey getirmediği ortada," diye karşılık verdi.</p>

  <p>"Demek durumu kavrıyorsunuz. Bunlar maddi değil, ruha hitap eden şeyler. Hissetmemiz, yaşamamız için var olan şeyler. Bizler büyük bir evin rahatlığını değil, sıkıntıların, güçlüğün getirdiği tecrübeleri paylaşmalıyız; bu sayede Allah'a yakınlaşırız, demokrasinizle, rock müziğinizle, porno filmlerinizle değil. Bu tür şeyler varoluşumuzun gerçek nedeninden uzaklaştırır bizi. Bu dünyaya gelmemizin tek bir amacı var; o da sadece Allah'ın emirlerine itaat etmek..."</p>

  <p>Fiona, "Allah'ın ne istediğini kim biliyor?" diye sordu. "O'nun niyetinin ne olduğunu herkesten fazla senin bildiğine kim karar verdi? Kuran intiharı yasaklıyor, ama sen genç bir adamı içi insan dolu bir uçakla dağa çarpması için bilerek ölüme gönderiyorsun."</p>

  <p>"O adam şehit olarak öldü."</p>

  <p>Fiona, "Hayır," diye çıkıştı. "Sen fakir bir genci şehit olarak öleceğine ve cennette yetmiş yedi bakireyle birlikte olacağına ikna ediyorsun, ama bunun tek bir kelimesine bile inanmadığım biliyorum. Sen gücünü başka insanların fedakarlığından alan ve hedeflerine ulaşmak onların inançlarını sömüren ucuz bir eşkıyadan başka bir şey değilsin."</p>

  <p>Süleyman El-Cema ellerini kenetleyip neşeli bir kahkaha attı. "Bravo Bakan Katamora, bravo," derken bu kez İngilizce konuşmuştu.</p>

  <p>El-Cema'nın burka yüzünden göremediği yüzüne bir şaşkınlık ifadesi hakim oldu. Arapça konuşurken birden İngilizceye dönmesi ve konuşmanın gerilimi bir an için aklının karışmasına neden oldu.</p>

  <p>"Bunun dünya üzerinde güç sahibi olmakla alakalı olduğunu anlamış gibisin. Yüzyıllar önce İngiltere üstün donanması sayesinde bu güce sahip olmuştu. Şimdiyse bu güç zenginliği ve nükleer silah stoku sayesinde Amerika Birleşik Devletleri'nde... Peki, Ortadoğu ülkelerinin elinde, kendilerini havaya uçurmakta istekli vatandaşları dışında başka ne var? Bazı ilkel silahlar; evet. Ama izin ver de sana şunu sorayım: Bir avuç adam ellerinde hırdavatçıdan alınmış bıçaklarla en büyük iki binanızı yerle bir ettiğinden beri, ülken iç güvenlik adına kaç para harcadı? Yüz milyar dolar mı? Beş yüz milyar dolar mı?"</p>

  <p>Sözünü ettiği rakam bir trilyon dolara yakındı, ama Fiona hiçbir şey söylemedi. Konuşma hiç de beklediği gibi gitmiyordu. Oysa o El-Cema'nın bugüne kadarki eylemlerini neden gerçekleştirdiğini açıklamak için nutuk atacağını düşünmüş, kendisini başkalarının üzerinde baskı kurmaya kararlı bir adam olarak ortaya koyacağını hiç beklememişti.</p>

  <p>"Dünya Ticaret Merkezi'ne yapılan saldırılar öncesinde her beş yüz bin Müslüman'dan biri dava uğruna şehit olmaya istekliydi. Saldırılar sonrasında bu oran ikiye katlandı. Bu, Batı'ya karşı cihatta kendilerini havaya uçurmaya hazır on bin adam ve kadının olduğu anlamına gelir. Zincirlerinden kurtulduğunda, bu insanları gerçekten durdurabileceğinizi mi sanıyorsunuz? İnsanlar o uçağı uçuran çocuğu takdirle karşılıyor. Bin Ladin Pakistan'daki mağarasında cihat davasına inanıyor sayın bakan, ama onlar birer piyon, sömürülecek ve sonra bir kenara atılacak birer araçtan başka bir şey değil. Şu an elimizde şehit olmakta istekli nerdeyse sınırsız sayıda insan var ve biz kısa bir süre sonra bu insanları koordineli saldırılar içinde kullanacak, dünyanın sınırlarını hep hayal ettiğim gibi yeniden şekillendireceğiz."</p>

  <p>Süleyman El-Cema bir bağnaz gibi değil, şirketinin geleceğe dönük büyüme hedeflerini açıklayan bir genel müdür gibi konuşuyordu.</p>

  <p>Fiona birden, "Bunu yapmana gerek yok," diye yalvarırken buldu kendini.</p>

  <p>"Durdurmak için artık çok geç." Adam çenesinin altındaki kefiyeyi çekerken, Fiona yüzünü gördüğünde bayılmamak için kendini zor tuttu. "Ve senin ölümün ilk adım olacak."</p>
</body>
</html>