<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YİRMİ SEKİZ</h1>

  <p><span class="ilkharf">E</span>ddie Seng cep telefonunu yavaşça kapattı ve iç çekmemek için özel bir çaba gösterdi, ancak bunaltıcı otel odasının uzak ucunda oturmakta olan Hali Kasım onu duymuş olacak ki, "Ne oldu?" diye sordu.</p>

  <p>Max olanlar hakkında ikisini de bilgilendirmiş, o nedenle görüşme beş saniyeden daha kısa sürmüştü, ama Seng'in yüz ifadesinden haberin pek de iyi olmadığı anlaşılıyordu.</p>

  <p>"Başkan bizden Tarık Esad'ı yakalamamızı istiyor."</p>

  <p>"Ne zaman? Bu akşam mı?"</p>

  <p>"Şimdi."</p>

  <p>"Neden?"</p>

  <p>"Sormadım."</p>

  <p>Çinli çeteden kiraladıkları odada havalandırma tesisatı bulunmadığından, hatta sular bile akmadığından iki adam da iç çamaşırlarına kadar soyunmuş vaziyetteydi. İkisinin de vücudu ter içinde kalmıştı, ama Lübnan asıllı olan Hali'nin durumu, göğsü ve omuzlarının üstündeki keçeleşmiş kıllarla daha da kötüydü.</p>

  <p>Eddie telefonu çaldığında tek kişilik yatağın baş kısmına yaslanmış haldeydi. Ayağa kalktı ve giyinmeye başladı. Pantolonunu üstüne geçirmeden, hamamböceklerinden kurtulmak için iyice silkeledi. Odanın eski ahşap zemininin bağlantı yerlerinden, alttaki restorandan gelen kokular sızıyordu.</p>

  <p>Akmaya devam eden terler nedeniyle yüzü kayganlaşmış olan Hali, "Bunu gerçekten yapıyor muyuz?" diye sordu.</p>

  <p>"Juan Esad'ın anahtar rol oynadığını söylüyormuş; o yüzden, evet, bunu gerçekten yapıyoruz."</p>

  <p>"Anahtar rol mü? Esad mı anahtar rol oynuyor? Adam eşine ihanet eden, beş para etmez, yozlaşmış bir memurdan başka bir şey değil ki."</p>

  <p>Seng, Şirket'in iletişim uzmanına baktı. "Adamın evini ve limandaki bürosunu kontrol altında tutmalarının nedeni anlaşılıyor. Max dün, Libya hükümetinin hiç mantıklı olmasa da, Esad'ın El-Cema'nın örgütüyle bağlantılı olduğunu düşündüğünü söyledi. Esad'ın hayat tarzı terörist olamayacak kadar açık ve gözler önünde. Gerçek teröristler birden çok kadınla romantik ilişki kurmaz, rüşvet yiyip polisin ilgisini üstlerine çekmezler."</p>

  <p>Hali bir an için düşündü. "Tamam, kabul ediyorum. Peki, El-Cema'yla ilişkisi yoksa Libyalılar onu neden bu kadar çok istiyor?"</p>

  <p>"Juan'ın onu istemesiyle aynı nedenden... Esad tüm bu karmaşa hakkında kimsenin bilmediği bir şeyler biliyor."</p>

  <p>Kasım ayağa kalktı, pantolonunu giymeden önce ayak bileğindeki kılıfına küçük bir Glock 19 yerleştirdi. "İşte ben bu yüzden gemide kalıyorum ya. Orada kolay bir işim var benim. Telsiz çağrısı olur, ben cevap veririm; biri, dünyanın öbür ucundaki biriyle konuşmak ister, ben konuşmasını sağlarım; kimi operasyonlar sigara paketine benzer şifreli telefonlarla iletişimi gerektirir, ben temin ederim. Güpegündüz sinsice dolanıp Libya polisi tarafından aranan bir adamı kaçırmaya çalışmak hiç de bana göre bir şey değil."</p>

  <p>Eddie yaşlı bir Çinli bilge aksanıyla, "Hayata karşı iştahlı ol çekirge, dünya ruhunu besleyecektir," dedi.</p>

  <p>Seng esprili biri olarak bilinmezdi. Şakadan hoşlanmayan biri değildi aslında, ama şaka kaynağı nadiren kendisi olurdu. Bu yüzden Hali'nin kahkahası fazlasıyla yüksek sesli oldu ve uzun sürdü. Bu aslında Eddie'nin Hali'yi rahatlatma çabasının bir parçasıydı ve Hali de bunu biliyordu.</p>

  <p>"Meraklanma. Son raporlar Esad'ın üç numaralı metresinin evinde olduğunu söylüyor. Libyalı yetkililerse evden çok uzaktalar. Esad şu ana dek aranan bir adam olduğunu öğrenmiştir, yani kendisine cankurtaran simidi atan biri olursa, bunu başına konmuş bir devlet kuşu gibi kabul edecektir. Biz sadece ona ulaşacağız, seçeneklerini anlatıp buraya gelmesini sağlayacağız. Çok kolay olacak."</p>

  <p>Esad'ın üçüncü metresi, bir hakimin dolgun hatlara sahip karısı, geçmişi yüz yıl öncesine dayanan mermer kaplı dört beş katlı taş binaların bulunduğu bir mahallede kocasıyla birlikte yaşıyordu. Pencereler ve balkonlar dövme demirden parmaklıklarla korunmuştu, düz çatılar uydu anteniyle kaynıyordu. Mahalledeki birçok binanın giriş katında, gelir düzeyi yüksek tüketicilere hitap eden dükkan ve butikler vardı.</p>

  <p>Kaldırımlar oldukça geniş, ama yollar dar ve kıvrımlıydı, mahallede arabadan çok atların dolaştığı zamanlardan kalan pislikler göze çarpıyordu. Sokakların bu dolambaçlı yapısı, mahalleye, şehrin hareketli diğer bölgelerine kıyasla ayrıcalıklı bir yerleşim bölgesi havası kazandırmıştı.</p>

  <p>Çinli çete mensupları Tarık Esad'ı herkesçe görünür bir yerde, fark ettirmeden gözetleyebilmek için harap bir kamyonet kiralamışlardı. Kamyonet metresin binasının karşısında, kaputu havaya kaldırılmış, motor parçaları yandaki kaldırım üstüne serilmiş bir muşambaya yayılmış halde park etmişti. Bazıları uzun cüppeler giymiş, bazıları Batılı tarzda giyinmiş kadınlı erkekli insanlar kamyonete hiç dikkat etmeden yoldan geçip gidiyorlardı.</p>

  <p>Eddie kiralık arabalarını sokağın aşağısında, küçük bir manav dükkanının önünde bir yere park etti. Havayı, arabanın yanındaki çöp kutularından gelen portakal kokusu kaplamıştı.</p>

  <p>Eddie el yordamıyla torpido gözünü karıştırırken gözünü yoldan ayırmadı; sıra dışı hiçbir şey görünmüyordu. Yıllar boyunca kendisine en iyi biçimde hizmet eden içgüdüleri de çevrenin temiz olduğunu söylüyordu ona. Bir açık hava kıraathanesinde tavla oynayan iki yaşlı adamda şüpheli hiçbir şey yoktu; bir mobilyacı dükkanının vitrininin önündeki masanın tozunu alan bir delikanlının gözü işindeydi, gelen geçende değil... Öğleden sonrası güneşi acımasızca kendini belli ederken arabasında oturmuş bekleyen kimse de yoktu. Çete mensuplarınınki dışında, etrafı gizlice izlemek için kullanılabilecek tek bir kamyonet bile görünmüyordu.</p>

  <p>Sokağın sonunda paketli bir vincin bulunduğu geniş bir inşaat alanı vardı. Vinç kısa bir süre sonra lüks bir apartman olacak on katlı çelik ve beton yapı için katlara malzeme taşıyordu. Eddie çimento karıştırıcısı ve kapıdan girip çıkan kamyonlar dışında burada da şüpheli hiçbir şey göremedi.</p>

  <p>"Hazır mısın?" diye sordu Hali'ye.</p>

  <p>Kasım yanaklarını şişirip derin bir nefes verdi. "Sen ve Juan nasıl bu kadar sakin kalabiliyorsunuz, anlamıyorum?"</p>

  <p>"Bir kere Juan, olası bütün senaryoları göz önüne alır ve her türlü beklenmedik gelişme için bir planı vardır. Bana gelince; ben hiçbir şey düşünmem, zihnimi her türlü düşünceden arındırır ve olaylara gerektiği gibi tepki veririm. Meraklanma Hali, her şey yolunda gidecek."</p>

  <p>"Hadi, işe koyulalım o zaman."</p>

  <p>Kapılan açtılar. Eddie Asyalı hatlarını gizlemek için kullandığı iki şeyi, şapkasını ve güneş gözlüklerini düzeltti. Her ikisi de Ortadoğu'nun birçok bölgesinde kolayca bulunabilecek kıyafetlerden, bronz renkli bol pantolon ve V yaka tişört giymişti.</p>

  <p>Kamyonetin yanından geçerlerken Eddie çete mensuplarından birinin avucuna kullanılıp atılan bir telefon sıkıştırdı ve, "Çevreden uzaklaşın ve orada bıraktığımız kırmızı Fiat'a göz kulak olun. Acil arama tuşuyla bana ulaşabilirsiniz," diye fısıldadı.</p>

  <p>Çinli delikanlı hiç renk vermedi ve kamyonetin kapanan kaputundan başka hiçbir şey duymamış gibi davrandı. Eddie ve Hali uzun adımlarla kamyonetin yanından uzaklaştılar.</p>

  <p>Hedeflerindeki binanın ön kapısı kilitli değildi, ama lobideki kanepede oturmuş gazete okuyan bir bekçi vardı. İki adam birbirleriyle şakalaşıyormuş gibi yaparak içeriye girdiler. İkisi de gülüyordu ve gazetesini bir kenara koyup onlara Arapça, anlamadıkları bir şeyler söyleyen bekçiyi duymazdan geldiler.</p>

  <p>Hali olan biteni göremedi. Yeterince yaklaşmış olduklarının bile farkında değildi.</p>

  <p>Eddie sağ yumruğunu sıkmış halde bir eskrimci gibi hamle yapmış ve yumruğunu bekçinin ademelmasının hemen altına indirmişti. İstese adamı öldürebilirdi, ama darbesi ölçülüydü. Libyalı öğürmeye başladığı anda Eddie, eliyle adamın boynunun yan tarafına bir karate darbesi daha vurdu. Bekçinin gözleri, gözakı ortaya çıkana dek devrildi ve koltuğa çöktü.</p>

  <p>Seng cam kapıdan dışarıya bakarak olan biteni kimsenin görüp görmediğini anlamaya çalıştı, sonra Hali'nin yardımıyla baygın bekçiyi, bir duvarına posta kutularının sıralanmış olduğu arka odaya sürükledi.</p>

  <p>"Ne kadar baygın kalır?"</p>

  <p>"Bir saat kadar..." Eddie adamın ceplerini karıştırdı. Bulduğu kimlikte bekçinin adının Ali olduğu yazıyordu. "Hadi. Esad dördüncü katta, ön taraftaki köşe dairede..."</p>

  <p>İki adam silahlarını çekip merdivenlerden tırmanmaya başladılar. Burada kimseyle karşılaşmak gibi bir endişeleri yoktu, çünkü böyle apartmanlarda yaşayan insanlar her zaman asansörü kullanırlardı.</p>

  <p>Eddie dördüncü katın sahanlığına geldiklerinde ihtiyatlı bir biçimde kapıyı açtı. İlerdeki koridor halıyla kaplanmış, duvardaki apliklerle aydınlatılmıştı. Dairelerin, bir zamanların üstün zanaatkarlığının eseri, oyulmuş ahşaptan oldukça sağlam kapıları vardı. Eddie kapılarda gözetleme deliği olmadığını görünce rahatladı.</p>

  <p>Metresin dairesinin kapısına yaklaştı ve saygılı biçimde hafifçe tıkırdattı. Kısa bir süre sonra boğuk bir kadın sesi duydu. Kadın kapıda kimin olduğunu soruyor olmalıydı, o da "Ali, <i>sayyidah,"</i> dedi.</p>

  <p>Kadın yine bir şeyler söyledi; muhtemelen bu sefer ne istediğini öğrenmek istiyordu. Eddie de telaffuzunun yerinde olmasını umarak aklına ilk gelen şeyi söyledi. <i>"Al-Zajal sayyidah."</i> Federal Ekspres efendim... Şirketin diğerlerinden kolayca ayırt edilen kamyonetlerini şehrin her yerinde görmek mümkündü.</p>

  <p>Dairenin içinden tıngırdayan bir zincirin ve açılan kilitlerin sesi gelirken, Eddie dudaklarını oynatarak Hali'ye sessizce, "Geride dur," dedi. Kapıyı omuzladığı anda beklediğinden daha fazla bir dirençle karşılaştı, ama kadını yana itmeyi başarmıştı. Tam o anda susturucu takılmış bir silahtan çıkan mermi omzunun birkaç santim üstünden geçerken, kendini yere attı.</p>

  <p>Kadın çığlık attı. Seng yerde bir kez yuvarlandıktan sonra dizlerinin üstüne çökmüş halde bir kanepenin arkasına saklandı. "Tarık, ateş etme." Sesinin, damarlarındaki adrenalinin izin verdiği ölçüde sakin çıkmasına çalıştı. "Lütfen. Sana yardım etmeye geldik."</p>

  <p>Alçı duvarlardan birine dayanmış dolaplı saat birkaç saniyenin geçtiğini gösterirken, kadının çığlığı hafif bir zırıltıya dönüşmüştü.</p>

  <p>Tarık Esad, "Kimsiniz?" diye sordu.</p>

  <p>"Birkaç akşam önce limanda, büyük bir kamyoneti indirmemiz için gerekli işlemleri yapmıştın."</p>

  <p>"Kanadalı'lar mı?"</p>

  <p>"Evet."</p>

  <p>"Ben kiminle bağlantı kurmuştum?"</p>

  <p><i>L'Enfant."</i></p>

  <p>Esad, "Ayağa kalkabilirsin," dedi.</p>

  <p>Eddie yavaşça doğrulurken Esad'a, silahını, parmakları tetikten uzak duracak şekilde tuttuğunu gösterdi. "Buradan çıkmana yardım edeceğiz."</p>

  <p>Hali ihtiyatlı bir biçimde içeriye girdi. Esad bir an için onu süzdükten sonra dikkatini yine Eddie'ye yöneltti. Seng, Esad yüz hatlarını görebilsin diye şapka ve gözlüğünü çıkarmıştı. "Seni o akşam gördüğümü hatırlıyorum; geminin dümencisi gibi davranıyordun. Bense o zamandan beri keçileri kaçıracakmışım gibiydim. Hep birileri tarafından izlendiğimi hissediyor, nereye baksam çevremde garip garip davranan genç Çinliler görüyordum. Sanırım bunun nedeni sizdiniz."</p>

  <p>Eddie tabancasını pantolonunun kemerine sıkıştırırken, "Seni izlemeleri için birkaç delikanlı tuttum," dedi.</p>

  <p>Esad ağlayan kadının yanına gelip ayağa kalkmasına yardımcı oldu. Kadın oldukça belirgin bıyığında ıslak bir iz bırakarak, elinin tersiyle burnunu sildi. Eddie kadının en az yüz kilo olduğunu tahmin etti; kısa boyuyla koyu turuncu sabahlığı içinde basketbol topuna benziyordu.</p>

  <p>Tank Esad beyazlaşmaya başlayan saçları ve neredeyse birbirine geçmiş gür kaşlarıyla kadınların gözdesi yakışıklı biri değildi, ama iyi bir karakteri vardı. Eddie onun öküzü andıran bu kadından daha iyilerini bulabileceğini düşündü. Bu ilişki aşk veya şehvetten değilse, bilgi toplamak amaçlı olmalıydı. Ne de olsa kadın bir hakimin karısıydı.</p>

  <p>Esad Libyalı kadının karnabahar kulaklarına rahatlatıcı bir şeyler mırıldanırken, Eddie daireyi inceledi. Hakimin evi deri kanepesi ve iskemleleri, kuşe kağıda basılmış dergilerin özenle yerleştirildiği mermer sehpasıyla iyi döşenmiş yeni bir daireydi. Parke zemin üstünde etkileyici bir Şark halısı vardı, raflarda deri ciltli kitaplar, duvarlarda cam çerçeveler içine alınmış işleme geometrik desenler göze çarpıyordu. Kadının işlemeleri, diye düşündü Eddie. Hafif bir rüzgar balkonun yanındaki şeffaf perdeleri havalandırıyordu; daire aşağıdaki trafiğin gürültüsünü almayacak kadar yüksekteydi.</p>

  <p>Esad metresinin heybetli poposuna hafifçe vurup onu yatak odasına geri gönderdi.</p>

  <p>Kadın konuşulanları duyabileceği bir mesafeden henüz uzaklaşmamıştı ki Esad, "O iyi bir kızdır," dedi. "Çok zeki değildir, göze de fazla hitap etmez, ama yeri geldiğinde gerçek bir kaplandır."</p>

  <p>Eddie ve Hali ürperdiler.</p>

  <p>Yatak odasının kapısı kapanınca Esad, "Siz beyefendilere birer içki ikram edebilir miyim?" dedi. "Hakim cin seviyor, ama ben yanımda viski getirdim. Ah, bu arada size ateş ettiğim için özür dilerim, tam bir refleksti. Hakim geldi sanmıştım."</p>

  <p>"Bence artık numara yapmayı bırakın Bay Esad."</p>

  <p>Birkaç saniye boyunca kimse konuşmadı. Eddie, Esad'ın yüzünü okuyabiliyordu. Adam casusların konuşma tarzını benimsemişti ve karşısındaki iki yabancının kendisine gerçekten bir çıkış yolu gösterip göstermeyeceklerini anlamaya çalışıyordu.</p>

  <p>Omuzları hafifçe çöktü. "Peki, artık numara yapmak yok." İngilizceyi aksanlı konuşuyor olsa da, bunu ustaca ve bilerek yapıyordu. "Bundan sonra ne olursa olsun ben ayvayı yedim, o yüzden çok bir şey fark etmeyecek. Siz kimsiniz? Gemideyken sizi gördüğümde CIA'den olduğunuzu düşünmüştüm."</p>

  <p>"Öyle sayılır," diye karşılık verdi Eddie. "Bu Hali Kasım. Benim adım Eddie Seng."</p>

  <p>"Dışişleri bakanının başına neler geldiğini öğrenmek için Libya'dasınız değil mi?"</p>

  <p>"Evet. Ama görev, aynı zamanda Süleyman El-Cema avına da dönüştü."</p>

  <p>"Tahmin etmiştim. Örgütü, kolları tüm Libya hükümetini sarmış bir ahtapot gibidir. Gölgelerin içinde çalışır, bir yüksek rütbeli memurdan diğerine sızarlar."</p>

  <p>"Peki, sen kimsin ve burada ne yapıyorsun?"</p>

  <p>"Benim adım Lev Goldman."</p>

  <p>Eddie olan biteni anladığında midesine bir yumruk yemiş gibi oldu. "Tanrım, Mossad... Beş aydan beridir burada olduğunuza dair bir bilgi geçmişti elimize."</p>

  <p>"Hayır. Benim görevim daha da eskiye dayanıyor. Trablusgarp'a on sekiz ay önce geldim. Tel Aviv El-Cema'nın yavaş bir manevrayla bir Kuzey Afrika ülkesini ele geçirmeye çalışacağından şüpheleniyordu. Çok gizli ajanlarını Fas, Cezayir, Tunus'a ve hükümeti yakından izlesin diye buraya gönderdiler. Hedefin Libya olduğu anlaşılınca diğer ajanları geri çektiler ve ben kaldım."</p>

  <p>"Peki, ya bu kadınlar?"</p>

  <p>Goldman sesini daha da alçaltarak, "Güçlü adamların yalnız eşleri... Kitaptaki en eski numara," dedi.</p>

  <p>"Ya limandaki görevin?"</p>

  <p>"Benim haberim olmadan hiçbir şey girip çıkamaz oradan. El-Cema'nın buraya getirdiği her şey; silah, malzeme... Buna Pakistan'dan satın aldıkları modifiye edilmiş Dişi Geyik helikopter de dahil. Helikopter Keşmir Dağları'nda kullanılmış, sıradan bir helikopter için alışılmadık bir yüksekliğe ulaşabiliyor. Fiona Katamora'nın uçağı düşene dek o aracı neden istediklerini anlamamıştım."</p>

  <p>Eddie, "Bizim ekip o helikopteri devre dışı bıraktı," dedi. "Ayrıca Libya Dışişleri Bakanlığı için çalışan yaklaşık yüz kadar insanı da kurtardılar."</p>

  <p>"Ali Gami'nin adı bakan olarak geçerken, bakanlıkta bir temizlik harekatının yapıldığına, basından çıkan haberlerin aksine, ayrılan herkesin emekli edildiği veya başka bakanlıklara atandığına dair söylentiler vardı. Burası sonuçta hala bir polis devleti, o yüzden herkes resmi kararların sorgulanmaması gerektiğini bilir."</p>

  <p>"Dinle, bunları daha sonra detaylı olarak konuşuruz. Şimdi seni buradan götürmemiz gerek. Gizli polis evini ve büronu kontrol altında tutuyor."</p>

  <p>"Sizce ben neden burada saklanıyorum?"</p>

  <p>"Hareket planın nedir?"</p>

  <p>"Birkaç planım var aslında, ama bağlantılarımdan bazı küçük uyarılar alırım diye düşünmüştüm. Hep diken üstündeydim; işten geldiğinde hakimi tuzağa düşürüp arabasını çalmayı planlıyordum. Üzerimde İsrail uydularının yerimi tespit etmesini sağlayan bir elektronik parça var. Bana mümkün olduğunca çölün güneyine doğru gitmem ve Çad'daki Darfur mültecileri için hayırseverlik işi yapan bir tahliye kuruluşu görüntüsüne bürünmüş ordu helikopteri tarafından kurtarılmayı beklemem emredildi."</p>

  <p>"Seni buradan daha güvenli ve hızlı bir biçimde çıkarabiliriz, ama bir an evvel gitmeliyiz."</p>

  <p>Eddie sözünü bitirmişti ki, telefonu çaldı. Hiçbir şey söylemeden telefonu açtı, birkaç saniye boyunca dinledi, sonra hattı kapattı. "Çok geç. Adamlarımız şu anda bölgeye yaklaşmakta olan bir polis aracı rapor ettiler, ayrıca yaklaşmakta olan bir helikopterin sesini duymuşlar. Polis giriş çıkışı kapatmadan önce çevreyi kuşatıyor olacak."</p>

  <p>"Binadan gizli bir çıkış biliyorum, ama bizi yeterince uzağa götürmez. Hakim eve erken gelirse kullanacaktım o çıkışı."</p>

  <p>Eddie hemen bir karar verdi. "Birbirimizden ayrılacağız. Hali sen Lev'le kal. Kendinizi bir elçiliğe atın, ama bizim elçiliğe değil. İsviçre veya başka ilgisiz bir ülkenin elçiliği olsun. Toz duman yatışana dek orada güvende olursunuz."</p>

  <p>"Ya sen?"</p>

  <p>"Ben onları oyalayacağım. Lev, banyo nerde?"</p>

  <p>Lev kapalı banyo kapısını işaret ederek, "Orada," dedi.</p>

  <p>Uç adam odaya dağıldı. Lev ve hakimin karısı bir süre bir şeyler konuştular; Lev belli ki kadını teskin etmeye çalışıyor, kadın da onu. Tanrı bilir neyle suçluyordu. Eddie onları görmezden gelerek banyonun ışığını açtı, birkaç çekmeceyi karıştırdıktan sonra aradığı şeyleri buldu.</p>

  <p>Önce köpükle saçını Goldman'ın saçı gibi kıvırcık hale getirdi, sonra gri renge bürünmesi için biraz talk pudrası serpti. Kozmetik kalemle kaşlarının arasındaki boşluğu doldurdu ve bir tomar tuvalet kağıdıyla maskara kullanarak, yüzüne Goldman'ınkiler gibi kirli sakal görüntüsü verdi.</p>

  <p>Goldman, Eddie'nin ne yaptığını görünce liman memuru gömleğini çıkardı ve Eddie'ninkiyle değiştokuş etmek üzere hazırladı. Eddie gömleğini Goldman'a verip onunkini üstüne geçirdi.</p>

  <p>İsrail ajanı banyodan çıkan Eddie ve Hali'yi bir dolaba doğru yönlendirdi. Metresinin mızmızlanmalarını, sürekli sorularını duymazlıktan gelerek askıda duran elbiseleri bir kenara itti.</p>

  <p>Oldukça hoş kokulu bir ayakkabı rafını yerinden oynatınca ortaya mermer kaplı duvara yapışmış bir tahta parçası çıktı. Parçayı çekince, binanın içine doğru uzanan altmış santim genişliğinde bir boşluk belirdi. Karşıda, yandaki apartmanın arka tarafındaki tirizler görünüyordu. Tahtaların arası, dokunduğunda yerinden oynayan alçıyla doldurulmuştu. Boşluk, üstlerindeki bir çift tozlu tepe penceresinden süzülen ışıkla az da olsa aydınlanıyordu.</p>

  <p>Lev, "Binanın bürolardan dönüştürüldüğü dönemden kalma," diye açıkladı. "Binanın eski planlarına baktığımda görmüştüm. Alt tarafta garaja çıkan bir delik de ben açtım."</p>

  <p>"Tamam, siz ikiniz aşağıya inin. Hali, arabayı alıp garaja gel ve Lev'i al. Polis kordonu henüz çok sıkılaşmamıştır. Şansımız varsa polisin dikkati benim üstüme yoğunlaşacak zaten."</p>

  <p>Goldman, "Gelen polisse tabii," dedi. "Unutmayın, El-Cema'nın Kaddafi hükümeti içinde bir gölge hükümeti var."</p>

  <p>Hali bacağını açıklıktan içeriye atarken, "Bu gerçekten de fark eder mi?" dedi.</p>

  <p>Her adım atışında ayağını duvara iyice dayayarak aşağıya inmeye başladı. Hareket ederken havaya beyaz bir toz tabakasının kalkmasına neden oluyor, ağırlığı eski tirizlerin bel vermesine yol açıyor, bu esnada kopan alçı tomarları aşağıdaki karanlıkta gözden kayboluyordu.</p>

  <p>Goldman çılgına dönmüş metresten kurtulmak zorundaydı. Kadının akan makyajı elma yanaklarında karanlık lekeler oluşturmuştu, hıçkırırken iri göğüsleri inip kalkıyordu. Sonunda onu arkada bırakmayı başarıp Hali'nin peşinden gelirken, "Kadınlar," diye söylendi.</p>

  <p>Eddie de Goldman'ı takip ediyordu, ancak onun gibi aşağıya inmedi; alçılar kopup aşağıdaki adamlara zarar vermesin diye önce yanlamasına birkaç metre hareket edip sonra tırmanmaya başladı. Tırmanması gereken tek bir kat vardı, o yüzden tepe pencerelerinden birinin altına gelmesi sadece birkaç dakika sürdü. Sığınak bacasının içi boğucu derecede sıcaktı, insanı yerçekimi gibi aşağıya çeken bir ağırlığı vardı.</p>

  <p>Eddie polis helikopterinin pervanesinin gürültüsünü duyabiliyordu ve birkaç saniyesinin daha olduğunu tahmin etti. Tepe penceresinin camının metal çerçevesini tutan kaplama kurumuştu ve Eddie'nin hafifçe itmesiyle birlikte yerinden çıktı.</p>

  <p>Eddie o anda tepe penceresinin üzerinden bir gölgenin geçtiğini gördü. Helikopter.</p>

  <p>Eddie zar zor yutkunduktan sonra geniş pencerelerden birini yerinden söktü. Helikopterin gürültüsü şimdi iki misli artmıştı, kavurucu öğlen güneşinin alnına çıkmış olsa da kendini sanki soğutucu sisteminin çalıştığı bir yere doğru hareketleniyormuş gibi hissetti.</p>

  <p>Katranla kaplı düz çatıda yuvarlandıktan sonra ayağa kalktı. Helikopter birkaç sokak ötede çatıların elli altmış metre kadar üstünde, havada dolanıyordu. Eddie helikopterdekiler tarafından fark edilene dek bir dakika boyunca beklemek zorunda kaldı. Büyük araç havada şöyle bir döndükten sonra ona doğru hareketlendi; yan kapısı açıldı ve omzuna dürbünlü bir tüfek dayamış keskin nişancı bir polis göründü.</p>

  <p>Eddie bir binayı diğerinden ayıran duvar boyunca koşmaya başladı, bu esnada ayakları hafifçe ılık katrana gömülüyordu. Duvar göğüs hizasında inşa edilmiş ve insanları Seng'in biraz sonra yapmaya kalkışacağı işten caydırmak için, üstüne sivri uçlu cam parçaları gömülmüştü. Ancak keskinliğini asla kaybetmeyen dikenli telden farklı olarak cam, yıllar boyu rüzgara maruz kalmaktan perdahlanmış ve neredeyse pürüzsüz bir hale gelmişti. Eddie fazla zorlanmadan duvarın üstünden atlayıp diğer tarafa inerken, bazı cam parçaları yerinden çıktı.</p>

  <p>Bu binanın çatısı göreceli olarak ilkine çok benziyordu; asansör boşluğunun, düzinelerce uydu anten ve artık kullanılmayan diğer antenlerin bulunduğu, katran ve çakıltaşı karışımı geniş bir alandı.</p>

  <p>Helikopter çatının üstüne doğru alçaldı. Eddie nişancının yüzünü gördüğüne emindi ve yaptığı makyajla Tarık Esad'a benzemiş olduğunu umdu. Bu konudaki merakı, bir saniye sonra otomatik silahtan çıkan ve çatıya, ayaklarının hemen önüne sıkılan üç mermiyle giderilmiş oldu.</p>

  <p>Polis aradığı şüphelinin çatıda olduğuna inandığına göre. Hali ve Goldman kimselere görünmeden uzaklaşmış olmalıydılar.</p>

  <p>Eddie keskin nişancıdan kurtulmak için zikzaklar çizerek binanın arka tarafına doğru koştu. Kenara geldiğinde aşağıya atlamak üzere hazırlanmıştı ki, metresin yaşadığı apartmandan farklı olarak bu binanın doğru düzgün bir yangın merdiveni olmadığını fark etti. Yapının yan tarafına cıvatayla tutturulmuş metal, tek bir merdiven vardı sadece. Keskin nişancı başının hemen üstündeyken, kendisini bu merdivene teslim etmesi intihardan farksız olacaktı.</p>

  <p>Arkasına dönüp geldiği yöne baktı. Geri koşması durumunda havada dönmekte olan helikopterin kucağına düşecekti, o da yandaki binaya doğru koşup duvarın üstünden atladı. Bu sırada avucunun içinde derin bir yara açıldı; camların bir kısmı yıpranmıştı gerçekten, ama hepsi değil...</p>

  <p>Çatıya daha fazla mermi yağarken, yanaklarında yanmaya neden olan sıcak katran pıhtılarının havaya uçuşmasına neden oldu. Eddie silahını çekip ateşe karşılık verdi. Mermiler hedefi oldukça büyük bir farkla ıskalasa bile, pilotun geri çekilmesine yetti.</p>

  <p>Eddie son hızla yandaki binaya koştu, kendini duvarın üstünden attı; nerdeyse yere kapaklanıyordu. Yan bina bir öncekinden bir kat daha alçaktı ve ötesi geniş inşaata alanına açılıyordu. Eddie parmak uçlarında yükselerek yangın merdiveni olup olmadığını anlamak için aşağıya baktı; hiçbir şey yoktu, asansör için bir kablo kutusu bile...</p>

  <p>Kararını verip tekrar duvara tırmandı, başka bir yol bulmaya çalışıyordu ki, keskin nişancı tüfeğini ona doğru doğrultmuş ve nişangahını sıfırlamıştı bile. Mermiler tuğla ve harcı parçalarken Eddie aşağıya atlamak zorunda kaldı. Ayağı zemine temas ettiğinde düşüşün etkisini azaltmak için yuvarlandı, ama dört metrelik bir yükseklikten atlayıp sağ salim kurtulmak, helikopter tehdidini yok etmek anlamına gelmiyordu.</p>
</body>
</html>