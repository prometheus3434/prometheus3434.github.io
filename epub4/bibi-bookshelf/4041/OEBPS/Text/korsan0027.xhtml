<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YİRMİ ÜÇ</h1>

  <p><span class="ilkharf">M</span>ermiler yaşlı kadının arkasından yağmur gibi yağarken, Cabrillo tüfeğinin alt kısmına yeni bir şarjör yerleştirdi. İlk şarjörü harcamamış olduğundan, silahı hazır duruma getirmesi gerekmiyordu.</p>

  <p>Juan için o noktada, yük vagonuna yüzden fazla insanın doluşmuş olmasının bir önemi yoktu; onun için önemli tek şey, o yaşlı kadındı.</p>

  <p>Belki de mantığın anlık sürçmesinden dolayı, çoğunluğun ihtiyacından çok azınlığın ihtiyacı arasındaki ayrımı yapamadı. O an için kadının hayatı, diğerlerinin hayatı kadar önemli göründü gözüne.</p>

  <p>Kalça hizasında tuttuğu tüfeğini ateşleyerek gizlendiği yerden çıktı, tetiğine teröristin silahını susturacak bir biçimde art arda asıldı. Kadın olduğu yerde donmuş kalmıştı. Juan, araba farına yakalanan geyik gibi, diye geçirdi içinden.</p>

  <p>Juan uzun adımlar atarak kadına ulaştı, iyice yaklaştığında başım eğdi ve hiç duralamadan kadını havaya kaldırarak sol omzuna attı. Kadın yaşadığı onca açlığa rağmen en az doksan kiloydu; yaşadığı bu acılar öncesinde tartının ibresini yüz yirmi beş kiloya vurduruyor olmalıydı. Juan kadının ağırlığı altında sendeledi; yaralı bacağı neredeyse burkuluyordu. Kadın bir an irkilip çığlık attı, ama Cabrillo bir elinde tüfeği, arkasını kollamak için hafifçe geriye dönmüş halde binaya doğru garip bir biçimde koşturmaya başladığında ona karşı koymadı.</p>

  <p>Kadın bir anda çığlığı bastı ve Juan duraladı. Bir anda nerden geldiği belli olmayan bir muhafız çıkmıştı karşılarına. Adamın elinde sadece bir sopa vardı ve tam bir intihar saldırısı gerçekleştirmek üzereydi, ancak Cabrillo'nun tüfeği hala yanlış yöne bakıyordu. Hızla geriye dönerken, yaşlı kadının ayağı muhafızın başını birkaç santimle sıyırdı. Juan RECZ'sini hedefine yönelttiğinde, kadın sopa korunmasız ensesine inmeden hemen önce muhafızın çenesine sıkı bir yumruk attı.</p>

  <p>Terörist arkaya doğru sendeledi, tekrar ileriye doğru bir hamle yapmak üzereydi ki, yükleme kulesindeki Linc'in silahından çıkan tek bir kurşunla cansız halde yere yuvarlandı.</p>

  <p>Juan nefes nefese kalmış halde Arapça, "Bayan," dedi. "Sağ kroşeniz Muhammed Ali'ninkilerden farksız."</p>

  <p>"Ben hep George Foreman'ın yumruklarının daha iyi olduğunu düşünmüşümdür," diye karşılık verdi kadın.</p>

  <p>Juan gülmeye başlayınca kadını nerdeyse deviriyordu omzundan. Sonunda onu yük vagonuna bıraktı ve tekerlekli kapıyı kapatması için Linda'ya başıyla işaret etti. Telsizi eline alarak, "Murph, hazır mısın?" dedi.</p>

  <p>Yaklaşan helikopterin sesi artık iyice duyulmaya başlamıştı.</p>

  <p>"Hazırım."</p>

  <p>"Linç, sen de toparlan. Otuz saniye içinde hareket etmiş olacağız."</p>

  <p>Mark Murphy yolcu koltuğundaki yerini almadan önce Gaz'ın sağ taraftaki lastiklerini dümdüz etti. Yakın mesafede olmasına rağmen her birine iki kez ateş zorunda kalmıştı. Linda, Fadıl'ın Gaz'ın arka tarafındaki yük bölümüne tırmanmasına yardım etmişti bile; Greg Cahaffee ise başı ve gövdesi açık kapaktan dışarıya çıkmış halde ayakta duruyordu.</p>

  <p>Juan şoför koltuğuna attı kendini. İlerde hayaleti andıran biçimde dizel-elektrikli bir lokomotif duruyordu; devasa makine bir dizi maden arabasını dağlarda aşağıya yukarıya çekecek kapasitedeydi. Juan teröristlerin lokomotifle peşlerine düşmelerinden endişe edebilirdi, ama motorlarının soğuk olduğunu ve harekete geçmesi için gerekli olan ısıya ulaşmasının en az yarım saat alacağını biliyordu.</p>

  <p>Max Hanley, Gaz'ı yirmi dört vites olarak tasarlamıştı. Juan kamyoneti düşük vitese taktı ve en düşük dört geri vitese programladı. Ayağını gaz pedalına bastırdığında, ikiz türbolarının feryat ettiği anda motoru hissetti ve sesini duydu. Arkalarındaki yük vagonu, yan taraflarındaki rengi solmuş yazıya göre dokuz ton ağırlığındaydı ve içinde beş ton ağırlığında insanla tıklım tıkış vaziyetteydi. Aniden durması gerekirse, bu kadar ağırlığı tekrar nasıl çekebileceğine dair hiçbir fikri yoktu.</p>

  <p>Kamyonet, havası alınmış lastikleri kaygan çelik rayların üstünde kaymaya başlarken sarsıldı.</p>

  <p>Juan zemindeki vites değiştirme mekanizmasına bağlı güvenlik cihazının kancasını açtı ve kırmızı bir düğmeye bastı. Motorun silindirlerine dolan azot oksit son derece büyük bir ısıyla parçalanıyor ve fazladan oksijen salıyordu.</p>

  <p>Gaz'ın motorunun dönme kuvveti, Max'in hep övündüğü gibi <i>Oregon'ı</i> Niagara Şelaleleri'ne taşıyacak kadar değildi, ancak azot oksit tarafından sağlanan iki yüz beygir gücündeki itiş gücü.</p>

  <p>Juan'ın, vagonun statik hareketsizliğinin üstesinden gelmek için tam da ihtiyacını duyduğu şeydi.</p>

  <p>Salyangoz yavaşlığında harekete geçen Gaz, ağzına kadar dolu yük vagonunu rayların üstünde itmeye başlarken, kat edilen her mesafe hızının kademeli olarak artmasını sağlıyordu. Gösterge tablosu üzerindeki dijital hızölçer o an saatte bir buçuk kilometreyi gösteriyordu, ancak katar Linc'in keskin nişancılığını konuşturduğu yerde, yani eski kömür yükleme istasyonunun destek çerçevesinin altından geçerlerken hızları saatte üç kilometreye ulaşmıştı.</p>

  <p>Başkan telsizle yola çıkmaya hazır olduklarını söylediğinde, Linç, paslı taşıyıcı kayışın üstünden aşağıya inmiş ve rayların üstünde bacaklarını iki yana açmış gibi duran kömür kaydırma oluğunun açık ağzında her an harekete hazır vaziyette pozisyon almıştı. Vagonun ön kenarı göründüğünde kendini aşağıya bıraktı ve yumuşak bir hareketle üstüne kondu. Kömür santrali düşük belli cevher vagonları için tasarlanmıştı, uzun, küçük yük arabaları için değil... Linç düştüğü yerden ayağa kalkmak için hamle yapıyordu ki, bir başka kömür kaydırma oluğunun jilet gibi keskin kenarı az daha başını koparacaktı.</p>

  <p>Linç kendini yere bıraktı, kömür kaydırma oluğu burnunun birkaç santim üstünden geçip giderken, ayağa kalkmadan önce biraz daha hızlanmalarını bekledi. Yükleme istasyonunun paslı iskeletini geride bıraktıktan sonra nefesini vermeye cüret edebildi ancak. Telsizle, "Aracın içindeyim," diye rapor verdi.</p>

  <p>Juan, "Güzel," diye karşılık verdi. "O şeyin direksiyonunun başına geçmen için biraz daha zamanın var. Kıçını kaldırıp buraya gel ve sürmeye başla şu şeyi."</p>

  <p>Madenin ilk bir buçuk kilometrelik bölümünde zemin dümdüzdü ve Gaz kolayca hız kazanıyordu; bu nedenle Juan hız sabitleyici sistem düğmesine basmış ve başka işlerle meşgul olmaya başlamıştı. Gaz'ın yük bölümüne geçerek Barrett REC7 silahı için fazladan şarjör alıp pantolonunun cebine koydu. Yüzlerine bakmadan Alana ve Fadıl'a, "Nasıl gidiyor?" diye sordu.</p>

  <p>Libyalı, "Aylardır ilk kez senin sayende umut doluyum," diye karşılık verdi. "Daha önce hiç bu kadar iyi olmamıştım."</p>

  <p>Juan, sonunda dikkatini verebildiği Alana'ya dönerek, "Alana?" dedi. Bir çift FN Five-seveN için beline çifte bir tabanca kılıfı bağladı.</p>

  <p>"O fötr şapkayı hak etmek için hiçbir şey yapmadım daha."</p>

  <p>"Öyle deme, çok şey yaptın aslında."</p>

  <p>Eğilirken Juan'ı gören Linç, 'Ah, katarı kim sürüyor?" diye sordu.</p>

  <p>Cabrillo, "İlk dönemece bir kilometre kadar yol var. Bunu daha önce konuştuğumuz gibi yapacağız; başarısız olmak gibi bir şansımız yok," dedi. Sonra, "Ah, kahretsin," diye ekledi; aklına bir şey gelmişti. Başını eğerek Gaz'ın oturma bölümüne girdi. "Mark, yük vagonu dokuz ton ağırlığında. Üzerindeki insanların beş tonluk ağırlığını da ekle ve hesabını yap."</p>

  <p>"Vagonun boyutlarına ihtiyacım var."</p>

  <p>"Tahmin yürüt."</p>

  <p>Mark ona inanmayan bir ifadeyle baktı. "Tahmin mi yürüteyim? Dalga mı geçiyorsun?"</p>

  <p>"Yoo."</p>

  <p>Mark, Juan'ın bu laçka tavrı karşısında, "'Bana hesabını yap," diye sızlandı. "Tahmin edecekmişim; hah!"</p>

  <p>Juan, Gaz'ın tavanına tırmandı. O an için saatte yirmi beş kilometre hızla gittiklerini ve hızlarının sürekli olarak arttığım tahmin etti. Başını kaldırıp baktı, helikopterin geldiğine dair bir işaret göremeyince, şu ana dek her şey yolunda, diye düşündü.</p>

  <p>Arka tarafa doğru yürüdü, yük vagonunun tavanına atlamak için yan taraftan destek alıyordu ki, M60'la ateş etmeye hazırlanan Greg Chaffee'yi gördü. Ne olduğunu anlamak için arkasına dönünce ağıla doğru ilerlemekte olan kamuflajlı bir kamyonet çarptı gözüne. Bunlar, eğitim kampından gelmekte olan ilk grup teröristlerdi. Kamyonetin açık olan üst kısmındaki demirlere tutunmuş ve ellerindeki silahların namlularını dikleştirmiş on iki adam vardı.</p>

  <p>Adamlar bir tepenin hafifçe dik olan yamacından, demiryoluna paralel bir yolda ilerliyordu. Chaffee makineli tüfek kullanmak konusunda oldukça hızlıydı ve şoförü aracın kontrolünü tamamen eline geçirmeden önce kamyonetin lastiklerine ateş etti. Ön lastiğin yakınlarına yağmur gibi yağan mermiler sonunda lastiği patlattı; etrafa, kıvılcım saçarak dönen fişek benzeri lastik parçaları saçıldı.</p>

  <p>Kamyonet ezilen jantları yumuşak çakıl zemine gömüldüğü anda dönmeye başladı. Aracın iyice yan yatmasıyla arkadaki adamlar çığlığı bastılar. Hala tehlikeli biçimde hareket etmekte olan kamyonet sonunda yana devrilip tepeden aşağıya yuvarlandı. Teröristlerden bazıları açıklığa savrulurken, diğerleri, araç tepetaklak olduğu anda aracın içinde kalabilmek için sıkı sıkıya payandalara tutundular. Kamyonet bir kez daha takla atmadan önce toprakta derin bir iz açtı ve ekseni üzerinde şiddetli biçimde bir devir yaptı; toz bulutu içinde parçalanan metal tabakaları ve insan bedenleri dağıldı sağa sola.</p>

  <p>İlk kamyonet mahvolmuş şasisi üzerinde hareketsiz halde duruyordu ki, ikinci çöl devriye aracı da göründü. İkinci devriye kamyonetinin şoförü arkadaşlarının akıbetini anlamış gibiydi. Greg Chaffee makineli tüfeğin mermi şeridindeki son mermileri de harcamış, Linda kendisine yeni bir şeridin nasıl takılacağını gösterirken, yanında, elinden hiçbir şey gelmeksizin ayakta dikiliyordu. Kamyonet tepeden aşağıya hızla ilerledi ve lokomotifin hayaleti andıran iri gölgesinin gerisinde frene bastı. Arkasındaki adamlar uzak mesafeden ateş açtılar, mermilerin çoğu isabetsiz olurken, sadece birkaç tanesi Linda ve Chaffee'yi başını eğmeye zorlayacak kadar yakından geçti.</p>

  <p>Cabrillo olanları izlerken değerli birkaç saniye kaybetmişti; bunun için kendine kızdı ve öfkeyle silkindi. Yük vagonunun tavanı başının bir buçuk metre kadar üzerindeydi ve kendini yukarıya fırlatabilmek için hız aldığında göğsü tavanın kenarına vurdu. Vagonun pürüzsüz metal yan kısmını tekmelerken kollarından güç alıp kendini kuvvetli biçimde vagonun üst kısmına çekti ve ileriye baktı. İlk dönemece yaklaşık dört yüz metre vardı ve o an saatte en az otuz kilometre hıza ulaşmışlardı.</p>

  <p>Juan, Eric'in <i>Oregon'dan</i> gönderdiği e-posta sayesinde bunun, rayları dağın çevresinde dolaştıran uzun ve geniş bir dönemeç olduğunu ve dönemece girer girmez eğimin hızla azaldığını biliyordu. Saatte otuz kilometre sürat, dönemece giriş için makul bir süratti, ama hızlanmaya devam ederlerse yük vagonunun kontrolünü önünde sonunda kaybedeceklerdi.</p>

  <p>Juan yük vagonunun ön tarafına, vagonun mekanik frenlerini kontrol etmesini sağlayacak paslanmış, metal fren çarkının bulunduğu noktaya kadar ilerledi. George Westinghouse'ın, tam güvenli hava basılmış fren sistemini icat etmesinden önce vagonlarda fren ekipleri bulunur ve bu ekipler koordinasyonsuz, oldukça tehlikeli biçimde yol alan tekerleklerin balatalarını sıkmak için buradaki çark benzeri aletleri çevirir, sıkarlardı. Cabrillo henüz tamamen paslanmamış çarkı sıkıca kavrarken içinden dua etti; en son kullanılmasının üstünden on yıllar geçmiş olan vagonun hala bir fren balatası olması için sessizce yalvardı.</p>

  <p>Çarkı bütün gücüyle kaldırmaya hazırlanmıştı ki, ellerinin arasında hızla dönmeye başladığını görüp küfrü bastı. Çark sanki hiçbir şeye bağlı değilmiş gibi görünüyordu, ama sonra eski frenlerin vagonun tekerleklerinin üstüne kilitlenmesiyle birlikte metalin metale sürtmesine benzer tiz bir gıcırtı duydu. Yağlanmadan geçen bunca zamana karşın balatalar iş görüyordu. Şanslı olduğu için sevinen Juan çarkı yarım döndürdü ve o anda sevinci yerini büyük bir korkuya bıraktı. Yapılan ilave baskı fren balatalarının iyice kasılmasına ve tekerleklerden gelen tiz sesin perdesinin değişmesine yol açmalıydı, ama öyle olmadı.</p>

  <p>Yük vagonunun fren balataları vardı, ama yeterli değildi.</p>

  <p>Gaz, nakliye arabasını dönemece doğru iterken, Juan demiryolunun taş zemini üstündeki rayın tepe doruğunun çevresinde gözden kaybolduğunu gördü. Sağında, tepeden görebildiği bir başka vadi vardı; vadi tabanındaysa içinde bulundukları çıkmazı hatırlatırcasına, bir kenara atılmış gibi duran, raylardan yüz yıl önce ayrılmış bir dizi maden arabası...</p>

  <p>Juan telsizden, "Linç, orada mısın?" diye seslendi.</p>

  <p>"Evet."</p>

  <p>"Hızımız nedir?"</p>

  <p>"Saatte kırk iki kilometre."</p>

  <p>"Tamam, kırk beşi geçmesine izin verme. Yük vagonundaki frenler yeterli değil."</p>

  <p>Linda, "Bu kötüye mi işaret?" diye sordu.</p>

  <p>"İyiye işaret değil en azından."</p>

  <p>Yük vagonunun ön kısmında kaynakla tutturulmuş basamaklar vardı. Cabrillo basamakları tırmanıp yere uzandı. Yan tarafında, tekerleği, frenleri etkinleştiren salyangoz dişliye bağlayan bir mil vardı. Juan vagonun altına bakabilmek için bir eliyle payandaya sıkı sıkıya tutunurken, bacaklarını öndeki kuplajın çevresine doladı. Vücudunu sarkıttığı noktada katran ruhuyla kararmış demiryolu kirişleriyle arasında santimler vardı. Juan döndürme koluyla salyangoz dişlinin arasına bir taş sıkıştığını gördü. Çarkı döndürdüğünde taş dişlinin diş ayarını bozmuş, bu yüzden çark frenleri etkinleştiremeden boşa dönmüştü. Juan bu kez payandayı daha da sıkıca kavrayıp göğsü vagonun altına gelene dek uzandı. Eski demiryolu yatağında uzamış yabani otlar yanağını ve yüzünü kırbaçlıyordu.</p>

  <p>Parmakları dişliyi kaplayan yağa battı, ama ne kadar çabalasa da sıkışmış taş parçasını kavramayı başaramadı.</p>

  <p>"Canın cehenneme," diye mırıldanıp arkasındaki otomatik tabancalarından birine uzandı.</p>

  <p>Vücudunu eğerken bir an için sallandı ve raylarla burun buruna geldi. Rayların üstünde daha önceki vagonlardan düşmüş ya da çalışanlar tarafından bırakılmış metal bir benzin bidonu duruyordu. Juan bidona saatte kırk beş kilometre hızla yaklaşıyordu ve kendini çekip kurtaracak ne zamanı, ne de kaldırma gücü vardı. Neredeyse tepetaklak asılı halde metal bidona nişan aldı ve silahını döndürebildiği ölçüde ateş etti. FN Five-seveN'dan çıkan yüksek hızdaki mermiler bidonun ince kenarını deldi, ama yerinden oynatamadı. Yüzünün bidona çarpmasına üç metre kalmıştı ki, mermilerden biri bidonun köşesine isabet ederek metal kabı ok gibi ileriye fırlattı.</p>

  <p>Juan geriye doğru kıvrılıp son mermisini salyangoz dişlisine sıktı; taş sıkıştığı yerden kurtulup havaya fırladı.</p>

  <p>Adrenalinin etkisi ve işi başarmanın verdiği sevinçle, "İşte istediğim de buydu," diye bağırdı.</p>

  <p>Linç, "Bir daha tekrarla başkan," dedi telsizden.</p>

  <p>"Bir şey yok; frenleri tamir ettim galiba." Doğrulup basamaklara doğru hamle yaptı. "Hızımız nedir?"</p>

  <p>"Saatte elli bir kilometre... Gaz'ın frenlerini kullanıyorum, o yüzden karbon fiber balataların canına okunuyor."</p>

  <p>"Sorun değil; bu yüzden yola geri vitesle çıktık zaten. Aracı birinci vitese al ve motoru kullanarak bizi yavaşlatmaya başla. Ben buradaki frenleri devreye sokacağım, ikimizin gayretiyle hızımızı azaltacağız."</p>

  <p>Juan yük vagonunun üst kısmına uzandı. Dağın yan tarafından kıvrılarak ilerlerlerken zirveden yaklaşık otuz metre kadar inmişlerdi. Aşağıda, tepenin yamacında seyrek çalılar görünüyordu. Sonra, rayların uzandığı yolun paralelinde, yolun biraz üstünde kalan bir patika fark etti Juan. O esnada dönemeçten boz renkli bir kamyonet çıkmış ve raylarda süzülen vagonu takip etmeye başlamıştı.</p>

  <p>Kamyonetin arkasında başı sıkça görülen türden bir kefiyeyle sarılı bir adam kenara tutunmuş halde ayakta duruyordu. Cabrillo frenleri tamir etmek için sürünmeye başlamadan önce REC7 silahını yük vagonunun tepesinde bırakmıştı. Gözü dönmüş adam hızlanmaya başlayan kamyonetten sıçradığı anda Juan vagonun ön tarafına atıldı.</p>

  <p>Adam havada kavis yaparken, meydan okurcasına attığı çığlık rüzgarda kayboldu. Juan'ın parmakları tavandaki tüfeğinin namlusunu kavramıştı ki, çılgın tavana, tüfeğin yana savrulmasına neden olacak şekilde düştü. O an Cabrillo'dan bile daha büyük bir adrenalin patlaması yaşayan terörist dehşetli bir savaş çığlığı atıp Juan'ın yüzüne sıkı bir yumruk indirdi.</p>

  <p>Cabrillo'nun dünyası karardı; ancak yavaş yavaş ve büyük bir acı içerisinde kendine gelmeye, bulunduğu durumun bilincine varmaya başlamıştı ki, terörist AK-47 tüfeğini arkasından öne doğru çekti ve ateş etmeye hazır hale getirdi. Juan yuvarlanıp bacaklarını makasladı, yük vagonunun sıcak çelik tavanı üzerinde dönerek adamı baldırından yakaladı. AK, tavanda, Juan'ın başının yan tarafında dört delik açarken, vagonun içinde biri acı dolu bir çığlık attı.</p>

  <p>Öfkeden deliye dönen Cabrillo uzanıp silahı namlusundan yakaladı. Silahı aşağıya doğru çekiştirirken terörist geriye doğru gitti ve farkında olmadan başkanın ayağa kalkmasına yardım etmiş oldu. Juan teröristin yüzüne iki yumruk savurdu. Arap silahını kaptırmamaya o kadar kararlıydı ki, kendini savunmayı unutmuş görünüyordu. Juan iki sağlam yumruk daha savururken, teröristin omzunun üstünden iki adamın daha vagona atlamaya hazırlandığını gördü.</p>

  <p>Düşmanına doğru atıldı ve dirseğini sert biçimde adamın midesine indirdi, sağ eline yapışıp parmağını, AK'nin namlusunu kamyonete doğru çevirmeye zorlayacak şekilde tetiğine soktu. AK'den çıkan mermiler vagona atlamak için hazırlık yapan adamlardan birine isabet etti. Adam kamyonetin yanından aşağıya düşüp arka tekerleklerin altında gözden kaybolurken kamyonetin, amortisörleri üzerinde hafifçe sıçramasına neden oldu.</p>

  <p>İkinci adam kuş gibi uçtu ye kedi çevikliğiyle yük vagonunun tavanına kondu.</p>

  <p>Cabrillo ilk teröristi olduğu yerde hızla döndürmeye devam etti ve sonra bir anda bıraktı; adam geriye doğru sendeledi, bir, iki adım derken sonunda basacak yer bulamadı, boşluğa yanlamasına takla atarken kefiyesi çözüldü ve arkasından, şaşkına dönmüş bir kelebek gibi çırpındı.</p>

  <p>Juan boş tabancasını düşmanına fırlattı ve adama, omzunda asılı olan tüfeğine davranma fırsatı vermeden saldırdı, belinden yakalayıp bir buçuk metre kadar havaya kaldırdı ve sonra bıraktı. Terörist bütün ağırlığıyla tavana düşerken, ciğerlerindeki hava iğrenç bir taşkınlıkla dışarıya boşaldı. Adamın sırt kemikleri kırılmadıysa da, artık iflah olmazdı.</p>

  <p>Linda veya Linç yük vagonunun yan tarafından aşağıya uçan ilk teröristi fark etmedikçe, arkalarında neler olup bittiğini anlayacak açıda değillerdi; telsizi kulağından çıktığından Juan'ın onları uyarmasına da imkan yoktu. Gaz, vagonu yavaşlatmak için bütün gücüyle direniyordu, ama vagonun ilave frenleri devreye girmediği sürece hız kazanmaya devam edeceklerdi. Juan saatte yetmiş kilometreye yakın bir hızla gittiklerini tahmin etti. Zemin sürekli aşağıya doğru meyilli, dönemeç hala yumuşaktı, ama daha da hızlanmaları durumunda ilk keskin dönemeçte yavaşlayamayacaklarından korkuyordu.</p>

  <p>Yük vagonuna üç terörist daha atladı, ikisi tavana düşerken, diğeri vagonun yan tarafına çarptı ve düşmemek için parmaklarını vagonun kenarına kenetledi.</p>

  <p>Silahlı teröristlerden biri vagonun tavanına düşer düşmez Juan'a doğru hamle yaptı ve başkanın böbreklerine sert bir yumruk indirdi. Cabrillo'nun şok edici acı karşısındaki hırıltısı adamı sevinçten çıldırtmış gibiydi. Cabrillo'ya, parmak boğumlarının etinin derinlerine gömülmesine neden olan iki yumruk daha savurdu. Juan'ın eli, kılıfında duran ikinci FN Five-seveN tabancasına gitti, adam omurgasına doğru ateş etmek üzere nişan alırken büyük bir hızla yön değiştirdi. Mermi Cabrillo'nun gömleğini sıyırıp hafifçe yaktı ve ikinci teröristin boğazına saplandı; adamın yarasından, deli gibi atan kalbiyle eşit tempoda kan fışkırmaya başladı.</p>

  <p>Arkadaşının son nefesini veriyor olması diğer teröristin dikkatini dağıtabilirdi rahatlıkla; ama adam gözlerini bir an bile ayırmadı Cabrillo'dan... Juan silahı adamın gevşek parmakları arasından hızla çekip aldı, bir adım geriye çekilip iki el ateş etti.</p>

  <p>İki beden de tavana aynı anda düştü.</p>

  <p>"Juan? Juan? Cevap ver."</p>

  <p>Cabrillo iletişim kurabilmek için kulaklığını ve mikrofonunu ayarladı.</p>

  <p>Linç, "Frenlerin devreye girmesi gerek," diye bağırıyordu. "Hemen!"</p>

  <p>Juan ileriye baktı. Dönemeçten çıkmak üzereydiler ve rayların uzandığı zemin sağa doğru kesin biçimde kıvrılmadan önce yüz metre ileride hafifçe çukurlaşıyordu. Juan fren çarkına doğru koştu, nerdeyse yanına gelmişti ki, sırt kemiklerinin kırıldığım sandığı terörist kolunu uzatıp onu çelmeledi. Cabrillo sere serpe yere uzandı, kendini toparlamaya zaman bulamadan adamı üstünde buldu; adam kendinden geçmişçesine yumruk savurmaya başladı. Yumrukları güçlü değildi, ama vagon dönemece doğru hızla giderken, Juan'ın elinden yalnızca kendini savunmak geliyordu.</p>

  <p>Zeminin birden çukurlaştığını hissedince fazla zamanı kalmadığını anladı. Bacaklarını göğsünde toplayarak ayaklarını teröristin göğsüne dayamayı başardı ve bir judo hamlesiyle adamı başının üstünden geriye doğru fırlattı. Adam şiddetli biçimde sırtüstü tavana düştü. Juan olduğu yerde hızla döndü, sağ elini kullanarak güç verdiği sol dirseğiyle adamın boğazına sert bir darbe indirdi. Ezilen kıkırdak, kas teli ve dokunun çıkardığı ses mide bulandıran cinstendi.</p>

  <p>Juan'ın parmakları metal çarkı sıkıca kavradı ve bütün gücüyle döndürmeye başladı. Dönemece yetmiş beş kilometre hızla giriyorlar, bu da hızın kırk beş kilometreye düşürülmesi gerektiği anlamına geliyordu. Dönemece girerlerken frenler tiz bir çığlık atarak etrafa kıvılcımlar saçtı. Çok geç, diye düşündü Juan. Hem de çok...</p>

  <p>Merkezkaç kuvveti yük vagonunun dış taraftaki tekerleklerine doğru yatmasına neden oldu ve vagon devasa ağırlığına rağmen raylarla olan bağlantısını kaybetmeye başladı. Juan sıkıca kilitlenene dek bütün gücüyle fren çarkına asıldı. Arkasında, Gaz'ın, Linc'in silindirlere boşalttığı azot oksidin akışıyla gürleyen motorunu duyabiliyor, çelik raylar üzerinde dönen havası boşaltılmış lastiklerinin zemine iyice yayıldığım görebiliyordu. Yük vagonunun dış tekerlekleri birkaç kez sarsılıp havalandı ve her bir sarsıntıyla birlikte ileriye savruldu. Juan vagonun içindeki insanlarla iletişim kurabilmenin bir yolunu bulmayı çok isterdi; ağırlıklarının çok şey değiştirebileceğini biliyordu.</p>

  <p>Çaresizliğin getirdiği bir ilhamla Juan teröristlerden birinin AK-47'sini kaparak vagonun kenarına geldi. Altlarındaki vadi sonsuzluğa kadar uzanıyor gibi görünüyordu. Juan vagon boyunca nişan alıp bütün şarjörü boşalttı. Mermiler vagonun çelik yan bölümüne öyle bir açıyla çarptılar ki hepsi boşluğa sekti, ancak içinde oluşan yankı, mahkûmların zıplayan tekerlekler üzerindeki vagonun karşı tarafına koşmasına neden olacak kadar korkutucuydu.</p>

  <p>Mahkûmların ağırlığı vagonu tekrar rayların üzerine oturtmuştu.</p>

  <p>Yük vagonu dönemeçten fırladı ve ray hattı üzerinde yine yumuşak bir biçimde ilerlemeye başladı. Juan bir an kafasını toplamak için şöyle bir silkelendi, biraz dinlenmek üzere oturuyordu ki Mark'ın panik dolu sesi kulaklarında patladı. "Frenleri kaldır! Acele et!"</p>

  <p>Cabrillo frenlerin üzerindeki baskıyı almak için çarkı döndürmeye başladı. Bir an için arkaya bakma fırsatı bulunca yolun artık görünmediğini, içi uçan teröristlerle dolu kamyonetin en azından şimdilik fotoğraftan çıktığını fark etti. Ancak hattın ilerisinde rayların üstünde gidecek şekilde modifiye edilmiş bir kamyonet vardı ve hızla ilerliyordu. Vagonun ve içindeki insanların oluşturduğu on üç tonluk yükten muaf olan araç son derece tehlikeli biçimde üstlerine doğru geliyordu. Kamyonetin yolcu bölümünde savaşmaya can atan çok sayıda adam gördü; bulunduğu uzaklıktan bile adamların roket güdümlü bombalarla silahlanmış olduğunu söyleyebilirdi.</p>

  <p>Gaz'ın ön camı öylesine kötü biçimde çatlamıştı ki, otomatik ateşe bile dayanacak halde değildi; Juan roket güdümlü bombaların nasıl bir etki yapacağını düşünmek bile istemedi.</p>

  <p>Linç şanzımanı geri vitese programladı, kamyonetin gücünün ve o anki momentumlarının kendilerine yeterince zaman kazandıracağı ümidiyle düşük vitesten vazgeçip vites yükseltti. Keskin olmayan dönemeçler boyunca sallanırlarken, teröristler onlara ateş açamayacaklardı.</p>

  <p>Mark'ın bilgisayarında Gaz'ın GPS takip cihazına bağlı bir harita olduğunu bilen Juan, "Bir sonraki dönemeç ne zaman?" diye sordu.</p>

  <p>"Üç buçuk kilometre sonra..."</p>

  <p>"Elimizde füze var mı?"</p>

  <p>"Var, ama sadece bir tane."</p>

  <p>"Peki, sakın harcama. Bir fikrim var."</p>

  <p>Juan, arkaya doğru koşturup yük vagonunun tavanından Gaz'ın tavanına atladı. Linda, Greg Chaffee'nin M60 makineli tüfeği yeniden ateş edecek duruma getirmesini sağlamıştı. Chaffee. Alana ye Fadıl'la birlikte Gaz'ın yük bölümünde oturuyor, oldukça bitkin görünüyordu. "Çiftlik'teki eğitimciler bundan gurur duyarlardı, özellikle de..." Juan ClA'in eğitim merkezindeki, adını ancak tedrisatından geçmişlerin bildiği artık efsane olmuş bir personel sorumlusunun adını söyledi.</p>

  <p>Chaffee'nin gözleri büyüdü. "Sen?"</p>

  <p>"Emekli oldum."</p>

  <p>Juan, Gaz'ın duvarlarından birinin içine inşa edilmiş kabinin menteşe pimine ateş etti. Kapı bir metrekare genişliğinde, yaklaşık otuz kilo ağırlığındaydı. Kapıyı Linda'nın yardımıyla bölmeden çıkarıp Gaz'ın oturma bölümüne doğru süründü. Zamanlaması bu denli iyi olmak zorunda değildi, ancak görünen o ki şansı yaver gitmişti. Rayların üzerindeki kamyonet yaklaşık altı yüz metre ilerdeydi ve gittikçe hızlanıyordu. Kamyonetin üzerindekilerden biri Cabrillo'yu gördü ve elindeki AK ile ateş açtı. Juan havaya kaldırdığı metal kapıyı paravan olarak kullandı; mermiler vızıldayıp yağmur gibi yağarken, kinetik enerjileri metal kapının üzerinde balyoz etkisi yapıyordu.</p>

  <p>Gaz, takipçilerinin onları gözden kaybetmelerine neden olacak bir başka sığ dönemece girerken, Juan çelik levhayı gerilemekte olan kamyonetin neredeyse düşey haldeki ön camı boyunca kaydırıp bıraktı.</p>

  <p>Metal levha büyük bir çınlamayla dıştaki raylara düştü, ucu bir kirişi yakalayana dek birkaç uzun saniye boyunca kaydı ve hızla dönerek bir süre sonra durdu. Levha boylu boyunca rayların üzerindeydi şimdi.</p>

  <p>Yarım dakika kadar sonra kamyonet köşeden göründü. Saatte doksan kilometre hızla gidiyor olmalıydı. Gaz bu kez, ellerinde roket güdümlü bombalar bulunan teröristler için fazlasıyla baştan çıkarıcı bir pozisyondaydı ve adamların çoğu silahlarını ateşe hazır hale getirmiş bekliyordu.</p>
</body>
</html>