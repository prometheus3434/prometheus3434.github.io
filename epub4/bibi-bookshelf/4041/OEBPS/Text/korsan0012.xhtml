<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>SEKİZ</h1>

  <p><span class="ilkharf">M</span>ike Duncan delginin bulunduğu kamyoneti kullanırken. Alana yolcu koltuğunda oturuyordu. Yuvarlak, iri kaya parçalarıyla dolu nehir yatağında ilerlerken bazılarının etrafından dolanıyor, bazılarının ise üstünden geçmek zorunda kalıyorlardı. Alana'nın poposu haftalardır aynı bölgede gidip gelmekten çürük içinde kalmıştı.</p>

  <p>Bir gece önce kampta durumu. Roma dönemine ait bir değirmen ve su çarkı aradıklarına inanan Tunuslu temsilciye açıklayarak, adamı, her gece eski harabelere geri dönmenin gereksiz bir önlem olduğuna ikna etmeye çalışmışlardı. Greg Chaffee'de bir uydu telefonu bulunduğunu ve ana kazı ekibiyle hep iletişim halinde olacaklarını söyleyerek, birkaç gün için bile olsa dışarıda kalmalarına izin vermesi için ondan ricada bulunmuşlardı.</p>

  <p>Arkeolojik kazının yasal üyeleri Roma dönemine ait harabeleri ortaya çıkarmak konusunda muazzam bir gelişme kaydetseler de, Alana'nın ekibinin haftalardır süren çalışmalara rağmen hala gösterecek bir şeyleri yoktu. Dışarıda, çölde daha uzun kalırlarsa araştırmalarını daha geniş bir alana yayabilir ve Berberi korsan Süleyman El-Cema'nın izine rastlayabilirlerdi.</p>

  <p>Alana'nın bu konudaki tek çekincesi, Phoenix'teki oğluyla her akşam yaptıkları bilgisayar sohbetleriydi. Alana gelişen teknoloji karşısında şaşkınlığını gizleyemiyordu. Üniversite öğrencisiyken katıldığı, okuldan yaklaşık üç yüz kilometre uzaklıktaki Arizona Çölü'nde bir bölgede yapılan kazıda Tanrı'nın terk ettiği bu toz kasesine kıyasla çok daha fazla yalnızlık çekmişti.</p>

  <p>Tunuslu hükümet görevlisi, Greg onu iki dakikalığına bir kenara çekene dek taleplerini geri çevirmeye devam etmişti. İkisi birlikte yemek yenilen çadıra geri döndüğünde, yetkili güler bir yüzle Alana'ya, her gün bulundukları yeri bildirmeleri ve yetmiş iki saat içinde geri dönmeleri şartıyla izin çıktığını söylemişti.</p>

  <p>Greg, Alana'nın sorgu dolu yüz ifadesini görünce, "Bahşiş," diye karşılık vermişti.</p>

  <p>Alana'nın beti benzi atmıştı. "Ya parayı reddedip seni üstlerine rapor etselerdi?"</p>

  <p>"Burası Ortadoğu... Reddetseydi başımız belaya girerdi."</p>

  <p>"İyi de..." Alana ne diyeceğini bilememişti.</p>

  <p>Alana hayatı boyunca tek bir düstura sadık kalarak yaşamıştı: Kurallara uy... Sınavlarda asla kopya çekmemiş, vergi beyannamesinde kazandığı her kuruşu beyan etmiş, araba kullanırken hız limitlerini hiç aşmamıştı. Onun açısından dünya siyah ve beyazdı, bu durum hayatını bir taraftan kolaylaştırırken, diğer taraftan çok zorlaştırıyordu. Yaptığı ahlaki seçimler onu daima rahat hissettirmiş, ama o, zamanının büyük bölümünü sorumluluktan kaçmak için gri bölgeler aramakla geçiren bir toplumda yaşamaya zorlanmıştı.</p>

  <p>Bu onun dünyaya saf bir bakış açısıyla bakmasından kaynaklanan bir şey değildi, önemsiz, küçük yozlaşmaların hayatına girmesine müsaade etmek istemiyordu sadece. Tunus Arkeoloji Bakanlığı yetkilisine rüşvet vermek aklına bile gelmemişti, çünkü yanlış olduğunu düşünüyordu.</p>

  <p>Diğer yandan, Greg'in eyleminin sunduğu fırsatı elinin tersiyle itecek de değildi. Böylece Süleyman El-Cema'nın gizli üssünün çölde bir yerde olduğuna ve şelalenin yerini bulabileceklerine dair boş umudu gerçeğe dönüştürmek niyetiyle tekrar yola düşmüşlerdi.</p>

  <p>Kamyonet ekibe üç gün yetecek kadar su ve yiyecekle doluydu. Yanlarında tek bir çadır getirmişlerdi, ama bu, ekip arkadaşlarıyla birlikte kalmaktan rahatsızlık duymayan Alana açısından bir sorun olmayacaktı. Kamyonete bağlı bidonların içinde fazladan elli galon benzin yüklemişlerdi; bu sayede çalışma alanlarını dört yüz elli kilometre kadar genişletebilecekler, söz konusu mesafe delgiyi kullanırken ne kadar yakıt tükettiklerine bağlı olarak değişecekti.</p>

  <p>Şansları konusunda kimse iyimser değildi; şelale bir yelkenli geminin yolculuk yapamayacağı kadar yüksekti. Ancak başka çareleri de yoktu, Trablusgarp Zirvesi'nin tarihi hızla yaklaşıyordu. Alana bugün Dışişleri bakanının ön görüşmeler yapmak üzere Libya'ya uçtuğunu biliyor, o nedenle üzerinde fazladan bir baskı hissediyordu.</p>

  <p>Greg üstü açık kamyonetin arka koltuğundan, "Yoldaki her çukura girmek zorunda mısın?" diye sordu.</p>

  <p>Mike ruhsuz bir ifadeyle, "Aslına bakarsan, evet," diye karşılık verdi.</p>

  <p>Greg oturma pozisyonunu Alana'nın arkasına gelecek şekilde değiştirdi. "O zaman sol tekerleklerle gir, olur mu?"</p>

  <p>Yine pırıl pırıl bir gündü, bu da öğle yemeği için mola verdikleri o anda sıcaklığın kırk sekiz derece civarında olduğu anlamına geliyordu. Alana soğutucunun içinden donmuş su şişelerini çıkardı ve herkese kamp ekibinin hazırladığı sandviçlerden dağıttı. Kilometre göstergesine göre yüz kilometre yol kat etmişlerdi ve yanlış hatırlamıyorsa şelale bir kırk beş kilometre daha uzaktaydı.</p>

  <p>Mike ağzı dolu halde, "Orada ne bulacağımızı düşünüyorsun?" diye sordu. Elindeki sandviçle eski nehrin uzak kıyısını işaret etti. Etraf genellikle dik kayalarla kuşatılmıştı, ancak burada, nehir yatağının kavis yaptığı noktada erozyon kıyıyı oymuş ve ortaya, çöl tabanına doğru yükselen doğal bir rampa çıkmıştı.</p>

  <p>Greg, "Altmış derecelik bir açısı var gibi görünüyor, belki de daha diktir," dedi.</p>

  <p>"Tepede vinci bağlayabileceğimiz bir yer bulabilirsek, kendimizi yukarı çekebiliriz, hiç sorun olmaz."</p>

  <p>Alana başını salladı. "Tamam, iyi fikir."</p>

  <p>Sıcak yüzünden zevk alamadan yedikleri yemeklerini bitirir bitirmez Mike kamyoneti nehir yatağının tabanına sürdü. Yakından bakıldığında eğim ilk tahminlerine göre daha fazlaydı, yüksekliğiyse en az dokuz metreydi. Kamyoneti, arka tekerlekler yol tutuşunu kaybedene ve patinaj çekene dek eğimin başladığı noktaya sürmeye zorladı. Alana ve Greg araçtan indiler. Alana vincin örgülü çelik kablosunu kamyonetin ön tamponuna bağlamak için çözerken, Greg Chaffee içlerindeki en formda kişi olarak yamaca tırmanma görevini üstlendi. Botları attığı her adımla birlikte aşağıya gevşek toprak ve çakıltaşlarından oluşan küçük çığlar yuvarlıyor, bacakları kadar ellerini ve kollarını da kullanarak tepeyi olabildiğince hızlı tırmanmaya çalışıyordu. Bir an başındaki hasır şapka uçup arkasından aşağıya düşerken bir küfür savurdu. Başka bir seçeneğinin kalmadığını anladığı anda kablonun kancasını kemerinin arkasına taktı ve parmaklarını pürüzlü kayaya geçirip tırmanmayı sürdürdü.</p>

  <p>Greg'in yamacın tepesine varması on dakika aldı; vardığında gömleğinin arkası terden sırılsıklam olmuştu, başında saçlarının seyreldiği bölümlerin kavrulduğunu hissediyordu. Bir an için kabloyu arkasından sürükleyip gözden kayboldu.</p>

  <p>Tekrar ortaya çıktığında aşağıdakilere, "Kabloyu bir kaya çıkıntısına bağladım. Bir deneyin bakayım, çıkarken şapkamı da alırsınız," diye seslendi.</p>

  <p>Vinç kamyonetin sürücü mahallinden kontrol edilebiliyordu. Alana şapkayı uçmadan yakalayıp koltuğuna geri döndü. Mike vitesi bire alarak motora biraz gaz verdi ve vincin kolunu çekti. Vincin motoru özellikle güçlü olmasa da, vites kutusundaki dişli çarkların ihtiyaç duyduğu dönme kuvvetini yeterince sağlıyordu. Kamyonet kıyıya doğru yavaşça çıkmaya başladı. Alana ve Mike birbirlerine bakıp gülümserken, Greg yukarıdan zafer çığlığı atıyordu.</p>

  <p>Alana'nın dikkatini yüzünde bir an için titreşen bir gölge çekti. Bir şahin ya da bir akbaba görme beklentisiyle başını kaldırıp göğe baktı.</p>

  <p>Başlarının en fazla üç yüz metre üstünden çift motorlu büyük bir jet geçti. Uçağın büyüklüğüyle motorlarından duyulan ses birbiriyle hiç bağdaşmıyordu; sanki motorları kapatılmıştı ve jet motorsuz uçuyordu. Alana bu bölgede, en azından Libya sınırının bu tarafında uçakların inmesine elverişli bir yer olmadığını biliyordu ve uçağın başının belada olduğunu tahmin etti.</p>

  <p>Jet hafifçe yana yatmış halde uzaklaşırken iki detay fark etti. Birincisi, kanadın yanında hidrolik sıvı olduğunu tahmin ettiği bir şeyle kirlenmiş sivri uçlu bir delik, İkincisi de uçağın gövdesindeki AMERİKA BİRLEŞİK DEVLETLERİ yazısı...</p>

  <p>Greg bağırmaktan vazgeçmişti. Ellerini gözlerine siper etmiş, arızalı hükümet uçağının gittiği yolu takip ediyordu.</p>

  <p>Alana bunun ne uçağı olduğunu ve içinde kimi taşıdığını anladığında nefesi daraldı.</p>

  <p>Kamyoneti yamacın yukarısına çıkarmakla meşgul olan Mike Duncan hiçbir şey görmemişti. Alana telaşlı biçimde derin bir nefes alırken çekme kablosunda bir sorun olduğunu sanıp, "Ne oldu?" diye sordu.</p>

  <p>"Yamaca olabildiğince hızlı çık."</p>

  <p>"Çalışıyorum. Nedir bu acelen?"</p>

  <p>"Dışişleri bakanının uçağı düşmek üzere..."</p>

  <p>Mike'ın yapabileceği hiçbir şey yoktu tabii. Yavaşça dönmekte olan vincin merhametine kalmışlardı.</p>

  <p>Alana, Greg'e, "Bir şey görebiliyor musun?" diye seslendi.</p>

  <p>Greg hırıldayan motorun gürültüsünü bastırarak, "Hayır," diye karşılık verdi. "Uçak birkaç kilometre ilerdeki tepelerin üstünden geçti. Duman veya başka bir şey görmüyorum. Belki de pilot uçağı sağ salim indirebilmiştir."</p>

  <p>İşkence gibi gelen sekiz dakikanın sonunda kamyonet, bir ekmek kırıntısına doğru ağır ağır ilerleyen bir sinek gibi tırmanmıştı yamacı. Greg bu süre zarfında sürekli durum raporu vererek duman görmediğini söylemişti ki bu oldukça iyi bir haberdi.</p>

  <p>Sonunda kuru nehir yatağından çıktılar. Greg çekiş kancasını çıkarıp lokomotif büyüklüğündeki kumtaşının etrafına sarılmış olan kabloyu gevşetti. Kablo yumuşak taşı derin bir biçimde kestiğinden, çıkarabilmek için ayağından destek almak zorunda kaldı.</p>

  <p>Mike, "Libya'ya inmiş olabilir," diye mırıldandı.</p>

  <p>"Ne dedin?" diye sordu Alana.</p>

  <p>Mike, "Uçak Libya sınırına inmiş olabilir diyorum," derken, Greg'in de duyabileceği kadar yüksek sesle konuşmuştu.</p>

  <p>Alana ekip lideriydi, ama Mike'ın sözlerini doğrulaması için Chaffee'ye baktı. CIA'den olduğunu şüphelendiği adam, onun gözünde bu tür konularda uzmandı.</p>

  <p>Greg, "Yetmiş beş kilometre, belki de daha geniş bir alan içindeki tek insan biz olabiliriz," dedi. "İnmeyi başarmışlarsa, uçakta yaralılar olabilir ve tek araç da bizde."</p>

  <p>Alana, "Sen gerçekten kimin için çalışıyorsun?" diye sordu.</p>

  <p>"Bu tür şeylerle zaman kaybetmeyelim."</p>

  <p>"Greg, bu çok önemli. Libya sınırını geçmek zorunda kalırsak senin kimin için çalıştığını bilmek istiyorum."</p>

  <p>"Tamam, tamam. Ben ClA'denim. Görevim üçünüze göz kulak olmak. Eh, sevgili Bay Bumford, geldiğimizden beri kamptan ayrılmadığına göre ikinize göz kulak olmak aslında... Uçağı tanıdın, değil mi?" Alana başını salladı. "O zaman o uçakta kimin olduğunu biliyorsun."</p>

  <p>"Evet."</p>

  <p>"Libya sınır devriyesine rastlamaktan korktuğun için onun orada ölmesine izin mi vereceksin? Kahretsin, bakanı davet eden onlar... Onu kurtarmak için bir girişimde bulunursak bize engel olmayacaklardır."</p>

  <p>Alana, Mike Duncan'a baktı. Uzun bacaklı, ince adamın yüzü tamamen ifadesizdi. Yabancı biri olsa, o an hava durumundan konuşuyorlar sanırdı. "Ne düşünüyorsun?" diye sordu Alana.</p>

  <p>"Ben kahraman falan değilim, ama gidip bir baksak iyi olur."</p>

  <p>"O zaman gidelim," diye karşılık verdi Alana.</p>

  <p>Kamyonete binip uçsuz bucaksız çölde ilerlemeye başladılar. Yolculuk Ay yüzeyinde araç kullanmaya benziyordu. Çevrede bir yerleşim alanı olduğuna, hatta aynı gezegende bulunduklarına dair hiçbir işaret yoktu. Hayattan yoksun düzlük alanda nehirden, Greg'in sözünü ettiği bir dizi tepeye dek iri kaya parçalarından başka bir şey görünmüyordu. Zaten çölün bu kadar derinlerinde birkaç böcek ve kertenkeleden başka canlı hayatta kalamazdı ve onların da sezgileri, kavurucu öğleden sonralarında yuvalarında kalacak kadar gelişmişti.</p>

  <p>Kamyonette giderken Greg uydu telefonu aracılığıyla üstlerine ulaşmaya çalıştı, ama başaramadı. Onunki, orduda da kullanılan hükümete ait özel bir haberleşme sistemiydi; yani bağlantı kuramaması için hiçbir neden yoktu, ama yine de başaramamıştı işte. Telefonun şarj edilebilen pilini, sırt çantasında taşıdığı yedeğiyle değiştirdi.</p>

  <p>"Bu tam bir hurda," diye söylendi. "Yıllık otuz milyarlık bütçeleri var, ama beni beş yıllık, bozuk bir telefonla göreve gönderiyorlar. Ama tahmin etmeliydim tabii... Dinleyin çocuklar; bunun gerçekte öncelikli bir görev olmadığını bilmeniz gerekiyor. El-Cema'nın yazılarım bulabilirsek harika... Ama bulamazsak, konferans yine de başlayacak."</p>

  <p>"Ama Christie Valero dedi ki..."</p>

  <p>"Seni bu görevi almaya razı etmek için her şeyi söylemiştir. Mike ve ben riskli girişimlerin, bazen riski göze almaya değer sonuçlar doğurduğunu biliyoruz, ama bu iş daha ilk günden beri saçmalıktı. Beni bu göreve, birkaç ay önce Bağdat'ta yaptığım hatanın cezasını çekmem için gönderdiler. Sizleri bilmiyorum tabii... Ama beni buraya bu döküntülerle gönderdiklerine göre gerisini siz anlayın artık."</p>

  <p>Greg'in dertlerini kusmasının ardından ekip sessizlik içinde yol almaya devam etti. Kamyonete kasvetli bir hava hakim olmuştu. Alana'nın düşünceleri Greg'in söyledikleriyle. Bakan Katamora'nın uçağına rastladıkları anda ne gibi bir manzarayla karşılaşacaklarına dair yaptığı tahminler arasında gidip geliyordu ve her iki düşünce de yeterince korkunçtu. Alana, Fiona Katamora'yla daha önce hiç tanışmamıştı, ama kadını son derece takdir eder, onun Amerika'nın ihtiyaç duyduğu örnek insan olduğunu savunurdu. Katamora'nın bir uçak kazasında ölmesi bile başlı başına dehşet vericiydi.</p>

  <p>Ancak Greg'in sözlerini düşünmek de acı vericiydi; o yüzden onun yanıldığına karar verdi. Adam aldığı sorumluluklardan yılmış olmalıydı; yoksa Christie Valero ve Julian Perlmutter ortaya oldukça ikna edici bir dava koymuşlardı. İslamcı radikallerin canice eylemlerini haklı gösterecek gerekçeleri ortadan kaldırabilmek, terörle verilen savaşta belki de en büyük adım olacaktı. Başarılı olma ihtimali oldukça düşük olsa da bu görevin yaklaşmakta olan barış görüşmeleri için kritik bir önem arz ettiğini biliyor ve Greg'in bu konudaki sözlerine aldırmıyordu.</p>

  <p>Mike onları tepelerin arasında kalmış, gölgelik ve uçsuz bucaksız çöle kıyasla çok daha serin bir vadiye yönlendirdi. Alçak dağların arasında yaklaşık bir kilometre boyunca bir yılan gibi kıvrıla kıvrıla ilerleyip diğer tarafa geçtiler. Bakanın uçağının yere çakıldığına dair hala bir işaret yoktu ortada; göğe yükselen dumanlar görmüyorlardı. Uçağın alçaktan uçtuğu düşünüldüğünde, şimdiye dek onu yerde görmüş olmaları gerekirdi. Alana bu düşünceden hareketle uçağın düşmediğini, yere sağ salim indiğini umut etti.</p>

  <p>Bir saat daha yol gittiler; bir noktada işaretlenmemiş sınırı geçtiklerini ve kaçak bir biçimde Libya topraklarına girdiklerini biliyorlardı. Alana'nın tek tesellisi Greg'in akıcı bir biçimde Arapça konuşuyor olmasıydı. Bir devriyeye rastlamaları durumunda ekibi kurtarmak Greg'e kalmıştı artık.</p>

  <p>Çöl parıltılı sıcaklık perdeleri yayan ve sonu gelmeyen kum tepecikleri halinde alçalıp yükseliyor, uzaktaki ufkun akışkan gibi görünmesine yol açıyordu. Kamyonet bir başka meçhul tepenin zirvesine vardığında Mike onları tepenin uzak tarafına götürmek üzereydi ki, aniden frene bastı. Vitesi geriye alıp oturduğu yerde arkaya döndü.</p>

  <p>Araç henüz tırmandıkları tepeden aşağıya hızla inerken Alana, "Ne oluyor?" diye bağırdı.</p>

  <p>Cevap Mike'tan değil, Greg'den geldi. "Devriye!"</p>

  <p>Alana ileriye bakınca bir askeri devriye aracının tepeden aşağıya inmekte olduğunu gördü. Aracın üst kısmındaki bölmeye yaslanmış bir asker vardı; adamın önünde uğursuz görünümlü bir makineli tüfek duruyordu. Uzun süspansiyonları, balon lastikleri ve küçük sürücü bölmesiyle araç tam çöl için tasarlanmış gibiydi.</p>

  <p>Greg bağıran motoru bastıran sesiyle, "Boş ver Mike," dedi. "Kaçmak durumu daha da kötüleştirmekten başka bir işe yaramaz."</p>

  <p>Mike Duncan bir an kararsız kalmış gibi göründü, sonra başını salladı. Chaffee'nin haklı olduğunu biliyordu. Ayağını gaz pedalından çekip frene bastı. Kamyonet durunca motoru kapattı ve ellerini direksiyonun üstüne koyup beklemeye başladı.</p>

  <p>Libya devriye aracı, makineli tüfeğin başındaki askerin üç kişiyi de menzili içine alabileceği bir uzaklıkta, on beş metre ilerde durdu. Aracın arka kapıları açıldı ve çöl yorgunu dört asker ellerinde AK tüfekleri, hızla dışarıya çıktı.</p>

  <p>Alana hayatında hiç bu kadar çok korktuğunu hatırlamıyordu. Her şey bir anda olup bitmişti; bir saniye önce yalnızlarken, şimdi bir tüfeğin namlusuyla burun burunaydılar. Hatta birkaç tüfeğin...</p>

  <p>Libyalı askerler bağırıyor, ellerindeki silahlarla kamyonetten inmelerini işaret ediyorlardı. Greg Chaffee onlarla Arapça konuşmaya çalışsa da, çabalarından bir sonuç alamadı. Askerlerden biri bir adım geri çekilip elindeki otomatik silahla kumu taradı; mermilerin bir fıskiye gibi havalandırdığı kumlar rüzgarla birlikte uçuştu.</p>

  <p>Çıkan ses şok ediciydi ve Alana çığlık attı.</p>

  <p>Mike, Greg ve Alana teslim olduklarını belirten o evrensel hareketi yapıp ellerini başlarının üstüne koydular. Askerlerden biri Alana'nın bileğini sıkıca kavrayıp onu hızla ve sertçe kamyonetten dışarıya çekti. Mike bu kaba muameleye karşı çıkmak üzere hareketlenmişti ki, omzuna yediği bir AK dipçiğiyle kollarının ve parmaklarının uyuştuğunu hissetti.</p>

  <p>Alana kumda kolları ve bacakları açılmış halde uzanırken, vücudundan çok gururunun zedelendiğini hissediyordu. Greg kolları havada arka koltuktan dışarıya zıpladı.</p>

  <p>Arapça, "Lütfen," dedi. "Libya'ya girdiğimizi bilmiyorduk."</p>

  <p>Alana ayağa kalkmıştı. Üzerindeki kumları silkelerken, "Onlara uçaktan söz et," dedi.</p>

  <p>"Ah, evet." Greg tekrar askerlere hitaben, "Düşmek üzere olan bir uçak gördük ve ne durumda olduğuna bakmak istedik," dedi.</p>

  <p>Askerlerin hiçbirisinin üniformasında rütbe olmasa da, içlerinden birinin, liderleri olduğu çok açık belliydi. Adam, "Onu nerde gördünüz?" diye sordu.</p>

  <p>Greg bir diyalog başlatmaktan ötürü memnundu. "Biz Tunus sınırında çalışmakta olan bir arkeoloji ekibinin üyeleriyiz. Uçak çalıştığımız yerin bin fit, ah, üç yüz metre yukarısından geçti."</p>

  <p>Tıraşsız asker, "Uçağın düştüğünü gördünüz mü?" diye sordu.</p>

  <p>"Hayır, görmedik. Çölde inecek bir yer bulduğunu düşünüyoruz, çünkü hiç duman görmedik."</p>

  <p>Adam konuştuklarıyla hiç ilgisi olmayan bir söz sarf ederek, "Bu sizin için iyi bir haber," dedi.</p>

  <p>Greg, "Bu da ne demek?" diye sordu.</p>

  <p>Libyalı soruyu duymazlıktan gelerek devriye aracına doğru yürüdü. Kısa bir süre sonra elinde bir şeylerle geri geldi. Bunları adamlarına verene dek, Amerikalıların hiçbiri ne olduğunu anlamamıştı. Kelepçeler...</p>

  <p>Askerlerden biri onu omuzlarından yakaladığı anda Alana İngilizce, "Ne yapıyorsun?" diye çıkıştı. "Biz yanlış bir şey yapmadık."</p>

  <p>İlık çelik bileklerinin etrafını sarıp kapandığında, arkasını dönüp askerin yüzüne tükürdü. Adam buna elinin tersiyle vurduğu bir tokatla karşılık verince Alana yüzükoyun yere yapıştı.</p>

  <p>Mike kendisini kelepçelemeye hazırlanan askeri itekleyip Alana'nın yarı baygın halde yattığı yere doğru iki uzun adım attığı anda, grubun lideri buna oldukça saldırgan bir tepki verdi. Kalçasındaki kılıfından çıkardığı silahıyla Mike'ın alnının ortasına nişan aldı ve soğukkanlı bir biçimde tetiği çekti.</p>

  <p>Mike Duncan'ın başı aniden geriye savruldu ve Alana'nın birkaç metre ötesine devrildi. Aldığı darbe yüzünden sersemlemiş olan Alana, Mike'ın, içinden koyu bir sıvı sızmakta olan alnındaki korkunç üçüncü göze bakmaktan başka hiçbir şey yapamadı.</p>

  <p>Alana ayağa kaldırıldığını hissetti; devriye aracına güçlükle bindirilirken adamlara ne karşı koyabildi, ne de itaat etti. Greg Chaffee, Alana'nın yanındaki banka oturtulurken şoka girmiş gibiydi. Aracın içi çölden bile sıcaktı, askerlerden biri üstlerine koyu renkli bir bez attığında sıcaklık daha da çekilmez bir hal aldı.</p>

  <p>Bez Alana'nın gözlerinden boşanan yaşları gizlemişti.</p>
</body>
</html>