<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YİRMİ BİR</h1>

  <p><span class="ilkharf">J</span>uan, Julia'nın zahmetli bir çalışma sonunda kaydettiği mesajlarından sonra bir daha iletişime geçmemiş, Max de bunun üzerine Linç, Linda ve Mark'ı, onun Gaz'dayken tespit edilen son koordinatlarına yollama kararı almıştı.</p>

  <p>Üçünün bölgeye varması iki saatlik zorlu bir yolculuktan sonra gerçekleşti.</p>

  <p>Hanley Operasyon Merkezi'ndeydi. Geminin bilgisayarı pozisyonlarını koruyordu, yani yüksek teknolojiyle donatılmış odada nöbetçinin dışında başka kimsenin bulunmasına gerek yoktu, ama odada iskemlelerinde oturmuş, ya da duvara dayanmış halde bekleyen on iki adam ve kadın vardı. Odada havalandırmadan gelen sesten ve arada bir duyulan kahve höpürtüsünden başka hiç ses duyulmuyordu. Erk Stone dümenin başındaydı, yanı başındaki George Adams ise Mark Murphy'nin silah istasyonunda aylaklık ediyordu. Helikopter pilotu, kadınların sevgilisi yakışıklı aktör görüntüsü ve uçuş üniformasıyla oldukça havalı bir tipti. Adam aynı zamanda başkandan sonra gemideki en iyi poker oyuncusuydu ve oyun esnasında kendini sadece gerçekten tedirgin olduğu anlarda sarkık silahşor bıyığıyla oynarken açık ederdi. Bu akşam bıyığıyla oynama hızına bakılırsa, bir saat içerisinde dudağının üstündeki kılları saç örgüsü haline gelecekti.</p>

  <p>Başlarının üstündeki ana ekrana, geminin dışındaki, gün doğmadan önceki karanlığın görüntüsü yansımıştı. Doğu tarafında hafif bir renklenme belirtisi vardı sadece; buna aydınlanma değil de, zifiri karanlıktan yoksunluk denilebilirdi belki. Daha ufak olan başka bir ekrandaysa Gaz'ın ilerleyişi görünüyordu. Yanıp sönen noktalar Gaz'ı ve Juan'ın son pozisyonunu temsil ediyor, aralarında çok kısa bir mesafe olduğunu gösteriyordu.</p>

  <p>Telefon çaldığında herkes yerinden sıçradı. Hali Kasım iletişim merkezinde oturmakta olan teknisyen Max'e şöyle bir baktı. Max başını sallayıp kulaklığını taktı ve mikrofonu ayarladı.</p>

  <p>Sesinden endişeli olduğu anlaşılmasın diye elinden gelen gayreti göstererek, “Hanley," dedi. Juan'a onu ne kadar merak ettiğini anlama zevkini tattırmayacaktı.</p>

  <p>"Ah, Max. Benim, Langston Overholt."</p>

  <p>Max bu beklenmedik telefon yüzünden öfkeyle homurdandı. "Biraz kötü bir zamanda aradın Lang," dedi.</p>

  <p>"Umarım ciddi bir şey değildir."</p>

  <p>"Bizi bilirsin, hep ciddi şeyler yaşarız. Söyle bakalım, gecenin son saatlerinde misin, yoksa güne çok erken mi başladın?" Saatler Washington'da gece yarısını gösteriyordu.</p>

  <p>"Dürüst olmak gerekirse, hiçbir şey bilmiyorum. Şu aralar her şey birbirine karıştı, hayatımın en uzun birkaç gününü yaşıyorum."</p>

  <p>Max, "Kötü olmalı, desene," dedi. "Küba Füze Krizi zamanında şirketteydin sen."</p>

  <p>"O zamanlar ağzım öylesine süt kokuyordu ki, bana yönetici tuvaletinin şifresini bile vermemişlerdi."</p>

  <p>Max Hanley ve Langston Overholt Amerikan dünyasının zıt kutuplarından gelme iki arkadaştı. Max'in ailesi işçi sınıfına mensup insanlardan oluşuyordu. Babası Kaliforniya'daki bir uçak fabrikasında sendikalı makine ustası, annesiyse öğretmendi. Vietnam Savaşı esnasında yeteneği ve zekası sayesinde başarılı olmuştu. Diğer yandan Overholt, nesillerdir zenginlik içinde yaşayan bir aileden geliyordu; öyle ki aile mensupları Astor'lara, sonradan görme yeni zenginler gözüyle bakardı. Overholt on iki yıl özel bir okula gittikten sonra dört yıl Harvard'da okumuş, ardından Harvard Hukuk Fakültesi'ni bitirmişti. Bu kadar farklı bir geçmişe sahip olmalarına rağmen, iki adam birbirlerine büyük saygı gösterirdi.</p>

  <p>Max, "Ama şimdi koltuklardan birine senin adını vereceklerini düşünüyorum," diye takıldı.</p>

  <p>"Halen sorun yaşamıyorken, normal prostatın tadını çıkarmaya bak dostum."</p>

  <p>"Haberler nedir Lang?"</p>

  <p>"Libyalılar gece tatbikatına çıkmış bir geminin çölde, hemen Tunus sınırı yakınında bir şey gördüğünü rapor ettiler. Ne olduğunu anlamak için bir devriye çıkarmışlar ve söz konusu şeyin içinde bir Dişi Geyik helikopterinin de bulunduğu gizli bir üs olduğunu anlamışlar. Üs yerle bir olmuş, savaş helikopteri imha edilmiş ve anlaşılan hiç kurtulan olmamış."</p>

  <p>"Evet, ben de sana bundan söz edecektim. Bizim ekip o bölgeye girdi. Dişi Geyik'i etkisiz hale getirdiler ve helikopterin havadan havaya füze atacak şekilde modifiye edildiğini keşfettiler, özellikle de..." Max, Eric'e baktı, Eric, "Apex," deyince, "Apex için... Helikopter Rus yapımıymış," dedi.</p>

  <p>"Kahretsin Max, Profesör Bumford'un kaçırıldığını söylediğimde bana bundan bahsetmeliydin.."</p>

  <p>"Alınma Lang ama, sen bizi Dışişleri bakanını bulmamız için tuttun. Ben de bunun dışındaki her türlü gelişmeyi ikinci plana atıyorum."</p>

  <p>Max, Overholt'un sakinleşmeye çalıştığını anlamıştı, çünkü yaklaşık yarım dakikadır adamdan ses çıkmıyordu. Max hiç endişelenmedi; Şirket'i tutmuşlardı, çünkü gidecekleri başka bir yer yoktu. Somali'deki son fiyasko haricinde, görevin nasıl kotarıldığı Max ve Juan'ın takdir yetkisindeydi.</p>

  <p>"Haklısın, özür dilerim. Bazen sizlerin, hayal bile edemeyeceğim kadar özerk bir çalışma sistemine sahip olduğunuzu unutuyorum."</p>

  <p>"Sorun değil... Peki, sözünü ettiğin bu helikopter dışında başka ne varmış?"</p>

  <p>"Libyalılar komuta çadırının altında gömülü halde bir bilgisayar, ya da bir bilgisayardan geriye kalan parçalar bulduklarını iddia ediyorlar."</p>

  <p>Max ekibinin bölgeyi araştırdığından söz edecekti ki, bunu oldukça üstünkörü bir biçimde yaptıklarını hatırlayarak, "Bilgisayarda ne varmış?" diye sordu.</p>

  <p>"Helikopterin Süleyman El-Cema'yla bağlantılı olduğuna dair birtakım bilgiler... Ayrıca adamların sahte bir şirket adını kullanarak eski bir kömür madenini yeniden açıyormuş görüntüsü altında, Libyalıların burnunun dibinde bir terörist kampı işlettiklerine dair işaretler..."</p>

  <p>Max ve Eric Stone anlamlı bir ifadeyle birbirlerine baktılar. Bir gece önce sözünü ettikleri şey tam da buydu.</p>

  <p>Hanley, "Bu bilgi elinize nasıl geçti?" diye sordu.</p>

  <p>"Jim Kublicki adında Trablusgarp'taki CIA sorumlusuna verilen bir istihbaratla. Kublicki'nin bir teşkilat içinde kendisiyle aynı işi yapan bir subayla bağlantısı varmış, söz konusu teşkilat da CGT, yani..."</p>

  <p>"Cemahiriye Güvenlik Teşkilatı... Kim olduklarım biliyoruz. Kaynak ne kadar güvenli sence?"</p>

  <p>"Bunlar zirvenin gerçekleşmesi için gayret gösteren ve Fiona Katamora'nın uçağının bulunması konusunda yardımlarını esirgemeyen Libyalılar; yani oldukça güvenilir diyebilirim."</p>

  <p>"Belki de her şey bir numaradır. Kahrolası Libyalılar bu işe boğazlarına kadar batmış olabilirler."</p>

  <p>"Gelen diğer bilgilere bakılırsa, böyle bir ihtimal söz konusu değil."</p>

  <p>İletişim subayı, "Max," diyerek araya girdi, "Gaza'dan bir çağrı var."</p>

  <p>Max başının üstündeki ekrana baktı. Gaz'ı temsil eden noktayla, Cabrillo'nun son bulunduğu yeri gösteren nokta çakışmıştı. "Bir saniye bekle Lang... Yeni çağrıyı bağla... Evet, ben Hanley..."</p>

  <p>"Günaydın Max."</p>

  <p>Hanley, Juan Cabrillo'nun ses tonundan başkanın keyfinin yerinde olduğunu anladı. "Hatta kal Juan." Max tekrar Overholt'a geri döndü. "Devam et Lang."</p>

  <p>"Ne oldu?"</p>

  <p>"Hiç. Juan hattaymış da. Beklesin biraz. Biraz önce verdiğin haberin, CGT veya benzer başka bir örgütün bizi katakulliye getirme çabasının bir parçası olmadığına beni ikna edecek şey nedir sence?"</p>

  <p>"İkna mı olmak istiyorsun? Libyalılar iki saat içinde kampı vuracaklar. Jim Kublicki üniformasını giymiş ve olayı bizzat kendi gözleriyle görmek için onlarla birlikte helikoptere binmek üzere şu anda Libyalıların hava üssünde bekliyor. Eğer bu yeterli değilse, Fiona Katamora'nın şu anda üste olma ihtimali var. Ayrıca, bilgisayarda El-Cema'nın yerini bulmamıza yarayacak bir ipucu bulunmuş. Helikopter ve diğer malzemeler ülkeye, Tarık Esad adında rüşvetçi bir liman pilotunun yardımıyla sokulmuş. Böyle bir adamın var olduğu ve beş yıldan beri liman müdürlüğünde çalıştığı kayıtlarla doğrulandı, ama sistemlerinde adamın daha önceki geçmişine ait hiçbir şey yok. Ne okul kaydı, ne iş kaydı; hiçbir şey. Libyalılar bu Esad'ın bizzat El-Cema'nın kendisi olduğuna inanıyorlar ve onu yakalamak için harekete geçtiler bile."</p>

  <p>Max ve Erk bu kez yüzlerinde dehşet dolu bir ifadeyle birbirlerine baktılar.</p>

  <p>Juan ve diğerleri teröristlerin eğitim kampından kırk kilometre uzaktaydı. Libyalıların saldırısından önce kendilerine sığınacak bir yer bulacak zamanı fazlasıyla bulmuşlardı. Max ve Eric'in böylesine dehşete kapılmalarının nedeni, Eddie Seng ve Hali Kasım'ın Tarık Esad'ı <i>Oregon'ın</i> limana girdiği akşamdan beri bir gölge gibi takip ediyor olmalarıydı. İşin tehlike boyutunun oldukça yüksek olmasından dolayı Juan, Kıbrıslı işbirlikçisi <i>L'Enfant’a</i> güvenmemiş ve en iyi gizli ajanı Seng'i ve elindeki tek Arap eleman olan Kasım'ı, herhangi bir şekilde ihanet etme ihtimaline karşılık adamı izlemekle görevlendirmişti.</p>

  <p>Esad'ın Trablusgarp'ın çeşitli yerlerindeki metreslerine su gibi para akıtmasının dışında şüpheli başka hiçbir şeyle karşılaşmamışlardı. İşte bu nedenle ilk akşam şehirden çıkarken karşılaştıkları polis çevirmesi esnasında yaşanan ölümcül silahlı çatışma tesadüf olarak değerlendirilmiş ve üzerinde fazla kafa yorulmamıştı. Oysa Max şimdi Esad'ın baştan beri kendilerine tuzak hazırladığını anlıyordu.</p>

  <p>Eddie ve Hali, CGT'nin onu yakalamak için attığı ağın genişliğine bağlı olarak, söz konusu ağa çekilmek konusunda gerçek bir tehlikeyle yüz yüzeydiler.</p>

  <p>Hanley sonunda konuşacak gücü buldu kendinde. "Lang, bana bu anlattıklarınla taktik planlarımız yüz seksen derece değişmiş oluyor. Hemen Juan'la işe koyulmam gerek, yoksa canımız çok yanacak."</p>

  <p>"Tamam, beni gelişmelerden haberdar..."</p>

  <p>Max, Overholt'un sözünü bitirmesini beklemeden hattan ayrıldı ve Juan'ın hattını aldı. "Juan, hala orda mısın?"</p>

  <p>Cabrillo huysuz bir ses tonu takınmaya çalışarak, "Artık seninle konuşmak istediğimden emin değilim," dedi.</p>

  <p>"Başımız belada dostum."</p>

  <p>Max'in sesindeki ciddiyet, Juan'ın Linç, Linda ve Mark tarafından kurtarılmış olmanın verdiği rahatlıktan kaynaklanan şakacı ruhunu bir anda sindirdi. "Ne oldu?"</p>

  <p>"Libyalılar yaklaşık iki saat sonra sizin biraz önce ayrıldığınız kampa saldıracaklar. Dışişleri bakanının orada olduğuna inanıyorlar, yani bu hem arama ve yok etme, hem de kurtarma operasyonu olacak. Her şeyden öte, Tarık Esad'ı Süleyman El-Cema olduğu zannıyla tutuklayacaklar."</p>

  <p>Juan, "Peki, ya maden?" diye atıldı.</p>

  <p>"Emin değilim," diye itirafta bulundu Max. "Neden sordun?"</p>

  <p>Cabrillo cevap vermedi. Hanley güvenli telsiz hattından onun nefes alıp verdiğini duyabiliyor ve başkanı anlıyordu. Cabrillo zor bir kararın eşiğinde olmalıydı.</p>

  <p>Juan, "Kahretsin," diye mırıldandı, sonra sert bir sesle devam etti. "Yapacağımız ilk iş, Eddie ve Hali'yi kendilerine dikkat etmeleri için uyarmak olacak."</p>

  <p>"Eric şu anda o işle meşgul."</p>

  <p>"O eğitim kampında iki yüzden fazla terörist var. Eiona Katamora oradaysa ki bildiğim kadarıyla olabilir, ölme ihtimali çok fazla... Libya güçlerinin kampın kontrolünü ellerine geçirmeleri yirmi otuz dakikalarını alır; bu birinin Dışişleri bakanının başına bir kurşun sıkması için fazlasıyla yeterli bir süre. Operasyonun başarı ihtimaliyle başarısızlık ihtimalini en azından eşitlemek zorundayız."</p>

  <p>"Nasıl?"</p>

  <p>"Bir plan yapmaya çalışıyorum. Siz neredesiniz?"</p>

  <p>"Sahilden seksen mil açıkta."</p>

  <p>"Ve iki saatimiz var, öyle mi?"</p>

  <p>"Aşağı yukarı."</p>

  <p>"Peki Max. O çok değerli motorların hakkında dırdır ettiğini duymak istemiyorum, ama olabildiğince çabuk sahile gelmelisin, sana burada ihtiyacım olacak. Savaş hazırlığı anonsu yaptır ve Gomez Adams'ın on beş dakika içinde hazır duruma geçmesini sağla."</p>

  <p>Max, "Dümenci, motorların gücünü artır," diye bağırdı. Tam yol ileri. Bizi derhal kömür santrali rıhtımına götür... Merak etme Juan, sizi oradan kurtaracağız."</p>

  <p>Gaz'ın arka koltuğunda oturmuş olan Juan, Linç lokal anestezi yapılmış bacağına dikiş atarken, ön koltuktaki, Alana'yla birlikte kurtardıkları Libyalı mahkûma baktı. Adamın adı Fadıl'dı ve tükettiği tuz tabletleri ve birkaç litre su sayesinde daha şimdiden inanılmaz biçimde canlanmışa benziyordu.</p>

  <p>Juan, Fadıl ve Max'e hitaben, "Evet, kurtaracaksın," dedi. "Hepimizi kurtaracaksın."</p>
</body>
</html>