<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>BİR</h1>

  <p style="text-align: right;"><b>WASHINGTON</b></p>

  <p><span class="ilkharf">J</span>ulian Perlmutter iri gövdesiyle 1955 model Rolls-Royce Silver Dawn'ın arka koltuğunda kaykılıp ağırlığını diğer tarafa verdi. On koltuğa monte edilmiş katlanır masanın üzerinde duran kaliteli şampanyasından bir yudum aldıktan sonra okumaya devam etti. Şampanyanın ve kanepe tabağının yanında yığılmış halde. Amiral Charles Stewart'ın, inanılmaz kariyeri boyunca yaptığı yazışmaların ve kendisine gönderilmiş mektupların fotokopileri duruyordu. Stewart, John Adams'tan Abraham Lincoln'e kadar bütün başkanların döneminde donanmaya hizmet etmiş ve Amerikan tarihi boyunca hiçbir subayın üstlenmediği kadar çok görev üstlenmişti. Perlmutter orijinal mektupları Rolls'un bagajında güvenli bir biçimde saklıyordu.</p>

  <p>Perlmutter belki de dünyanın en önde gelen deniz tarihçisi olmasından dolayı, cahil, kültürsüz bir adamın, fotokopilerini çekerek -ışık kağıdı yıpratır ve mürekkebi soluklaştırırdı- orijinal mektuplara zarar vermeyi göze almasına içten içe öfke duyuyordu. Ancak o, bu hatadan yararlanacak kadar kendini beğenmiş biri değildi ve Cherry Hili, New Jersey'den dönüşte arabasına biner binmez hemen arka koltuğa kurulmuş ve mektupları okumaya başlamıştı.</p>

  <p>Perlmutter yıllardır bu koleksiyonun peşindeydi. Mektupların hükümete verilmeden, gözlerden ırak bir yerde arşivlenmiş olması çok ilgisini çekmiş, gerçekten orijinal olup olmadıklarını anlamak için detaylı bir araştırma yapmıştı. Mektupların ilginç olmaması durumunda kopyalarını örnek olarak saklamayı, orijinallerini de vergi indiriminden yararlanmak üzere bağışlamayı planlıyordu.</p>

  <p>Pencereden dışarıya şöyle bir göz attı. Başkent trafiği her zamanki gibi feciydi, ama uzun zamandan beri şoförü ve yardımcısı olan Hugo Mulholland durumu gayet iyi idare ediyor, Rolls Royce'un 1-95 karayolunda, trafikteki tek araba oymuşçasına rahatça yol almasını sağlıyordu.</p>

  <p>Mektup koleksiyonu Stewart ailesinin içinde nesiller boyu elden ele dolaşmıştı ve koleksiyonun şimdiki sahibi ölüm döşeğindeydi. Perlmutter'in bir süre önce ayrıldığı evin sahibi ve Mary Stewart Kilpatrick'in tek çocuğu koleksiyonla hiç ilgilenmemişti, kadının tek torunu da ciddi biçimde otistikti. Julian koleksiyon için ödediği parayı, çocuğun bakımı için harcanacağını bildiğinden, hiç de çok bulmuyordu.</p>

  <p>Okuduğu mektup Stewart'ın Philadelphia Askeri Tersanesi'nde komuta görevini ilk kez üstlendiği 1838 ila 1841 yılları arasında. Savaş Bakanı Joel Roberts'a yazdığı bir mektuptu. İçeriği itibariyle oldukça yavan olan mektupta tersane için gerekli olan malzemelerin listesi, üç direkli bir savaş gemisinin tamiri konusundaki gelişmeler, inşa edilen gemilerin kalitesiyle ilgili yorumlar yer alıyordu. Mektuptan, her ne kadar işinin ehli olsa da, böyle bir tesiste yöneticilik yapmak yerine, bir gemiye kaptan olmanın Stewart'a daha çok yakışacağı açık biçimde anlaşılıyordu.</p>

  <p>Perlmutter mektubu bir kenara koyarak ağzına bir kanepe attı ve koca bir yudum şampanya eşliğinde midesine indirdi. Karıştırdığı birkaç mektubun arasından, komutan olarak görev yaptığı Berberi Savaşı esnasında kendisine astsubay olarak hizmet eden bir adamın yazdığı mektubu okumaya karar verdi. Mektubun zar zor okunmasından, yazarı John Jackson'ın pek de eğitimli biri olmadığı anlaşılıyordu. Adam <i>Philadelphia'nın</i> yakıldığı baskın ve daha sonra <i>Şahin</i> adındaki korsan gemisiyle yaşanan savaşa dair hatıralarından söz etmişti.</p>

  <p>Julian bu kahramanlık hikayesini çok iyi biliyordu; Stewart'ın Savaş Bakanlığı'na yolladığı rapor dışında <i>Şahin'le</i> yapılan savaş konusunda fazla bir bilgisi olmasa da. Kaptan Decatur'un Amerikan üç direkli büyük savaş gemisinin yakılmasıyla ilgili ilk ağızdan verdiği bilgileri okumuştu.</p>

  <p>Julian mektubu okurken neredeyse silahların kokusunu duyabiliyor, <i>Şahin'ın Siren'i</i> tuzağa düşürüp yanına çekmesinin ardından başlattığı borda ateşi esnasında yükselen çığlıkları duyabiliyordu.</p>

  <p>Jackson mektubunda amirale, iki direkli geminin ikinci kaptanı olan Henry Lafayette'in akıbetini soruyordu. Perlmutter <i>Şahin'ın</i> toplarının ateşlenmesinin hemen ardından genç teğmenin Trablusgarp gemisinin güvertesinden aşağıya atladığını ve daha sonraları geri dönüşüyle ilgili herhangi bir fidye talep edilmemesi nedeniyle, genç adamın ölü sanıldığını hatırlıyordu.</p>

  <p>Mektubu okumaya devam ederken yanıldığını fark etti ve canı sıkıldı. Jackson, Lafayette'i <i>Şahin'ın</i> kaptanıyla dövüşürken ve sonra her ikisini birlikte iskele tarafındaki küpeşteden aşağıya, denize yuvarlanırken görmüştü. "Genç adam o düşman zebani Süleyman El-Cema'yla birlikte denize düştü."</p>

  <p>Bu ad Perlmutter'i şok etti. Bu denli etkilenmesinin nedeni, adla ilgili tarihi geçekler değildi, ne de olsa <i>Şahin’in</i> kaptanının adını hayal meyal hatırlıyordu. Onu bu derece sarsan şey, aynı adın günümüzde canlı bir örnekte vücut bulmasıydı: Süleyman El-Cema, Usame Bin Ladin'den sonra en çok aranan bir teröristin takma adıydı.</p>

  <p><i>Modern</i> El-Cema baş kesme olaylarının kayda alındığı birçok videonun başaktörüydü ve Ortadoğu'da, Pakistan'da ve Afganistan'da sayısız intihar bombacısına ilham kaynağı olmuş, adı, yüzden fazla askerin ölümüne yol açan bir Pakistan ileri karakolu baskınıyla iyice bilinir hale gelmişti.</p>

  <p>Julian, Stewart'ın bu mektuba bir cevap yazıp yazmadığını, yazdıysa alışkanlığı olduğu üzere bir kopyasını saklayıp saklamadığını görmek için koleksiyonu şöyle bir gözden geçirdi. Evet, mektup yığını içindeki bir sonraki mektup John Jackson'a gönderilmişti. Mektubu büyük bir şaşkınlık içinde önce hızla okudu, ardından başa dönerek bu kez yavaşça bir kez daha gözden geçirdi. Geriye yaslanıp deri koltuğun ağırlığı altında gıcırdamasına neden olurken, okuduklarının günümüzde bir karşılığı olup olmadığını merak etti; bir süre düşündükten sonra muhtemelen olmayacağına karar verdi.</p>

  <p>Dikkatle incelemek üzere eline bir başka mektup almıştı ki, bir an durup bir kez daha düşündü. Hükümet bu bilgiyi kullanmak ister miydi? Peki, bundan ne gibi bir yarar sağlayabilirlerdi? Muhtemelen hiç... Ama bu onun vereceği bir karar değildi.</p>

  <p>Normalde araştırmaları esnasında ilginç bir bulguya rastladığında bunu. Ulusal Sualtı ve Denizcilik Teşkilatı NUMA'nın direktörü olan yakın dostu Dirk Pitt'e paslardı, ama biraz önce okuduklarının NUMA'nın ilgi alanına girdiğinden emin değildi. Ancak Perlmutter eski bir Washington'lıydı ve şehirde birçok bağlantısı vardı; kimi arayacağını çok iyi biliyordu.</p>

  <p>Arabada sert plastikten bir ahizesi ve çevirmeli kadranı olan eski model bir telefon vardı. Perlmutter cep telefonlarından nefret eder ve asla kullanmazdı. Kalın parmakları telefonun minik deliklerine zar zor sığsa da numarayı çevirmeyi başardı.</p>

  <p>Karşı tarafta bir kadın sesi, "Alo?" diye cevap verdi.</p>

  <p>Julian yardımcılardan oluşan bir orduyla muhatap olmamak için kadını direkt hattından aramıştı.</p>

  <p>"Merhaba Christie, ben Julian Perlmutter."</p>

  <p>Christie Valero, "Julian!" diye bağırdı. "Çok uzun zaman oldu. Nasılsın?"</p>

  <p>Perlmutter şişkin göbeğini ovuşturarak, "Beni bilirsin, gittikçe zayıflıyorum işte," dedi.</p>

  <p>Kadın, "Eminim öyledir," diyerek güldü. "Hatırlıyorum, annemin gizli ıstakoz yahni tarifini tatlı dilinle ele geçirmeyi başarmıştın; yapma fırsatı bulabildin mi bari?"</p>

  <p>Perlmutter gemiler ve gemicilik hakkında engin bir bilgi birikimine sahip olmanın yanı sıra, lüks hayattan zevk alan efsanevi bir gurmeydi.</p>

  <p>"Mönü listemin sürekli bir parçası haline geldi," dedi Perlmutter. "Ne zaman arzu edersen bana haber ver, senin için hazırlarım."</p>

  <p>"Tamam, ama unutma sakın. Bilirsin, 'Paketi, dış ambalajının üstünde delikler açarak mikrodalga fırında kullanılabilecek bir tabağın üstüne yerleştirin,' tarzı pişirme talimatlarını uygulamak dışında elimden başka bir şey gelmez. Eee, söyle bakalım, hal hatır sormak için mi aradın, yoksa aklında başka bir şey mi var? Bu aralar biraz yoğunum. Konferansa daha birkaç ay var, ama cadaloz kadın şimdiden canımızı çıkarmaya başladı bile."</p>

  <p>Perlmutter, "Ona bu şekilde hitap etmen hiç de doğru değil," diyerek kadını kibarca azarladı.</p>

  <p>"Dalga mı geçiyorsun? Fiona bu lakaba bayılıyor."</p>

  <p>"Eh, sana inanıyorum o zaman."</p>

  <p>"Eee, konu nedir?"</p>

  <p>"Oldukça ilginç bir şeye rastladım ve ilk görüşte hoşuna gideceğini düşündüm." Perlmutter kadına, Charles Stewart'ın aynı gemide hizmet ettikleri eski denizcisine yazdığı mektubun içeriğinden söz etti.</p>

  <p>Bitirdiğinde, Christie Valero'nun sormak istediği tek bir soru vardı. "En kısa zamanda büroma gelebilir misin?"</p>

  <p>Julian ahizeyi yerine yerleştirirken, "Hugo," dedi. "Planda bir değişiklik oldu. Foggy Bottom'a gidiyoruz. Ortadoğu'dan sorumlu Dışişleri müsteşarımız benimle biraz sohbet etmek istiyor."</p>
</body>
</html>