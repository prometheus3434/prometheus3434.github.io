<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON</h1>

  <p><i><span class="ilkharf">O</span>regon'ın</i> en alt güvertesindeki asansörün cilalı pirinç kapılan açılır açılmaz Juan Cabrillo göğsünde güçlü bir nabız gibi atan o gümbürtüyü hissetti. Bu gümbürtünün kaynağı, geminin devrim niteliğindeki motorlarının koridorun halı kaplı zeminindeki zonklaması değil, su üzerinde var olabilecek en pahalı müzik sistemiydi. Juan için, şilebin bu bölümündeki tek kamaradan bangır bangır gelen bu müziğin, sürekli patlamalar halinde süregelen bir dış sesten farkı yoktu. İnilti herhangi bir tempoya sadık kalmaksızın artıp azalıyor, arada bir amplifikatörden tiz çığlıklar yükseliyordu.</p>

  <p>Mark Murphy bu müzik zevki yüzünden, tabii buna müzik denebilirse, <i>Oregon’ın,</i> başka bir kamarasının olmadığı bu bölümünde kalıyordu.</p>

  <p>Cabrillo açık kapı önünde bir an duraladı. Şirket'in üyelerine yaşadıkları kamarayı diledikleri biçimde döşeyebilecekleri kadar iyi para verilirdi. Juan'ın kendi kamarası egzotik ahşaplarla kaplıydı ve bir gemi kamarasından çok İngiliz malikanelerini andırırdı. Detroit sokaklarında büyümüş ve yirmi yılını Deniz Kuvvetleri'nde geçirip kendisine neresi gösterilmişse orada uyumuş olan Franklin Lincoln ise kamarasını hamak, küçük bir sandık ve metal bir elbise dolabıyla döşemiş, kalan parasını kendisi için özel tasarlanmış Harley için harcamıştı. Max'in kamarasıysa bitpazarından alınmış gibi duran, birbiriyle uyumsuz mobilyalardan oluşuyordu.</p>

  <p>Ve tabii bir de Mark ve onun suç ortağı Eric Stone'un kamarası vardı. Eric'in odası akla gelebilecek her türlü video oyun konsolu ve kumandasıyla bir bilgisayar delisinin fantezisiydi. Duvarlar çıplak kadın ve oyun posterleriyle süslü, yerler altından birkaç yüz metre uzunluğunda kabloların geçtiği anti statik kauçukla kaplıydı. Yatağı yapılmamış, şilteler ve çarşaflar bir köşeye atılmıştı.</p>

  <p>Mark'ın daha minimalist bir tarzı vardı. Kamaranın duvarları mat griye boyanmıştı, yerde duvar rengiyle uyumlu bir halı vardı. Bir duvar yaklaşık dört metre uzunluğunda bir video görüntü biriminden ve birbirinden ayrı, bir düzine kadar ekrandan oluşuyordu. Ayrıca iki deri koltuk, bir büyük yatak ve çok sayıda çekmecesi olan bir dolabın bulunduğu odanın dikkati en çok çeken parçası hoparlörlerdi. Her biri iki metre boyundaki dört hoparlör. Frank Gehry'nin İspanya Bilbao'daki Guggenheim Müzesi'ndeki işlerini andırıyordu. Murph hoparlörlerdeki keskin açıların ses kalitesini etkilediğini savunurdu. Dinlediği iğrenç şey göz önüne alındığında, Juan, genç silah uzmanının bunun ayırdına nasıl vardığına emin olamıyordu.</p>

  <p>Murph ve Stone video görüntü biriminin karşısında durmuş, Langston Overholt'un gönderdiği uydu görüntülerine bakıyorlardı. <i>Oregon</i> Libya'ya doğru yola çıktığında Cabrillo, Lang'le gizli bir araştırma ve kurtarma operasyonu yürütmek üzere anlaşma yapmış, gidecekleri yere vardıklarında neyle karşılaşabileceklerine dair adamlarını bilgilendirmiş, ayrıca Lang'den Ulusal Keşif Teşkilatı'nın Bakan Katamora'nın kaybolmasından birkaç saat sonra elde ettiği ham uydu görüntülerini göndermesini istemişti.</p>

  <p>Mark ve Eric görüntüler üzerinde, düşen uçağın bulunmasına yardımcı olacak şekilde bazı temel tanımlama kalıplarında değişiklikler yapmışlardı bile. UKT, gemidekilerin sahip olduğu bilgisayar yazılımı ve donanımından çok daha gelişmişine sahip olsa da, aynı işi yapan işinin ehli onlarca uzman çalıştırsa da, Juan düşen 737'yi onlardan önce bulacaklarına emindi.</p>

  <p>Juan dikkatlerini çekmek için ışığı açıp kapattı.</p>

  <p>Murph uzaktan kumandayı eline alıp müzik sistemini kapattı.</p>

  <p>Juan, "Teşekkür ederim," dedi. "Hani olur da yanlışlıkla elim gider diye soruyorum; bu CD hangi gruba ait?"</p>

  <p>Mark, Cabrillo'nun mutlaka bilmesi gerekirmiş gibi, "Kusan İlham Perileri" diye karşılık verdi.</p>

  <p>"Anlaşıldı; bu hataya düşmem asla mümkün değil."</p>

  <p>Mark sökülmüş bir kot pantolon ve üzerinde BAŞKAN ADAYI PEDRO yazan bir tişört giymiş, birbirine dolanmış koyu renk saçlarını bir yele gibi uzatmış, Juan'ın şaşırmasına neden olacak bir şey yapıp sakal dediği o düzensiz kılları tıraş etmişti. Eric'in üstündeyse alışılageldik biçimde kumaş pantolon ve bütün düğmelerini iliklediği bir gömlek vardı.</p>

  <p>Cabrillo çenesine dokunarak, "Yüzündeki o ölü kuşu savmanın zamanı gelmişti," dedi.</p>

  <p>"İnternette sohbet ettiğim şu kız, onsuz daha iyi göründüğümü söyledi." Mark Somali'de yaptığı hatadan sonra başkandan işittiği azarın ardından tekrar kendine güvenli tavırlarına geri dönmüştü. Yaralı mühendis Sam Pryor, Murph'e karşı kötü hisler beslemediğini, ama tedavisi biter bitmez onu özel hizmetçisi yapacağını söylemişti.</p>

  <p>"Akıllı kızmış; evlen onunla. Peki, şu ana kadar neler öğrendik? Bir dakika, cevap vermeden önce, bu nedir?"</p>

  <p>Juan ekrandaki haritada Sahra Çölü'nün Akdeniz'le birleştiği yeri, Trablusgarp şehrinin ve varoşlarının olduğu anlaşılan, bölgenin yaklaşık yetmiş beş kilometre batısını işaret etti. Sahil şeridinin genellikle düz bir biçimde uzandığı alanda, denizin karaya kusursuz bir dikdörtgen oluşturacak biçimde girdiği başka bir bölge vardı. Bunun insan yapımı bir şey olduğu çok açıktı ve monitördeki ölçekten devasa bir şey olduğu anlaşılıyordu.</p>

  <p>Eric, "Bir tür yeni gelgit enerji istasyonu," dedi. "Bir ay önce ortaya çıktı."</p>

  <p>Juan düşünceli bir tavırla, "Akdeniz'de bu kadar kuvvetli gelgit olduğunu bilmezdim," diye mırıldandı.</p>

  <p>"Yok zaten... Ama bu enerji istasyonunun çalışması suların alçalıp yükselmesine bağlı değil. Tesisi bölge için normalden çok daha derin, dar ağızlı bir körfeze inşa etmişler. Ağzına boydan boya bir dalgakıran monte edip kurutmuşlar, sonra kurutulmuş körfezi orijinal haline kıyasla daha geniş ve derin biçimde genişletmişler. Tepe noktasına yakın bölümünde, dalgakıran boyunca aşağıya doğru meyilli bir biçimde bir dizi bent kapağı açmışlar. Denizin yükseldiği zamanlarda su bu kapaklar vasıtasıyla borulara akıyor ve türbinleri çalıştırıp elektrik üretiyor."</p>

  <p>"İyi de bu çok anlamsız. Eski körfez, ne kadar büyük inşa etmiş olurlarsa olsun, nihayetinde suyla dolacak."</p>

  <p>"Evet, ama bölgenin durumunu göz ardı ediyorsun." Eric'in yüzünde hafif bir sırıtma ifadesi vardı. Projeyi ilk okuduğunda, tesisin sırrını içgüdüsel bir biçimde kavramıştı. Juan boş gözlerle ona bakarken, "Çöl," diye ekledi.</p>

  <p>Başkanın kafasına birden dank etti. "Buharlaşma... Çok zekice."</p>

  <p>"Su haznesi geniş ve uçsuz bucaksız olmak zorunda, ama aynı şey derinlik için geçerli değil. Üretmek istedikleri elektrik için körfezin hangi ölçülerde olması gerektiğini ortalama buharlaşma oranıyla hesaplamışlar. Akşam güneş battığında yapay göl neredeyse boştur. Sonra deniz yükselir, sular enerji istasyonunun kapaklarından borulara akar ve bu döngü sürekli tekrarlanır."</p>

  <p>"Peki, ya..."</p>

  <p>"Tuz fazlası mı? Fazla tuzlar akşamları kamyonlarla taşınır ve yollarda buz çözücü olarak kullanmaları için Avrupa belediyelerine satılır. Tuz satışı sayesinde yılda birkaç milyon dolar ek gelir de getiren, tamamen yenilenebilir temiz bir enerjiden söz ediyoruz."</p>

  <p>"Ortada potansiyel bir problem var ama," dedi Mark. "Aşırı buharlaşma zamanla bölgedeki rüzgarları değiştirebiliyor."</p>

  <p>Eric projeyi Mark'ın doğal aşırı kuşkuculuğuna karşı savunurcasına, "Benim okuduğum raporda bunun göz ardı edilebilir bir durum olduğu yazıyordu," dedi.</p>

  <p>"Sözünü ettiğin o rapor tesisi yapan İtalyan firma tarafından hazırlanmıştı. Tabii ki göz ardı edilebilir olduğunu söyleyecekler, ama gerçeği bilmiyorlar."</p>

  <p>Mark komplo teorilerinden birini dillendirmeye başlamadan Cabrillo, "Bu bizim sorunumuz değil," dedi. "Bizim sorunumuz bakanın uçağını bulmak. Şu ana kadar neler öğrendiniz?"</p>

  <p>Murph cevap vermeden önce başına diktiği bir enerji içeceği kutusunun yarısını boşalttı. "Önümüzde birkaç senaryo var. Birincisi, uçak havada infilak etti; bunun nedeni, hangisine inanmak istediğine bağlı olarak, ya Long Island üzerinde yaşanan TWA 800 faciasında olduğu gibi felakete yol açan bir hataydı, ya da yine TWA 800 olayındaki gibi füze saldırışıydı. Uçak füze saldırısıyla düşürülmüşse, uçağın o anki hızını ve irtifasını göz önüne alarak, yüz elli kilometrekarelik bir alana saçılmış olması gereken uçak enkazını buluruz."</p>

  <p>Erk gözlüğünün camlarını gömleğinin eteğiyle silerken, "Olayın nerde olduğunu tahmini olarak belirlemeden enkazı bulmak neredeyse imkansız," dedi.</p>

  <p>Mark, "Telsizin ve iletişimin ne zaman sustuğunu biliyoruz," dedi. "Rotalarına, hızlarına ve Trablusgarp Havalimanı'na öngörülen varış zamanlarına göre yapılan bir tahmin doğrultusunda olayın sınırın Tunus tarafında gerçekleştiğini, enkazın da Libya tarafında olduğunu söyleyebiliriz."</p>

  <p>Juan çok görüntülü ekrandaki çöle işaret ederek, "Buradakiler enkaz mı?" diye sordu.</p>

  <p>Murph kabarık saçlı başını iki yana salladı. "Hayır, çoktan kontrol ettik; orada hiçbir şey yok. Terk edilmiş bir kamyonet ve sınır devriyesi tarafından bırakıldığını sandığımız bir sürü lastik izi var, ama uçak yok."</p>

  <p>Juan, "O zaman bu iyi bir haber," dedi. "Bakanın uçağı havada infilak etmemiş."</p>

  <p>"Bu hem iyi, hem kötü," diye karşılık verdi. "Olayın nasıl geliştiğini henüz bilmediğimiz için, neyin ne olduğunu anlamak da çok zor. Oksijen sistemi çöktü, mürettebat öldü de, uçak yakıtı bitene dek uçmaya devam mı etti? Eğer böyle olduysa, uçak Trablusgarp'ın yedi yüz elli kilometre ya da daha doğusuna, hatta Akdeniz'e bile düşmüş olabilir. Dediğim gibiyse, uçak çarpışmadan önce birkaç kilometre motorsuz uçmuş demektir."</p>

  <p>Başkan, "Ama bu senaryo telsizin susmasını açıklamıyor," diye işaret etti. "Öyle olsaydı, mürettebat acil durum çağrısı yapardı."</p>

  <p>Mark biraz savunmaya geçmiş gibi, "Bunu biliyoruz," dedi. "Yine de, hedef bölgemizde muhtemel her varsayımı ince eleyip sık dokumalıyız... İnce eleyip sık dokumak; hoş bir kelime değil mi? Neyse, telsizlerinin motorlarla aynı anda bozulması pek muhtemel bir şey değil, ama tecrübelerimizden bundan daha da garip olaylar yaşandığını biliyoruz. Bu arada aklıma geldi; federaller uçağın en son bakımını yapan kişilerle konuştu mu? Biliyorsunuz, bir sabotaj da söz konusu olabilir."</p>

  <p>"Lang FBI'ın bu tarz bir sorgulama yürüttüğünü söylemişti."</p>

  <p>"Uçak mürettebatını da kontrol etmeliler. İçlerinden biri El-Kaide falan olabilir."</p>

  <p>Juan, "Mürettebatın hepsi Hava Kuvvetleri personeli," diye karşılık verdi. "Bir güvenlik tehdidi oluşturduklarına inanmam."</p>

  <p>"CIA de aynı şeyi Aldridge Ames için söylemişti. Ayrıca EBI'ın Robert Hanssen'i benzer bir nedenle emekliye ayırdığına eminim." Murph dahice zekasına karşın veya belki de tam da bu yüzden, başka insanların hatalarını göstermekten zevk alırdı. "Hava Kuvvetleri mensubu birinin satın alınmaması için bir neden yok. Belki de adam uçağı uzaklarda bir yerde bir Libya üssüne uçurmuştur ve şu anda Dışişleri bakanına işkence ediyorlardır." Eric'e bakarken gözleri aldığı ilhamla biraz donuklaşmış gibiydi. "Bakana yüzüne su dökerek işkence yapıyorlardır belki. Guantanamo'daki adamlar bu sayede bülbül kesilmişlerdi, değil mi? Belki de vücuduna elektrot bağlayıp..."</p>

  <p>Eric ve Murph çok daha korkutucu işkence tekniklerinden söz etmeye başlamadan Juan, "Baylar, uçmayalım," diyerek araya girdi.</p>

  <p>Eric, Mark'ın kendinden geçmişçesine yaptığı konuşma esnasında sessiz kalmış olmasına rağmen, "Ah, tabii... Pardon," dedi. "Eee, iki motor da devre dışı kalmışsa, hızı ve irtifasını da göz önüne alarak, uçağın düşerken dakikada dört yüz elli metre mesafe kaydettiğini anlayabiliyoruz. Bu da bize kabaca seksen deniz millik bir hedef alan verir."</p>

  <p>Cabrillo, "Ekrandaki şey bu mu?" diye sordu.</p>

  <p>"Tam olarak değil," diye karşılık verdi Eric.</p>

  <p>Mark arkadaşının sözlerini önemsiz kılarcasına, "Evet, motorun bozulup telsizin susması senaryosunu düşündük, ama bu senaryoyu hemen bir kenara atıp çok daha iyi bir şey bulduk," dedi.</p>

  <p>Juan'ın sabrı, danışmanlarının bu tutumu karşısında tükenmeye başlasa da, bunu belli etmemeye çalıştı. Murph ve Eric'in zekalarıyla hava atmaktan hoşlandıklarını biliyordu ve onları bu eğlenceden mahrum bırakmayacaktı.</p>

  <p>"Peki, cevap nedir?"</p>

  <p>"Uçağın kanadı koptu."</p>

  <p>"Ya da en azından bir bölümü," diye düzeltti Eric.</p>

  <p>Mark, "Kuyruktaki yapısal bir sorunun telsiz antenlerine zarar vermesi çok muhtemel; bu, telsiz bağlantısının kesilmesini de açıklıyor," dedi. "Böyle bir sorun uçağın uydu alıcı-vericisini de devre dışı bırakabilir."</p>

  <p>Eric, "Hasarın büyüklüğüne bağlı olarak," diye devam etti. "Uçak bir süre daha yol kat etmiş olabilir. Çok dengesiz biçimde uçmuştur ve pilot uçağa minimum seviyede hakimdir; uçağı ancak her iki yedek motoruyla yönlendirebilmiştir."</p>

  <p>"Tehlike, 737'lerin acil iniş öncesi fazla yakıtı havada boşaltma özelliğinin bulunmaması... Pilot uçağın benzinini bitirmek için havada daireler çizmek zorundadır, ya da o halde inme riskini göze alır." Juan bir soru sormak üzereydi ki. Mark onun ne soracağını tahmin ederek hemen cevabı verdi. "İngiltere Dışişleri bakanıyla kısa bir görüşme yapmak için Londra'ya indiklerinde yakıt ikmali yapmışlar. Hesaplarıma göre, uçakla bağlantının kesildiği andan itibaren en az bir saatlik daha yakıtları varmış."</p>

  <p>Cabrillo başını salladı. "Gazını kesmiş olsalar bile, uçak birkaç kilometre daha yol almıştır."</p>

  <p>Eric, "Ama öyle olmamış," dedi. "Yoksa Trablusgarp'a acil iniş yapmaya çalışırlardı."</p>

  <p>"İyi bir noktaya temas ettin. Peki, nerdeler o zaman?"</p>

  <p>Mark gururla, "Oluşturduğumuz iki senaryoyu birleştirdik; motorların arızalanması ve kuyruğun kopması..." dedi. "Akla yatkın, olması pek muhtemel görünmese de mümkün. Bu da araştırma yaptığımız alanı yaklaşık yüz elli kilometrekarelik bir alana indirgedi. Önce potansiyel bir nokta bulduk, ama sonradan bunun uçak şeklinde jeolojik bir oluşum olduğunu anladık." Ekranın ortasına işaret etti. "Ve sonra burada bunu bulduk."</p>

  <p>Juan öne doğru bir adım attı. Ekranda helikopter veya gerçek bir dört çeker olmaksızın girilmesi pek de mümkün olmayan dağlık bir alan görünüyordu. Mark panelin kontrol düğmesine basıp görüntüyü yakınlaştırdı. "İşte," diye fısıldadı başkan.</p>

  <p>Dağlardan birinin zirvesine yakın bir yerdeydi uçak. Ya da uçaktan geriye kalanlar... Enkaz yamaçta bir kilometrelik, belki de bir kilometreden biraz daha geniş bir alana yayılmıştı. İlk çarpışma noktasının olduğu yerde, zemindeki izleri görebiliyordu. Uçak bir an için tekrar yükselmiş, sonra karın üstü düşerek hız keserken parçalanmış, çıkan yangın, ikinci çarpışma noktasıyla ana enkazın bulunduğu yerin arasındaki bölgeyi kavurmuştu. Uçağın gövdesi, en azından gövdesinin birbirinden ayrılmamış üçte ikilik bölümü, parçalanmış kanadın kalıntılarıyla çevrili kömürleşmiş bir tüp halindeydi. Motorlardan biri uçaktan yüz elli metre ötede duruyordu. Juan ikinci motoru göremedi.</p>

  <p>Cevabını bilse de, "Kurtulan olduğuna dair bir işaret var mı?" diye sordu.</p>

  <p>"Üzgünüz patron," dedi Eric. "Olsa bile, yardım için işaret göndermek üzere hiçbir şey yapamamışlardır. Bay Overholt yaklaşık on saat içinde bize yeni uydu görüntüleri yollayacağını söyledi. Her iki görüntüyü karşılaştırıp bölgede bir değişiklik olup olmadığını göreceğiz. Ama kendiniz bakın. Böyle bir düşüşten, çıkan yangından sonra birilerinin hayatta kalması pek mümkünmüş gibi durmuyor."</p>

  <p>"Haklısın; biliyorum. Sadece hoşuma gitmiyor. Fiona Katamora çok özel bir insandı. Böyle ölmesi çok yazık... Özellikle de Trablusgarp Antlaşması arifesinde." Bakanın ölümünün neredeyse kesinleşmesi Cabrillo'nun midesine bir taş gibi oturmuştu. "Dinleyin çocuklar; enkazı bulmakla çok iyi bir iş çıkardınız. Bilgisayarıma enkazın tam koordinatlarını belirten bir not düşün de bilgiyi aktarabileyim; madem enkazın yerini tespit ettik, hükümet uzmanlarının zamanlarını boşa harcamalarına göz yummanın bir anlamı yok. Lang'in, durumu Libyalılara rapor etmeden önce bizden bölgeyi araştırmamızı isteyeceğinden eminim. Bu arada, Libyalılar araştırmayı nerede sürdürüyorlar?"</p>

  <p>Mark, "Enkazdan birkaç yüz kilometre ötede," dedi. "Benim fikrimi sorarsanız, sadece iş yapıyor gibi görünüyorlar. Uydularımız olduğunu biliyor, o yüzden hükümetimiz nereye bakacaklarını söyleyene dek oyalanmaktan başka bir şey yapmayacaklar."</p>

  <p>Juan, "Muhtemelen öyledir," diyerek aynı fikirde olduğunu belirtti. "Neyse, oraya bir şekilde erişebilmemiz gerek; helikopteri gizli gizli kullanamayız, o yüzden Gaz için bir rota planlayın."</p>

  <p>Eric, "Max böyle demenden hoşlanmıyor," diye hatırlattı.</p>

  <p>"Kendisi araca Güçlendirilmiş Araştırıcı Zemin diye gülünç bir isim takmış, biz de Gaz diyoruz. Bu takma adla ilgili olarak söylenip duruyor, çünkü söylenmekten hoşlanıyor." Juan bunu biraz daha yumuşatarak ifade etmek isterdi, ama aklı uçak kazasındaki kurbanlardaydı.</p>

  <p>Gözlerini kapatsa, uçak dağ yamacına doğru çarpmak üzere büyük bir hızla giderken, içindekilerin hissetmiş olduğu dehşeti hayal edecekti. O an Katamora'nın aklından neler geçtiğini merak etti.</p>

  <p>Bir saat sonra parmaklarının arasında bir Küba purosu, kamarasında, ayaklarını masasına dayamış halde yalnız başına oturuyor, puronun dumanının süslü tavana doğru tembelce yükselmesini izliyordu. Ertesi akşam Trablusgarp'a gelişleriyle ilgili olarak her şey hazırdı. Cabrillo'nun Kıbrıs, Lefkoşe'de <i>Lenfant,</i> Bebek adıyla bilinen, hiç tanışmadığı, ama tüm Akdeniz'de sözü geçen, karanlık bir bağlantısı vardı. Bebek, belli bir ücret karşılığında Gaz'ın gemiden indirilmesiyle ilgili her türlü gümrük ayarlamalarını yapmış, Cabrillo ve Cabrillo'nun dağa giderken yanında götürmek isteyeceği ekibi için gerekli vizeleri çıkarmıştı. Langston Dışişleri bakanının ölümünün doğrulanması konusunda son derece kararlıydı.</p>

  <p>Enkazı araştırmak Juan'ın hoşuna gitmiyordu, ama emin olmak zorunda olduğunun da farkındaydı.</p>

  <p>Ekranındaki uydu görüntüsünün basılı kopyasına bir kez daha baktı. Enkazın görüntüsüyle ilgili olarak duyduğu bir rahatsızlık vardı, ama ne olduğunu söyleyemiyordu. İnternetten çeşitli uçak kazalarına ait resimler bastırmış, elindeki görüntüyle karşılaştırdığında bariz bir çelişki görememişti. Birbirine tıpatıp benzer iki kazadan söz etmek mümkün değildi tabii, ama bakanın uçağının enkaz görüntülerinde oraya ait değilmiş gibi görünen bir şey de yoktu. Juan yine de bir terslik hissediyordu.</p>

  <p>Cabrillo akıcı biçimde Arapça konuşuyordu ve CIA'de çalıştığı dönemde bir süre Libya'da kalmış, çok da zorlu diye nitelenmeyecek görevler üstlenmişti. Bunlardan biri iltica etmek isteyen bir general ve ailesine yardımcı olmak, diğeri de Kaddafi'nin nükleer silahlar programında görevli olduğunu iddia eden bir bilimadamıyla gizli bir toplantı yapmaktı. Daha sonra, adamın işe yarar neredeyse hiçbir bilgiye sahip olmadığı anlaşılacak ve bu bağlantıdan hiçbir sonuç çıkmayacaktı. Juan o toplantıda tanıştığı insanları sevmiş, adamların hükümetlerine çok düşkün olmadıklarını, ama herhangi bir şey yapmayacak kadar da korktuklarım sezinlemişti. Polis devletinde bu tür olaylara çok rastlanıyordu.</p>

  <p>Juan bu durumun değişip değişmediğini merak etti. Libya gerçekten de Batı'ya açılıyor muydu, yoksa Batılılara hala düşman gözüyle mi bakıyorlardı? Bildiği kadarıyla ülkede her iki görüşün de temsilcileri söz sahibiydi. Ama Juan sonuçta bir karar vermişti; kara kutuyu bizzat dinleyene dek Katamora'nın uçağının düşüşünün kaza olduğu görüşüne itibar etmeyecek, Langston'ın kendilerinden toplamalarını istediği DNA örneklerinin sonucu belli olana dek bakanın öldüğüne inanmayacaktı.</p>

  <p>Juan CIA ajanı olarak çalıştığı dönemde çok başarılı olmuş bir adamdı, çünkü sağlam içgüdüleri vardı ve onlara güvenirdi. Yine aynı nedenler yüzünden Şirketi iyi yerlere getirmişti.</p>

  <p>Juan yolunda gitmeyen bir şeyler olduğunu hissediyordu ve bunun ne olduğunu bulmakta kararlıydı.</p>
</body>
</html>