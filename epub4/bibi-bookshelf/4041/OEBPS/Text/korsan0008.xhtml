<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>DÖRT</h1>

  <p style="text-align: right;"><b>BAHR-ÜL BİBAN,</b></p>

  <p style="text-align: right;"><b>TUNUS</b></p>

  <p><span class="ilkharf">A</span>lana'nın derdi kum veya çölden dışarıya sonu gelmez dalgalar halinde püsküren korkunç sıcaklık değildi; onu bitiren şey sineklerdi. Cildine ne kadar bol krem sürerse sürsün, geceleri cibinliğini ne kadar sık kontrol ederse etsin, kanatlı şeytanlardan yana bir türlü huzur bulamıyordu. Kazıda geçirdiği yaklaşık iki ayın sonunda, cildindeki hangi şişkinliğin sönüp hemen yanında bir diğerinin ortaya çıktığını bilemez durumdaydı. Onu dehşete düşüren bir başka şey de, bölgenin yerlisi işçilerin insanın her yerini ısıran bu hayvanlardan neredeyse habersizmiş gibi dolaşmalarıydı. Kendisini biraz daha iyi hissedebilmek için, doğduğu yer olan Arizona'da karşılaştığı ve bu insanların altından kalkamayacağı türden birtakım sıkıntılar düşünmeye çalıştı, ama trafik sıkışıklığından başka bir şey gelmedi aklına.</p>

  <p>Arkeolojik kazı alanında hepsi de Profesör William Galt'ın emrinde çalışan on bir Amerikalı ve yaklaşık elli işçi vardı. Amerikalıların altısı Alana Shepard gibi doktora sonrası akademik araştırmalar yapmak üzere buradaydılar, diğer beşiyse Arizona Üniversitesi'nde hala lisans öğretimi gören öğrencilerdi. Erkeklerin sayısı kadınlara göre sekize üç daha fazlaydı, ama şu ana dek bu bir sorun yaratmamıştı.</p>

  <p>Görünürde, Akdeniz'de, denizden bir kilometre uzakta Roma devrinden kalma bir yerleşim yerini kazıyorlardı. Uzun zamandan beri, mahalli bir yönetici olan Claudius Sabinus'un yazlık evinin bulunduğuna inanılan bölgede, parçalanmış, ufalanmış yapı külliyatından çok daha ilginç şeyler olduğu ortaya çıkmış, daha önceden hiç bilinmeyen bir tür büyük tapınağa rastlanmıştı. Kamptaki arkeologlar arasındaki dedikoduya göre Sabinus, bölgeye hükmettiği dönem göz önüne alındığında, bir tarikatın başıydı ve ortaya, adamın daha sonraları Hıristiyanlığı benimsemiş olabileceğine dair iddialar atılmıştı.</p>

  <p>Galt'ın hitap edilmekten hoşlandığı şekliyle. Profesör Bili, bu varsayıma ihtiyatlı bir biçimde yaklaşmış, ama elemanlarının yemek esnasında konuyu kendi aralarında tartışmalarına engel olamamıştı.</p>

  <p>Ama tüm bunlar göstermelikti aslında. Alana ve onun üç kişilik ufak ekibi, buraya oldukça farklı bir nedenle gelmişti. Söz konusu neden içinde arkeolojik bir unsur bulundursa da, görevleri geçmişi keşfetmek değil, geleceği kurtarmaktı.</p>

  <p>Şimdiye dek işler iyi gitmemiş, yedi haftalık bir araştırmadan sonuç alamamışlar. Alana ve diğerleri buraya sonuca ulaşılamayacak, saçma bir şey yüzünden gönderildiklerini düşünmeye başlamışlardı.</p>

  <p>Alana Dışişleri Bakanlığı'ndan Christie Valero tarafından ilk kez arandığında projeden dolayı çok heyecanlandığını hatırlıyordu, ama çöl, uzun zaman önce, kalan coşkusunu da yakıp kül etmişti.</p>

  <p>Alana kırkıncı doğum gününe bir yıl kalmış olmasına rağmen, sadece bir elli beşlik boyu yüzünden sık sık öğrencileriyle karıştırılırdı. İki kez evlenip boşanmıştı; on sekiz yaşında yaptığı ilk evliliği büyük bir hataydı, yirmili yaşların sonuna gelirken yaptığı İkincisiyse daha da büyük... O kazı için sahadayken, annesiyle birlikte kalan Josh adında bir oğlu vardı.</p>

  <p>Çölde kısa saçın bakımı daha kolay olduğundan alnına düşen koyu renk perçemleri ve ensesindeki saçların büyük bölümünü kestirmişti. Öyle ahım şahım bir güzelliği yoktu, ama öylesine minyondu ki, herkes onu şirin olarak nitelendiriyordu. Alana ise nefret ettiğini iddia ettiği bu sıfattan gizliden gizliye hoşlanırdı. Arizona Üniversitesinde jeoloji ve arkeoloji dallarında çifte doktora yapmıştı ve bu iş için uygun görülmesinin başlıca nedeni de buydu. Ancak Phoenix'teki bürosunun duvarında asılı sayısız diploma bile, var olmayan bir şeyi ortaya çıkarmasına yardım edemezdi.</p>

  <p>Alana ve ekibi denizden kilometrelerce uzakta kurumuş olan nehir yatağını taramış, ama sıra dışı hiçbir şeye rastlamamışlardı. Milyonlarca yıl önce nehir tarafından oyulmuş kumtaşı vadi, bir zamanlar şelalenin bulunduğu noktaya kadar içinden elektrik kabloları geçirilen, sandık biçiminde niteliksiz bir kanaldı.</p>

  <p>Nehrin daha üst kısımlarını araştırmanın bir anlamı olmayacaktı. Nehir iki yüz yıl önce akarken, şelale aşılamaz bir engel teşkil etmiş olmalıydı.</p>

  <p>Kaya matkabının sesi Alana'yı daldığı hayallerden uyandırdı. Makine bir kamyonetin arkasına monte edilmiş ve kaya yüzünü oyabilmesi için yatık biçimde yerleştirilmişti. Matkabın elmas ucu, kolay kırılan kumtaşının üstünde hiç zorlanmıyordu. Petrol sahalarında tecrübeli, Teksaslı bir jeolog olan Mike Duncan, matkabı kazı donanımının arka köşesinden idare ediyordu. Keski başını, oyulan yüzeyin ardında bir tür mağara veya benzeri bir şeyin olup olmadığını görmek için eski heyelan bölgelerinin sondajında kullanırlardı; bu tip yaklaşık yüz delik açmışlar, ama ellerine aşınmış yarım düzine uçtan başka bir şey geçmemişti.</p>

  <p>Alana birkaç dakika boyunca matkabın çalışmasını izlerken, boğazında biriken terleri silmek için duraladı. Matkap zemini on iki metre kadar delmiş olmalı ki, Mike dizel motoru kapattı. Matkabın gürlemesi. Alana rüzgarın sesini tekrar duyana dek gittikçe zayıfladı, sonra tamamen yok oldu.</p>

  <p>"Hiçbir şey yok," diye söylendi Mike.</p>

  <p>"Ben hala kaya heyelanının yaşandığı, nehrin bir buçuk kilometre aşağısında kalan yerde birkaç delik daha açılması taraftarıyım." Bu sözler Greg Chaffee'ye aitti. Adam grubun hükümet tarafından görevlendirilmiş koruyucusuydu. Alana onun ClA'den olduğuna şüpheleniyor, ama haklı olup olmadığını öğrenmek istemiyordu. Chaffee grupla birlikte olmasını gerektirecek akademik veya profesyonel niteliklere sahip değildi, o yüzden önerileri genellikle kulak ardı edilirdi. Ama adam en azından Alana'nın kendisine verdiği görevi yerine getiriyor ve Arapçayı anadili gibi konuşuyordu.</p>

  <p>Emile Bumford küçük gurubun dördüncü üyesiydi. Osmanlı İmparatorluğu konusunda uzman olan Bumford, Berberi ülkeleri hakkında da geniş bir bilgiye sahipti. Alana'ya göre burnu havalarda olan adam, onlar gerçekten bir şey bulana dek uzmanlığına ihtiyaç duyulmayacağını söyleyerek Roma harabeleri yakınında kurulan kamptan ayrılmayı reddetmişti.</p>

  <p>Bu doğruydu aslında, ama Washington'da Müsteşar Valero'yla buluştuklarında Bumford, "tırnaklarının altındaki toprak hissine bayıldığını" söyleyerek engin saha tecrübesiyle övünmüş, ancak o manikürlü tırnaklar şimdiye kadar hava atmak için giydiği safari ceketini sürekli düzeltmekten başka hiçbir şey yapmamıştı.</p>

  <p>Mike, "Bu da o hislerinden biri mi?" diye sordu Chaffee'ye. At yarışları ortak ilgi alanlarıydı ve ikisi, yarış bültenlerinde okudukları bilgilerin yanı sıra içgüdülerine de güvenirlerdi.</p>

  <p>Chaffee omuzlarını silkerek, "Denemenin zararı olmaz," diye karşılık verdi.</p>

  <p>Alana niyetlendiğinden biraz daha sert bir sesle, "Ama faydası da olmaz, diye çıkıştı. Kamyonetin gölgesinden faydalanmak için yere eğildiğinde, "Özür dilerim, bu kadar sert çıkmak gibi bir amacım yoktu. Ama o bölgede kayalar çok uzun ve dik. Gemi yükünü boşaltmak için develeri oraya kadar çıkarmak mümkün olmamıştır," dedi.</p>

  <p>Mike, "Her şeyden önce, buranın doğru nehir yatağı olduğuna emin miyiz?" diye sordu. "Kumtaşları içinde çok sayıda büyük mağara bulamazsın; yapısı bunun için fazlasıyla yumuşak. Erozyon mağarayı, bir tekneyi saklayabilecek kadar büyütene dek, tavanı çökmüş olurdu."</p>

  <p>Alana da aynı şeyi düşünmüştü. Kumtaşı yerine büyük mağaralar için kusursuz olan kireçtaşını aramaları gerekirdi; kireçtaşı aşınacak kadar yumuşak, ama yüzyıllar boyu dayanacak kadar sağlamdı. Sorun, kumtaşı ve birkaç volkanik kara taş çıkıntısı dışında başka bir şey bulamamış olmalarıydı.</p>

  <p>Alana, "Charles Stewart'ın mektubunda El-Cema'nın gizli üssünün yeri konusunda verilen bilgi gayet netti," dedi. "Hatırlarsan Henry Lafayette, eski korsanın ölümünden iki yıl öncesine kadar orada kalmıştı. Uydu görüntüleri, Lafayette'in yaşadığını söylediği yerin yüz elli kilometre içerisindeki tek nehir yatağının bu olduğunu gösteriyor."</p>

  <p>Greg, "Eh, en azından Libya sınırının bu tarafında," diye ekledi. Sarı saçları ve açık renk cildi güneşten kolay etkilenmesine neden oluyor, bu yüzden uzun kollu gömlekler ve geniş kenarlı hasır şapkalar giyiyordu. Gömleklerinin yakalan ve kol altları hep lekelenir, her akşam yıkanması gerekirdi. "Trablusgarp'ta gerçekleşecek zirveye rağmen, yaşlı Muammer Kaddafi arka bahçesini kazmamızdan hiç hoşlanmazdı."</p>

  <p>Mike, "Kaddafi petrol kuyularını devletleştirmeden önce babam orada çalışıyordu/' dedi. Greg'den daha uzun boylu ve inceydi, uzun yıllar dış mekanlarda çalışmaktan mavi gözlerinin çevresindeki kırışıklıklar hiç kaybolmamıştı. Elleri meşe ağacı kabuğu gibi nasırlaşmış, ağzının köşesi, çiğnediği golf topu büyüklüğünde tütün yüzünden şişmişti. "Babam Libyalıların çok iyi insanlar olduklarını söylerdi."</p>

  <p>"Halkı evet, ama hükümeti için aynı şey pek söylenemez." Alana matarasını ağzına götürdü; su, hamam suyundan farksızdı. "Şu barış hikayesine ev sahipliği yapıyor olsalar bile, yaklaşımlarında gerçekten bir değişiklik olduğunu söylemek mümkün değil." Greg Chaffee'ye bakarak manalı bir biçimde, "CIA Libyalıların, adını aradığımız korsandan alan teröristi himaye ettiğine inanmıyor mu?" diye sordu.</p>

  <p>Greg oltaya gelmedi. "Gazetelerden okuduğum kadarıyla El-Cema ülkeye girmeye çalışmış, ama izin vermemişler."</p>

  <p>Mike bezgin bir tavırla, "Haftalardır bu erozyon bölgesine inip çıkıyoruz; hiçbir şey yok," dedi. "Zamanımızı tam anlamıyla boşa harcıyoruz."</p>

  <p>Alana, "İşin içyüzünü bilen zenginler anlaşılan öyle düşünmüyor," diye karşılık verdi; ama onun da bazı çekinceleri vardı.</p>

  <p>Washington'da Christie Valero'yla yaptığı toplantıyı düşündü. Müsteşar Valero'yla Foggy Bottom bürosundaki toplantıda hayatında gördüğü en iriyarı adamla tanışmıştı ve adamın akıllardan kolay kolay çıkmayacak bir adı vardı; St. Julian Perlmutter. Perlmutter, Alana'ya Sydney Greenstreet'i hatırlatmıştı; tabii yaşlı aktörün hep fesat bir havası varken, Perlmutter neşeli, şişko bir adamdı. Alana'nın gözleri nasıl yemyeşilse, onunkiler de masmaviydi. Müsteşar Valero ise Alana'dan birkaç yaş büyük, hoş, sarışın bir kadındı. Bürosunun duvarları, yirmi yıllık kariyeri boyunca hepsi de Ortadoğu'da olmak üzere, görev yaptığı yerlerde çektirdiği fotoğraflarla kaplıydı.</p>

  <p>Alana odaya kabul edildiğinde Christie ayağa kalkarken Perlmutter koltuğunda kalmayı tercih etmiş ve Alana'nın elini otururken sıkmıştı.</p>

  <p>Christie, "Bizimle bir araya gelmeyi kabul ettiğin için teşekkür ederim," dedi.</p>

  <p>"Her gün bir müsteşarla bir araya gelmek üzere teklif almıyorum doğrusu."</p>

  <p>Perlmutter, "Bu şehirde müsteşardan çok ne var?" diyerek kıkırdadı. "Bir partide ışıkları yak, hamamböcekleri gibi sağa sola seğirten müsteşarlar görürsün."</p>

  <p>Christie, "Bir daha böyle bir espri yaparsan seni tüm elçilik yemeklerinde kara listeye aldırtırım," dedi.</p>

  <p>Julian hemen, "Ama bu belden aşağı vurmak demek," diyerek güldü. "Aslına bakarsan daha çok bel hizasında vurmak demek..."</p>

  <p>"Bayan Shepard..."</p>

  <p>"Alana deyin lütfen."</p>

  <p>"Alana, sizin yeteneklerinize uygun ilginç bir iş var. Birkaç hafta önce Julian'ın eline Charles Stewart adında bir amiralin 1820'lerde yazdığı bir mektup geçti. Mektupta amiral, 1803 yılındaki Berberi Sahili Savaşı'nda kaybolan bir denizcinin kurtuluşuyla ilgili akıl almaz bir hikayeden söz etmiş. Denizcinin adı Henry Lafayette'miş."</p>

  <p>Christie Valero, Lafayette'in <i>Philadelphia'nın</i> yakılmasında oynadığı rolden ve <i>Şahin'e</i> yapılan saldırının ardından okyanusta kaybolduğunun sanılmasına yol açan gelişmelerden söz etti. Daha sonra sözü Julian aldı.</p>

  <p>"Lafayette ve Süleyman El-Cema sahile ulaşmayı başardılar; Henry parmaklarıyla El-Cema'nın omzundaki saçmayı çıkardı ve kayalardan kazıdığı tuzla yarayı sardı. Korsanların kaptanı üç gün boyunca sayıkladı, ama sonra ateşi düştü ve tamamen iyileşti. Henry o günlerde yağmur suyu toplamış, kıyıda yaptığı araştırmalar sonunda yiyecek bir şeyler bulmuş, bu sayede aç ve susuz kalmamışlardı.</p>

  <p>Tabii burada anlaşılması gereken önemli bir husus var; El-Cema maddi ödüllere konmak üzere korsan olmuş bir adam değildi. Korsan olmuştu, çünkü gavurlardan nefret ediyordu. Adam, döneminin Usame Bin Ladin'iydi. "</p>

  <p>Alana teröristi kastederek, "Süleyman El-Cema adını ondan mı almış?" diye sordu.</p>

  <p>"Evet."</p>

  <p>"Adının tarihsel bir bağlamı olduğunu hiç bilmiyordum."</p>

  <p>"Bu çok özenle seçilmiş bir ad. İslam'ın radikal kanadına mensup birçok insan için, asıl El-Cema bir kahraman ve ruhani bir liderdir. Adam korsan olmadan önce imammış. Günümüze kadar ulaşan yazılarının çoğu dikkatle ele alınıp incelenmiştir, çünkü inançsızlara yapılan saldırılar için gerekçe olarak kullanılacak birçok fikir içerir."</p>

  <p>Müsteşar Valero, "İlk deniz yolculuğuna çıkmadan önce yapılmış bir resmi var," dedi. "Teröristlerin sığınaklarına yaptığımız birçok baskında onun bu resmine başköşede rastlıyoruz. Adam Müslüman dünyasında teröristler için bir ilham kaynağı; onlar için gerçek bir cihat önderi, Batı'ya açılan savaşta bir kanaat lideri..."</p>

  <p>Aklı karışan Alana, "Özür dilerim, ama tüm bunların benimle ne ilgisi var? Ben bir arkeoloğum," diye sordu.</p>

  <p>"Şimdi oraya geliyorum," diye karşılık verdi Julian. Guruldadığını hissettiği midesini sevecen bir biçimde okşadı. "Ve kısa keseceğim."</p>

  <p>"Lafayette ve El-Cema'dan biri Marslı olsaydı, birbirlerinden bu kadar farklı olmazlardı. Ancak aralarında garip bir bağ vardı. Henry, Süleyman'ın hayatını bir değil, iki kez kurtarmıştı; önce onu kıyıya kadar çekmiş, sonra kurşunu çıkarıp yarasını iyileştirmişti. Bu, Müslüman'ın görmezden gelemeyeceği kadar büyük bir borçtu. Ayrıca, Kanadalı bir Fransız olan Henry, El-Cema'nın uzun süre önce ölmüş olan oğluna tıpatıp benziyordu.</p>

  <p>"Trablusgarp'tan en az yüz elli kilometre uzakta, çölde sıkışıp kalmışlardı. Süleyman, Henry'yi teslim etmesi durumunda paşanın onu <i>Philadelphia'nın</i> mürettebatıyla birlikte hapse atacağını, ya da daha da kötüsü, gemiyi yakma teşebbüsünden dolayı yargılayıp idam ettireceğini biliyordu.</p>

  <p>Ancak ortada bir seçenek daha vardı. El-Cema sadece şehirde faaliyet gösteren biri değildi; çölün batı taraflarında bir de gizli üssü bulunuyordu. Her türlü deniz ablukasından kurtulmasını sağlayan birçok baskını buradan yürütmüştü. Gemisinin <i>Siren'i</i> alt edeceğini düşünmüş ve adamlarıyla burada, <i>korsan yatağında</i> buluşmayı planlamıştı."</p>

  <p>Gelişmiş bir hitabet yeteneğine sahip olan Perlmutter, hikayenin etkisini güçlendirmek adına "korsan yatağı" derken üstüne basa basa söylemişti.</p>

  <p>"Böylece batıya doğru hareket ettiler; uzun ve yorucu yolculukları esnasında imkan buldukları zamanlarda sahil boyunca yol aldılar, ama çoğunlukla denizden uzakta, iç kısımlarda yürüdüler. Henry'nin kaç gün sürdüğünü bilmediği, ancak kabaca birkaç hafta olduğu tahmin edilen yolculuk cehennemden farksızdı. Hep su sıkıntısı çekmişler, birkaç kez susuzluktan ölme tehlikesi atlatmışlardı. 'Su, su, her yerde su var / Ama hiçbir yerde içecek tek bir damla bile yok.' Coleridge doğru söylemişti. İmdatlarına, birkaç kez rastladıkları sağanak yağmur yetişmişti.</p>

  <p>Bu arada tuhaf bir şey de yaşanmış, iki adam arkadaş olmuştu. El-Cema biraz İngilizce biliyordu, Henry de zaten iki dil konuşan biri olarak Arapçayı hızla öğrenmişti. Aralarında ne konuştuklarını bilemiyorum, ama bir şeyler konuştukları kesindi. Korsanların gizli yatağına geldiklerinde, El-Cema, Henry'yi artık, ona duyduğu minnet borcu yüzünden değil, genç adama kanının gerçekten ısındığından hayatta tutuyordu. Daha sonraları Henry'ye 'evlat' diye hitap edecek, Henry de ondan 'baba' diye söz edecekti.</p>

  <p>Gizli üste <i>Şahin'i</i> buldular; kaptanlarının öldüğünü sanan bir korsan gemiyi Berberi sahilinden eve sağ salim getirmeyi başarmıştı. Charles Stewart Denizcilik Bakanlığı'na verdiği raporda <i>Şahin'de</i> büyük bir yangın çıktığını ve çatışmanın ardından, geminin batmakta olduğunu bildirmişti; ama anlaşılan gemi kurtulmuştu.</p>

  <p>Henry'nin gözüyle, gizli üste gerekli her şey mevcuttu ve ihtiyaçlarını karşılamak üzere yaşlı bir uşak onlarla ilgileniyordu. Birkaç ayda bir üsse uğrayan ve develerden oluşan bir kervandan, El-Cema'nın zamanında biriktirdiği ganimetleri karşılığında yiyecek malzemesi temin ediyorlar ve El-Cema ticaret yaptığı kişilere, hayatta olduğunu başkalarına söylemeyeceklerine yemin ettiriyordu."</p>

  <p>Alana, "Ganimet mi?" diye sordu.</p>

  <p>Perlmutter, "Henry tam olarak 'altından oluşan bir dağ' tanımlaması yapmış," diye karşılık verdi. "Ayrıca El-Cema'nın Kudüs Mücevheri'ne sahip olduğuna dair bir inanç da var."</p>

  <p>Alana Müsteşar Valero'ya baktı. "Beni bir tür hazine avına mı yollamak istiyorsunuz?"</p>

  <p>Chrtistie başını salladı. "Bir anlamda evet, ama altınla veya efsanevi değerli taşlarla ilgilenmiyoruz. Fetva hakkında ne biliyorsun?"</p>

  <p>"Müslümanlar için bir tür bildiri değil mi? <i>Şeytan Ayetleri'ın</i> yazdığı için bir keresinde Salman Rüşdi için çıkarılmıştı."</p>

  <p>"Çok doğru. Kimler için çıkarıldığına bağlı olarak fetvalar, İslam dünyasında son derece büyük etkiye sahiptir. Ayetullah Humeyni İran'ın Irak'la savaşında böyle bir fetva çıkarmış, askerlerine intihar saldırılarıyla kendilerini havaya uçurmalarına izin vermişti. Bu noktada intiharın Kuran'da kesinlikle yasak olduğunu bilmek gerekir, ama ordusu Saddam'ın askerleri tarafından bozguna uğratılan Humeyni çaresiz kalmış ve askerlerine, düşmanı da beraberinde götürecekseniz kendinizi havaya uçurmanızda bir sorun yok demişti. Bizim açımızdan bakıldığında bu stratejisi işe yaramıştı; hem de fazlasıyla... İranlılar Irak ordusunu geri püskürtmüş ve sonunda ateşkes imzalanması aşamasına gelinmişti, ama Humeyni'nin verdiği fetva aynen duruyordu. İşte bu fetva Endonezyadan İsrail'e, intihar bombacılarının gerçekleştirdiği tüm eylemler için hala bir gerekçe olarak kullanılıyor. Fetvanın, çıkaran kişi kadar saygın bir başka din adamı tarafından bir şekilde kaldırılması durumunda, bu tür olayların yaşanma oranının tüm dünyada azalacağını söylemek mümkün."</p>

  <p>Alana anlamaya başlıyordu. "Peki ya, Süleyman El-Cema?" diye sordu.</p>

  <p>Julian öne doğru eğilirken deri koltuğu gıcırdadı. "Henry'nin Amerika Birleşik Devletleri'ne dönmesinin ardından Charles Stewart'a anlattıklarına bakılırsa, El-Cema Hıristiyanlarla ilgili daha önceki düşüncelerini tamamen değiştirmiş. Adam, Henry onu kurtarana dek daha önce tek bir Hıristiyan'la konuşmamış bile. Henry ona yanında taşıdığı İncil'i okuduktan sonra, El-Cema iki inanç arasındaki farklılıklardan çok benzerliklere odaklanmaya başlamış. Gizli üssünde ölmeden önce, iki yıl boyunca, daha önce hiç yapmadığı bir biçimde Kuran'ı dikkatle incelemiş ve Hıristiyanlarla Müslümanların nasıl bir arada yaşayabileceğine dair kapsamlı bir yazı yazmış. Adamlarının kazadan kurtulduğunu bunun için bilmesini istememiş sanırım, çünkü onlarla birlikte yine gemileri yağmalamaya gitmek durumunda kalacağım biliyormuş ve o bunu istememiş."</p>

  <p>Christie Valero araya girdi. "Bu belgeler gerçekten varsa, terörizmle savaşta güçlü bir araç olabilir, çünkü birçok fanatik teröristin destek noktasının yerle bir olmasını sağlar. Şehit mertebesine ulaşmak için El-Cema'nın Hıristiyanların öldürülmesi gerektiğine dair daha önceki buyruklarını körü körüne yerine getiren katiller, en azından eski korsanın hayatının son dönemlerinde yazdıklarım okuyup kararlarını bir kez daha gözden geçirirler."</p>

  <p>Christie, "Bilmiyorum farkında mısınız," diye devam etti. "Birkaç ay içinde Trablusgarp'ta bir barış konferansı düzenlenecek. Bu, tarihteki en büyük barış konferansı ve belki de kavgaya kesin bir biçimde son vermek adına en büyük fırsatımız... Tüm taraflar ciddi ödünler vermekten söz ediyor, petrol devletleri milyarlarca dolar ekonomik yardımda bulunmak konusunda vaatler vermeye hazırlanıyorlar. Dışişleri bakanının El-Cema'nın uzlaşmaya dair yazdıklarını okuma fırsatı bulmasını çok isterim. Bunun, barışın sağlanması gibi ağır bir sorunun altından kalkmak adına büyük katkılar sağlayacağını düşünüyorum."</p>

  <p>Alana yüzünü buruşturarak, "Bu, ne bileyim, biraz fazla sembolik olmaz mı?" dedi.</p>

  <p>Julian, "Evet, öyle," diye karşılık verdi. "Ama diplomasi denilen şey de semboliktir. Taraflar barış istiyor. Bunu şiddet için güçlü bir esin kaynağı olmuş ve daha sonra fikrini değiştirmiş saygıdeğer bir imamdan duymak diplomatik bir başarı ve görüşmelerin olumlu bir biçimde sonuca ulaşması adına konulacak son nokta olur."</p>

  <p>Alana Valero ve Perlmutter'le yaptığı bu görüşmenin ardından Ortadoğu'ya istikrar kazandırılmasına katkıda bulunmak konusunda heyecanlandığını hatırlıyor, ama şimdi, El-Cema'nın gizli üssünü arama çalışmalarına başlamalarının üstünden haftalar geçtikten sonra, yorgunluk, sıcak ve pislikten başka bir şey hissetmiyordu. Kendini ayağa kalkmaya zorladı; mola sona ermişti.</p>

  <p>"Hadi çocuklar. Roma harabelerine geri dönmeden ve kazı liderine görünmeden önce bir iki saatimiz daha var." Yaptıkları anlaşma gereği, keşif çalışmalarının yanı sıra. Alana ve ekibi her akşam kampa geri dönmek zorundaydı. Bu ağır, külfetli bir sorumluluktu, ama Tunuslu yetkililer kimsenin çölde gecelememesi gerektiğinde ısrarcı davranmışlardı. "En iyisi, yapacağımız keşfin bizi nerde beklediğine dair Greg'in içgüdülerine başvurmak, çünkü jeoloji bana bir bok söylemiyor."</p>
</body>
</html>