<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ÜÇ</h1>

  <p><span class="ilkharf">M</span>alik ve Aziz boş yemekhaneye adım atarlarken, nöbetçi koridorda birinin gezindiğini hissetti. Gözünü loş koridora dikerek tüfeğini kaldırdı. Mürettebatın ortadan kaybolmuş olması onu bu denli korkutmamış olsaydı, koridoru soğukkanlılıkla araştırmaya cesaret ederdi. Ama şimdi vücudundaki tüm sinirler, cildine hafif bir elektrik verilmişçesine karıncalanıyordu. Tetiği kavrayan parmağını bastırarak on el ateş etti. AK-47 model tüfeğinin namlusundan çıkan titrek alevden koridorun boş olduğunu anlamış, kurşunların kirli duvarlardaki boyayı sıyırmaktan başka bir etkisi olmamıştı.</p>

  <p>Aziz, "Ne oldu?" diye sordu.</p>

  <p>Nöbetçi, "Birini gördüğümü sandım," diye kekeledi.</p>

  <p>Aziz çabuk bir karar vererek, "Malik, onunla birlikte gidip güverteyi arayın. Ben Hakim'e olanları anlatacağım," dedi.</p>

  <p>Korsanların lideri silah sesini duymuş ve Aziz'le köprü yolunun ortasında karşılaşmıştı. Elindeki tabancayı müzik videolarında gördüğü gibi, kol boyu mesafesinde yana yatırarak tutuyor, gözleri öfkeyle parıldıyordu.</p>

  <p>"Kim ateş ediyor ve neden?" Karşılaştıklarında hızını kesmemiş, Aziz'i geriye doğru birkaç adım atmaya zorlamıştı.</p>

  <p>"Yemekhane boş; Ahmet birini gördüğünü sanmış. Malik'le birlikte etrafı araştırıyorlar."</p>

  <p>Hakim duyduklarına inanamıyordu. "Yemekhane boş da ne demek?"</p>

  <p>"Mürettebatın hepsi gitmiş. Kapının kolundaki tel yerinde duruyordu, Ahmet de uyanıktı; ama bir şekilde gitmişler işte."</p>

  <p>Yemekhaneye vardıklarında kapının aralık olduğunu gördüler, Hakim bütün gücüyle bir tekme savurunca kapı büyük bir gürültüyle kapı tamponuna çarptı ve ses koridorda yankılandı. Birkaç saat önce yirmi iki kişiden oluşan mürettebatı burada, yüzlerinde gergin bir ifade olduğu halde masaların çevresinde oturur halde bırakmışlardı.</p>

  <p>Kaptan Kwan, "O silah sesi de neydi?" diye sordu.</p>

  <p>Hakim, Aziz'e öldürecekmiş gibi bir bakış fırlatırken, "Fare," diye karşılık verdi.</p>

  <p>Hakim genç adamı kolundan tutup odadan dışarıya çıkardı. Kapı arkalarından kapanır kapanmaz Aziz'in yüzüne önce sıkı bir tokat attı, sonra başladığı işi elinin tersiyle vurduğu bir darbeyle bitirdi. "Seni aptal. Kafan öylesine iyi ki, sağını solunu bile ayırt edecek durumda değilsin."</p>

  <p>"Hayır Hakim. Yemin ederim. Hepimiz gördük..."</p>

  <p>"Yeter! Seni operasyon esnasında bir daha esrar içerken yakalarsam, anında beynine kurşunu sıkacağım, anlaşıldı mı?" Aziz gözlerini indirdi, hiçbir şey söylemedi. Hakim, Aziz'le göz göze gelebilmek için çenesini tutup kaldırdı. "Anlaşıldı mı?" diye tekrarladı.</p>

  <p>"Evet Hakim."</p>

  <p>"Kapıya tekrar tel bağla, sonra gemiyi kurşun yağmuruna tutmadan Malik ve Ahmet'i bul."</p>

  <p>Aziz verilen emri yerine getirmek üzere hareketlenirken. Hakim yemekhanenin önünden ayrılmadı. Kulağını kapıya bastırdı, ama kalın metalin ötesinde hiçbir ses duyamadı. Boş koridora şöyle bir baktı; sıra dışı hiçbir şey yoktu, ama birden izlendiğine dair bir hisse kapıldı. Kafatasının hemen altında karıncalanma olarak kendini gösteren bu his, omurgasından aşağıya kadar uzandı ve Hakim belirgin bir biçimde titredi. <i>Kahrolası salaklar, bundan sonra da gölgelerin peşine düşmeme neden olurlar herhalde.</i></p>

  <p>Yemekhanenin iki kat aşağısında, geminin, korsanların var olabileceğini hayal bile edemeyecekleri bir bölümünde Juan Rodriguez Cabrillo titreyen Somalili korsanı izliyordu ve dudaklarının kenarlarında hafif bir gülümseme belirtisi göründü.</p>

  <p>Operasyon Merkezi olarak bilinen odanın ön kısmını kaplayan düz ekrandaki görüntüye bakarak, "Bo!" dedi.</p>

  <p>Operasyon Merkezi şilebin ileri teknolojiyle donatılmış beyniydi; alçak tavanlı mekan, sayısız bilgisayar ekranından yansıyan mavi ışıkla parlıyordu. Yerler kaymayı ve elektriklenmeyi önleyen lastikle, kumanda paneliyse duman grisi ve siyah renkle kaplanmıştı. Ortaya çıkan görüntü, tam da amaçlandığı gibi, ünlü televizyon dizisi Uzay Yolu'ndaki gemi <i>Atılgan'ın</i> köprüsünün biraz daha karanlık bir haliydi. Ana gösterge panelinin hemen önündeki iki koltuk geminin dümen ve silah kontrol istasyonlarıydı. Oda telsiz, radar, sonar, çark ve hasar kontrolüne ait çalışma istasyonlardan çıkan seslerle çınlıyordu.</p>

  <p>Kirk Koltuğu diye bilinen ve tam ortadaki koltukta oturan Cabrillo, çevresinde olan biten her şeyi kontrol altında tutabilmesine olanak veren kesintisiz bir görüş alanına sahipti. İçi pamuklu malzemeyle güzelce doldurulmuş koltuğunun koluna monte edilmiş bilgisayardan gemideki her şeyi idare edebiliyordu.</p>

  <p>Şirket'in genel müdürü Max Hanley, "Bunu yapmalarına izin vermemeliydin," dedi. Unvanı başkan olan Cabrillo buna, "Gizli kapı açıkken ya Muhammed Didi'nin adamları gelseydi?" diye karşılık verdi.</p>

  <p>"Max, büyükannem gibi sürekli endişelenip duruyorsun. <i>Oregon'ı</i> onların elinden geri alıp B planını uygulayacaktık."</p>

  <p>"B planı dediğin şey nedir?"</p>

  <p>"Aklıma gelir gelmez söylerim." Juan ayağa kalkarak gerindi.</p>

  <p>Bir doksan boylarında, sağlam yapılı, yıpranmış güçlü bir yüze ve insanı tedirgin eden mavi gözlere sahip bir adamdı. Hep uzun tuttuğu, kırklı yaşların ortalarına gelmiş olmasına rağmen hala gür ve kalın olan saçları. Güney Kaliforniya'da yetişmiş ve hayatı yüzmekle geçmiş bir adam olarak beyaza çalan sarı renkteydi.</p>

  <p>Cabrillo'da, insanların hemen sezinledikleri, ama tam olarak ne olduğunu çıkaramadıkları, ilgi uyandıran bir hava vardı. Bu durum, bir salon adamının kibarlığına, ya da başarılı bir kariyeri olan bir askerin sertliğine sahip olmasından kaynaklanmıyordu; Cabrillo daha çok, hayattan ne istediğini bilen ve istediğini alabilmek için her gün şartları zorlayan bir adam görüntüsü çizerdi. Bu ve hayatı boyunca başarılı biri olmanın verdiği sınır tanımayan özgüveniydi, onu böyle bir insan yapan...</p>

  <p>Diğer yandan Max Hanley altmışlı yaşların başında bir Vietnam gazisiydi. Parlak, kızarmış yüzlü, kel kafasının çevresinde at nah şeklinde kızıl buklelerden bir hale bulunan adam Cabrillo'dan daha kısa boyluydu. Juan'ın takılmaktan zevk aldığı üzere, birkaç kilo fazlası vardı, ama bu konuda hiç taviz vermiyordu.</p>

  <p>Şirket Cabrillo'nun parlak fikri olarak hayata geçmiş, ama Max'in sarsılmaz iradesi sayesinde başarıya ulaşmıştı. Max milyonlarca dolarlık Şirket'i yönetmekle kalmıyor, <i>Oregon'ın</i> başmühendisliğini de yürütüyordu. Bu gemiyi Juan'dan daha çok seven biri varsa, o da Max Hanley'di.</p>

  <p>Gemide dolaşmakta olan ağır silahlı yedi korsana ve yemekhanede "esir" olarak tutulan yirmi iki kişilik mürettebata rağmen, Operasyon Merkezi'ne en ufak bir endişe hakim değildi; özellikle de Cabrillo cephesinde...</p>

  <p>Bu operasyonu en ince ayrıntısına kadar, kılı kırk yararak planlanmışlardı. Korsanlar güverteye ilk çıktıklarında ki bu operasyonun en kritik anlarından biriydi, çünkü mürettebata karşı nasıl davranacaklarını kimse bilmiyordu, geminin baş tarafında, yedi korsanı da gerektiğinde haklayabilecek keskin nişancılar çoktan yerlerini almıştı bile. Ayrıca güvertedeki mürettebata, NATO için halen Almanya'da geliştirilme aşamasında olan çok ince çelik yelekler giydirilmişti.</p>

  <p>Silahlı korsanları sürekli gözetim altında tutmak için geminin bütün koridorlarına ve herkese açık alanlarına iğne deliği büyüklüğünde kameralar ve dinleme aletleri yerleştirilmişti. Korsanlar nereye giderlerse gitsinler, Şirket'in en az iki üyesi tarafından <i>Oregon'ın</i> gizli bölmelerinden, gerektiğinde anında tepki vermek üzere bir gölge gibi takip ediliyordu.</p>

  <p>Eski şilep gerçekte, tek bir gövde içinde iki gemiyi barındırıyordu. Dıştan, hurdaya ayrılmaya ramak kalmış bir gemi enkazından hallice bir görüntüsü vardı. Ancak bu, gerçek durumunu gümrük memurlarından, liman kılavuzlarından ve kendini geminin güvertesinde bulmuş herhangi bir insandan gizlemek için özellikle yaratılmış bir dış görüntüydü. Söz konusu bu harap görüntünün amacı, görenlerin <i>Oregon’ı</i> hemen unutmalarını sağlamaktı.</p>

  <p>Gemideki pas lekeleri boyamaydı, güvertesini tıka basa doldurmuş olan molozlar oraya özellikle yerleştirilmişti; ön güvertedeki dümen köşkü ve kabinler birer mizansenden öte anlam taşımıyordu. Halen dümende olan korsan, geminin rotası üzerinde en ufak bir kontrole bile sahip değildi. Operasyon Merkezi'ndeki gerçek dümenci bilgisayar sistemi aracılığıyla kendisine aktarılan bilgiler doğrultusunda rota üzerinde uygun ayarlamalar yapıyordu.</p>

  <p>Tüm bunlar dünyanın belki de en gelişmiş istihbarat toplama gemisinin gerçek yüzünü gizlemek için yapılmış şeylerdi. <i>Oregon</i> gizli silahlarla doluydu, füze ve hava saldırılarına karşı çok gelişmiş savunma ekipmanlarına sahip diğer gemilerle rahatlıkla rekabet edebilecek elektronik donanıma sahipti. Gövdesi teröristlerin sahip olduğu, roket güdümlü bombalar gibi, teknolojik bakımdan çok da üstün olmayan tüm silahları püskürtecek biçimde zırhla kaplıydı. Gemide sualtında araştırma yapmak için kullanılan iki kişilik denizaltı aracından iki tane bulunuyordu ve araçlar özel kapılardan geçirilerek geminin omurgasına yerleştirilmişti. Arka ambardaysa istif edilmiş konteynır görüntüsündeki duvar sayesinde gizlenmiş bir McDonnell Douglas MD-520N helikopter vardı.</p>

  <p>Mürettebatın yatakhanesi en lüks yolcu gemilerindeki kamaralarla rahatlıkla rekabet edecek konfora sahipti. Şirket'in erkek ve kadın çalışanları her gün hayatlarını riske atıyorlardı ve Juan onları mümkün olan en iyi şekilde rahat ettirirdi.</p>

  <p>Max, "Misafirimiz nerde?" diye sordu.</p>

  <p>"Yine Julia'yı tavlamaya çalışıyor."</p>

  <p>"Sen de kadının hem doktor, hem de cilveli biri olduğu fikrinde misin?"</p>

  <p>"Albay Giuseppe Farina adından da anlaşılacağı gibi bir İtalyan. Tesadüfen, kendisini üstün bir erkek olarak gördüğünü de öğrendim; böyle olması, doğal olarak kadının peşinden koşmasını gerektiriyor tabii. Gemiye ilk geldiğinden beri Linda Ross ve diğer tüm kadınlar onu püskürttü, geriye bir tek sevgili doktorumuz Huxley kaldı. Huxley acil bir durum yaşanması olasılığına karşın bir yere ayrılamadığından Albay Farina'nın tutsağı olmuş durumda."</p>

  <p>Max, "Aslında yanımızda bir gözlemcinin olması çok kötü," dedi.</p>

  <p>"Misafir umduğunu değil, bulduğunu yer," diye karşılık verdi Juan. "Kodamanlar Didi'nin yakasına yapıştıktan sonra mahkeme sürecinde hiçbir şeyin ters gitmesini istemiyorlar. Farina'nın burada bulunma amacı, bizim için belirlenen çalışma parametrelerine uygun hareket etmemizi sağlamak."</p>

  <p>Max'in boksörleri andıran yüzüne bir an için öfkeli bir ifade hakim oldu. "Queensbury markisinin kurallarıyla terörist avlamak ha? Son derece gülünç..."</p>

  <p>"O kadar da kötü değil. Giuseppe'yi on beş yıldır tanırım; iyi bir adamdır. Didi'nin yasal yollarla iadesi mümkün değil, çünkü Somali'nin halihazırda işleyen bir adalet sistemi yok..."</p>

  <p>"İşleyen nesi var ki?"</p>

  <p>Juan sözünün kesilmesine aldırış etmeksizin devam etti. "Önlerine bir seçenek sunduk. Ödeyeceğimiz bedel, Didi'yi uluslararası sulara çıkarıp Amerikan Deniz Kuvvetleri'ne teslim edene kadar Giuseppe'nin bizimle birlikte olması... Didi'nin yapması gereken tek şey, gemiye ayak basması; böylece kuşu kafeslemiş olacağız."</p>

  <p>Max isteksizce başını salladı. "Patlayıcı gibi görünen onca şeyi gemiye yüklememizin nedeni de gelip durumu kendi gözleriyle görmek istemesi."</p>

  <p>"Kesinlikle. Doğru haşarat için doğru yem."</p>

  <p>Şirket kendileri açısından pek de alışılmadık bir görev üstlenmişti aslında. Genellikle sonuca ulaştırmak üzere. Amerikan askerleri veya istihbarat teşkilatları için çok riskli olduğu varsayılan operasyonları üstlenir ve bunu sadece ve sadece nakit para karşılığında yapardı. Bu kez Muhammed Didi'yi Uluslararası Adalet Divanı'nın karşısına çıkarmaya yardımcı olmak üzere CIA kanalıyla çalışıyorlardı. Amerikalı yetkililer Didi'yi doğrudan Guantanamo'ya göndermek istemişler, ama mesele hakkında müttefikleriyle de konuştuktan sonra, yakalanma biçiminde yanlış yorumlanmaya müsait herhangi bir şeye izin vermeksizin Avrupa'da yargılanmasını kararlaştırmışlardı.</p>

  <p>Şirket'in CIA'deki başlıca bağlantısı olan Langston Overholt, Juan Cabrillo'ya, Didi'nin adam kaçırma olarak yorumlanmayacak bir biçimde ele geçirilmesi gibi zor bir görev teklif etmişti. İşin içinde olan diğer insanlar bunu başarabilmek için nasıl bir yaklaşım izlemeleri gerektiğine dair aylardır kafa patlatırken, Cabrillo ve adamları yirmi dört saat içinde bir plan hazırlamışlardı.</p>

  <p>Juan ana ekranın köşesine yerleştirilmiş zaman ölçere şöyle bir baktı. Geminin hızını ve rotasını kontrol ettikten sonra sahile ancak şafak söktükten sonra varabileceklerini hesapladı. "Akşam yemeğinde bana eşlik eder misiniz? Sanırım ıstakoz yahni var."</p>

  <p>Max göbeğine hafifçe vurarak, "Hux çalışmam için egzersiz aletini yarım saatliğine bana ayırdı," dedi.</p>

  <p>"Şiş göbeğin geri dönüşü," diye takıldı Juan.</p>

  <p>"Yirmi sene sonra seni de görürüz dostum."</p>

  <p>Gemi sahile şafak söktükten kısa bir süre sonra vardı. Bu bölgede tropik bitkiler ihtiva eden bataklığın ufuk boyunca uzandığını görmek mümkündü. Hakim dümene geçmişti, çünkü saklı üslerine giden gizli derin su kanallarını içlerinde en iyi o tanıyordu. Bu şimdiye dek el koydukları en büyük gemiydi ve Hakim'in, karaya oturmadan ordugahlarına varabileceklerine, ya da en azından sahile, kargolarını indirmekte sorun yaşamayacakları kadar yanaşabileceklerine olan güveni tamdı.</p>

  <p>Hava puslu ve çok rutubetliydi, güneş yüzünü ufuktan gösterir göstermez sıcaklık aniden yükselmiş gibiydi.</p>

  <p>Büyük şilep bataklığın içlerine daldıkça arkasında bıraktığı iz, motorunun çalkaladığı kumlu suyla çamurumsu kahverengine dönüşmüştü. Hakim'in dümendeki bölmenin üstüne monte edilmiş derinlik ölçmeye yarayan aletin nasıl okunduğuna dair hiçbir fikri yoktu, ama geminin alt kısmıyla dipteki çamur arasında sadece yirmi beş santimlik bir mesafe vardı. Gittikçe sıklaşan ağaçlar geminin kenarlarına değiyor, dallan neredeyse üst tarafına kadar uzanıyordu.</p>

  <p>Kanal Hakim'in ancak manevra yapabileceği genişlikteydi; burasını bu kadar küçük hatırlamıyor, ama kanalı böylesine büyük bir geminin dümen köşkünden de ilk kez görüyordu. Geminin baş tarafı, balıkçı teknesinde olsa büyükçe bir delik açacak sualtındaki bir kütüğe isabet etmiş, ama bu durum büyük şilebe gövdesinde hafif bir kazıntıdan öte bir rahatsızlık vermemişti. Üslerine varmaları için önlerinde tek bir dönemeç kalmıştı, ama bu dönemeç şimdiye kadar geride bıraktıkları arasında en keskin olanıydı. Karşı sahil geminin uzunluğundan daha yakın gibi görünüyordu.</p>

  <p>Aziz, "Başarabilecek misin?" diye sordu.</p>

  <p>Hakim ona bakmadı bile. Bir gece önceki olay yüzünden hala öfkeliydi. "Kampla aramızda bir kilometreden daha az bir mesafe kaldı. Başaramasam bile, gemideki yükü boşaltır ve her şeyi kampa taşırız."</p>

  <p>Hakim'in dümeni kavrayan parmakları iyice gerildi, biraz daha açtığı bacaklarından kuvvet aldı. Şilebin burnu yavaşça dönemece girerken, dümeni gevşetmek için son ana kadar bekledi, ama gemi umduğu kadar çabuk tepki vermedi ve uzaktaki sahile doğru gitmeyi sürdürdü.</p>

  <p>Sonra, burnu inanılmaz bir yavaşlıkta dönmeye başladı, ama biraz geç olmuştu. Sahile bindireceklerdi. Hakim çarpmanın etkisini azaltmak umuduyla gemiyi sert bir biçimde tam yol geriye almak üzere bir hamle yaptı.</p>

  <p>Birkaç güverte aşağıda, Cabrillo Operasyon Merkezi'ndeki alışılagelmiş koltuğunda oturuyordu. Eric Stone <i>Oregon'ın</i> açık ara en iyi manevra subayı olsa da, halen Duane Maryweather kılığında yemekhanede kilitliydi. Cabrillo'nun bu uzaklıktan, onun dümeni idare etmesini sağlaması mümkün değildi. Suyun bu kadar sığ olduğu bir yerde Juan geminin kontrol edilmesi konusunda kendinden başka kimseye güvenmezdi.</p>

  <p>Hakim gemiye tam yol geri manevra yaptırmak istese de Cabrillo onun bu emrini yok saymış ve geminin burnunun sağında ve solunda bulunan, manevra yapmayı kolaylaştıran pervaneyi tam güçle çalıştırmış, ayrıca, gemi yol aldığı sürece motoruna güç veren ve yön sinyali gönderen püskürtme memelerini de açmıştı.</p>

  <p>Ağaçlar kıpırdamıyor olsa bile, köprüdekiler için aniden mucizevi bir rüzgar çıkmış gibiydi. Geminin burnu görülmez bir el tarafından itilmiş gibi keskin bir biçimde yön değiştirmişti. Hakim ve Aziz büyük bir şaşkınlık içinde birbirlerine bakakaldılar; şilebin böylesine hızlı bir biçimde dönmüş olmasına inanamıyorlardı; ikisi de şilebin dönemeçten çıktıktan sonra kendisini sağa çektiğini fark edememişti. Kontrolün elinde olduğunu sanan Hakim, dümeni nafile biçimde çevirip durmuştu.</p>

  <p>İkisi de özellikle dindar adamlar olmasa da, "Bu işin başından beri Allah'ın inayeti bizimle," dedi Aziz.</p>

  <p>Hakim, "Ya da ben ne yaptığımı çok iyi biliyorum," diye karşılık verdi sertçe.</p>

  <p>Korsan kampı sahilin sağ tarafında, şilebin güvertesiyle neredeyse aynı hizada görünüyor, yüksek kesim, bölgeyi gelgitin etkilerinden ve bahar aylarında meydana gelen su baskınlarından koruyordu. Kıyı boyunca inşa edilmiş otuz metrelik ahşap rıhtıma, sert toprağa kazınmış çelik basamaklarla çıkılıyordu; korsanlar basamakları el koydukları ilk gemiden almışlardı. Hakim'in teknesi başka iki küçük balıkçı teknesiyle birlikte dalgakırana bağlanmış halde duruyordu.</p>

  <p>Sahilin ötesinde, korsanların kurtarabildikleri her türlü malzemeden inşa edip rasgele yerleştirdikleri yapılardan oluşan kamp vardı. Bir zamanlar mülteciler için dikilmiş çadırlar ve geleneksel kerpiçten kulübelerin yanı sıra, keresteden yapılmış ve oluklu sacla kaplanmış evler de göze çarpıyordu. Burası üç yüzü çocuk olmak üzere, sekiz yüz kişiden fazla insana ev sahipliği yapıyordu. Çevre, borular ve hava şartları nedeniyle yıpranmış kalaslardan yapılmış dört yüksek nöbetçi kulübesiyle sınırlanmıştı, yerler çöp ve insan dışkısıyla doluydu. Etrafta aylak aylak gezinen bir deri bir kemik kalmış, pire torbası yarı yabani köpekler vardı.</p>

  <p>Nehir kenarına yığılmış büyük bir kalabalık alkışlarla tezahüratta bulunurken, rıhtımda da, çökmesine neden olabilecek kadar çok insan birikmişti. İçlerinde yarı çıplak çocuklar, tozlu elbiselerin sırtlarına bağladıkları bebekleriyle kadınlar ve ellerinde taşıdıkları silahlarıyla erkekler vardı. Çoğu havaya ateş ediyor, ama gürültülü ortama alışmış olan bebekler mışıl mışıl uyumaya devam ediyordu. Rıhtımın ortasındaysa, çevresi en güvenilir adamlarıyla sarılmış halde Muhammed Didi durmaktaydı.</p>

  <p>Saldığı korkutucu nama rağmen Didi, fiziksel anlamda etkileyici, heybetli bir adam değildi. Boyu ancak bir altmış kadardı, kendi tasarladığı ve üstünden her an düşecekmiş gibi görünen üniforması korkuluk çapuluna benziyordu. Yüzünün alt kısmı gri sarmallarla dolu düzensiz sakalla kaplanmıştı, çapaklı ve etrafı pembe halkalı olan gözlerinin beyaz kısımlarında kırmızı damarlar görünüyordu. Didi öylesine sıskaydı ki, belinden sarkan büyük tabanca, kalçalarının, omurga eğriliğinden mustaripmişçesine kalkık görünmesine neden oluyordu.</p>

  <p>Yüzünde ne gülümseme, ne de başka bir ifade vardı. Bu, onun bir başka belirgin özelliğiydi. Ne bir adam öldürürken, ne de sayısız çocuklarından birini kucağına alırken duygularını belli ederdi.</p>

  <p>Boynuna, yakından incelendiğinde altın dolgulu insan dişi olduğu anlaşılan, düzensiz biçimde dizilmiş beyaz boncuklara benzer bir kolye asılıydı.</p>

  <p>Hakim'in büyük şilebi rıhtıma yanaştırması asap bozucu on beş dakika boyunca sürmüş, bir ara şilebin hızla yaklaştığını gören insanlar nehir kenarına kaçışmıştı. Geminin yanaşması daha da uzun zaman alabilirdi aslında, ama Somalilinin acınası hamlelerinden gına getiren Cabrillo gemiyi rıhtıma kendisi yanaştırmıştı. Küpeştede duran korsanların aşağıdaki kalabalığa halat atmasının ardından gemi hızla rıhtıma bağlandı.</p>

  <p>Geminin bacasından bir süre öncesine kadar yoğun biçimde tüten duman artık hafiflemişti. Hakim geminin düdüğünü öttürünce kalabalık tezahüratlarını artırdı. Muhammed Didi'nin nasıl bir gemi ele geçirdiklerini kendi gözleriyle görebilmesi için güverteye çıkmasını sağlayacak merdivenleri getirmesi emrini verdi Aziz'e.</p>

  <p><br/></p>

  <p>Operasyon Merkezi'nde Giuseppe Farina parmağıyla monitörlerden birini işaret ederek, "Adamımız işte bu; ortada duran..." dedi.</p>

  <p>Max Hanley, "Yüzünde tavuk tüyü bitmiş olanı mı diyorsun?" diye sordu.</p>

  <p><i>"Si.</i> Yüzüne bakılacak bir adam değildir, ama soğukkanlı bir katildir." Farina İtalyan asker üniforması ve rugan deri görüntüsünde, parlak siyah postallar giymişti. Koyu renk gözlü, siyah saçlı, esmer tenli ve heykelleri andıran hatlara sahip yakışıklı bir adamdı. Ağzının kenarlarındaki ve alnındaki kırışıklıklar eğlenceyi seven, şakacı ve haylaz bir kişiliğin ürünüydü. Juan ClA'de çalıştığı dönemlerde, Roma'daki bir Rus bağlantıyla iş yaparken, Giuseppe'yle birlikte şehrin birkaç kez altını üstünü getirmişlerdi.</p>

  <p>Juan, "Aldığımız emirler konusunda bir yanlışlık olmasın diye soruyorum; Didi <i>Oregon'a</i> ayak basana dek bekleyeceğiz, değil mi?" dedi. Farina başıyla onaylayınca, "Sonra ne olacak?" diye ekledi.</p>

  <p>"Sonra onu istediğin biçimde yakalayacaksın. Bu bayrağı çekilmiş bir şilep ve bu anlamda egemen bir ülkenin, şeyin malı... Gemi hangi ülkeye kayıtlıydı?"</p>

  <p>"İran."</p>

  <p>"Şaka mı yapıyorsun?"</p>

  <p>Juan yüzünde hafif bir gülümsemeyle, "Hayır," dedi. "Amerika destekli bir istihbarat gemisi olmamız yönündeki şüpheleri başka bir yöne çevirecek daha iyi bir ülke geliyor mu aklına?"</p>

  <p>Giuseppe, "Hayır," derken Juan'ın sözlerini kabullenmiş, ama kaşları da havaya kalkmıştı. "Ama bu, Lahey'de biraz sıkıntı yaratabilir."</p>

  <p>"Rahatla Seppe. Yanımızda <i>Oregon’ı</i> Panama'ya kayıtlı <i>Grandam Phoenix</i> olarak gösteren evraklar da var."</p>

  <p>"Ne garip bir admış."</p>

  <p>"Birkaç yıl önce okuduğum bir kitaptaki geminin adı... Hoşuma gitmişti. Meraklanma, sen Didi'yi Uluslararası Adalet Divanı'nın karşısına çıkardığında hiçbir sorun yaşanmayacak."</p>

  <p><i>"Si.</i> Senin gemine adımını atar atmaz artık Somali topraklarında sayılmayacak. Yani, nasıl diyorsunuz, meşru hedef haline gelmiş olacak."</p>

  <p>"Peki, hakkında bir suçlama bulunan ve başına yarım milyon dolarlık ödül konulmuş bir adam tarafından kaçırılmış şilepte bir İtalyan albayının bulunmasını mahkemede nasıl açıklayacaksınız?"</p>

  <p>"Açıklamayacağız" dedi Farina. "Senin bu olaydaki rolün asla bilinmeyecek. Yanımda, Didi'nin son yirmi dört saatte yaşadıklarını hafızasından tamamen silmeye yarayacak bir ilaç var. Didi korkunç bir baş dönmesiyle uyanacak, ama ilaç yüzünden kalıcı bir zarar göremeyecek. Somali'nin yirmi millik karasuları dışında bir balıkçı teknesine el koymuş olacağız; sen Didi'yi tekneye uluslararası sularda aktaracaksın, sonra da korsanlara karşı koruma görevini icra etmekte olan bir Amerikan savaş gemisi onu alacak ve ödüle konacak. Tereyağından kıl çeker gibi; hiçbir yoruma açık falan da değil..."</p>

  <p>Max, "Çılgınlık," diye homurdandı.</p>

  <p>Mark Murphy, Juan'ın dikkatini çekebilmek için, "Başkan," dedi. Murph geminin savunma operatörüydü. Dümenin yanında bulunan çalışma istasyonundan ahşap kızağa inşa edilmiş bir dizi dehşet verici silahı ortaya çıkarabiliyor, torpiller fırlatabiliyor, karadan karaya ve karadan havaya füzeler gönderebiliyor, güverteye gizlenmiş 30 kalibrelik silahların yanı sıra, radar güdümlü 20 mm'lik Vulcan, 40 mm'lik Orlikon ve geminin baş tarafındaki 120 mm'lik topu da ateşleyebiliyordu.</p>

  <p>Cabrillo, Murphy'nin yan tarafında duran ekranda, Muhammed Didi'nin gemiye binmesi için indirilen merdivenlere doğru yaklaştığını gördü.</p>

  <p>"Gel bakayım ağıma, dedi örümcek, sineğe."</p>
</body>
</html>