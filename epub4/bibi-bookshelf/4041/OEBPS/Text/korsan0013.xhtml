<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>DOKUZ</h1>

  <p style="text-align: right;"><b>CORINTHIA BAB AFRICA OTELİ</b></p>

  <p style="text-align: right;"><b>TRABLUSGARP, LİBYA</b></p>

  <p style="text-align: right;"><b><br/></b></p>

  <p><span class="ilkharf">S</span>ekreteri bürosunun kapısını açıp içeriye girer girmez. Büyükelçi Charles Moon masasından kalktı. Moon bir saygı gösterisi olarak misafirini halı kaplı odanın ortasında karşılamak istiyordu.</p>

  <p>Moon, "Bakan Gami, sıkışık programınız içinde zaman ayırıp beni bizzat görmeye geldiğiniz için size müteşekkirim," derken, sesi oldukça ciddi çıkmıştı.</p>

  <p>"Böyle zamanlarda Başkan Kaddafi, hükümetinin üzüntülerini bizzat ifade etmek taraftarıdır, ama devlet işleri malum; kimseyi beklemiyor. Naçizane varlığımı, bu korkunç olay nedeniyle yaşadığınız kaygıları paylaştığımızın bir işareti olarak kabul edin lütfen." Dışişleri bakanı elini uzattı.</p>

  <p>Amerikan büyükelçisi bakanın elini sıktıktan sonra, oturması için Akdeniz'in pırıl pırıl sularına tepeden bakan cam duvarın altındaki kanepeyi işaret etti. Ufkun yakınlarında bir tanker denizi yararak batıya doğru ilerliyordu. İki adam kanepeye oturdular.</p>

  <p>Moon kısa boylu bir adamdı ve üzerindeki elbise emanet gibi duruyordu. Libya Dışişleri bakanı ise bir seksen boyu ve bakımlı saçlarıyla yakışıklı bir adamdı. Elbisesinin Savile Row terzilerinin elinden çıktığı çok belliydi, ayakkabıları ayna gibi parlıyordu. İngilizcesi, kibar tavırlarına ve çok yönlü kişiliğine renk veren hafif aksanıyla birlikte neredeyse kusursuzdu. Bacak bacak üstüne atmadan önce ütüsü bozulmasın diye pantolonunun kumaşını topladı.</p>

  <p>"Hükümetim çevreye araştırma ve kurtarma ekiplerinin yanı sıra bir de helikopter yollandığına dair sizi güvence vermek istiyor. Bakan Katamora'nın uçağının akıbetini öğrenene dek durmayacağız."</p>

  <p>Charles Moon resmi bir tavırla, "Bunun için size müteşekkiriz Bakan Gami," diye karşılık verdi. Deneyimli bir diplomat olan Moon, sarf edilen sözler kadar ses tonunun ve renginin de önemli olduğunu çok iyi biliyordu. "Hükümetiniz bu krize her türlü beklentimize karşılık verecek biçimde bir tepki verdi. Sadece bu ziyaretiniz bile, korkunç bir trajediye dönüşebilecek bu olaya ne denli ciddi yaklaştığınızı gösteriyor."</p>

  <p>Gami, "Devletlerimiz arasındaki işbirliğine dayalı ilişkilerin henüz emekleme döneminde olduğunun farkındayım," dedi. "Henüz resmi bir elçilik binanız bile yok ve bir otel odasında çalışmak zorunda kalıyorsunuz, ama bu durumun dostça ilişkilerimizi tehlikeye atmasını kesinlikle istemiyorum."</p>

  <p>Moon başını salladı. "İki devlet arasında resmi ilişkilerin yeniden başladığı 2006 mayısından beri hükümetinizin verdiği destekten oldukça memnunuz. Bu olayla ilgili olarak da, ah, herhangi <i>kasti</i> bir şeyin olduğuna inanmıyoruz." Moon kelimeyi üstüne basa basa söyledikten sonra, "Yeni gelişmeler olmadığı sürece olaya trajik bir kaza olarak bakacağız," diye ekledi.</p>

  <p>Bu kez başını sallama sırası Gami'deydi. Mesaj alınmıştı. "Gerçekten de trajik bir kaza."</p>

  <p>Moon cevabı biliyor olsa da, "Hükümetimin yardımcı olabileceği herhangi bir şey var mı?" diye sordu. "Uçak gemisi <i>Abraham Lincoln</i> şu anda İtalya, Napoli'de... Bir iki gün içinde arama çalışmalarına destek verebilir."</p>

  <p>"Nazik önerinizi değerlendirmeyi çok isterdim sayın büyükelçi. Ancak, kendi askeri ve sivil arama birimlerimizin bu iş için fazlasıyla yeterli olduğuna inanıyoruz. Bir başka havacılık kazasının yol açabileceği diplomatik sonuçları düşünmek bile istemem. Ayrıca Libya halkı. Amerikan savaş uçaklarının son kez göklerimizde uçarken neler olduğunu hala unutmadı."</p>

  <p>Bakan 14 Nisan 1986'da FB-lll'ler ve uçak gemisiyle gerçekleştirilen ve Libya'nın hava savunma sistemine ciddi hasarlar vererek bazı kışlaları yerle bir eden hava saldırısından söz ediyordu. Amerika söz konusu saldırıyı, Avrupa'nın birçok yerinde meydana gelen terörist bombalamaları Libya destekli bir grupla ilişkilendirmesi sonucu yapmıştı.. Libya o dönem işin içinde olduğunu inkar etmişti, ama tarih ileride, El-Kaide on yıl sonra ortaya çıkana dek başka hiçbir bombalama olayının olmadığını da yazacaktı.</p>

  <p>Gami hafifçe gülümsedi. "Tabii, casus uydularınızı büyük bir ihtimalle topraklarımızın üzerinde konumlandırdığınızı tahmin edebiliyoruz. Uçağın yerini belirlerseniz, eh, bu bilginin kaynağını paylaşmak konusundaki tasarrufunuzu anlayışla karşılarız." Moon karşı çıkmak üzereydi ki, Libyalı bir el hareketiyle ona engel oldu. "Lütfen sayın büyükelçi, yorum yapmanıza gerek yok."</p>

  <p>Moon on iki saat önce, Fiona Katamora'nın uçağındaki telsiz sustuğundan beri ilk kez gülümsedi. "Ben de böyle bir bilgiyi hiç şüphesiz paylaşacağımızı söyleyecektim."</p>

  <p>"Görüşmemiz gereken bir konu daha var," dedi Gami. "Şu anda, sizin de onayınızla yaklaşmakta olan barış konferansını iptal etmek için hiçbir neden görmüyorum."</p>

  <p>Moon, "Bu sabah başkanla görüştüm," dedi. "Kendisi de aynı duyarlılığı gösteriyor. Tanrı korusun, en kötü olasılığın gerçekleşmesi durumunda. Bakan Katamora'nın bölgeye istikrar sağlamak adına büyük bir fırsat olarak gördüğü böyle bir konferansı iptal etmek, bizzat sayın bakanın anısına çok büyük saygısızlık etmek anlamına gelir. İnanıyorum ki çok konferansın yapılmasını herkesten çok o isterdi."</p>

  <p>"Dediğiniz gibi, en kötü olasılığın gerçekleşmesi gibi bir durum söz konusu olursa, konferansta hükümetinizi kimin temsil edeceğini biliyor musunuz?"</p>

  <p>"Açıkçası, hayır. Başkan bu konuyla ilgili bir tahmin yapmayı bile reddetti."</p>

  <p>Gami, "Kesinlikle anlıyorum," dedi.</p>

  <p>"Başkan ve Bakan Katamora birbirlerine çok yakındılar."</p>

  <p>"Tahmin edebiliyorum. Okuduklarım ve haberlerde gördüğüm kadarıyla sayın bakan olağanüstü bir kadındı. Özür dilerim; olağanüstü bir kadın." Gami ayağa kalkarken yaptığı gaftan ötürü oldukça tedirgin olduğu belliydi. "Sayın büyükelçi, sizi daha fazla meşgul etmeyeceğim. Endişelerimizi size bizzat iletmek istemiştim. Herhangi bir haber alır almaz günün hangi saati olursa olsun sizi bilgilendireceğime söz veriyorum."</p>

  <p>"Bunun için size müteşekkirim."</p>

  <p>"Bir kişisel ekleme; Charles..." Gami büyükelçiye özellikle ilk adıyla hitap etmişti. "Bu olay Allah'ın emriyse, kesinlikle anlamadığımı belirtmek isterim."</p>

  <p>Moon, Gami'nin Allah'ın emrini sorgulamayı bile düşünmesine, ancak çok içten gelen bir duygunun neden olabileceğini biliyordu. "Teşekkür ederim."</p>

  <p>Amerikan büyükelçisi Libya Dışişleri bakanını asansörlere kadar geçirdi. Bir ara, aklına sonradan gelmişçesine, "Merak ediyorum, bir enkaz bulunması durumunda nasıl bir yol izleyeceğiz?" diye sordu.</p>

  <p>"Anlamadım."</p>

  <p>"Uçak düşmüşse, hükümetim enkazı bir grup Amerikalının olay yerinde incelemesini talep edecektir. Ulusal Ulaşım Güvenlik Kurulu uçağın düşmesine ne tür bir olayın yol açtığını kesin olarak tespit etmekte uzmandır."</p>

  <p>"Anlıyorum, evet." Gami çenesini ovuşturdu. "Bizim de burada benzer görevi icra eden uzmanlarımız var; bu açıdan bir sorun yaşanacağını sanmıyorum. Ancak konuyu başkana danışmalıyım."</p>

  <p>"Çok iyi. Teşekkür ederim."</p>

  <p>Moon bürosuna geri döneli bir dakika geçmişti ki, kapısı çalındı. "Girin."</p>

  <p>Amerikan Elçiliği'nin CIA şefi Jim Kublicki'ydi gelen. "Ne düşünüyorsunuz?" diye sordu. Eski bir futbol yıldızı olan Kublicki on beş yıldan beri örgütteydi. Kapı kasasını geçen boyuyla asla gizli bir ajan olamazdı, ama işinin ehli bir yöneticiydi ve elçiliğe atanmış dört ajan tarafından seviliyor, saygı görüyordu.</p>

  <p>Moon, "Bu işe bir şekilde bulaşmışlarsa, Ali Gami'nin bunun dışında kaldığını düşünüyorum," diye karşılık verdi.</p>

  <p>"Duyduğuma göre Gami, Kaddafi'nin gözdesiymiş. Uçağı bilerek düşürmüş olsalardı Gami'nin haberi olurdu."</p>

  <p>"içgüdülerim bana Libyalıların bir şey yapmadığını, olan bitenin bir kaza olduğunu söylüyor."</p>

  <p>"Enkazı bulup uzmanlara inceletene dek hiçbir şeyden emin olamayız."</p>

  <p>"Kesinlikle."</p>

  <p>"UUGK'den çocukları getirtmemiz konusunu görüştünüz mü?"</p>

  <p>"Evet. Gami teklifimizi kabul etti, ama konuyu Kaddafi'yle konuşmak istiyor. Sanırım Gami bu soruya hazırlıklı değildi ve bizim bu konuda onlardan daha iyi olduğumuzu itiraf etmeden teklifimizi kabul etmenin bir yolunu bulmak için zaman istedi. Teklifi reddederek diplomatik bir sıkıntı yaratmayı göze alamazlar."</p>

  <p>Kublicki korkunun doğasında olan aşırı kuşkuculukla, "Böyle bir şey yaparlarsa, bu bize birçok şey anlatacaktır," dedi. "Peki, Gami denilen bu adam nasıl biri?"</p>

  <p>"Onunla daha önce tanışmıştım tabii, ama bu kez diplomatik inceliklerin ardındaki adamı biraz daha yakından gördüm. Bu koşullarda bile sıcakkanlı kalmayı başaran, yakışıklı biri. Olanlar yüzünden gerçekten üzüldüğünü söyleyebilirim. Bu konferans için itibarını ortaya koydu, ama daha başlamadan büyük bir darbe aldığını görüyor. Böyle bir rejimin içinden böyle bir adamın çıkmış olmasına inanmak güç."</p>

  <p>"Saddam Hüseyin'i devirmemizin ardından Kaddafi, tehlike çanlarının kendisi için çalmaya başladığını anladı. Saddam'ı o örümcek deliğinden çıkarmamızın ardından, Libya'nın nükleer programını terk etmesi ve terörist faaliyetler içinde olmadığını ifade etmesi ne kadar zaman almıştı?"</p>

  <p>"Birkaç gün sanırım."</p>

  <p>"İşte, gördünüz mü? Amerika'yı oyalamanın sonuçlarını gördüğü anda, bir leopar da durduğu yeri değiştirebiliyormuş demek."</p>

  <p>Moon'un yüzü asıldı; hiçbir zaman aşırı milliyetçi biri olmamıştı. Irak'ın işgal edilmesi fikrine tamamen karşı çıkmış olsa da, yaklaşmakta olan barış konferansının bu sayede yapılabildiğini de inkar etmiyordu. Omuzlarını silkti. Kim bilebilirdi ki? Olaylar başka olayları tetiklemişti ve geçmişi tekrar tekrar düşünmenin bir anlamı yoktu. "Sen bir haber alabildin mi?" diye sordu Kublicki'ye.</p>

  <p>"Ulusal Keşif Teşkilatı casus uydularından birini Körfez'den alıp Libya'nın batı çöl bölgesine yönlendirmiş. Uzmanlar ilk görüntüleri almaya başladılar. Uçak orada bir yerlerdeyse mutlaka bulacaklardır."</p>

  <p>Moon, "Binlerce kilometrekarelik bir bölgeden söz ediyoruz," diye hatırlattı. "Ve bir bölümü de oldukça dağlık bir bölgeden..."</p>

  <p>Kublicki kararlı görünüyordu. "O uydular binlerce kilometre yukardan bir arabanın plakasını bile okuyabilir."</p>

  <p>Moon adamı özel bir hedefe dair ayrıntıların detaylarını görebilmenin, New England büyüklüğünde bir bölgeyi aramakla hiçbir ilgisinin bulunmadığına ikna etmeye çalışmayacak kadar üzgündü. "Bana söyleyebileceğin başka bir şey var mı?"</p>

  <p>İşinin başına dönmesi gerektiğini anlayan Kublicki ayağa kalktı. "Hayır efendim. Bu noktadan sonra bekleyip görmekten başka yapabileceğimiz bir şey yok."</p>

  <p>"Peki, teşekkürler. Sekreterime bana aspirin getirmesini söyler misin?"</p>

  <p>"Tabii." Ajan ağır adımlarla bürodan ayrıldı.</p>

  <p>Charles Moon başparmaklarını şakaklarına bastırdı. Uçağın kaybolduğunu duyduğundan beri duygularını kontrol altında tutmaya çalışıyor, ama aşın yorgunluk profesyonel anlamda dış görünümüne zarar veriyordu. Fiona Katamora'nın ölmüş olması durumunda Trablusgarp Antlaşmasının en ufak bir şansının bile olmayacağından kuşkusu yoktu. Toplantı esnasında Ali Gami'ye yalan söylemişti; başkanla birlikte konferansta Amerika'yı kimin temsil edeceğini görüşmüşlerdi. Başkan müsteşarın yeterli nüfuzu ve prestiji olmadığından konferansa başkan yardımcısını göndereceğini söylemişti. Sorun, genç ve yakışıklı başkan yardımcısının bir denge unsuru olarak seçilmiş olmasıydı. Yoksa hiçbir diplomatik tecrübeye sahip değildi ve herkesin hemfikir olduğu üzere beyinsiz bir adamdı.</p>

  <p>Başkan yardımcısı Beyaz Saray'da verilen davetlerde yaptığı sulu şakalarla çok defa soğuk rüzgarların esmesine sebep olmuştu. Bir toplantı esnasında da bir aktrisin göğüs dekoltesine bakarken ve dudaklarını yalarken çekilen görüntüleriyle, internette aylarca en çok seyredilenler listesinde kalan bir video klibin de başaktörüydü.</p>

  <p>Charles Moon çok dindar biri olmasa da, dizlerinin üstüne çöküp Fiona'nın hayatını bağışlaması için Tanrı'ya yalvarma isteği duydu. Fiona'nın ölmüş olması durumunda sonu gelmeyecek gibi görünen şiddet döngüsü içinde hayatlarını kaybedecek adları meçhul yüzlerce, binlerce insan için de dua etmek geldi içinden.</p>

  <p>Sekreteri, "Aspirininiz sayın büyükelçi," dedi.</p>

  <p>Moon başını kaldırıp kadına baktı. "Şişeyi burada bırak Karen. İhtiyacım olacak."</p>
</body>
</html>