<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>OTUZ ALTI</h1>

  <p><span class="ilkharf">B</span>üyükelçi Charles Moon akşam için kendisine verilen en önemli görevi savsaklıyordu. Oysa başkan kendisini aramış ve başkan yardımcısının, Bakan Gami'nin evinde verilecek kabulde çok fazla içmemesini sağlayacak tedbirleri almasını söylemişti.</p>

  <p>Başkan yardımcısının alkoliklere özgü, kendine hakim olamama gibi bir sorunu vardı, ama ihtiyatlı davranmamak konusunda aynı şey söylenemezdi; kabul salonuna geleli yarım saat olmuş ve daha şimdiden dört kadeh şampanyayı mideye indirmişti. Evin bir terörist saldırıya maruz kalma ihtimalinin bulunduğunu bilseydi, davranışı anlaşılır kabul edilebilirdi, ancak hükümet yetkilileri planladıkları şeyin yolunda gitmesini istediklerinden bu bilgiyi güvenilmez başkan yardımcısıyla paylaşmamışlardı.</p>

  <p>Moon bir yudum bile içmediği şampanyasının kadehini mermer kaplı masanın üstüne koyup terli avuçlarını smokininin pantolonuna sildi. Yanındaki Başkan Yardımcısı Donner, tatsız bir fıkranın son cümlesini sarf etmek üzereydi. Onu dinleyen on kişilik misafir grubu fıkraya kibarca gülmek için cümlenin sonunu getirmesini bekliyordu. Bu akşam ona eşlik etmekte olan basın sekreteri, başkan yardımcısı yeni bir fıkraya başlamadan önce adamı kibarca yana çekti.</p>

  <p>Moon bu fırsattan yararlanıp şık kabul salonunda çevresine bakındı. Bakan Gami'nin yerleşim bölgesinden soyutlanmış evi gerçekten göz alıcıydı. Taş ve mermerden inşa edilmiş büyük ve güvenli bina Fas şatolarını andırıyordu. Arabaya inip binilen üstü kapalı sundurmaya açılan ana girişten üç kat yükseklikteki çatıya ulaşılabiliyordu. Üst katlar dövme demirden zarif parmaklıklarla çevrilmişti, zemin kata inen merdiven en az altı metre genişliğindeydi. Sahanlığın ortasına yerleşmiş bir orkestra Arap üslubuyla klasik müzik icra ediyordu.</p>

  <p>Ev çok etkileyici olsa da, misafirlerin saygınlığı yanında sönük kalıyordu. Moon şık giyimli kalabalık arasında en az on devlet başkanı saydı. Bir köşede dramatik bir biçimde arkadan ışıklandırılmış palmiye ağacının altında İsrail başbakanı Lübnan devlet başkanıyla konuşurken, odanın başka bir köşesinde Irak başbakanı İran Dışişleri bakanıyla sohbet ediyordu.</p>

  <p>Moon bu insanların böylesi bir kabulde samimi bir biçimde kaynaşmalarını bekliyordu aslında, ne de olsa politikacı ve diplomattılar, ama bu kez aralarında daha derin bir bağ kurulmuş gibiydi. Odaya Trablusgarp Antlaşması'nın başarıya ulaşacağına dair gerçek bir iyimserlik hakim olmuştu.</p>

  <p>Sonra içindeki kasvetli ses bir anlık güvenini gölgede bıraktı. Önce akşamı sağ salim atlatmaları gerekiyordu.</p>

  <p>En kalabalık grup açık arayla, daveti veren kişi olarak mozaik kaplı fıskiyenin yanında duran Ali Gami'nin çevresinde toplanmıştı. İki adam bir an için göz göze geldiler. Gami kadehini hafifçe havaya kaldırırken, Moon'a, kendisi için en önemli konuğun orada olmadığını belirten ciddi bir jest yaptı.</p>

  <p>Fiona Katamora o akşamın en önde gelen konuşma konusuydu. Moon'a, üniforma değil de sivil bir takım elbise giymiş olan Kaddafi'nin, bakanın kaybıyla ilgili bir konuşma yapacağı söylenmişti.</p>

  <p>Üstüne hiç uymayan, ödünç bir smokin giymiş Moon'un o akşamki koruması, büyükelçinin koluna hafifçe vurup başıyla yandaki oturma odasını işaret etti. Tavana yakın bir yerde, dikkati çekmeyecek bir biçimde yerleştirilmiş bir video kamera vardı.</p>

  <p>Adam, "Şu ana kadar beş tane saydım," dedi.</p>

  <p>"Güvenlik amaçlı mı?"</p>

  <p>"Belki... Belki de göstermelik... Bence şu anda hepsi çalışıyor ve akşamki saldırıyı kaydetmek için hazır bekliyor. Oturma odasındaki plazma televizyonun geçici bir süreliğine kurulduğunu da fark ettim. Kablolar İran halısının altından geçirilmek yerine bantla yere tutturulmuş. Bu şekilde, buradaki herkes baş kesme olayına şahitlik edebilecek. Herkesin görüntüleri izlemek için bir araya toplanacak olması da teröristler için bir avantaj... Bence iki taraflı bir performans olacak bu, çünkü televizyonun yanında küçük bir web kamerası da gördüm."</p>

  <p>"Saldırı gerçekten olacak, değil mi?"</p>

  <p>"Planları bu yönde, ama merak etmeyin, ne yaptığımızı biliyoruz."</p>

  <p>Moon, "Hangilerinin gerçek güvenlik görevlisi, hangilerinin terörist olduğunu söyleyebilecek durumda mısın?" diye sordu.</p>

  <p>"Teröristler hala dışarıda. Bu saldırıyı planlayanlar şu anda evin içinde olmaları halinde gerçek kimliklerini fazla saklayamayacaklarını biliyorlar." Koruma kendinden emindi, ama bir yandan da misafirlerle konuşan Libyalı ajanları dikkatle izliyordu.</p>

  <p>Muammer Kaddafi elinde telsiz mikrofon kalabalığa tepeden bakabilmek için birkaç basamak tırmandı. Orkestra sustu.</p>

  <p>Odadaki kalabalık onun Fiona Katamora hakkında yapacağı övgü konuşmasına kulak vermek üzere beklenti içinde devlet başkanına döndü.</p>

  <p>Libya lideri Castro gibi sözü çok uzatmasıyla tanınırdı. Konudan konuya atlayan başkan konuşmaya başlayalı beş dakika olmuştu ki Moon'un dikkati dağıldı.</p>

  <p>Moon o kadar kısa zamanda elinin terini iki kez pantolonuna silmişti, ceketini çıkarması halinde koltuk altındaki lekelerin kemer hizasına kadar uzandığını görecekti.</p>

  <p>Yanındaki korumaysa inanılmaz biçimde rahat görünüyordu.</p>

  <p><br/></p>

  <p>Eric mağaranın karanlığında şarjörünü el yordamıyla değiştirdi. Kemerine bağlı kesenin içinde sadece iki yedek şarjör kalmıştı. Omzu, deli gibi atan kalbiyle aynı anda zonkluyordu ve yarasıyla ilgilenecek zaman bulamamıştı; ılık ve yapışkan kan parmaklarına kadar akıyordu.</p>

  <p>Körlemesine atılan bir başka el bombası <i>Şahin'in</i> küpeştesinin hemen altına çarpıp toprak zemine düştü. Patlama sesi teknenin gövdesi tarafından boğuldu, ama gemiyi iskeleye doğru salladı; gemi şimdi on derece yan yatmıştı. Bu kez kurumuş tahtalar anında alev aldı ve geminin dışına yayılan alevleri durdurmak için yapabilecekleri hiçbir şey yoktu.</p>

  <p>Mark kasvetli bir ses tonuyla, "Yangın biraz güçlendiği an işimiz bitti demektir," dedi.</p>

  <p>Linda Ross, Mark'ın karanlık nedeniyle belli olmayan yüz hatlarını, büyümekte olan alevler sayesinde seçmeye başlamıştı. Onun haklı olduğunu biliyordu; karanlık o ana dek kurtarıcıları olmuştu, ama yangın belli bir ölçüde yaygınlaşıp alevler mağarayı ışıl ışıl hale getirdiğinde avantaj teröristlerin eline geçecekti. Bekleyip saldırıyı bir şekilde püskürtmeyi ummalıydılar, yoksa geri çekilip bu tuzaktan kurtulmanın başka bir yolunu bulmaya mı çalışmalıydılar? Linda'nın kafasındaki soru buydu.</p>

  <p>Seçeneklerinin fazla olmadığını kabullendiği an kararını verdi. "Peki, kısa bir süreliğine püskürtme ateş açacağız. Mark, Eric, ikiniz Alana'yı alıp iskeleye atlayın, girişten uzaklaşıp kendinize savunmaya elverişli bir yer bulmaya çalışın. Ben size yarım dakika kadar zaman kazandıracağım. Tekrar ateş etmeye başladığınızda arkanızda olurum."</p>

  <p>Zaman kaybetmeden <i>Şahin’in</i> küpeştesine sıralandılar. Arkalarındaki yangın tüm mağarayı aydınlatacak kadar büyümemişti henüz, ama üç beş metre ilerisini görebiliyorlardı. Görüş alanlarına giren bir noktada bir teröristin cansız bedeni sere serpe yatıyor, göğsünün altında birikmiş koyu leke toprağı ıslatıyordu.</p>

  <p>Linda, "Ateş!" diye emretti ve hep birlikte, mağaranın girişini nehir yönünden kapatmak için parçalanmış molozlara doğru yaylım ateşi açtılar.</p>

  <p>Eric ve Mark silahları boşalır boşalmaz Alana'yı kollarından tutup ayağa kaldırdılar. Linda teröristleri uzak tutmak için arkada karanlığa gizlenmiş ateş ediyordu hala. Üçü <i>Şahin'in</i> küpeştesinin önündeki boşluktan iskeleye atladı. Alana neredeyse yere kapaklanıyordu; Eric anında davranıp onu yakalamamış olsaydı kabarmış ellerinin üstüne kötü biçimde düşecekti.</p>

  <p>Hep birlikte başlarını eğmiş yürürlerken. Mark kollarını öne uzatmış halde gruba liderlik ediyordu. Mağaranın arka duvarına geldiğini hissettiğinde sağa döndü ve engebeli yüzeyde el yordamıyla ilerlemeye devam etti. Alana taşa dokunamıyor, ama arkasında, bir elini omzuna dayamış Eric tarafından yönlendiriliyordu.</p>

  <p>Körlemesine yirmi beş metre kadar ilerlediler, arkalarında sürekli tekrarlanan silah sesleri, kapalı alandaki akustik nedeniyle hiç de uzakta kalmış gibi gelmiyordu.</p>

  <p>Mark bir ara fenerini yakmayı göze aldı. İskelenin sonuna gelmişlerdi, ilerde, çoğunlukla halat rodalarından oluşan denizcilik malzemeleri yığını vardı, aralarında içi zincir ve tahta sopalarla dolu hasır sepetler de göze çarpıyordu. Ama dikkatini en çok çeken şey, ana mağaranın devamındaki bir yan mağaranın ağzı oldu. Üstündeki kayaya metal bir çubuk iliştirilmişti ve çubuktan, bir zamanlar bir çift duvar halısı olduğu anlaşılan ve kapatıldığı zaman mağara için belli bir mahremiyet sağlayan paçavralar sarkıyordu.</p>

  <p>Mark, "İçerisi güvenli," dedi ve hep birlikte yeni odaya adım attılar.</p>

  <p>Eric paçavra haline gelmiş halıları çekip şarjörünü değiştirirken, Mark halojen ışığın şiddetini azaltmak için parmağını camının üstüne koyarak açtığı fenerini odanın içinde dolaştırdı.</p>

  <p>Alana büyülenmiş halde, "Bu inanılmaz," dedi. Bir an için ellerinden yayılan acıyı ve dışarıdaki silah seslerinin gürültüsünü unutmuştu.</p>

  <p>Mağara zemini taştan sızan soğuğu önlemek amacıyla birkaç kat karmaşık Şark halısıyla kaplanmıştı; duvarların büyük bölümünde de göze çarpan halılar, odaya hoş bir çadır havası veriyordu. Bir köşede iki halat yığını duruyordu, biri düzenli biçimde rodalanmışken, diğeri darmadağındı. Başka bir köşede birkaç sandık ve geniş bir yazı masası vardı, masanın üstündeki hokka ve altın altlığının yanları solmuş, aradan geçen yüzyıllar sonunda hamur haline gelmiş tüylü kalem dikkati çekiyordu. Masanın üstünde sedef kakma karmaşık geometrik desenler vardı, bitişiğindeki bir dizi rafa ve masa çevresine, yere kitaplar istif edilmişti. Gösterişli bir Kuran özenle bir köşeye yerleştirilmişken, yanında parçalanmış ve sayfaları kıvrılmış bir İncil duruyordu.</p>

  <p>Rafların yanında bir cumba vardı ve yerden tavana sandıkla doluydu. Sandıklardan birinin kapağı bel vermişti; Mark feneri oraya doğru tutunca altının kolayca tanınan o göz kamaştırıcı parlaklığıyla karşı karşıya geldi.</p>

  <p>Sandıkların arkasında bir açıklık olup olmadığını görmeye çalıştı, ama hepsi öylesine dip dibe dizilmişti ki, yerlerinden oynatmadan bir şey söylemek imkansızdı. Mark en üstteki sandığı yerinden oynatmak için itti, ama sandık kıpırdamadı bile. O sandık da aşağıdaki gibi altın doluydu ve en az beş yüz kilo ağırlındaydı.</p>

  <p>Mark feneri Alana'ya verdi. Alana eliyle düzgün biçimde tutamayacağından feneri kolunun altına sıkıştırdı.</p>

  <p>Markk, Eric'e doğru dönerek, "Çıkış yok," dedi. Arkadaşı ona biraz önce doldurduğu tüfeğini uzattı. "İşe iyi tarafından bakarsak, zengin öleceğiz. Oradaki sandıklarda yüz milyon altın olmalı."</p>

  <p>Dışarıdaki çatışma dur durak bilmiyordu, ama Linda hareket halinde olmalıydı, çünkü teröristlerin AK'lerinin tiz takırtısı arasında silahının sesi duyulmuyordu. <i>Şahin'in</i> kıç tarafı artık iyice tutuşmuştu, alevler neredeyse mağara tavanına erişmiş, mağaranın içi hızla duman altı olmuştu.</p>

  <p>Eric sürekli olarak karanlığa doğru, "Marco," diye fısıldıyordu, sonunda aldığı, "Polo," karşılığıyla ödüllendirilmiş oldu.</p>

  <p>Linda girişe varmış, teröristler, kaçtığını anlayana kadar mağaraya girmişti. "Hadi, iyi haberler ver bana," dedi.</p>

  <p>Mark, "Zengin olduk," diye karşılık verdi. "Ama ufak bir de sorunumuz var: Kapana kısıldık!"</p>

  <p><br/></p>

  <p>İki gemi birbirine o kadar yakındı ki, ateş ettiklerinde ıskalamaları imkansızdı. <i>Oregon</i> fizik ve ateş gücü üstünlüğünü Libya firkateynini sahile doğru sürüklemek için kullanıyor olsa da ölümcül bir çıkmaza saplanmışlardı. Gemilerin gövdeleri ne zaman yan yana gelse, daha küçük <i>Şahin</i> şilebin altına girip ezilmemek için sancak tarafına kırmak zorunda kalıyordu. Arada bir cesur, belki de intihar eylemcisi diye nitelendirilebilecek bir iki terörist güvertede kendini gösteriyor ve şilebe başka bir roket güdümlü bomba daha fırlatmaya çalışıyor, ama doğru düzgün nişan almaya fırsat bulamadan 30 kalibrelik silahların caydırıcılığıyla geri adım atıyordu. Adamlar sonuçta <i>Oregon’a,</i> geminin hemen üstünden geçip giden iki roket güdümlü bomba göndermeyi başarmış, ama çabalarının karşılığını canlarından olarak almışlardı.</p>

  <p>Firkateynin koridorları hasar kontrolü için sağa sola koşuşturan ekiplerle tımarhaneden farksız, hava, demode gaz temizleyicilerin temizleme çabalarına rağmen, geminin burun tarafında çıkan yangın yüzünden dumanlıydı. Alarm acı acı ötüyor, adamlar tiz çığlıklarla emirler yağdırıyordu.</p>

  <p>Tüm bu gürültü, bir subayın kamarasındaki yatak çerçevesine kelepçelenmiş Fiona Katamora'nın kulaklarına müzik gibi geliyordu. Kendisini kaçıran adamların başının dertte olduğunu anlamak dışında, etrafta neler döndüğüne dair en ufak bir fikri bile yoktu.</p>

  <p>Bildiği tek şey, cihatçıların eğitim kampından alınıp bir helikoptere bindirildiği ve uçuşun ardından bir gemiye çıkarıldığıydı. Bunu başına geçirdikleri torbanın deliklerinden içeri giren tuzlu havadan, motorların patırtısından ve gemi gövdesini döven dalgalardan anlamış, geminin ne tür bir gemi olduğunu algılamasıysa topların ateşe başlamasıyla mümkün olabilmişti.</p>

  <p>Süleyman El-Cema'nın bir Libya savaş gemisini seçmesi hiç de şaşırtıcı değildi. Tüm mürettebat büyük ihtimalle örgüt elemanlarından oluşuyordu.</p>

  <p>Patlamalar firkateyne işkence etmeyi sürdürürken, her patlamayla birlikte bakanın umutları daha çok yeşeriyordu. Her şey sona ermeden onu öldürebilirlerdi tabii, bu konuda kendisini kandırmıyordu elbette, ama Amerikan Deniz Kuvvetleri teröristlere zaferin tadını çıkarma şansı vermeyecekti.</p>

  <p>Gemi o ana dek gördüğü en gürültülü patlamayla sarsıldı. Fiona ardından gelen topçu ateşini artık duymayınca. Amerikan savaş gemisinin, Libyalıların ana silah taretlerinden birini havaya uçurduğunu anladı.</p>

  <p>Kamara kapısı birden açıldı. Yüzlerini feracelerle gizlemiş olan gardiyanların omuzlarında AK-47 tüfekler asılıydı. Yatak çerçevesinden çıkardıkları kelepçeyi bu kez ellerini arkadan bağlamak için kullandıklarında, Fiona'nın geleceğe dair umutları da tamamen kaybolmuş oldu. Adamlar tek bir kelime bile etmeden onu yaka paça odadan çıkardılar.</p>

  <p>Üniformalı askerler Fiona'yla ilgilenmiyordu, onun durumundan şeytanca bir zevk duymaktan çok gemilerini kurtarmaya çalışmakla meşguldüler. Geminin bordasına bir başka bomba isabet edince Fiona dengesini kaybedip duvara çarptı. Savaşın şiddeti dikkatini o kadar dağıtmıştı ki, daha büyükçe bir kamaraya yürürlerken dua etmeyi bile unuttu.</p>

  <p>Ama siyah duvara asılı siyah örtüyü, kamerayı ve elinde büyük bir pala tutmakta olan adamı gördüğü anda dudaklarından dua sözcükleri dökülmeye başladı.. Odada başkaları da vardı; Libyalı denizciler değil, teröristler... İçlerinden biri kameranın arkasında durmuştu, yanındaki başka biri de uydu bağlantılarını kontrol ediyordu. Fiona adamların haki üniformalarını çöldeki üsten hatırlıyordu. Palah adamsa baştan aşağı siyahlar giymişti.</p>

  <p>Yemekhanedeki alarm hoparlörleri devre dışı bırakılmış olsa da, geminin diğer bölümlerinden sesler hala duyuluyordu.</p>

  <p>Cellat, "O gemi seni kurtarmak bir yana, ölüme birkaç dakika daha erken kavuşmana neden olacak," dedi Arapça. Sert bakışları, bakandan meydan okurcasına karşılık bulurken, "Ölmeye hazır mısın?" diye sordu.</p>

  <p>Fiona, "Barış kavramına hakim olduğum andan itibaren, bu dava için ölmeye hazırım," derken sesinin titremesine engel olmaya çalıştı.</p>

  <p>Onu siyah örtünün önünde durmakta olan bir iskemleye bağladılar. Güverteye, ayaklarının altına muşamba serilmişti. Seyircilerin ölecek kişinin kim olduğunu tam olarak anlayabilmesi için, kameranın objektifi bir an Fiona'ya odaklanmış olarak kaldı. Sonra, elindeki palayı görünecek bir biçimde tutan cellat Fiona'nın önüne doğru bir adım attı.</p>

  <p>"Süleyman El-Cema'nın hizmetkarları olan bizler, bugün dünyayı bir başka gavurdan daha temizlemek için buradayız." Adam daha önceden hazırlanmış bir notu okuyordu. "Bu, Haçlıların zeval bulmuş hayat tarzlarını zorla dayatma çabalarına bizim cevabımızdır. Bu şeytani kadının ağzından olabilecek en kötü yalanlar çıkmıştır ve bunun için öldürülecektir."</p>

  <p>Fiona bu boş lafları duymazlıktan gelmek için kendini zorlarken tek bir ses duydu: "Cennetteki Babamız..."</p>

  <p><br/></p>

  <p>Adamlarının vurulduğunu görmek Cabrillo'ya büyük bir acı vermişti, ama geriye dönüş söz konusu değildi. O da geri çekilmek yerine tek başına hareket etmeye karar verdi. Libyalı askerlerin hiçbir şekilde dikkatini çekmemişti. El-Cema'nın adamları gemiyi Fiona Katamora'nın infazı için üs olarak kullanırlarken, ortalarda gezinen aşina olmadıkları bir yüz kimseyi şüphelendirmemişti. Geminin içinde hareket halinde olan az sayıdaki adamın kendini işine verdiği görülüyordu. Bir ara yangın kontrol ekibinin üzerine gelmekte olduğunu gören Juan, eğitimli herhangi bir denizcinin yapacağı şeyi yaptı ve sırtını duvara dayayarak adamlara yol açtı.</p>

  <p>Ekip lideri hızım kesmeden, "Bizimle gel," diye bağırdı Juan'a.</p>

  <p>Juan omzunun üstünden, "Kaptanın emri," diye karşılık verip ters tarafa koşmaya başladı.</p>

  <p>Merdivenlerin başına gelince basamaklardan ikişer üçer inmeye başladı, bu sırada yukarıya çıkmakta olan bir denizciye çarpıp adamı devirdi. Diğer güverteye adım attığında yolunu şaşırmadan mürettebatın yemekhanesine yöneldi. Kapının dışında nöbet tutmakta olan silahlı iki muhafız vardı; biri kamaraya bakıyordu, diğeriyse Cabrillo'yu şöyle bir süzdü ve üniforması yüzünden mürettebattan olduğunu düşünüp ilgisini başka tarafa yöneltti.</p>

  <p>Juan gemide teröristlerin bulunduğuna dair bir kanıta ihtiyaç duymuş olsaydı, kefiyeleri ve ellerindeki AK'lerle karşısındaki bu iki adam işini fazlasıyla görmüş olacaktı.</p>

  <p>Adamların on adım ilerisinde duran Juan yemekhanenin içinden, "Kadınlarımızı ve çocuklarımızı evlerinde öldürdüler, köylerimizi bombaladılar ve Allah'ın kelamına karşı geldiler," sözlerini duydu.</p>

  <p>Duydukları onun için yeterliydi. Uzun zamandan beri, hatta hayatı boyunca savaşmış olmanın getirdiği soğuk öfkeyle hafif makineli tüfeğini hızla önüne doğru çekti. Teröristlerin gözleri büyüdü, ama başkan adamlara bundan başka bir tepki verme fırsatı tanımadı. Elinde takırdayan silahıyla her ikisinin de gövdesini taradı; teröristlerden birinin omzunun üst kısmına isabet eden bir mermi, arkasındaki duvara saçılan kanla korkunç bir grafiti meydana getirdi.</p>

  <p>Juan o kadar hızlı hareket ediyordu ki, yemekhaneye girebilmek için yere yığılan cesetleri kenara itmek zorunda kaldı. İlerde, sağında bir üçayağın üstüne oturtulmuş kameranın görüş alanına giren altı silahlı adam gördü; video aletlerinin yanında iki, önünde de bir elinde kağıt parçası, diğer elinde kıvrımlı bir kılıç tutan bir adam daha vardı.</p>

  <p>Fiona Katamora kılıçlı adamın hemen arkasındaydı; ağzında tıkaç olmasına rağmen gözleri hala parlıyordu.</p>

  <p>Cabrillo saniyenin ilk yarısında bu tabloyu aklına kazımış, diğer yarısında da mekan içinde kendisi için tehdit unsuru olabilecek şeylerin neler olduğunu tespit etmişti. Cellat öldürücü darbeyi indirebilmek için hamlesini yapmak zorundaydı, kamerayla uğraşan adamlarsa silahlarını güvertede bırakmışlardı.</p>

  <p>Juan daha dengeli ateş edebilmek için dizlerinin üstünde kaydı ve silahlı altı teröristi taradı. İçlerinden ikisi daha onun odada olduğunu anlamadan cansız halde yere serildi, üçüncüsü, tüfeğini ona doğrultmaya çalışırken öldü. HK'nın kötülüğüyle nam salmış namlusunun tam otomatiğe geçmesiyle birlikte beşinci terörist beynine, dokularının havaya saçılmasına neden olan iki isabet birden aldı.</p>

  <p>Cabrillo altıncısına nişan alabilmek için parmağını bir an tetikten çekti. Ancak arpacığı çekmeye fırsat bulamadan terörist ateş açtı, mermiler sağından geçip gemi duvarına isabet ederken metalin beyaz boyasını kaldırdı ve her yöne sekti.</p>

  <p>Başkan nişan aldı ve tetiğe asıldı, yaylım ateşine tuttuğu altıncı teröristi de cansız olarak gemi bölmesine savurdu. Şimdi dikkatini kılıçlı adama yöneltmişti. Adam Juan'ın o güne dek gördüğü en hızlı reflekslere sahipti; Juan'ın ilk ateş ettiği andan bu yana aradan dört saniye geçmişti ve normal başka herhangi bir insan olsa, bu sürecin yarısını içgüdülerinin ona söylediği şeyi yaparak geçirirdi.</p>

  <p>Ama aynı şey kılıçlı adam için geçerli değildi.</p>

  <p>Adam Juan'ın onu ilk gördüğü anda harekete geçmişti. Kılıcını geriye savurmuş ve altıncı terörist daha yere düşmeden parmak uçlarında dönerek elindeki keskin aleti Fiona Katamora'nın boynuna indirmişti.</p>

  <p>Damarları adrenalinle kaynayan Juan olanları adeta ağır çekimde izledi. H&amp;K'nın güdük namlusunu adama doğru çevirirken çok geç kaldığını biliyordu, ama silahını yine de ateşledi. Bu esnada odanın karşısındaki video teknisyeni, Cabrillo'nun görmediği bir kılıftan tabancasını çekiyordu.</p>

  <p>Juan başının yan tarafında şiddetli bir acı hissetti ve aynı anda gözleri karardı.</p>
</body>
</html>