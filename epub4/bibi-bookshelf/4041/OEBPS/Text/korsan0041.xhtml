<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>OTUZ YEDİ</h1>

  <p><span class="ilkharf">K</span>addafi konuşmaya başladığından beri Ali Gami saatine belki de onuncu kez bakıyor, gözünü, kulağında telsiz ön kapının yanında beklemekte olan yardımcısından alamıyordu. Ne zaman göz göze gelseler, yardımcısı fark edilmeyecek biçimde başını iki yana sallıyordu.</p>

  <p>Charles Moon'un koruması, Gami ve yardımcısı arasındaki bu iletişimi büyükelçiye işaret etmiş, Moon da Libyalı bakanı, endişelerinin çoğaldığına dair başka işaretler görmek üzere daha dikkatli takip etmeye başlamıştı. Gami ağırlığını sürekli olarak bir ayağından diğerine veriyor, ellerini cebine sokup çıkarıyordu. Misafirlerin çoğu o an yarım saati doldurmuş olan uzun konuşmadan dolayı sıkılmıştı, ancak Gami sıkılmaktan çok tedirgin olmuşa benziyordu.</p>

  <p>Gami yardımcısına baktı yine. Takım elbiseli adam, kulaklığından gelen sesi Kaddafi'nin monoton sesinden etkilenmeden duyabilmek için elini kulağına götürmüş halde hafifçe yana dönmüştü. Kısa bir süre sonra döndü ve yüzünde zafer kazanmış bir ifadeyle Gami'ye bakıp başını hafifçe salladı.</p>

  <p>Moon'un koruması soğukkanlı bir tavırla, "Gösteri zamanı," dedi.</p>

  <p>Gami Libya devlet başkanının dikkatini çekmek için merdivenin başına gelip bir basamak tırmandı. Kaddafi, Fiona Katamora'yı övdüğü ipe sapa gelmez konuşmasını kesince bakan birkaç basamak daha tırmanıp devlet başkanının kulağına bir şeyler fısıldadı.</p>

  <p>Kaddafi'nin yüzü çok belirgin biçimde kireç gibi oldu. O ana dek çok sevecen ve net biçimde anlaşılır olan sesi şimdi titrerken, "Bayanlar baylar," dedi. "Biraz önce çok kötü bir haber aldım."</p>

  <p>Moon konuşmayı korumasına tercüme etti.</p>

  <p>"Anlaşılan o ki, değerli Amerikan Dışişleri bakanı o korkunç uçak kazasından kurtulmayı başarmış." Bu sözler herkesin nefesini kesmiş gibiydi ve odadaki herkes aynı anda birbirine bir şey söylemeye başladı. "Lütfen bayanlar baylar... Olay göründüğü gibi değil. Kazadan sonra bakan, Süleyman El-Cema'nın adamları tarafından kaçırılmış. Şimdi aldığım habere göre bakanı infaz etmek üzereler. Yine Bakan Gami'den aldığım bilgiye göre, adamlar bizimle burada iletişim kuracaklarmış."</p>

  <p>Kaddafi Dışişleri bakanının arkasından yan odaya geçerken, soğukkanlı davranmayı başaran birçok misafir odanın çeşitli köşelerine dağıldı. Koruması Moon'a yerinde kalmasını söylediği için hala giriş salonundaydılar ve omuzlarının üstünden diğer misafirlere bakıyorlardı. Bu sırada televizyon açılmıştı, ekranın solgun parlaklığı misafirlerin yüzlerindeki kanın çekilmiş gibi görünmesine neden oluyor, bazı kadınlar gözyaşı döküyordu.</p>

  <p>Aniden ekranda bir görüntü belirdi. Siyah arka zeminin önüne konmuş iskemlede Bakan Katamora oturuyordu. Saçları yaşadığı büyük sıkıntı sonrasında birbirine dolanmış, iri gözlerinin çevresi kıpkırmızı olmuş, yanakları ağzındaki tıkaç yüzünden çirkin bir ifadeyle gerilse de hala çok güzel görünüyordu.</p>

  <p>Hıçkırıklar odada şimdi daha çok duyulur olmuştu.</p>

  <p>Damalı kefiyeyle yüz hatlarını gizlemiş olan bir adam görüntüye girdi. Elinde, keskin tarafında küçük bir çentik bulunan bir kılıç taşıyordu. Adam, "Süleyman El-Cema'nın hizmetkarları olan bizler, bugün dünyayı bir başka gavurdan daha temizlemek için buradayız. Bu, Haçlıların zeval bulmuş hayat tarzlarını zorla dayatma çabalarına bizim cevabımızdır. Bu şeytani kadının ağzından, olabilecek en kötü yalanlar çıkmıştır ve bunun için öldürülecektir," dedi.</p>

  <p>Moon'un koruması Gami'nin verdiği tepkiyi dikkatle gözlemledi. Televizyondaki görüntülerde bir şey onu şaşırtmışa benziyordu.</p>

  <p>Kaddafi televizyon bölmesinde duran küçük bir kamerayı alıp kol mesafesinde tuttu. "Kardeşim," dedi. "Allah'ın ışığının sıcaklığını yaşayan Müslüman kardeşim, Allah sana selamet versin. Bizler artık bu yolda değiliz. Barış dünyanın normal düzenidir; kan dökmek yalnızca başka kanların dökülmesine yol açar. O kadının hayatını elinden almanın hiçbir işe yaramayacağını göremiyor musun? Böyle yapmakla İslam dünyasının acılarına son veremezsin. Bunu ancak karşılıklı diyalog başarabilir; uyum içinde yaşamanın yolu, düşmanlarımızla karşılıklı oturup bizi bu hale getiren koşulların ne olduğunu tartışmaktır."</p>

  <p>"Kuran gavurlarla uyum içinde yaşayamayacağımızı söyler."</p>

  <p>"Ama Kuran, insan hayatına saygı göstermemiz gerektiğini de söyler. Allah bize bu çelişkiyi vermiş, her insanın seçimini kendisinin yapmasını istemiştir. Nefreti seçme zamanı artık geride kaldı. Hükümetlerimiz halklarımız adına seçim yapmamız için bir araya geliyor. Sizden kılıcı bırakıp o kadının hayatını bağışlamanızı rica ediyorum."</p>

  <p>Yüzünde kefiye olduğu için kimse celladın yüzünü göremiyordu, ama adamın vücut dilini okumak hiç de zor değildi; omuzları düşmüştü ve elindeki ağır palayı hızla havaya kaldırdı.</p>

  <p>Sonra, kabul salonunun arka taraflarından koşuşturan insanların sesleri duyuldu; mermer zemin üzerinde, koşan onlarca adamın ayak sesi yankılanıyordu.</p>

  <p>Plan işlemeye başlamıştı.</p>

  <p>Ali Gami ani bir hareketle kamerayı Kaddafi'nin elinden aldı. "Mansur," diye bağırdı korumasına. "Ne yapıyorsun? Adamlarımız burada. Öldür o kadım! Hemen!"</p>

  <p>Televizyondaki adam elindeki palayı indirip başını kesmek yerine. Bakan Katamora'nın ağzındaki tıkacı çıkardı.</p>

  <p>Gami, "Mansur," diye bağırdı yine. "Hayır!"</p>

  <p>Birisi kamerayı bakanın elinden kaparken, bir başkası da sırtına tabancayı dayadı. Gami arkasına baktığında Charles Moon'un koruması Asyalı adamı gördü.</p>

  <p>Eddie Seng, "Oyun bitti Süleyman," dedi. "Bak."</p>

  <p>Ekranda, Gami'nin en güvendiği adamı olduğunu sandığı kişi başını sarmalayan kefiyeyi sıyırdı. Başının yarısı bandajlanmış Başkan Cabrillo, "Nasıl gitti?" diye sordu.</p>

  <p>"Deyim yerindeyse, tam suçüstü yakaladık."</p>

  <p>Başkan Kaddafi'nin kişisel korumalarından oluşan ekibi girişte durmuş, dışarıdaki güvenlik personelini tek bir kurşun bile atmadan etkisiz hale getirdiklerini rapor ediyordu.</p>

  <p>Yapılacak operasyonla ilgili o öğleden sonra Charles Moon tarafından kendisine bilgi verilmiş olan Kaddafi bakana döndü. "Maskaralık sona erdi. Bu öğleden sonra aldığım isimsiz bir ihbar sonucu, isviçreli askerler, trafik kazası sonucu öldüğü izlenimi yaratıp kaçırdığın torunumum tutulduğu eve baskın yaptılar. Torunum artık güvende ve sen koynumda bir engerek yılanı gibi gezinemeyecek, dizginlerini başıboş bırakmadığım takdirde beni ısırma tehdidinde bulunamayacaksın artık. Senin El-Cema olduğunu gerçekten bilmiyordum. Bencilce bir amaçla güç sahibi olabilmek ve halihazırdaki pozisyonunu elde etmek için bana şantaj yaptığını sanıyordum. Ama artık tüm dünya gerçek yüzünü gördü, hiçbir şüpheye yer bırakmayacak şekilde suçlu olduğun ortada ve cezan hiç zaman kaybedilmeden infaz edilecek. Hükümetimde, senin adını iyi olarak anan kim varsa kovmak için elimden geleni yapacağım."</p>

  <p>Kaddafi odadaki herkese hitap ettiğini anlatmak istercesine kollarını yana açtı. "Senin yöntemlerini reddetmek üzere bu odadaki herkes birlik oldu, diğer Müslüman ülkelerin liderlerini öldürmek amacıyla hazırladığın komplonun başarısızlığa uğramış olması, barış yolunu tıkamak isteyen başkaları için de bir uyarı olacak."</p>

  <p>İriyarı bir Libyalı asker Gami'yi sıkıca tuttu ve afallamış kalabalığın içinden yaka paça dışarıya çıkardı.</p>

  <p>O sırada televizyondan bir kadının sesi duyuldu.</p>

  <p>"Bay başkan, bundan daha iyi ifade edemezdiniz." Fiona Katamora, Juan'ın yanında duruyordu. "Konferansa katılacak herkesi temin etmek isterim ki, yarın sabah saat tam dokuzda, sizlerle birlikte yeni bir çağa öncülük etmek üzere pazarlık masasında olacağım."</p>

  <p><br/></p>

  <p>Firkateynin yemekhanesinde başkanın başını sıyırıp geçen mermi onu sadece bir anlığına devre dışı bırakırken, tam o esnada tabancasından çıkan tek mermi inanılmaz bir iş başarmıştı. Mermi palayı tam havada yakalamış ve celladın hedefi bulmasına engel olmuş, pala iskemlenin metal arkalığına çarparken Fiona güverteye yuvarlanmıştı.</p>

  <p>Yerde yatmakta olan Juan üç el ateş ederek kameraman ve yardımcısını öldürürken, silahını kaybeden cellat elleri başının üstünde Fiona'dan uzaklaşmıştı.</p>

  <p>"Lütfen," diye yalvardı adam. "Silahsızım."</p>

  <p>Juan, "Çöz onu," diye emretti. "Ve ağzındaki tıkacı çıkar."</p>

  <p>Biraz önce bakanın hayatını tehdit eden adam Juan'ın emirlerini yerine getirmeden önce altını ıslattı.</p>

  <p>"Savaşta silahlı bir adamla karşı karşıya gelmek, masumların başını uçurmaktan biraz daha zor değil mi?" diye alay etti Juan adamla. Ağzındaki tıkaç çıkartılınca bakana, "İyi misiniz?" diye sordu.</p>

  <p>"Evet, galiba. Siz kimsiniz?"</p>

  <p>"Henry Lafayette'in ruhuyum diyelim ve orada bırakalım." Juan pantolon cebinden el telsizini çıkardı. "Max, duyuyor musun?"</p>

  <p>Max aksi bir tavırla, "Tam zamanında aradın," deyince, Juan onun çok endişelendiğini anladı.</p>

  <p>"Bakan benimle ve gemiden ayrılmak üzereyiz."</p>

  <p>"Acele edin. <i>Sirt</i> hızlanıyor ve kaçış planının işe yaraması için sadece iki dakikamız var."</p>

  <p>Fiona ayağa kalktı ve kelepçelerin ezdiği bileklerini ovuşturdu. Cellattan temkinli bir uzaklıkta duruyordu, ama Juan'ın hayal edebileceği en şaşırtıcı şeyi yaparak adama, "Seni affediyorum ve bir gün düşmanım değil, dostum olarak bana gelmen için dua edeceğim," dedi. Sonra Juan'a dönerek, "Bu adamı öldürmeyin," diye ekledi.</p>

  <p>Cabrillo kulaklarına inanamıyordu. "Efendim saygısızlık etmek istemem ama siz aklınızı mı kaçırdınız?"</p>

  <p>Fiona arkasına bakmadan hızlı adımlarla odadan ayrıldı. Juan cellada döndü ve tek bir el ateş etti, sonra adamın kamera önünde okuduğu kağıdı düştüğü yerden aldı ve planının son aşamasını gerçekleştirmek üzere televizyon kamerasının yayın yaptığı frekansı bir kenara not etti. Bakana yetiştiğinde, "Bizi takip etmesine izin veremezdim, o yüzden dizine bir el ateş ettim," dedi.</p>

  <p>Juan bakanın elini tuttu; birlikte ana güverteye koştular. Duman oldukça hafiflemişti. Merdivenlerin başında iki denizci duruyordu, adamlar Japon asıllı Amerikalı Dışişleri bakanını tanıyıncaya dek tepki vermediler ve sonra, sanki önceden sözleşmiş gibi aynı anda üstüne atladılar. Juan çok ani bir tepkiyle bir el ateş etti, silahtan çıkan mermi denizcilerden birini havada yakalamış, denizcinin yönünü değiştirmesine yetmişti. İkinci denizciyse, ciğerlerindeki havanın boşalmasına neden olacak kadar sert biçimde Juan'ın göğsüne düştü. Çaresiz biçimde nefes almaya çalışan Juan bir an savunmasız kalınca, denizci bu fırsattan yararlanıp ona birkaç yumruk savurdu.</p>

  <p>Fiona hayatını kurtaran adama yardım etmek istiyordu, son birkaç gündür büyük bir eziyet çekmiş olmasa bunda da başarılı olacaktı, ama dayanabileceğinin de ötesinde bitkin düşmüştü ve elinden bir şey gelmedi. Denizci onu aşağılayıcı bir tavırla yana itti ve hemen ardından Cabrillo'nun çenesine bir tekme indirdi.</p>

  <p>Tam o sırada geminin kapalı alanının dışından, merdivenlerin takırdamasına neden olan bir uğultu geldi.</p>

  <p><i>Oregon’ın</i> güvertesine gizlenmiş rampadan bir füze ateşlenmişti. Füze ardında yol yol iz bırakarak kararmakta olan havaya, gökyüzünü ikiye bölecekmişçesine öfkeyle fırladı. Patlayıcı başlıklı füze daha atılır atılmaz, kısa menzilli uçuşunda alçalmaya başlamıştı bile.</p>

  <p>Ses başkanı kendine getirdi ve vahşi savaşçı kimliğini bulmasını sağladı. Yediği tekme beynini sarsmıştı ve sadece içgüdüleriyle savaşıyordu. Denizci bir yumruk daha savurduğu anda başını eğdi ve dirseğini, adamın kemiğini kıracak kadar güçlü bir biçimde bacağına indirdi.</p>

  <p>Juan dirseğini vurduğu yere bütün gücüyle abanınca adam parçalanan kemiklerin acısıyla haykırdı. Başkan ayağa kalktı ve diziyle denizcinin kasıklarına sert bir darbe indirip onu basamaklardan aşağıya savurdu, sonra Fiona'nın elinden tutup çıkışa doğru koşmaya başladı.</p>

  <p>Sırt'in üst güvertesine girerken kullandığı ambar kapağı kapalıydı; <i>Oregon'ı</i> firkateynle yan yana bulma beklentisiyle kapağı açınca, gemisinin en az on metre ilerde olduğunu gördü. Füzenin bıraktığı iz geminin arkasında havada asılı kalmış, karanlıkta kıvrılan bir yılanı andırıyordu.</p>

  <p>Firkateynin uzak tarafında, savaş başladığından beri o ana dek yaşanan en güçlü patlama oldu. Gemiden sahile ateşlenen bir füze. Körfez Gelgit Enerji Santrali'nin ana bent kapağına isabet ederek kapağı parçalamıştı.</p>

  <p><br/></p>

  <p>Sekiz tüfek yan mağaranın ağzından içeriye ölümcül bir ateş kusmaya başladığında havayı öfkeli bir yabanarısı sürüsüne benzer biçimde taş parçaları ve seken mermiler doldurdu. Dört Amerikalı çeşitli yerlerinden isabet almıştı, ama hiçbirinin yarası Eric Stone'un omzundaki kadar ciddi değildi.</p>

  <p>Her yönden mermi yağdığı için karşılık vermeleri de mümkün değildi, o yüzden teröristler bir duvarın arkasından yavaşça ilerlerken girişin yanında yere çömeldiler.</p>

  <p>Teröristlerden biri aniden vahşi bir çığlık atarak yan mağaraya daldı. Kalça hizasında tuttuğu tüfeğiyle ateş ederken duvarları tarıyor, yatağı parçalıyor, raflardaki kitapları havaya uçuruyordu. Linda adamın nişan almasına fırsat vermeden göğsüne doğru üç el ateş etti ve cansız bedenini ana mağaraya uçurdu.</p>

  <p>Linda'nın teröristi kendilerine hiçbir zarar vermeden öldürmüş olması tam bir şanstı ve Linda aynı şeyin bir kez daha tekrarlanmayacağını biliyordu. Bir dahaki sefere adanalar topluca saldıracak ve her şey sona erecekti.</p>

  <p>Linda cephanesini kontrol etti. Yedek şarjörü kalmamıştı, tüfeğine takılı olan şarjörün de yarısı doluydu. Eric'inse tek bir mermisi bile yoktu ve göğüs göğüse mücadele için silahını sopa gibi tutuyordu. Linda, Mark Murphy'nin de durumunun çok farklı olmadığının farkındaydı.</p>

  <p>Hayatı boyunca ülkesini savunmuş ve şimdi evinden çok uzak karanlık bir mağarada, insanları öldürmeye devam etmek gibi bir hakka sahip olmaktan başka hiçbir şey istemeyen bir avuç fanatikle savaşırken işin sonuna gelmişti.</p>

  <p>Mağaranın dışından ateş eden teröristler biraz hız kesmiş gibiydi. Adamlar öldürücü darbeyi vurmak için son bir saldırıya hazırlanıyor olmalıydılar.</p>

  <p>Dumanla dolmuş geçide atılan bir el bombası sandıkla dolu girintiye isabet etti. Tahta sandıklar patlamayı kısmen emerken, mağara duvarlarına şarapnel parçaları yağıyor, etrafa tahta kıymıklar ve göz alıcı paralar saçılıyordu. Ekipten bu kez de kimse zarar görmemiş, ama yaşanan sarsıntı hepsini sersemletmişti. Alev almış birkaç tahta parçası yatağa düşerek üzerindeki bezlerin tutuşmasına neden oldu. Birkaç saniye geçmişti ki, hava dumanla doldu.</p>

  <p>Eric, Linda'ya bir şeyler söyledi, ama Linda çınlayan kulakları yüzünden onu duyamadı. Adamlar her an karşılarına çıkacaklardı; bundan hiç kuşkusu yoktu. El bombasının patlamasının ardından teröristler, ekibi kıstırdıklarını muhakkak anlamış olmalıydılar. Linda'nın her yeri ağrıyor, kendini pis ve duygusal olarak hassas hissediyordu; parmağını REC7'nin tetiğine götürdü.</p>

  <p>Aradan uzun birkaç saniye geçti, ama hiçbir şey olmadı. Hayatta kalan yedi teröristten sadece bir ikisi ateş ediyordu mağaraya. Linda, bizim dışarıya çıkmamızı bekliyorlar, diye düşündü. Duman yüzünden mağaradan mecburen çıkıp tam kucaklarına düşmemizi, ya da burada, yangında ölmemizi umut ediyorlar, diye geçirdi içinden...</p>

  <p>Yüzükoyun yatmış halde kendini en kötüye hazırlayan Linda kirli havayı içine çekti, her nefes alışında ciğerleri dağlanıyordu. Esad'ın adamları istediklerini alacaklar, diye düşündü acı acı. Burada daha fazla kalamazlardı. Yüzünde sorgu dolu bir ifadeyle Eric ve Mark'a baktı. İkisi de Linda'nın aklından geçenleri okumuş gibiydiler ve anlaşmış gibi başlarını salladılar. Linda dizlerinin üstünde doğruldu; ayağa kalkarken arkadaşları da yanındaydı.</p>

  <p>Kendilerini beklemekte olan silahlara doğru koşarlarken. Mark, "Hadi gidelim Sundance," diye bağırdı.</p>

  <p>Mağaranın girişini örten ve hala yanmakta olan perdenin yanından hızla geçip en az iki üç metre ilerlediler; ama karşıdan ateş eden olmamıştı hala. Linda yanan geminin titreşen ışığında, uzakta bir hedef aradı, ama hiç kimseyi göremedi. Birkaç metre ilerde, yerde, kürekkemikleri arasında bir delik açılmış halde sere serpe yatan bir terörist vardı. Sonra, bir şekilde etkisiz hale getirmeyi başardıkları, mağara zeminini tamamen kaplamış diğer teröristleri gördü. Başını öne eğmiş halde yaptığı delice koşusu, ayaklarının altında sekiz ceset saydığı anda hız kaybetti.</p>

  <p>Linda sırtında bir karıncalanma hissetti.</p>

  <p>Yerde yatan adamlardan biri hafifçe kıpırdandı, tırnaklarını kumlu zemine geçirirken nefes alabilmek için büyük çaba sarf ediyordu. Diğer terörist gibi o da sırtından vurulmuştu. Mark AK'yi uzağa tekmeleyip adamı sırtüstü çevirdi. Parçalanmış ciğerinden gelen köpüklü kan dudaklarından kabarcıklar halinde çıkıyordu. Linda, Tarık Esad'ı daha önce hiç görmemişti ve adamı ayırt edici özelliği olan birleşik kaşlarından tanıyamadı.</p>

  <p>Esad, "Nasıl?" diyebildi.</p>

  <p>Mark, "Senin tahminin de bizimki kadar iyiymiş ahbap," dedi ona.</p>

  <p>Yanan <i>Şahin’den</i> gelen çatırtı ve çınlayan kulaklarının sesleri arasından birisinin bariton sesiyle, "Montezuma'nın salonlarından / Trablusgarp'ın sahillerine / Havada, karada ve denizde / Ülkemiz için savaşacağız," diye okuduğu marşı duydular.</p>

  <p>Linda, "Linç?" diye haykırdı.</p>

  <p>"Nasılsınız şekerler?" Linç tüfeğini kalçasına dikmiş, boynundan gece görüş gözlükleri sarkar halde saklandığı yerden çıktı. "Olabildiğince çabuk gelmeye çalıştım, ama kahrolası çölde koşmak için yaratılmamışım ben."</p>

  <p>Linda kollarını irikıyım adamın boynuna dolarken hıçkırıklara boğuldu; düşmanlarıyla bir intihar saldırısında yüz yüze gelme kararlılığı, hayatta kalmış olmanın engin rahatlatıcılığında erimiş gitmişti. Mark ve Eric, Linc'in sırtını sıvazlarken, hem gülüyor, hem de duman yüzünden öksürüyorlardı.</p>

  <p>Linç, "Anlaşılan kendinizi düşmana çok güzel tanıtmışsınız," derken, onlara duyduğu saygıyı kendince en iyi biçimde anlatmış oldu.</p>

  <p>Alana mağaradan sendeleyerek çıkarken vücudunun üst kısmı çıplaktı, bir zamanlar beyaz olan sutyeni is yüzünden kararmıştı. Elinde olabildiğince dikkatle tutmaya çalıştığı, sayfaları için için yanmakta olan birkaç kitap vardı. Kitaplardan biri alev alınca Mark kitabı elinden alıp yere attı ve sönmesi için üzerine kum serpti.</p>

  <p>Alana öksürürken, "Daha fazlasını kurtarmak isterdim," dedi. "Ama duman yüzünden başaramadım, ancak bunları alabildim."</p>

  <p>Linç, "Nedir bu?" diye sordu.</p>

  <p>Elle kaba bir biçimde şekil verilmiş bir zincirin ucundan, içine küçük bir kristal yerleştirilmiş ilkel bir çerçeve sarkıyordu. Mücevher parçasının öyle çekici bir görüntüsü yoktu; aslına bakılırsa, bir çocuğun Anneler Günü için esnek tel ve hamurla yapmaya çalıştığı bir hediyeye benziyordu. Ama bir yönüyle, eskiliğinin ötesinde ilgi uyandıran bir tarafı da vardı; mağarada onlarla birlikte olmuş bir varlığı andıran havası...</p>

  <p>Taş, bir mermiyle parçalanmıştı, o yüzden şeker tanelerinden daha büyük olmayan parçacıklar halinde çerçevenin içinde yatıyor, tam oradan koyu kırmızı bir damla sızıyordu.</p>

  <p>Mark, "Ulu Tanrım," diyerek dizüstü çöktü ve damlanın üstüne düştüğü ıslak kum tanesini özenle yerden aldı. Gömlek cebinden bir gofret çıkarıp ambalajını açtı, gofreti bir kenara fırlatıp ıslak kum parçacığını ambalaj kağıdına sardı ve katladı. Avucunda teröristlerle girdiği mücadele esnasında meydana gelen derin bir kesikten gelen kanla karışmış kırmızı bir iz vardı.</p>

  <p>Alana, "Örtüler yanıp kül olunca" dedi. "Yatağın üstünde bir mumya olduğunu fark ettim; dindar her Müslüman gibi onun da yüzü Mekke'ye dönüktü. Bu da mumyanın boynundaydı. El-Cema öldüğünde onu bu şekilde yatağa Henry Lafayette yerleştirmiş ve adamı hazinesiyle baş başa bırakmış olmalı. Bu Kudüs Mücevheri, değil mi? Bu da, o kristal içinde iki bin yıldır vakumlanmış halde korunmuş olan O'nun kanı..."</p>

  <p>Linç, "O'nun kam mı?" diye sordu. "O dediğin kim?"</p>

  <p>"Mark'ın elindeki o gofret ambalajının içindeki, İsa'nın kanı olabilir."</p>

  <p><br/></p>

  <p>Gelgit istasyonunun devasa çelik kapısı, çöl tabanına kurulmuş üretim tesisinin üstünde, otuz metreden daha uzun cepbesiyle uzayıp gidiyordu. Tesis tam kapasiteyle çalışırken kapı, suyun, geniş çaplı borulardan, deniz seviyesinden otuz metre daha aşağıda olan uzun türbin odasına akabilmesi için dokuz metre kadar alçaltılabiliyor, güneş ufukta hızla batarken kapı kapatılıyor ve türbinler rölantiye alınıyor, personel güneşin suyu buharlaştırması sayesinde ortaya çıkan tuzu topluyordu.</p>

  <p><i>Oregon’dan</i> fırlatılan füze, kapıyı çalıştıran mekanizmayı tam ortasından vurmuş, hidrolik sistemleri havaya uçurarak mekanik fren görevi gören dişli çarkları parçalamıştı. Okyanus suyunun baskısı bile ağır kapının yerinde durmasını sağlayamamış ve kapı kendiliğinden, yapay setin içine gömülmeye başlamıştı.</p>

  <p>Sular kapının üstünden önce, yapının yukarı bölümüne bindiren dalgaların fırlattığı değişken tabakalar halinde dökülürken, sonra sağlam bir perde halinde yüzeyin altına akmaya başladı. Kapının Akdeniz sularını tutan dev güçlerle teması azaldıkça, aşağıya doğru düşüşü hızlanmıştı. Perde önce taşkınlığa, sonra da Mississippi Nehri'nde yaşanan en kötü su seti çökmesinden daha beter, daha güçlü bir sağanağa dönüştü; açıklıktan milyonlarca ton deniz suyu akıyordu... Suyu elektrik santraline taşıyan borular hassas türbinlerin zarar görmemesi için kapanınca, su baskını daha şiddetlendi ve su dizginlenemez bir halde setten aşağıya çöle boşaldı.</p>

  <p>Tesis faaliyette olmasa bile, çevresinde üç buçuk kilometrelik bir ayırım bölgesi vardı. Bu, Max Hanley'in memnuniyetle göz ardı ettiği bir durumdu. Füze kapıya isabet ettiğinde o <i>Sirt Körfezi'ni</i> doğru pozisyona sokmaya çalışıyordu. Ana ekranda okyanusun, firkateynin uzak tarafındaki açıklıktan gözden kaybolmaya başlamasını izledi, ama onun için daha da önemli olanı, sevgili gemisinin akıntının çekiş yönündeyken komutlarına karşılık verdiğini hissedebilmesiydi.</p>

  <p>Çekimin neden olduğu girdaba kapıldıkları an, <i>Sirt</i> yönünü değiştirip <i>Oregon’dan</i> uzaklaşmaya başlamış, tam da Max'in hedeflediği biçimde açıklığa doğru çekilmeye başlamıştı. Max yön tayin edici motorları devreye sokup <i>Sirt</i> ile arasındaki mesafeyi azaltırken, Juan'ın geminin neresinden çıkacağını görmek için bir gözünü kameradan ayırmıyordu.</p>

  <p>"Hadi ahbap. Bütün gün seni bekleyemeyiz."</p>

  <p>Başkan Bakan Katamora'nın eline sıkıca yapışmış halde firkateynin ambar kapağından dışarıya fırladı. Max açısını dikleştirip <i>Sirt'e</i> biraz daha yaklaştı; iki gemi gövde boyalarını sıyıracak kadar sürttüler birbirlerine. Juan tam zamanında <i>Sirt'in</i> küpeştesinde olmayı başarmıştı. Fiona'yı güverteden kaldırıp <i>Oregon'a,</i> bakanı beklemekte olan, hala sersemliğini üzerinden atamamış Mike Trono'nun kollarına bıraktı.</p>

  <p>Juan güverteye adımını atar atmaz Max büyük şilebi yaralı firkateynden uzaklaştırdı ve valfları olabildiğince açtı. Savaş gemisi çaresizce büyük girdaptan uzaklaşmaya çalışıyor, bacasından dumanlar çıkarken pervanesi çılgın gibi dönüyor, ama aradan geçen her dakika girdabın içine daha çok çekiliyordu.</p>

  <p><i>Oregon'ın</i> devrim niteliğindeki motorlarıysa Sirt'inkilerden on kat daha güçlüydü; türbinleri suyla dolup uğuldamaya başladığında yana doğru sürüklenişi durdu ve girdabın çekim gücünden uzaklaşmaya başladı. Hatta Max'in, bebeğini gereğinden fazla zorlamak istemediğinden, motorların üstündeki baskıyı biraz azaltmak gibi bir lüksü vardı.</p>

  <p><i>Sirt'in</i> gövdesi açık bent kapağına yanlamasına şiddetli biçimde çarptı. Su omurgasının altından hızla akmaya devam ediyordu, ama taşan suyun yarısı bir kez daha aniden tutuldu. Denizin gövdesine yaptığı baskı yüzünden çeliği inlemeye başlayan gemi tehlikeli biçimde salınırken, mürettebatın, kusursuz planlarının önüne geçen <i>Oregon’ın</i> sakince uzaklaşması karşısında yapacağı hiçbir şey yoktu.</p>

  <p><i>Oregon'ın</i> güvertesinde, roket güdümlü bombayla püskürtülmüş Şirket elemanları, başkan ve misafirinin çevresinde kümelenmişlerdi. O kaçınılmaz felaketin üstünden çok zaman geçmemiş, sağlık ekibi bile henüz gelmemişti. Ancak anlaşılan Doktor Huxley ve ekibine fazla iş düşmeyecekti, adamların yaraları önemsiz gibi görünüyordu.</p>

  <p>Juan kendini usulen tanıştırmak için elini Fiona'ya uzattı. "Sizinle tanışmak benim için bir şereftir. Adım Cabrillo, Juan Cabrillo. <i>Oregon'a</i> hoş geldiniz."</p>

  <p>Fiona ellerini pantolonunun yanına silip Juan'a sıkıca sarılırken, ona tekrar tekrar teşekkür etti. Adrenalinin insanın algısını yükseltmesiyle ilgili bir gerçek varsa, o da, bundan <i>her</i> insanın etkileniyor olmasıydı; Fiona, Juan'ın bu temastan ne kadar hoşlandığını fark etmeden, Juan onun narin kollarından nazikçe kurtuldu.</p>

  <p>"Birçok yönden çok başarılı bir kadın olduğunuzu biliyorum, ama rol yapmak da bunlardan biri midir diye merak ettim?"</p>

  <p>Fiona ona şüpheyle baktı. "Rol yapmak mı? Yaşadığımız onca şeyden sonra bana rol yapmaktan söz ediyorsun; bana <i>aklımı kaçırdığımı</i> da söyledin."</p>

  <p>Juan elini Fiona'nın beline dayayıp onu geminin içine doğru yönlendirdi. "Meraklanmayın, siz üzerinize düşeni yaptınız, biz de Ali Gami karşısında sergilemek istediğim oyunun provasını yapmıştık."</p>

  <p>"Bundan haberin var mıydı?"</p>

  <p>"Gami'nin Kaddafi'yi nasıl avucuna aldığını bile biliyorum. Kaddafi'nin torunu İsviçre'de tatildeyken bir trafik kazasında ölmüş süsü verilerek kaçırıldı. Kaddafi torununu bir daha canlı görmek istiyorsa, Gami'yi Dışişleri bakam yapmak zorundaydı. Tabii, hükümetinde dünyanın en tehlikeli teröristlerinden birine önemli bir görev verdiğini ve onu, istediklerini yapabilmesi için ihtiyaç duyduğu her şeye erişebileceği bir pozisyona getirdiğini bilmiyordu."</p>

  <p>"Peki ya sen?" diye sordu Fiona. "Tüm bu karmaşa içinde yolunu nasıl bulabildin?"</p>

  <p>Juan, Fiona'nın kolunu hafifçe sıkarak, "Şanslıydım galiba," dedi.</p>
</body>
</html>