<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON DOKUZ</h1>

  <p><span class="ilkharf">H</span>arikulade ince yüzü kararlılık ve keyif karışımı bir ifadeyi yansıtıyordu. Ağzı minik bir "o" şeklini almış, gözlerini klorun yakıcılığına rağmen açılmış, su damlacıkları inanılmaz uzun kirpiklerine elmas taneleri gibi yapışmıştı. Bedeni, tepinen bacaklarının ritmine uyarak kıvrılıyor, kollarının çevresindeki şişirilebilen kolluklar attığı her kulaçla çenesine çarpıyordu.</p>

  <p>Alana apartmanının havuzuna yarı beline kadar girmiş halde durmuş Josh kendisine doğru yüzmeye çalışırken, oğlunun attığı her kulaçla yavaşça bir adım geriye çekiliyor, kalbi her an patlayacakmış gibi oluyordu. Josh oyunu biliyordu; ya Alana'ya ulaşamadan yorulup kalacak ve morali bozulacak, ya da Alana'ya kadar yüzecek ve kendisini bekleyen kollarına sığınıp yüzü gururla ışıl ışıl parlayacaktı.</p>

  <p>Alana'nın poposu havuzun beton yüzüne yaslandı. Josh yarım metre kadar uzağındaydı ve dudaklarına, zafer kazanmak üzere olmanın verdiği mutlulukla bir gülümseme yayılmıştı. Başaracağını biliyordu. Ve sonra birden yüzme kollukları ortadan kayboldu ve yüzü suya düştü. Alana duvardan uzaklaşmak istedi, ama cildi ve mayosu betona, fayansa yapışmıştı sanki.</p>

  <p>Josh bir an su püskürterek su yüzeyine çıktı. Boğuluyordu, yuttuğu su yüzünden öksürürken bedeni sarsılmış, gözleri panik içinde büyümüştü, dudaklarından su ve tükürük kabarcıkları çıkıyordu. Bir an için, "Anne!" diye bağırmayı başardı ve sonra başı yine suyun altına girdi.</p>

  <p>Alana yerinden çıkacakmış gibi hissettiği kollarını bütün gücüyle ileriye uzatıyor, ama oğluna ulaşamıyordu. Yerinden kıpırdayamıyordu. Havuzun çevresinde bir kısmı tembel tembel şezlonglara uzanmış, bir kısmı ayaklarını havuza sarkıtmış halde oturan çok sayıda insan vardı. Alana onlara seslenmeye çalıştı, ama dudaklarından ses çıkmadı. Herkes onun yaşamakta olduğu bu hayati duruma kayıtsız kalmış gibiydi.</p>

  <p>Josh'ın nafile çabaları ümitsiz bir çırpınışa dönüşüyordu, uzunca saçları başının çevresinde dağılmıştı, kendi oluşturduğu anaforun içinde sallanıyor, bir deniz yaratığı gibi görünüyordu. Elleri bir şeye tutunmak istercesine minik yumruklar halinde sıkılmıştı, ama Alana'nın yapabileceği hiçbir şey yoktu. Havuzun arıtma sistemi Josh'ı ondan gittikçe uzağa atıyordu. Kolları oğluna uzanma çabasıyla geriliyor, başı uğursuz bir ağrıyla, kötü bir anne olmanın cezası olarak, zonkluyordu.</p>

  <p>Bebeği ölüyordu.</p>

  <p>Alana ölüyordu.</p>

  <p>Ve Alana böylesi bir kaderi kabullenebilirdi, ama gerçek bundan çok daha zalimdi.</p>

  <p>Alana kabustan uyandı.</p>

  <p>Başında hissettiği ağrı, nöbetçilerden birinin vurması sonrası yaşadığı anlık bilinç kaybından kaynaklanıyordu; kollarındaki ağrıysa, kısa bir süre önce diğer mahkûmların tabaklarına döke saça yulaf lapası koyarken, yemekhanede nöbetçi tarafından yerde sürüklenmesinden... Sırt ağrısının nedeni ise yerin çakıltaşıyla kaplı olması ve sürüklenirken adamların kendisine çok sert biçimde davranmasıydı.</p>

  <p>Başka bir muhafız kendisine vuran adama bağırınca adam birden durdu ve Alana'yı yere bıraktı. İki adamın aralarında geçen yaylım ateşine benzer Arapça konuşmalara hiç dikkatini vermedi. Hareketsiz biçimde öylecene yerde yatıyor, kendisini unutmalarını umut ediyordu.</p>

  <p>Oğlunun boğulurkenki görüntüsü, hayal gücünün ona oynadığı oyun hiç de iyi olmayan fiziksel durumunu daha da kötüleştiriyor, göğsünde bir ağrı olarak kendini belli ediyordu. Josh şimdi on bir yaşındaydı, kabusunda gördüğü gibi beş değil... Ve Josh harika bir yüzücüydü.</p>

  <p>İki muhafız arasındaki ağız dalaşı iyice hararetli bir hal almıştı ki, kavgaya üçüncü bir adam karıştı. Alana o adamın çalışma kampının kıdemlilerinden biri olduğunu biliyordu; adamın ağzından çıkan tek bir söz tartışmayı sona erdirmeye yetti. Alana'ya vuran adam, ayağa kalkması için ayağıyla bu kez kaburgalarını dürttü ve mahkûmların büfesi görevi gören masadaki yerini almasını işaret etti. Yemek servisi yapanların hepsi kadındı, yemek verdikleri diğer mahkûmların çoğu da erkek... Parçalanmış giysileri ince bedenlerinden düşecek gibi duran, yanakları karanlık oyuklara dönüşmüş, sıcağın altında perişan olmuş erkekler...</p>

  <p>Alana bir haftadan daha kısa bir süredir buradaydı ve bu zavallıların aylardır bu yerde yaşadıklarını öğrenmişti. Adamların Nazi toplama kamplarından kurtulmuş mahkûmlardan farkları yoktu.</p>

  <p>Masanın arkasındaki yerini alınca yanındaki kadın Arapça bir şeyler mırıldandı ona.</p>

  <p>"Özür dilerim, anlamıyorum."</p>

  <p>Boynundan sarkan et tabakasına bakılırsa bir zamanlar tıknaz ve kilolu olan kadın, önce Alana'nın gözlerine, daha sonra da masaya işaret etti. Muhafızlara bakma demeye çalışıyordu. Ya da Alana böyle anlamıştı. Belki de gözünü işinden ayırma demek istemişti. Ne olursa olsun, bir sonraki mahkum ayaklarını sürüyerek önüne geldiğinde. Alana bakışlarını adamın titreyen elleriyle tutmaya çalıştığı tabağını görecek kadar kaldırdı.</p>

  <p>Tabaklarını alan, bardaklarını insanın dilini haşlayacak kadar sıcak suyla dolduran mahkûmlar yemeği yerde yiyorlardı. Çok az sayıda mahkum sırtlarını eski binalardan birine dayayacak kadar şanslıydı. Çatıları fena halde paslanmış demirle örtülmüş binalar iki üç katlıydı, yanları güneş ve sıcaklık yüzünden bükülmüş, çatlamış tahtalarla kaplanmıştı. Binaların diğer tarafındaki raylarda, demiryolunun ana hattından ayrılan yan hatların üzerinde birkaç vagon ve biri kamyonetten daha büyük olmayan iki lokomotif vardı. Lokomotifler üzerleri tozla kaplanmış olsa da, binalar ve vagonlardan farklı olarak daha yeniydi. Demiryolunun ana hattının biraz dersinde, yarım kilometre ilerdeki dağın dönemecinde gözden kaybolan, eski taşıyıcı kemerleriyle, ihmalsizlikten ötürü metal olukları bel vermiş paslanmış çelikten devasa bir yapı vardı.</p>

  <p>Alana'nın bunun eski bir maden olduğunu ve mahkûmların madenin yeniden açılması için çalıştırıldıklarını anlaması oldukça uzun sürmüştü. Tutuklulardan en güçlü olanları her sabah kuzeye giden demiryolunda çalışırken, diğerleri vadi tabanındaki devasa açık çukurun içinde ter döküyordu. Adamların elinde, birkaç buldozer ve rayların döşenmesi işine yardım etmek üzere demiryoluna monte edilmiş bir vinç dışında hemen hemen hiç iş makinesi yoktu. Her şey gerektiğinde zor kullanan muhafızların dikkatli gözleri altında elle yapılıyordu.</p>

  <p>Yemeklerini yiyen mahkûmların arasında birden hafif bir uğultu yükseldi; adamlar gözlerini doğuya vadinin kenarına doğru çevirdiler. Bir araç kampa yaklaşıyor, dar yolu aşmaya çalışırken lastiklerinden toz bulutu yükseliyordu.</p>

  <p>Araç iki Amerikalının yakalandığında bindirildikleri araçla aynıydı; üstüne makineli tüfek monte edilmiş, büyük, yumrulu lastikleri olan bir çöl devriye kamyoneti... Kamyonet yaklaştıkça Alana kaputa bir şey bağlanmış olduğunu fark etti. Bir süre sonra bunun bir erkek cesedi olduğunu anladı. Adamın üstünde giysi yoktu, bir zamanlar koyu olan cildi yanmış ve kıpkırmızı olmuş, iri tabaklar halinde soyulmaya başlamıştı. Alana cesede bir hayvanın dadandığını söyleyebilirdi, çünkü kolları ve göğsü kanlı oyuklarla doluydu, yüzüyse hamurumsu bir kitle haline dönüşmüştü.</p>

  <p>Devriye kaçan bir mahkûmun izini sürmek için gönderilmişti.</p>

  <p>Kamyonet servis masalarının hemen önünde durdu ve yolcu kapısı açıldı. Dışarı çıkan adam muhafızların lideriyle kısa bir şeyler konuştu. Muhafız lideri hemen ardından dönerek toplanmış mahkûmlara hitap etmeye başladı. Adamın, kamptan kaçmaya çalışanların sonu böyle olur, tarzı bir nutuk çektiğini anlaması için Alana'nın konuşulan dili bilmesine gerek yoktu. Muhafızların lideri daha sonra bıçağını çekip cesedi kaputa bağlayan ipleri kesti ve uzun adımlarla oradan uzaklaştı. Ceset tok bir sesle yere düştü, yemek tencerelerinin üzerinden ayrılmayan sinekler birden daha iştah açıcı bir yiyecek bulmanın heyecanıyla cesede üşüştüler.</p>

  <p>Alana'nın midesinde kusacağı kadar yemek yoktu. İki büklüm oldu, ellerini dizlerinin üstüne dayayıp midesi düğümlenmiş bir yumru haline gelinceye dek sürekli biçimde istem dışı öğürmeye başladı. Doğrulduğunda tanımadığı bir mahkûmun kendisini dikkatli gözlerle süzdüğünü gördü.</p>

  <p>Yemek servisi yarım saat sonra bitti. Alana ve diğer kadın bir avuç dolusu kumla ovdukları teneke tencereleri temizlemeye başladılar. Madende ve demiryolunda çalışan mahkûmlar tabaklarında bir şey bırakmamışlardı; muhafızların kontrolü elinde tutabilmeleri için başvurdukları başlıca yöntem, tüm tutukluları sürekli olarak açlığın eşiğinde bırakmaktı.</p>

  <p>Alana yere diz çökmüş bir kabın içini ovarken hemen önünde bir gölge belirdi. Başını kaldırıp baktı. Onunla birlikte çalışmakta olan diğer kadın dikkatini işinden ayırmamıştı. Alana birden sert ve hızlı biçimde ayağa kaldırıldı ve şiddetli biçimde arkasına dönmeye zorlandı. Bu, biraz önce onu tokatlayan muhafızdı. Adam öylesine yakınında duruyordu ki. Alana nefesindeki tütün kokusunu alabiliyor, yirmisinden fazla olmayan adamın gözlerinde hiç hayat olmadığını fark edebiliyordu. Genç adamın bakışlarında Alana'yı insan olarak gördüğüne dair hiçbir işaret yoktu.</p>

  <p>Kadın tutsaklara göz kulak olmakla görevli diğer muhafızlar bakışlarını mahsus başka yere çevirmişlerdi. Belli ki adamla aralarında yapılmış bir anlaşma vardı. Belli ki bu adam bir süredir Alana Shepard'ı arzuluyordu ve Alana o zamandan beri bu adama aitti.</p>

  <p>Alana diziyle adamın kasıklarına vurmayı denedi, ama adam onun niyetini sezinlemiş olacak ki, ustalıkla yana döndü ve darbeyi kalçasına aldı. Muhafız Alana'nın şimdiden şişmeye ve morarmaya başlamış yanağına bir kez daha vururken, yüzündeki kötü niyetli ifadede bir değişiklik olmamıştı.</p>

  <p>Alana ağlamayı veya yere düşmeyi reddetti. Keskin acısı yatışana ve net düşünmeye başlayana dek ayakta sallandı. Muhafız onu bir kez daha döndürdü, omzuna dayadığı ve etine geçirdiği kemikli parmaklarıyla onu diğerlerinin yanından uzaklaştırdı.</p>

  <p>Yaklaşık yüz metre ileride eski bir barınak vardı. Barınağın çatısının büyük bölümü yıkılmış, yan tarafları yaşlı bir atın sırtı gibi eğrilmişti. Çarpık çurpuk duran kapısını paslı tek bir menteşe tutuyordu. Kapı ağzına geldiklerinde muhafız Alana'yı sert biçimde iterek sere serpe yere yapışmasına neden oldu. Alana sonrasında neler olacağını biliyordu, bu korkunç anı daha önce üniversitedeyken de yaşamış, bir daha olmasına izin vermeyeceğine yemin etmişti. Sırtüstü yatmış halde yüzünü adama döndüğünde, avucunu kum ve çakıltaşıyla doldurdu.</p>

  <p>Muhafız hızla ileriye atılıp el bileğine tekmeyi salladı. Alana'nın parmakları ister istemez açıldı ve kolu uyuştu, kum ve taştan oluşan yetersiz silahı yere saçıldı. Adam Arapça bir şeyler söylerken kendi kendine kıkırdadı.</p>

  <p>Alana çığlık atmak üzere ağzını açmıştı ki, adam birden üstünde bitiverdi, pis ellerinden biriyle ağzını kapatırken, diğeriyle Alana'nın düşünmeyi reddettiği şeyler yapmaya başladı. Alana adamın ağırlığı altında silkinmeye, parmaklarını ısırmaya ve biraz sonra olacakların dehşetini bertaraf etmeye çalıştı, ama adamın baskısından kurtulamadı. Nefes alamıyordu. Muhafızın üzerine kapanmış olması ciğerlerindeki havayı boşaltmıştı ve ağzını kapatan eli içine hava çekmesine engel oluyordu. Başı dönmeye başladı, birkaç saniyelik karşı koymanın ardından, asla vazgeçmeyeceğini sandığı bedeni ona ihanet etti ve hareketleri yavaşladı. Şuursuzluk kara bir gölge gibi çöktü üstüne.</p>

  <p>Sonra bir demet ince dalın kopmasına benzer, kısa ve güçlü bir çatırtı duydu. Artık başını çevirebiliyor ve nefes alabiliyordu. Üstünde, bir adamın elinin tersiyle, kendisine tecavüz etmeye çalışan adamın başını gördü. Muhafız üstünden kaldırıldı ve Alana güçlükle ve kısa kısa da olsa ciğerlerini havayla doldurmayı başaracak şekilde daha derin nefes almaya başladı. Tecavüzcü muhafız, yüzü yüzünden birkaç santim ötede hareketsiz halde yatıyordu. Nasıl olduysa ölüm, kırpmadığı gözlerine az da olsa hayat getirmiş gibiydi.</p>

  <p>Muhafızın başında diz çökmüş adam yemekhanede istem dışı biçimde öğürürken kendisini izleyen adamdı. Muhafızın boynunu elleriyle kırmıştı.</p>

  <p>Adam yatıştırıcı bir ses tonuyla konuşurken Alana'nın kelimeleri anlaması bir iki saniyesini aldı. İngilizce konuşuyordu adam... "Şimdi iyisin," dedi. "Tecavüzcünün ateşi söndü artık. Hem de ebediyen."</p>

  <p>"Kim? Kimsin sen?" Adam başındaki kefiyeyi çıkardı. O ana dek gördüğü diğer tüm muhafızlardan daha yaşlıydı ve teni uzun yıllar açık havada yaşamaktan yıpranmıştı. Alana adamın, son zamanlarda gördüğü insanlardan çok farklı olarak bir gözünün kahverengi ve sulu, diğerininse şaşırtıcı biçimde mavi olduğunu da fark etmişti.</p>

  <p>"Benim adım Juan Cabrillo. Yaşamak istiyorsan hemen buradan gitmeliyiz."</p>

  <p>"Anlamıyorum."</p>

  <p>Cabrillo ayağa kalkıp elini Alana'ya uzattı. "Buna gerek yok. Bana güven yeter."</p>

  <p><br/></p>

  <p>Juan gece boyunca vadide ay ışığı altında inşaat alanına doğru yürümüş, tesise girmekte hiç zorlanmamıştı. Muhafızlara insanları tesiste tutma emri verilmişti. Kendileri gibi giyinmiş bir adamı içeri almakla ilgili hiçbir çekinceleri yoktu.</p>

  <p>Sabah namazından sonra diğer muhafızlarla birlikte kahvaltı sırasına giren Juan'a orada neden bulunduğu sorulmuş, o da engelli koşu parkında başarısız olmasından ötürü diğer kamptan yollandığı cevabını vermişti. Onu sorgulayan genç adam bu cevabı yeterli bulmuş ve başka bir şey söylememişti.</p>

  <p>Cabrillo kolayca ortamın bir parçası oluvermişti; yüzünün yarısı damalı eşarpla örtülü, çöl kıyafetleri içinde bir başka Arap... Ancak dikkatli olmak zorundaydı. Dağdan aşağıya düşerken kahverengi kontak lenslerinden biri kaybolmuş, diğerini ağzında olabildiğince yıkamaya çalışmıştı, ama içine kum işlediği işin gözünü her kırpışında korneası zımpara kağıdıyla ovuluyormuş gibi oluyor, o gözünden sürekli yaş geliyordu.</p>

  <p>Sabahı, dikkat çekmemek için diğer muhafızlardan uzaklaşmamaya çalışarak mahkûmların çevresinde dolanarak geçirmiş, adamların halinden, tesisin insanların zorla çalıştırıldığı bir kamp olduğunu hemen anlamıştı. Adamlar ya uzun süredir buradaydılar, ya da geldiklerinde çok iyi durumda değildiler. Juan gerçeğin ikinci ihtimale daha yakın olduğunu tahmin ediyordu, çünkü çevrede çok iş yapılmış gibi bir görüntü yoktu.</p>

  <p>Birkaç saat geçtikten sonra durumu daha da iyi kavramıştı. Bu insanlar bir iş yapmak üzere burada bulunmuyordu. Vadi tabanında kazdıkları çukurlar bir maden mühendisinin gözetiminden uzak, rasgele kazılmış çukurlardı. Tesisin yeniden açılması, insanları meşgul etmek ve kendilerine verilen yetersiz yemeğe rağmen müteşekkir kalmaları için aç bırakmak üzere uydurulmuş bir işti. Ama bu adamları her kim buraya göndermişse ölmelerini istemiyordu. En azından şimdilik...</p>

  <p>Bu durum Bakan Katamora'yı ve onun durumunun belirsizliğini düşündürmüştü ona. Resmi açıklamalara göre kadın ne yaşıyordu, ne de ölmüştü.</p>

  <p>Diğer muhafızların konuşmalarına kulak veren Juan'ın zihninde, bulunduğu yerle ilgili olarak bir resim belirmeye başlamıştı. Tesisin ne olduğunu bilmiyordu gerçi, kimsenin bu konuda bir şey söylediği yoktu, ama personelin kimlerden oluştuğunu kavramıştı. O ana dek akla hayale gelebilecek her türlü Arapça aksan çalınmıştı kulağına; Fas'ın gecekondu mahallelerinde konuşulan en kaba Arapçadan, üniversitede öğretilen en cilalı, şehirli Suudi Arapçasına kadar... Juan'ın, bu adamların Ortadoğu'nun ücra köşelerinden toplanmış teröristler olduğuna dair inancı, duyduğu farklı farklı lehçelerle bir anlamda onaylanmış oluyordu.</p>

  <p>Bir ara gün içerisinde komuta çadırına yaklaşma fırsatı bulmuş ve muhafızların liderinin telsiz veya daha büyük bir ihtimalle, uydu telefonuyla yaptığı görüşmeye kulak misafiri olmuştu. Juan çadırın giriş kanadının önünde nöbet tutmakta olan adamın bakışları altında çizmelerinin bağını bağlıyormuş gibi duralamış ve çadırdaki konuşma esnasında Süleyman El-Cema'nın adının geçtiğini duymuş, nöbetçiyi şüphelendirmemek için kısa bir süre sonra oradan ayrılmıştı.</p>

  <p>Öğle yemeği esnasında mahkûmların hepsinin Arap olmadığım fark etmiş, aralarında açık tenli, ince sarı saçlı bir adam olduğunu görmüştü; adamın güneşten fena halde yandığı hemen belli oluyordu. Muhafızlardan biri yemek servisi yapan kadınlardan birine vurduğundaysa, kadının da yerli olmadığını anlamıştı. Bu, dikkatle kırpılmış perçemleri kendisine verilen eşarbın dışına taşmış, minyon ve harikulade yeşil gözleri olan bir kadındı. Juan onun Türk olabileceğini düşünmüş, ama aşina gelen havası ve sağlıklı görüntüsüyle Amerikalı olduğuna karar vermişti.</p>

  <p>Daha sonra gözünü kadından ayırmamış ve lideri tarafından herkesin önünde azarlanmanın öcünü almak isteyen muhafızın saldırısı sırasında barakaya girmişti.</p>

  <p>Cabrillo'da savaş bacağı adını verdiği, <i>Oregon'ın</i> baş silahçısının yardımıyla. Sihir Dükkanı'ndaki Kevin Nixon'ın elinden çıkma takma bacak vardı. Protezin plastik kabında, kullanabileceği, ama kan yüzünden sakındığı bir boğma teli, cebindeyse küçük bir Kel-Tec 380 tabanca duruyordu. Silahı susturucusu olmadığı için cebinden çıkarmamış ve adamın boynunu kırmayı tercih etmişti.</p>

  <p>***</p>

  <p>"Sanırım başka bir çarem yok," dedi Alana, Juan'ın uzattığı eli tutarken.</p>

  <p>Baraka, diğer muhafızların doğrudan göremeyeceği kadar tesisin uzağında kalıyordu. Adamlar içeride neler olabileceğini bildikleri için barakaya açıkça bakmak üzere bir çaba sarf etmemişti. Juan, Alana'yı barakadan çıkarıp alçak bir tepenin ötesine götürdü. Tepeyi geçer geçmez sıcak taşın üstüne yatıp beklediler. Cabrillo kaçtıklarının anlaşıldığına dair herhangi bir işaret görmek için kampı gözetledi.</p>

  <p>Her şey normal görünüyordu.</p>

  <p>Birkaç dakika sonra Juan güvende olduklarını anladı; yanındaki kadınla birlikte tepeden ayrılıp çöle doğru hareketlendiler, teröristlerin eğitim kampından uzaklaşıp çorak arazinin derinliklerine yol aldılar.</p>

  <p>Juan adamların kayıp muhafızı aramayı bir saatten önce akıllarına getirmeyeceğini tahmin ediyordu. Bir adamın boynunu ancak bir erkeğin kırabileceği düşüncesiyle erkek mahkumları saydıklarında, bunun sorumlusunun içlerinden herhangi biri olabileceğini anlayacaklardı. Bu kafa karışıklığı, çöle devriye gönderme kararı alsalar bile bu kararın gecikmesine yol açacaktı. Ancak Juan kamptan kaçtıktan sonra takip edilmek konusunda pek endişe duymuyordu. Öğle yemeği esnasında yaşananları görmüş ve muhafızların bu tip durumlarda işi çöle bıraktıklarını ve akbabaların, avlarının peşine düşmelerini beklediklerini anlamıştı.</p>

  <p>Adamlar büyük bir ihtimalle bir iki gün içerisinde bir cesedin etrafında dolanan akbabaları aramak üzere devriye çıkaracaklardı.</p>

  <p>Juan o zamana dek <i>Oregon'daki</i> kamarasının küvetinde bir elinde içkisi, diğer elinde Küba purosu keyif çatacağını umuyordu.</p>
</body>
</html>