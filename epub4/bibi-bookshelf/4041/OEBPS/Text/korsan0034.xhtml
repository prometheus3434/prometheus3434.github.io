<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>OTUZ</h1>

  <p><span class="ilkharf">E</span>ric Stone elinden geldiğince yavaş hareket edip elini göğsünün altına götürdü, son on beş dakikadır kaburgalarına batmakta olan taşı dikkatle yana iterken, yanında yüzükoyun halde yatmakta olan Franklin Lincolnden bu hareketini onaylamadığına dair sinyaller aldı. Stone'un diğer tarafındaysa Mark Murphy, onun yanında da Linda Ross, Ross'un yanında da Alana Shepard vardı.</p>

  <p>Alana o ana dek yaşadığı onca şeye ve şimdi de teröristlerle karşılaşma tehlikesine rağmen onlarla gelmekte ısrar etmişti. Doktor Huxley, Alana'yı muayene etmiş ve ekibin bir parçası olabileceğini onaylamıştı.</p>

  <p>Şirket'teki rütbesi nedeniyle grubun sorumlusu Linda'ydı, yani Alana'nın kendilerine katılması kararını o vermiş, Cabrillo' nun bu fikre sıcak bakmayacağını tahmin ettiği için başkana danışma zahmetine girmemişti.</p>

  <p>Alana ve ekibinin Süleyman El-Cema'nın mezarını haftalar boyu aradıkları, kuru vadiye tepeden bakan bir dağ sırtındaydılar. Altlarında eğitim kampından gelmiş on iki terörist vardı.</p>

  <p>Adamlar insanları öldürmekte ve sakatlamakta uzman olabilirlerdi, ama iş arkeolojiye geldiğinde beş para etmiyorlardı. Ekip liderinin ne yaptıklarına dair en ufak bir fikri bile yoktu, o yüzden adamlarını kuru vadinin sağına soluna dağıtmış, mezarın nerde olduğuna dair bir ipucu verebilecek her taşın altına bakmalarını, her dik nehir yamacını tırmanmalarını emretmişti. Adamlar bu hızla giderse, Alana'nın ekibinin dört beş saatte bulduğu eski şelaleye ancak varacaklardı.</p>

  <p>Adamların yanında Profesör Emile Bumford vardı. Camlarına güneş yansıma ihtimali nedeniyle dürbün kullanmadıklarından kesin olarak bir şey söylemek zordu, ama yaşlı adam hiç de kötü durumda görünmüyordu. O da diğerleri gibi çevreyi araştırıyor, yavaş hareket ederken topallamıyor veya herhangi bir sakatlık belirtisi göstermiyordu. Tunus Eski Eserler Bakanlığı temsilcisinin veya oğlunun varlığına dair hiçbir işaret yoktu. Adam Amerikalılara ihanet etmenin karşılığında parasını almış ve muhtemelen Tunus'a geri dönmüş olmalıydı.</p>

  <p>Teröristlerin üs olarak kullandıkları eski MI-8 helikoptere dair de herhangi bir işaret görünmüyordu, o yüzden Linda ve ekibi helikopterin nehrin aşağı kısmında olduğunu ve vadiyi araştıran teröristlere önceden belirlenmiş bir noktada katılacağını tahmin etti.</p>

  <p>Linç, Eric'in bacağına hafifçe vurdu; bu, dağ sırtından geri çekileceklerine dair işaretti. Eric arkasında Linda, Mark ve Alana'yla elinden geldiğince dikkatli biçimde sürünerek ilerledi. Eski SEAL mensubuysa aşağıdaki teröristlerin kendilerini fark etmediğine emin olmak için birkaç dakika daha yattığı yerden kıpırdamadı.</p>

  <p>Linç ekibi yirmi dakika boyunca güneye doğru yürüttükten sonra, fısıltıyla da olsa konuşmalarında güvenlik açısından bir sorun olmadığına karar verdi.</p>

  <p>Mark, "Ne düşünüyorsun?" diye sordu.</p>

  <p>"Juan olsa ne yapardı?"</p>

  <p>"Bunu söylemek kolay," dedi Erk. "Kötü adamları ortadan kaldırın, mezarı bulun ve bir şekilde bedevi kızını yatağa atmayı becerin."</p>

  <p>Alana kahkahasını bastırmak için elini ağzına götürmek zorunda kaldı.</p>

  <p>Linç, "Ciddi söylüyorum," diye devam etti. "Kötü adamların nerde olduklarını biliyoruz ve onlar şelaleye varmadan sadece birkaç saatimiz var. Siz iki dahinin mezarı nasıl bulacağımıza dair bir fikriniz var mı?"</p>

  <p>"Emin olmak için şelaleyi görmemiz gerekiyor aslında, ama evet, bu konuda bir iki fikir geliştirdik."</p>

  <p>Alana ekibin planları hakkında ilk kez o an fikir sahibi oluyordu ve, "Durun bir saniye," dedi. "Eski şelaleleri bizzat gördüm. Orada bir gemiyi yüzdürmelerinin imkanı yok, çünkü fazlasıyla dik. Hele en büyüğü dimdik bir duvardan farksız..."</p>

  <p>Eric nazik bir tavırla, "Ne düşündüğümüzü öğrensen, fikrin değişir," dedi.</p>

  <p>Linda, "Planımız şöyle," derken, ekipteki herkesin gözüne bakarak konuştu. "Mezarı bulmaya çalışacağız. Linç, senden burada kalmanı ve gözünü o adamlardan ayırmamanı istiyorum. Şelaleye varmalarına bir saat kaldığını düşündüğünde telsizle bize haber ver ki biz de oradan zamanında ayrılalım. Sorusu olan var mı?"</p>

  <p>Yoktu.</p>

  <p>İki adam ve iki kadın, helikopterlerinin indiği noktadan kuru dereye olan yolu zaten yürümüşlerdi ve adsız nehrin önüne set çeken ilk bir dizi çağlayana varmak için gerekli dokuz kilometrelik yolu hızlı biçimde kat edebileceklerdi. Nehir yatağına tepeden bakan uçurumun kenarından ilerlediler, böylece şelaleye vardıklarında manzaraya kuşbakışı hakim olmuşlardı. Linda etrafı keşfe çıktığında Alana'ya erkeklerle birlikte kalmasını emretti. Mark ve Eric sarp kayalıklara hakim bir noktada pozisyon alarak, ellerindeki dürbünle etrafı sistemli biçimde taramaya başladılar.</p>

  <p>Alana, Mark ve Eric'ie nehir yatağının garip doğasını, ancak her yeri rahatça görebildikleri o noktadan fark edebildi. İlk şelaleden suyun akıntı yönünün tersinde nehri tamamen kapsayan ve tamamen dolduran doğal bir çanak, aradan geçen çok uzun zamana rağmen erozyonun etkilerine karşı koymuş ve kaya şeklinde biçimlenmiş bir havza vardı. Kabaca otuz metre uzunluğundaydı ve suyun akış yönünün tersinde bir başka kaya yüzü daha göze çarpıyordu; ancak buradaki yüzey bir öncekinden bir buçuk metre daha yüksekti. Yontulmuş ve harçla sıvanmış olan insan yapımı bu duvar kaya yüzeyi boyunca dikilmişti. Havza tabanı, bir zamanlar kıyılar arasındaki güçlü akıntılar tarafından yıkanmış ve oyulmuş nehir yatağından farklı olarak, suların şekillendirdiği iri kaya parçalarıyla doluydu.</p>

  <p>Alana bulundukları noktadan, eski çağlardan kalma, ilk şelalenin tabanından başlayıp akıntı yönüne doğru yaklaşık otuz metre kadar uzanan, artık çoktan yok olmuş bir başka duvarın ayağını da görebiliyordu.</p>

  <p>Alana iri kaya parçalarını fark ettiğinde Eric'ten dürbünü aldı ve sanki hareket etmelerini bekliyormuş gibi birkaç dakika boyunca kayaları inceledi. Hiçbir şey olmamıştı tabii, ama kayalar ona dağların ilerisinde neler olduğuna dair bir şeyler anlatıyordu.</p>

  <p>Dürbünü geri verirken, "O kayalar volkanik kara taş," dedi. "O duvarla aynı."</p>

  <p>"Yani?"</p>

  <p>"Bu, Tanrı'nın boş verdiği bu ülkede kumtaşından başka şeylerin de bulunduğuna dair ilk belirti... Buralarda bir yerde volkanik hareketlilik olduğu anlamına geliyor."</p>

  <p>Mark, "Peki, bu ne demek oluyor?" diye atıldı.</p>

  <p>"Bölgede mağaraların var olabileceği anlamına geliyor."</p>

  <p>"Buna hiç şüphe yok zaten."</p>

  <p>Alana'nın sesinden yaşadığı hayal kırıklığını anlamak mümkündü. "Ama bu bir şey değiştirmiyor ki. El-Cema gemisini şelalelerin üstüne taşımış olamaz. Bu kesin..."</p>

  <p>Mark, "Sen buraya bir jeolog gözüyle bakıyorsun, mühendis gözüyle değil." Eric'e doğru döndü. "Sence nerededir?"</p>

  <p>"Her iki kıyıda da kurmak zorunda kalmış olmalılar. Nehir sadece biri için fazlasıyla geniş..." Eric nehir kıyısının yukarısındaki düz bir kaya çıkıntısını işaret etti. "Burası bizim tarafımız için, oradaki yüksek çıkıntı da diğer taraf için..."</p>

  <p>"Bence de."</p>

  <p>Alana, "Siz neden söz ediyorsunuz?" diye sordu. Şirketle ilgili tecrübesi, onların birer asker olarak neler yapabileceklerini görmekle sınırlıydı, Eric Stone ve Mark Murphy'ye ne gözle bakması gerektiğini bilemiyordu. Bu iki adam Alana için birer bilgisayar kurduydu, paralı asker değil... Ve ikisi aralarında sadece kendilerinin anlayabileceği biçimde konuşuyordu.</p>

  <p>İkisi birden aynı anda, "İskele ayağı," dedi. Ardından Eric, Alana'ya döndü. "Sana göstereceğiz."</p>

  <p>Kaya çıkıntısına doğru ilerlediler. Çıkıntı, yüzeysel akışın yükseldiği bahar aylarında bile su seviyesinin en fazla bir metre üstünde kalıyor olmalıydı; nehri kaplayan ilk kaya yüzeyiyle neredeyse aynı seviyedeydi ve bir otobüsün sığabileceği kadar büyüktü. İki adam zemini dikkatle inceledi. Gözlerine bir şey çarptığı anda kumtaşmı kaplayan toprağa dokunmak üzere eğildiler.</p>

  <p>Mark, "Buldum," diye atıldı. Poposunun üstüne oturmuş halde kayanın içine oyulmuş otuz santim genişliğinde yusyuvarlak bir deliği eşeliyordu. Yere uzanıp kolunu omuz hizasına kadar soktuğunda bile deliğin dibine erişemedi.</p>

  <p>Alana, "O nedir?" diye sordu.</p>

  <p>Murph, "İskele ayağını diktikleri yer burası," diye karşılık verdi. "Büyük ihtimalle bir ağacın yontulmuş gövdesidir. Ayağa, nehrin karşısına kadar uzanan açılı bir putrel bağlamış olmalılar. Delikten de anlayabileceğin gibi, putrel, oldukça büyük ve birkaç ton ağırlığı kaldırabilecek çaplaymış. Aynısından nehrin karşı kıyısında da olmalı."</p>

  <p>"Anlamıyorum. Bunlar ne işe yarıyor?"</p>

  <p>"Bunları kullanarak nehre kaya sarkıtabilir..."</p>

  <p>Eric, "Kaya değil," diye atıldı hemen. "Bunu daha önce konuşmuştuk. Hasır sepet, ya da yelken bezinden yapılmış torbalar kullanıp içini kumla doldurmuşlardır. Bu şekilde akıntı içinde eriyip dağılmasını ve suyla sürüklenip gitmesini sağlamışlardır."</p>

  <p>Mark, "İyi, tamam," derken, sesinde hafif bir kızgınlık belirtisi vardı. Alana kendisinden en az on yaş büyük olabilirdi, ama çekici bir kadındı ve Murph'ün kadınlarla ilgili tek gerçek umudu, onlara zekasıyla hava atmaktı. "Kum dolu büyük torbalar, nehir kanalını bölmek için ilk şelalenin altına inşa ettikleri duvara indiriliyordu. Bu yolla nehrin akışını tamamen durdurmadan akıntının bir ucuna set çekebiliyorlardı. Çıkan hafriyat, asla akıntının tamamına dayanamazdı.</p>

  <p><i>"Şahin</i> aslında bir yükseltme havuzuna sıkıştırılmıştı, bu sayede havuzun içini istedikleri miktarda suyla dolduruyor, gemiyi ikinci havuza, yani doğanın yarattığı ve muhtemelen Süleyman'ın mühendislerine ilham veren havuza taşıyacak hale gelinceye dek havuzun daha çok su alması için duvarı daha yüksek inşa ediyorlardı."</p>

  <p>Eric, "Süreci tekrarlama ve <i>Şahin'i</i> nehrin üst kısmına çekme imkanları vardı," diye ekledi.</p>

  <p>Alana, "Siz ikiniz daha buraya gelmeden olayı çözdünüz, öyle mi?" derken, sesinden iki gence ne kadar saygı duyduğu anlaşılıyordu.</p>

  <p>Mark övünmek için ağzını açmıştı ki, Eric en belirgin özelliği olan içtenliğiyle araya girdi. "Henry Lafayette'in 'akıllı tertip' dediği şeyin mantıklı tek açıklaması, yükseltme havuzu olabilir. Bunu göz önünde bulundurarak, varsayımımızı doğrulamak üzere uydu görüntülerini inceledik."</p>

  <p>Alana, "Gerçekten etkilendim," dedi. "Ve biraz da kendime kızdım. Saatler boyu şu aptal kayaları inceledim, ama hiçbir şey göremedim."</p>

  <p>Mark bu açıklamayı kendisiyle övünmek üzere bir kez daha kullanmaya yelteniyordu ki, Linda Ross kimseye fark ettirmeden sessizce yanlarına yaklaştı. "Siz ikiniz etrafınızda neler olup bittiğine biraz daha dikkat etseniz iyi olacak. Gürültü çıkarmamak için özel bir çaba sarf etmedim bile. Ne buldunuz?"</p>

  <p>Mark, Eric'e bakarak, "Tam da düşündüğümüz gibi," dedi. "Özellikle kuraklık dönemlerinde, nehir akışının tamamen durduğu günlerde, El-Cema'nın adamları gemilerini, kimsenin bakmaya akıl edemeyeceği bir yere gizlemek için şelaleyi yükseltme havuzu haline dönüştürmüşler."</p>

  <p>"Yani mağara akıntının ters yönünde, öyle mi?"</p>

  <p>"Evet, öyle olmalı."</p>

  <p>Linda, "O zaman yürümeye başlayalım," dedi.</p>

  <p>Linda, Linc'i telsizle arayarak neler olduğunu aktardı ve gidecekleri yerin uzaklığı ve bölge coğrafyası yüzünden telsiz bağlantısının kesilebileceğini söyledi. Linç bu konuşmaya kulaklığına iki kez vurarak karşılık verdi, anlaşılan teröristlere, duyulma riskini göze alamayacağı kadar yakındı.</p>

  <p>Ekip güneye doğru ilerlemeye başladı. Yolun dörtte üçünü kat ederlerken, hem uzaktaki ufka gölgeleri düşmesin, hem de sertleşmeye başlayan rüzgardan korunabilsinler diye nehir kıyısının sınırında yürümeye dikkat ettiler. Çölün bu bölümü insanı önemsiz hissettirecek kadar ıssızdı. Pirinç rengindeki gökyüzü ekibin üstünde yükseliyor, acımasız güneş zorlu ilerleyişleri esnasında tam tepelerinde parlıyordu. Yanlarında bir gün yetecek kadar su vardı, o yüzden susuzluk çekmeleri söz konusu değildi, ancak özellikle üçü çok az uykuyla idare ediyor, son birkaç günün yorgunluğunu taşıyordu.</p>

  <p>Şirket elemanları kendilerini zorluyor, çünkü bu işi bir görev olarak görüyorlardı. Alana'nın motivasyonuysa farklıydı; ekiple birlikte geliyordu, çünkü gelmeseydi, alnında açılmış delikten kan sızmakta olan petrol jeoloğu Mike Duncan'ın feri gitmiş gözlerinin görüntüsünü unutması asla mümkün olmayacaktı. Alana bir arkeolog ve anneydi, ait olduğu yer de buradan olabildiğince uzaktaydı, ama ekiple birlikte gelmeseydi bununla yaşaması söz konusu olamazdı. Aldığı kararın mantıklı olmadığı kesindi, ama daha önce kendinden hiç bu kadar emin olmamıştı.</p>

  <p>Alana'nın hayatı Mike'ı öldüren ve kendisini kaçıran adamların koyduğu kurallarca belirlenmişti; kısaca ifade etmek gerekirse, Alana intikam peşindeydi.</p>

  <p>Nehir yatağı şelaleden üç buçuk kilometre ötede çarpıcı biçimde değişikliğe uğramış, kumtaşı kıyılar yerini, artık kireçtaşına dönüşmüş, ama milyonlarca yıl önce tuzlu su kayalıklarının bir parçası olan açık gri renkte kayalara bırakmıştı.</p>

  <p>Alana bölgenin jeolojisini tanıdığında, "Burası olmalı," dedi. "Kireçtaşı mağaraların bulunduğu bölgelerde görülür."</p>

  <p>Mark, Eric'in koluna hafifçe vurarak kuru nehrin karşısındaki bir noktayı işaret etti. "Ne düşünüyorsun?"</p>

  <p>Burası heyelanın nehir kıyısının bir bölümünü söküp götürdüğü ve nehir yatağına tahmin edilemeyecek kadar çok miktarda moloz taşı boşalttığı bir bölgeydi. Toprak kayması elli metre boyunca uzanıyordu ve arkasındaki nehir kıyısı o ana dek gördükleri her yerden dikkat çekici biçimde daha yüksekti.</p>

  <p>Stone, "İşte budur," dedi Murph'e. "Çak bir beşlik! Mağaranın nehir kıyısındaki girişi tahrip edilmiş ve mağara girişi kapatılmış. O karmaşanın ardında Süleyman El-Cema'nın korsan gemisi <i>Şahin,</i> mezarı ve muhtemelen de Kudüs Mücevheri var."</p>

  <p>Mezarın yerini bulmanın getirdiği başlangıçtaki heyecan fazla sürmedi.</p>

  <p>Alana, "Ağır inşaat donanımı olmaksızın onca molozu yerinden kaldırmanın imkanı yok," derken sesi endişe doluydu. "Olsa bile haftalar sürer."</p>

  <p>Mark ciddi bir tavırla, "Sen bizi hala anlamadın mı?" diye sordu.</p>

  <p>"Ne demek istiyorsun?"</p>

  <p>Stone ve Murph aynı anda, "Arka kapı," dediler.</p>

  <p>Nehir yatağına inip nehrin karşı kıyısına geçmeleri ve kıyının heyelan yüzünden ezilmiş bölümünün üstüne çıkmaları on dakikalarını aldı. Tepenin, çölün batı kısmına bakan arka kısmı. Sahra Çölü'nün verimli ve tropikal iklime yakın özellikler gösteren bir yer olduğu zamanlarda aşınmasının ardından meydana gelen kıvrımlı sel çukurları ve su yollarıyla doluydu, ikişerli gruplara ayrılıp sistematik bir araştırmaya başlamalarının hemen ardından ilk mağara girişini buldular.</p>

  <p>Eric kol cebinden halojen bir fener çıkarıp insan boyundaki menfeze adım attı. Mağara, içine üç metre kadar girildikten sonra doksan derece bir açıyla döndü ve karşılarına sağlam bir kaya duvarı çıktı.</p>

  <p>Linda ve Alana bundan biraz daha derine uzanan ikinci bir mağara buldular, ama burası da beklenmedik bir biçimde bir duvarla son buluyordu. Üçüncü mağara diğerlerinden, Eric ve Mark'ı ellerinin ve dizlerinin üstünde sürünmeye zorlayacak kadar daha ufaktı. Taban taşları arasında kıvrılıp giderken, tepenin yamacının derinliklerine kadar uzuyordu. Eric ve Mark bazı yerlerde ayağa kalkıp dik biçimde yürüyebiliyorken, hemen ardından tozun içinde karınlarının üstünde sürünerek ilerlemek zorunda kalabiliyorlardı. Mağara kollarına ayrılmaya başladığında Stone elindeki tebeşirle duvarlara işaret koymaya başladı.</p>

  <p>Toprak altına gireli on beş dakika olmuştu ki Eric, "Ne düşünüyorsun?" diye sordu. Duvarların birindeki oyma yazıyı işaret ediyordu. Bu, bıçak ucu, ya da tığla kabaca yapılmış, ikisinin de okuyamadığı, ama kıvrımlı şekillerinden Arapça olduğunu anladıkları bir yazıydı.</p>

  <p>Murph, "Aradığımız bu olmalı," dedi. "Tüm bu yan dehlizleri keşfedebilmek için yardıma ihtiyacımız var." Telsizle Linda'ya ulaşmaya çalıştı, ama toprağın derinliklerinde olduklarından sinyal alamadı.</p>

  <p>Mark tekrar toprak yüzeyine çıkmak üzere geriye dönmüş ve zahmetli yürüyüşüne başlamıştı. Eric'ten uzaklaşırken mağara içinde yankılanan homurdanması gittikçe daha az duyuluyordu.</p>

  <p>Eric Stone pilden tasarruf etmek için fenerini kapatmıştı, ama karanlık elle tutulur bir biçimde üstüne çökünce tekrar yaktı. Kendini toparlamak için birkaç kez derin nefes aldı, gözlerini yumdu ve feneri söndürdü.</p>

  <p>Diğerlerinin tünelde zorlukla ilerleyip yanına geldiklerini duyması için uzun bir otuz dakikanın geçmesi gerekti.</p>

  <p>Mark fenerini Eric'in yüzüne tutunca kıkırdadı. "Hey, ne bu hal? Hayalet görmüş gibisin."</p>

  <p>"Böyle dar yerlerden oldum olası hoşlanmamışımdır," diye itirafta bulundu Stone. "Işıklar açıkken sorun yok, ama karanlıkta kendimi pek iyi hissetmiyorum."</p>

  <p>Normalde Mark, Eric'in üstüne gider, onunla daha fazla dalga geçerdi, ama içinde bulundukları koşulları dikkate alarak, "Eazla terleme ahbap," demekle yetindi.</p>

  <p>Linda toprak altındaki birbirine bağlanan çok sayıda tünel ve mağarayı araştırmak üzere hemen bir plan yaptı. Ne zaman bir çatal ağzına gelseler ekiplerden biri sol tüneli kontrol ederken, diğer ekip sağa yönelecekti. Her ne olursa olsun on dakika sonra çatalın ağzına geri dönecekler, hangi seçenek daha umut vaat edici görünüyorsa, birlikte o yoldan ilerleyeceklerdi.</p>

  <p>Yorucu bir çalışmayla her bir dehlizi kontrol etmelerinin üzerinden bir saat daha geçti. Şirket'in üç elemanının yanlarında silah ve fazladan cephane taşıyor olması işlerini daha da güçleştiriyordu. Herkesin dizi ve avucu kaba taşlarla temas etmekten sıyrılmış, uygun donanım olmadığından hepsi kafasını en az bir kere kayaya çarpmıştı. Eric'in, saçlarının hemen altında açılan yarasına gazlı bez bağlanmıştı; alnının kırışıklıklarında kuruyan kan bakır rengindeydi.</p>

  <p>Dördü birlikte uzun bir dehlizde kırılmış taş yığınları üstünde ilerlerken. Erk fenerini başlarının üç metre üstündeki mağara tavanına tuttu. Gördüğü şeyi önce mağaraya sızan mineralce zengin suyun meydana getirdiği sarkıtların yüzlerce izdüşümü olduğunu sandı, ama sonra birinin üzerinde pantolon olduğunu fark etti.</p>

  <p>Vücudunu dehşet dalgası sararken, "Ah, Tanrım," dedi.</p>

  <p>Alana da başını yukarı kaldırdı ve o an nefesinin kesildiğini hissetti.</p>

  <p>Tavanda düzinelerce mumyalanmış bacak asılıydı, bazılarının sadece ayak bileği görünürken, bazıları bir hortlak gibi kalçalarının üst bölümünden aşağıya sarkıyordu. Biri yan tarafından asılı kalmıştı; cesedin yarısı taşın içine gömülmüşken, diğer yarısı garip bir biçimde asılı halde sallanıyordu. Boyun öylesine bir açıyla bükülmüştü ki, kafatasının arka bölümü görünmez haldeydi, ölü yüzü aşağıdakilere görmeyen gözlerin çukurundan bakıyordu.</p>

  <p>Tavanda hayvan bacakları da vardı; çok uzun deve bacakları iskelet haline gelmiş ayakların ucunda son buluyor, at bacakları erimiş toynaklarıyla diğerlerinden hemen ayırt ediliyordu. Kuru hava kokuşmayı yavaşlattığından, kemiklerin üzerindeki deri parşömen gibi kıtır kıtır olmuş, cesetlerin üzerindeki giysiler sağlam kalmıştı.</p>

  <p>Mark engebeli zemini bir süre inceledikten sonra eğildi ve elinde, parmakları arasında hemen ufalanmaya başlayan bir sandaletle ayağa kalktı.</p>

  <p>Linda, "Ne olmuş bunlara? Kayalarla nasıl iç içe geçmişler?" diye sordu.</p>

  <p>Eric başlangıçtaki şoku atlattıktan sonra tavanı daha bir dikkatle inceledi. Burada tavan, mağaranın diğer taraflarından farklı olarak siyah ve toz tabakası altında parlaktı.</p>

  <p>"Herkes kulağını kapatsın," dedikten sonra tüfeğini omzuna aldı. Silah sesi özellikle dar alanlarda çok daha şiddetli duyuluyordu.</p>

  <p>Tüfekten çıkan mermi tavandan bir parça kopardı; Eric eğilip parçayı eline aldı, bir an baktıktan sonra Mark Murphy'ye attı.</p>

  <p>"Tamamen katılaşmış," diye yorumladı. "Çukurun altındaki mağara çökünce hepsi burada asılı kalmış."</p>

  <p>Alana parçayı incelerken, "Tabii ya," dedi.</p>

  <p>Taş parçasına bakma zahmetine girmeyen Linda, "Bilimle içli dışlı olmayanlardan fazla yorum yok," dedi. Jeolojiyle ilişkisi üniversite yıllarında aldığı bir iki dersle sınırlıydı.</p>

  <p>Eric, "Üstümüzde bir katran çukurunun dibi var," dedi. "Tıpkı Los Angeles'taki La Brea gibi, ama bu ondan daha ufak ve kesinlikle keşfedilmemiş."</p>

  <p>Alana, "Aslında asfaltlı kum," diye düzeltti.</p>

  <p>"Yaz aylarında yapış yapış bir kıvama gelene dek ısınmış ve hayvanların sıkışıp kalmalarına, çukur içinde tuzağa düşmelerine neden olmuştur. Tahminim, geçen iki yüz yıl içinde bir ara çukurun dibinin çöktüğü ve kurbanları çukurun en derin noktasında görünür hale getirdiği yönünde. Zemindeki moloz ve çakıllar da oradan geliyor sanırım,"</p>

  <p>Alana'nın aklına bir şey geldi. "İlk buluşmamızın üstünden birkaç gün geçtikten sonra Julian Perlmutter'in bana söylediği bir şey vardı. Mektuplardan birinde görmüş. El-Cema'nın mezarıyla ilgili yerel bir inanış... Bu inanışa göre El-Cema 'yanan siyahın' altında gömülüymüş. İşte bu yüzden kazıyı terk edilmiş bir kömür madeninde yaptırdılar bize. Teröristler siyah şeyden kastedileninin kömür olduğunu sanıyorlardı, meğerse buymuş."</p>

  <p>Eric katılaşmış katran parçasını Alana'dan aldı ve başparmak büyüklüğündeki yumruyu tek kullanımlık bir çakmakla tutuşturdu. Parça birkaç saniye içinde alev alınca yere attı. Dördü birlikte parçanın sessizce yanmasını izlediler.</p>

  <p>Linda alevi ayağıyla söndürdü. "Mezara yaklaşmakta olduğumuzu söyleyebilirim."</p>

  <p>Ama aradan bir saat daha geçecek ve mezarın izine rastlayamayacaklardı.</p>

  <p>Eric ve Mark bir başka çatala geldiklerinde kadınlardan ayrıldılar. Bir süre ilerledikten sonra nehrin orijinal su seviyesinin oldukça altında kalan bir tünelin, düz ve aşılması zor olmayan bir bölümünün çıkmaz ucuna vardılar. Eric diğer ekiple buluşma noktasına geri dönmeden önce matarasından bir yudum su almak üzere duraladı. Tünelin sonu yokuştu ve dümdüz bir rampa sayesinde tavanla birleşiyordu. Manzara ilgisini uyandırmıştı; yüzüyle rampanın tavanla birleştiği nokta arasında birkaç santim kalıncaya dek tırmandı rampaya.</p>

  <p>Eric'in tırmandığı noktada gördüğü şey sağlam bir kaya değil, çentikli bir hattı; yaklaşık bir milimetre eninde bir çatlaktı bu ve tünel boyunca devam ediyordu. Elini cebine atarak tek kullanımlık bir çakmak çıkardı ve omzunun üstünden, "Fenerini söndür," diye seslendi Mark'a.</p>

  <p>"Ne? Neden?"</p>

  <p>"Dediğimi yap."</p>

  <p>Erk başparmağının bir hareketiyle çakmağı yaktı ve alevi çatlağa yaklaştırdı. Alev kuvvetli olmasa da, onu rampanın diğer tarafında açık bir alan bulunduğuna ve çatlaktan hafif bir rüzgar geldiğine ikna edecek kadar titredi. Eric fenerini yakıp eğimli yüzeyi detaylı olarak inceledi. Çok özenli bir çalışmanın ürünü olduğu anlaşılıyor, duvar boyunca uzanan çatlaklar çok zor belli oluyordu.</p>

  <p>"Bu insan yapımı," dedi. "Dev bir tahterevalliye benziyor. Elini versene."</p>

  <p>Rampanın imkan verdiği ölçüde eğilerek sırtları tavana dayalı halde yan yana durdular.</p>

  <p>Eric, "Üç deyince," dedi. "Bir... iki... üç."</p>

  <p>Bütün güçleriyle ittiler. Zorlanan bedenlerinin çıkardığı ses tüneli doldururken, önce hiçbir şey olmadı. Sonra, altlarındaki zemin iki adamın gücünün etkisiyle belli belirsiz biçimde hafifçe çöktü, güç kullanmayı bıraktıklarında tekrar yerine oturdu.</p>

  <p>"Bir daha; bu kez daha güçlü..."</p>

  <p>İkinci denemeleri büyük taşın kaldıracını yaklaşık iki buçuk santim kadar yerinden oynattı ve Eric bu sayede ileride büyük bir odanın olduğunu gördü. Kollarını geri çekmeden önce çakmağı çatlağa sıkıştırdı, ama taşın ağırlığı çok fazlaydı ve plastik çakmak ağırlığın altında ezildi.</p>

  <p>"Fena fikir değildi ama... Bence dördümüz birlikte kaldırabiliriz. Orada yan yana durabilecek kadar geniş bir alan var."</p>

  <p>Birkaç dakika sonra, sırtlarını duvara yaslamış halde bir protein yiyeceğini paylaşmakta olan Linda ve Alana'yla bir araya geldiler.</p>

  <p>Linda dev bir ısırık alırken, "Kendi kendime hep aynı şeyi söylemek istemiyorum ama," dedi. "Yine bir başka çıkmaz tünele girdik."</p>

  <p>"Eric'ie birlikte bir şey bulduk galiba."</p>

  <p>Kısa bir süre sonra Eric diğerlerine kaya rampanın, üç metre yüksekliğindeki eğimin orta noktasında dengelenmiş sabit mesnet üzerinde dönen bir düzenek olduğunu açıkladı. Sonra dördü yan yana durmuş, omuzları tavana değer halde rampanın üstündeki yerlerini aldılar.</p>

  <p>Linda, "Hadi," diye emretti.</p>

  <p>Dördü aynı anda yüklenince büyük taş gıcırdamaya ve eğim düzleşmeye başladı. Minik çatlak genişlemiş, bir başka odanın girişine dönüşmüştü; odanın kısmen kerpiç tuğlalarla sıralı olduğu görülebiliyordu. Taşı ittikçe harcadıkları çabayla inliyorlar, bu sırada kaldıraç destek noktasına gömülüyor ve bu sayede rampa dümdüz bir hal alıyordu.</p>

  <p>Linda periyi andıran yüzünde boncuk boncuk ter birikirken, "Biliyorsunuz, buradan içeriye girdikten sonra artık geriye dönüş yok," dedi.</p>

  <p>Mark, "Biliyorum," diye karşılık verdi. "Hadi, itelim."</p>

  <p>Kaya platform tünelin ötesindeki tuğlalı odanın içine, aşağıya doğru kaymaya başladı. Ayaklarını sürterek geri gitmeyi ve kasları titrer halde platformun hemen kenarında ayakta durmayı başardılar. Kumla kaplı zeminden sadece bir iki metre yüksekteydiler.</p>

  <p>Açıklığın yeterli olduğuna karar veren Linda, "Hazır mısınız? Hadi!" dedi.</p>

  <p>Dördü birlikte taş platformdan zıplayıp kum zemine yuvarlandılar. Arkalarında, taş platformun kaldıracı tünel içinde yankılanan bir gümbürtüyle yere çarpıp parçalandı. Alt tarafındaki boşlukta, bir dizi basamağın altında kalan kuytu bir köşe vardı. Asıl destek noktasının, girintili kaya blokların üzerinde duran kalın, uzun bir kütük olduğunu görebiliyorlardı. Kayanın zeminle birleştiği yerde, ne amaçla yapıldığı belli olmayan bir başka küçük ahşap mekanizma daha vardı.</p>

  <p>Yankı henüz dinmişti ki, yeni bir ses duydular. Bu, altlarından bir yerden gelen derin ve gürültülü bir hışırtıydı. Eric fenerini yakıp başının altı metre üzerindeki tavana tuttuğu anda, içinden bir insanın geçebileceği genişlikteki düzinelerce açıklıktan aşağıya kum yağmaya başladı.</p>

  <p>Mark, "Şaka mı bu?" diye söylendi.</p>

  <p>Ahşap düzenek, sabit mesnedin orijinal yerine dönmesiyle birlikte harekete geçen bir bubi tuzağının tetikleyicisiydi.</p>

  <p>Fenerlerini yakıp odanın içinde gezdirdiler. Üç metrekarelik bir odaydı burası. Üç duvar kireçtaşı mağaranın bir parçası olarak doğal taştandı, bir tanesine kaldıraç için girinti açılmıştı. Dördüncü duvarsa kerpiç tuğladandı ve tuğlaların birleşme yerleri harçla sıvanmıştı. Taş duvarlarla hiç ilgilenmeyip bütün dikkatlerini kerpiç duvara verdiler. Duvarda delik, oyuk, tutacak bir şey, ya da odadan dışarıya çıkmalarını sağlayacak herhangi bir mekanizma yoktu.</p>

  <p>Duvarı incelerken harcadıkları beş dakikada, yerde biriken kumun yüksekliği altmış santimi bulmuştu. Kum yukarıdan yağmaya devam ediyor, yerde yamuk yığınlar halinde yükseliyordu. Linda bıçağını kınından çekip tuğlalardan birinin harcını eşeledi. Harç bıçağın altında ufalanmaya başlayınca tuğlayı, duvardan çıkarmayı başaracak kadar gevşetti ve arkasında buna tıpatıp benzer bir katman gördü. Bildiği tek şey, yarım düzine kadar daha olduğuydu.</p>

  <p>"Altındaki kaldıracı hareket ettirmeyi deneyeceğiz," dedi. Geriye doğru adım atarken kazara tavandan yağan kumun altına gelince, üstüne başına dolan taneciklerden kurtulmak için bir köpek gibi silkindi.</p>

  <p>Girintinin hemen önünde üç delik vardı ve daha şimdiden yarısı kumla dolmuştu.</p>

  <p>Eric, "Önünde bu kadar kum varken, kaldıracı itip açma fırsatı bulamadan diri diri gömülmüş olacağız," diye karşı çıktı.</p>

  <p>Alana panik içinde çatlak bir sesle, "Tuzağa düştük," dedi. "Ne yapacağız?"</p>

  <p>Stoney, Mark Murphy'ye baktı. İki adam da ilk kez söyleyecek bir şey bulamamıştı.</p>
</body>
</html>