<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>OTUZ BEŞ</h1>

  <p><span class="ilkharf">C</span>abrillo'nun bir süredir duyduğu ilk iyi haber, Libya firkateynine yavaşça yaklaşmakta olan büyük yük gemisinin kendisine hiç de yabancı olmadığıydı. Söz konusu gemi Petromax Petrol ULCC <i>Aggie Johnston'dı</i> ve <i>Oregon</i> birkaç ay önce onu bir İran gemisinden fırlatılan torpillere hedef olmaktan kurtarmıştı.</p>

  <p>Tüm iletişimin <i>Sirt Körfezi</i> tarafından izlenebildiğini varsaymak zorundaydılar, çünkü gemiye çok yaklaşmışlardı. Cabrillo bu arada Petromax'ın web sitesinden <i>Aggie Johnston’ın</i> e-posta adresini bulmuş ve kaptanına bir not göndermişti. Cabrillo adamı, Amerika'nın herhangi bir yerindeki bir evin bodrum katından e-posta atan çılgın bir çocuk değil de gemisini yaklaşık bir mil öteden bir gölge gibi takip eden şilebin kaptanı olduğuna ikna edene kadar yaklaşık on dakika boyunca karşılıklı yazışmışlardı.</p>

  <p>Juan kaptandan gelecek cevapları beklerken Mark ve Eric'in gemide olmadığına hayıflanıyordu. O ikisi firmanın ana bilgisayarını ele geçirebilir ve isteklerini doğrudan iletebilir, kendisi de o yüzen dev yaratıktan neyi, ne sebeple istediğini açıklamak zorunda kalmazdı.</p>

  <p>E-posta kutusuna yeni bir mesaj düştü.</p>

  <p><i>Kaptan Cabrillo, kuvvetli içgüdülerime ve onca yıllık tecrübeme ters düşse de, o firkateyne yarım milden daha fazla yaklaşmamamız ve ateş açmaları halinde bizi Hürmüz Boğazı'ndakine benzer biçimde korumayı kabul etmeniz şartıyla, benden istediğinizi yapacağım.</i></p>

  <p><i>Size daha fazla yardım etmek istesem de gemimin ve mürettebatımın selametini, size sınırsız biçimde destek verme arzumun üstünde tutmak zorundayım. Kariyerinin büyük bölümünü Ortadoğu limanlarında iş yapmakla geçirmiş biriyim ve o teröristlerin bölgeye verdikleri zarardan nefret ediyorum, ama gemimin başına bir şey gelmesine de izin veremem. Sizin de tahmin edeceğiniz gibi, gemimiz boş değil de, petrol taşıyor olsaydı, cevabım kesinlikle hayır olurdu.</i></p>

  <p style="text-align: right;"><i>En iyi dileklerimle,</i></p>

  <p style="text-align: right;"><i>James McCullough.</i></p>

  <p><i>Not: Lütfen o heriflere bir yumruk da benim için geçirin. İyi</i> <span style="font-style: italic; text-indent: 1em;">avlar.</span></p>

  <p><span style="font-style: italic; text-indent: 1em;"><br/></span></p>

  <p>"Vay canına," diye bağırdı Juan. "Yapacak..."</p>

  <p>Max Hanley piposunun ucunu tütünden sararmış dişlerinin arasına sıkıştırmış halde kaptan köşkünde deniz haritası masasının önünde duruyordu. "Ben senin yerinde olsam, aklımdan, baştan aşağı silahlanmış bir firkateyne el ense çekmeyi geçirirken bu kadar heyecanlanmazdım."</p>

  <p>Juan, "Bu iş kusursuz olacak," diye karşı çıktı. "Ne yapmayı planladığımızı anlamalarına fırsat vermeden savunma hatlarının içine dalmış olacağız. O ana dek aramızdaki mesafeyi daraltıp tankerin <i>Oregon’la Sirt</i> arasında kalmasını sağlayacak şekilde bir rota belirledik. Burada olduğumuzu bilmeyecekler ve biz <i>Johnston</i> firkateyninden birden uzaklaşana dek varlığımızı fark edemeyecekler."</p>

  <p>Juan bir yandan konuşurken, bir yandan da kablosuz internet erişimi olan dizüstü bilgisayarını kullanarak kaptana cevap yazıyordu.</p>

  <p><br/></p>

  <p><i>Kaptan McCullough, bakanın hayatının kurtarılmasında anahtar rolü oynuyorsunuz, size ve mürettebatınıza ne kadar teşekkür etsem azdır; sonrasında, hak ettiğiniz biçimde ödüllendirileceğiniz ümidindeyim, ancak bu olay gizli kalmak zorunda. Operasyona başlamak istediğimizde mors sinyalleri gönderen elektrik lambasıyla köprünüze işaret vereceğiz. Bu, muhtemelen on dakika içinde olacaktır.</i></p>

  <p style="text-align: right;"><i>Tekrar en samimi teşekkürlerimle,</i></p>

  <p style="text-align: right;"><i>Juan Cabrillo.</i></p>

  <p style="text-align: right;"><i><br/></i></p>

  <p>Masanın üstüne Rus yapımı Koni sınıfı firkateynin tüm dahili geçitlerini gösteren detaylı bir şeması yayılmıştı. Odada saldırı ekibine önderlik edecek Mike Trono ve Jerry Pulaski de vardı. Trono ve Pulaski oldukça iyi eğitimli, tecrübeli ve savaşçı tiplerdi, ama Juan saldırı esnasında Eddie Seng ve Franklin Lincoln'ün de yanında olmasını isterdi. Trono ve Pulaski'yle birlikte Libya gemisine çıkarma yapacak on adam daha vardı.</p>

  <p>Sancak tarafındaki pencerelerin dışında, üç yüz metrelik çelik gövdesiyle ilerlemekte olan <i>Aggie Johnston</i> görünüyordu. <i>Oregon</i> görünürlüğünü azaltmak için safra almışken, büyük yük gemisi <i>Johnston</i> nerdeyse boştu, ancak bu haldeyken bile kocaman ve korkunç bir görüntüsü vardı. Kıç tarafındaki yaşam mahalli bir işyeri binası büyüklüğündeydi, bodur bacası baş aşağı olmuş bir demiryolu sarnıç vagonunu andırıyordu "Tamam, şu işe geri dönelim. Hepimiz infaz için belirlenen yerin, büyük ihtimalle mürettebat yemekhanesi olduğunda hemfikir miyiz?"</p>

  <p>Mike Trono, "Orası geminin en büyük açık alanı," dedi. Trono Şirket'e paraşüt birliğinde görev yaptıktan sonra katılmış gür kahverengi saçlı, ince uzun bir adamdı.</p>

  <p>Ski, "Bana da mantıklı geliyor," dedi. Diğerlerinden yarım baş uzun, irikıyım Polonyalı eski bir denizciydi. Savaş giysileri kuşanmak yerine Kevin Nixon'ın adamlarının Libyalı denizcilerin giysilerine benzetmek için üzerinde çalıştıkları bir denizci üniforması giymişti. Düşmanın, tanıdık bir üniforma içinde hiç de tanıdık olmayan bir yüz görmesiyle yaşayacağı akıl karışıklığı yaşamla ölüm arasındaki farkı belirleyebiliyordu.</p>

  <p>Mike birden, "Neden bir gemi?" diye sordu.</p>

  <p>"Anlamadım?"</p>

  <p>"İnfaz için neden bir gemi seçmişler?"</p>

  <p>Mark, "Gemi, yayın sinyallerinin kaynağının bulunmasının engellenmesi açısından en ideal ortamlardan biridir," diye karşılık verdi. "Bulunabilse bile, birileri araştırmaya gelene dek gemi çoktan gitmiş olur."</p>

  <p>Juan geminin ortasına, ana güvertedeki bir kapağa işaret ederek, <i>"Sirt'e</i> buradan gireceğiz," dedi. "Sonra sağdaki iki kapıdan geçip ilk merdiven boşluğuna varacağız. Ardından basamakları inip sola, sağa, sonra tekrar sola sapacağız. Yemekhane tam önümüze çıkacak."</p>

  <p>Jerry, "Orada infazı izlemek üzere çok sayıda denizci olacaktır muhtemelen," diye tahminde bulundu.</p>

  <p>Juan, "Normalde ben de aynı şeyi düşünürdüm/' dedi. "Ama biz harekete geçer geçmez, onlar savaş alarmı nedeniyle başka bir yerde toplanıyor olacaklar. Koridorlar boşalacak ve yemekhanede kalanlar sadece teröristler olacak. Meşru mürettebat savaş istasyonlarındaki yerlerine çekilecek, biz de teröristleri etkisiz hale getirip Bayan Katamora'yı kurtaracak ve adamlar bizim orada olduğumuz bile anlamadan gemiden çıkacağız."</p>

  <p>Max piposunu yeniden yakarken, "Planınla ilgili bir sorun var," dedi. "Çıkış stratejimizi açıklamadın. Biz uzaklaşmaya başlar başlamaz <i>Sirt</i> bizi enseler. Bu konuyla ilgili düşünüyordum ve şöyle bir önerim var: patlayıcı maddeler taşıyan bir başka ekip daha <i>Sirt’in</i> güvertesine çıksın ve patlayıcıları gemiye yerleştirsin. <i>Oregon</i> saldırı esnasında <i>Sirt'in</i> silahlarının bir bölümünü zaten devre dışı bırakacaktır, diğerleri de ekip tarafından patlayıcılarla havaya uçurulur."</p>

  <p>Hanley taktiksel sezgileriyle tanınan bir adam olmadığı için Juan gerçekten etkilenmişti. "Çok mantıklı ve dikkatlice düşünülmüş bir plan bu," dedi.</p>

  <p>Max, "Ben de öyle olduğunu düşünmüştüm," diye övündü kendisiyle.</p>

  <p>"Ama şöyle bir şey var; o ekip Sirt'in başlıca silahlarına yaklaşamadan etkisiz hale getirilir." Juan tekrar şemaya işaret etti. "Adamlar üst güvertenin dört köşesine de 30 kalibrelik makineli tüfek mevzilendirmiş. Görebildiğimiz iki tanesini devre dışı bırakabiliriz, ama uzak tarafta kalan diğer ikisi bizzat gemi tarafından korunuyor. Bizim çocuklar o iki tüfeğin ateşiyle lime lime olurlar."</p>

  <p>Hanley planının sorgulanmasından dolayı savunmaya geçerken, "Helikopterle Gomez'i yollayıp adamları füzeyle vuralım o zaman," dedi.</p>

  <p>"Füze isabeti için yeterli menzil yok. Gomez gemiye yeterince yaklaşamaz."</p>

  <p>Max kırgın görünüyordu, "Peki zeki çocuk, sen ne düşünüyorsun?" diye sorarken yüzü asılmıştı.</p>

  <p>Juan gemi şemasını kaldırınca altından, o anki pozisyonlarına göre güneyde kalan Libya sahil şeridinin bir çizelgesi göründü. Juan parmağıyla batı tarafındaki bir noktanın üstüne hafifçe vurdu. "Bu..."</p>

  <p>Max gözlerini Juan'dan onun işaret ettiği yere, ardından tekrar Juan'a çevirdi. Gülümsemesinde kesinlikle şeytani bir hava vardı. "Çok zekice."</p>

  <p>"Hoşuna gideceğini düşünmüştüm. Saldırıyı birkaç dakika geciktirmemizin nedeni de bu zaten. Bunun işe yaraması için gemiye yeterince yaklaşmamız gerek." Cabrillo, "Eğer başka bir şey yoksa hepimiz yerimizi alalım," diye ekledi.</p>

  <p>"Yapalım şu işi," dedi Mike Trono.</p>

  <p>Ana güverteye çıkmak için birlikte dış taraftaki basamaklardan aşağıya inerlerken, Juan ve Max bir an için geride kaldı.</p>

  <p>Cabrillo, "Yüzün hala asık," dedi en iyi dostuna.</p>

  <p>"Aslanın inine giriyorsun Juan. Bu iş gecenin bir yarısı birkaç kiralık polisi etkisiz hale getirip bir depoya sızmaya benzemiyor. O gemide gerçekten kötü tipler var ve ben, o adamların bir şeyler döndüğünü anladıkları an bakanı derhal öldürmelerinden ve tüm bu çabanın boşa gitmesinden korkuyorum."</p>

  <p>Başkan buna hemen bir cevap verecekti ki vazgeçti. "Biliyorum, ama denemezsek adamların kazandığını şimdiden ilan etmiş olacağız. Bu sularda savaş bir anlamda iki yüz yıl önce başladı. O zamanlar ana ilkelerimizden taviz vermemek için ulus olarak ayağa kalkmış ve. Artık yeter!' demiştik. Aynı şeyler için savaşıp davamızı burada bir kez savunmak iyi olmaz mıydı?"</p>

  <p>"Olsa olsa ilahi adalet olurdu derim."</p>

  <p>Juan, Max'in sırtına vurup gülümsedi. "İşte bizim ruhumuz bu. Şimdi, Operasyon Merkezi'ne in ve ben yokken gemimin zarar görmesine engel ol."</p>

  <p>Max yaşlı bir tazı gibi başını iki yana salladı. "Biliyorsun bu tutamayacağım bir söz olur."</p>

  <p>Kaptan McCullough'a sinyal vermişler, devasa tanker rotasını güneye, Libya firkateynine doğru çevirmişti. Kaptan bu manevrayı uyarmadan ve oldukça ustaca yapmış, iki gemi arasındaki mesafe engellenemez bir biçimde azalmaya başlamıştı. <i>Aggie Jolmston</i> ilk rotasında ilerliyor olsaydı beş millik bir farkla <i>Sirt’in</i> yanından geçip gidecekti, ancak şimdi izleme mesafesi kısaldıkça menzil mesafesi de kısalıyordu. <i>Aggie'nin</i> bordasında seyreden <i>Oregon</i> da avına yaklaşmaktaydı.</p>

  <p>Tanker firkateynin iki mil kuzeyine kadar yaklaşana dek telsizler suskun kaldı. Juan elinde seyyar mikrofon ve kulaklıkla adamlarıyla birlikte küpeştenin gölgesinde bekliyordu. Güneş arkalarında batarken, gün boyu hissedilen sıcaklık da hafiflemişti, ama güverte hala rahatça dokunulmayacak kadar sıcaktı.</p>

  <p>"Kıç tarafımdan yaklaşmakta olan tanker; burası Libya Deniz Kuvvetleri'ne bağlı <i>Sirt Körfezi.</i> Güvenli mesafeye çok yakın bir yerde seyrediyorsunuz. Lütfen rotanızı değiştirip diklemesine üstümüze gelmeden aramızdaki mesafeyi artırın."</p>

  <p><i>"Sirt Körfezi</i> ben ULCC <i>Aggie Johnston’dan</i> James McCullough." McCullough'un sakin, görmüş geçirmiş bir sesi vardı. Juan onu gözünde bir seksen boyunda ve nedense, kel biri olarak canlandırdı. "Denizin çekilmesi yüzünden şu anda bir sıkıntı yaşıyoruz. Dümenin kontrolünü yeni yeni sağlamaya başladım. Sizi temin ederim, talimatlarınıza zamanında riayet edeceğiz."</p>

  <p>Sırt'ten, "Çok iyi," şeklinde kısa ve öz bir cevap geldi. "Sıkıntı yaşamaya devam ederseniz lütfen bilgi verin."</p>

  <p>McCullough, Juan'ın senaryosuna sadık kalmış ve oyunun ilk perdesi kusursuz biçimde oynanmıştı. Tankerin kaptanı tabii ki <i>Sirt'e</i> yaklaşmayı sürdürecek, bu arada <i>Oregon'a</i> zaman kazandıracaktı.</p>

  <p>Aradan on dakika geçmiş, birbirlerine yakın hızda seyreden iki gemi aradaki mesafeyi yaklaşık bir mil daha kapatmıştı. Juan Libyalıların çok daha önce arayacaklarını düşünmüştü ve adamların alarma geçmemiş olmalarını iyi bir işaret olarak yorumladı.</p>

  <p><i>"Aggie Johnston, Aggie Johnston,</i> burası <i>Sirt Körfezi."</i> Adamın ses tonu hala sakin ve profesyonelceydi. "Sıkıntı yaşamaya devam ediyor musunuz?"</p>

  <p>"Bir saniye lütfen..." McCullough acil bir iş üzerindeymiş gibi konuşmayı erteledi. Aradan iki dakika geçmesine rağmen cevap vermeyince, Libyalılar taleplerini bu kez biraz daha sertçe yenilediler.</p>

  <p>"Evet, kusura bakmayın. Cezir şiddetlendi, şimdi içinden çıkmak üzereyiz."</p>

  <p>"Biz herhangi bir gelgit sorunu yaşamadık."</p>

  <p>"Bizim omurgamız on iki metre daha derin ve üç futbol sahası büyüklüğünde; ondandır."</p>

  <p>Jimmy, çok iyi gidiyorsun, dedi içinden Juan.</p>

  <p>Juan ve kaptan, bir sonraki çağrının McCullough'tan gelmesine karar vermişlerdi. Son konuşmanın üzerinden iki dakika geçtikten sonra kaptan yine telsizdeydi. <i>"Sirt Körfezi,</i> burası <i>Aggie Johnston.</i> Dümen donanımımızın biraz önce çalışmaz hale geldiğini bildirmek için arıyorum. Acil durma emri verdim, ama halihazırdaki hızımız bizi birkaç mil daha ileri sürükleyecektir. Hesaplarıma göre geminizin iskele tarafının yarım mil ilerisinden geçeceğiz. Hızınızı ve rotanızı değiştirmenizi önerebilir miyim?"</p>

  <p>Tanker yavaşlamak bir yana düzenli bir biçimde hızlanıyor, kıç karinasındaki tek pervanesi suyu çalkalayıp girdap oluşturuyordu. Senaryoda bu yoktu ve Juan, <i>Oregon'ın</i> olabildiğince yaklaşabilmesi için McCullough'un, önceden belirlediği koşulları yok saydığını biliyordu. Cabrillo bu iş bittiğinde adama bir içki ısmarlayacağına kendi kendine söz verdi.</p>

  <p><i>Sirt</i> dönüp uzaklaşmaya ve hız kazanmaya başlamıştı, ama hala yavaştı ve manevra yaparken ağır hareket ediyordu. Tanker hızını artırmış, yanında cüce gibi kalan Libya gemisinden sadece yarım mil mesafede, saatte on sekiz deniz mili hızla seyrediyordu.</p>

  <p>Juan <i>Oregon'ın</i> güvertesinin çok hafifçe titrediğini hissetti. Geminin büyük pompaları seri bir biçimde burun tarafında bulunan safra sarnıcındaki deniz suyunu boşaltıyordu. Harekete geçmişlerdi.</p>

  <p>Operasyon Merkezi'nde Max Hanley ön dümenin başındaydı. Juan gibi o da tüm telsiz konuşmalarını dinlemiş, ama başkandan farklı olarak yaşananların bir kısmını izleme şansı bulmuştu. Hemen yanında silah teknisyeni oturuyordu. Geminin lombarları kapıları kapatılmış ve tüm silahları hazır hale getirilmişti. <i>Oregon,</i> tabiri caizse tüyleri kabarmış haldeydi.</p>

  <p>Hanley gemiyi ileriye iten su pompalarına enerji vermeyi durdurup akışı tersine çevirdi.</p>

  <p>Su burundaki tüplerden dalgalar halinde patlarken, gemi kıç tarafının sudan hafifçe yükselmesine neden olacak kadar seri biçimde yavaşladı. <i>Oregon, Aggie Johnston'dan</i> kurtulur kurtulmaz, Hanley geri akışı durdurup tüplere ileri baskı uygulayacak düğmeye bastı. Manyeto hidrodinamikleri eksi otuz dereceye kadar soğuk tutan yoğuşma pompaları, püskürtme memeleri gittikçe daha çok enerji talep ederken, şakımaya başladı.</p>

  <p><i>Oregon</i> bir yarış atı gibi hızlanırken, tankerin kıç tarafından zarif bir kavis çizdi. Hanley önünde seyreden Libya firkateyninin gri siluetini görebiliyordu.</p>

  <p>Hanley, kendisinden iki misli büyüklükteki bir geminin, devasa yük gemisinin çevresinden dolanıp hiç haber vermeksizin ortaya çıktığı anda <i>Sirt'in</i> köprüsünde yaşanan şaşkınlığı tahmin edebiliyordu. Bu görüntünün neden olduğu yarım dakikalık şokun ardından havada küfürler, emirler ve tehditler uçuşmaya başlamış olmalıydı.</p>

  <p>McCullough denizde manevra yapmak üzere kendisine bir alan yaratmak üzere kuzeye doğru keskin bir dönüş yaparken bile Max, <i>Oregon'ı</i> çevik bir hamleyle iki geminin arasına sıkıştırmayı başardı.</p>

  <p>"Kendinizi tanıtın, yoksa ateş açacağız."</p>

  <p>Max ikinci kez bir meydan okuma duyuyordu ve bir üçüncüsünü duyacağından şüpheliydi. Sirt'in <i>Oregon'ı</i> toplarıyla taraması için iki gemi arasında hala oldukça büyük bir mesafe vardı. Max mikrofon ve kulaklık takımını kaparak kendilerini USS <i>Siren</i> olarak tanıtma dürtüsüne karşı koydu.</p>

  <p>Ekranda <i>Sirt'in</i> ön topunun hemen ilerisinde, açan bir çiçeğe benzeyen duman bulutunu gördü. Bombanın geminin baş tarafında acı bir ses çıkarıp on beş metre ilerisinde, denizde patlamasının hemen ardından, <i>Oregon</i> da büyük bir gümbürtüyle sarsıldı.</p>

  <p>Max, "Uyarı atışı yapmak serbest dostum," dedi, gergin bir biçimde. "Bir tane daha, sonra kılıçları çekelim..."</p>

  <p>Bu kez arka silah boşaldı ve bir bomba köprü kanadına isabet ederek tamamen havaya uçmasına neden oldu.</p>

  <p>Max koltuğunda zar zor oturabiliyordu. "İşte bu... Sakın elini korkak alıştırma."</p>

  <p>İki savaş gemisi arasındaki mesafe sürekli kapanırken, <i>Oregon</i> 30 mm'lik mitralyözleri ve ondan daha büyük kalibreli makineli tüfekleriyle sürekli ateş kusmaya başladı. Sirt'in uçaksavar silahları da devreye girmiş, bu inanılmaz gürültüye katkıda bulunuyordu.</p>

  <p><i>Oregon</i> aldığı şok edici her isabetle zil gibi çınlıyordu. Uçaksavar topçularından yağan mermiler gövdesini delip geçiyor, ama gemi duvarı tarafından durduruluyordu.</p>

  <p>Daha şimdiden üç kamarası yerle bir olmuş, safra sarnıcının mermerleri parçalanıp duvardan sökülmüştü. Aldığı her darbe daha çok yıkıma yol açıyordu. Kıdemli personelin bir araya geldiği toplantı odası doğrudan isabet almıştı; ağır masa alaşağı olmuş, deri iskemleler çıra gibi tutuşmuştu.</p>

  <p>Otomatik olarak devreye giren yangın söndürme sistemi aynı anda başlayan birçok yangınla baş etmeye çalışıyordu. Yangın ekiplerine, savaş esnasında kendilerini riske atmalarındansa, diğer mürettebatla birlikte geminin ters tarafında kalma talimatı verilmişti.</p>

  <p><i>Oregon</i> elindeki imkanları olabildiğince zorluyordu. <i>Sirt'in</i> tüm köprü pencereleri tuzla buz olmuştu; açıklıktan içeriye, tüm seyrüsefer ve dümen donanımını parçalayacak kadar çok volfram mermi girmiş, zırhlı gövdesi parçalanmıştı. <i>Oregon'ın</i> mitralyözü takırdamaya başladığında geminin cankurtaranı, bir köpeğin dişleri arasındaki sıçan gibi titredi. Mitralyöz işkencesi sürdükçe cankurtaran delik deşik oldu ve bir set palangaya bağlı halde, sarhoş gibi sallanmaya başladı.</p>

  <p>Düşük kalibreli silahlarının hiçbiri taretleri koruyan zırhı delemediğinden, geminin silah sorumlusu baş tarafa monte edilmiş 120 mm'lik topu devreye soktu. Top, M1A2 ana savaş tankıyla aynı denge kontrol sistemine sahip olduğundan, inanılmaz bir hatasız hedef bulma özelliği vardı. İlk mermileri taretin Sirt'in güvertesiyle buluştuğu noktaya isabet etmesiyle tüm kütle bir buçuk metre havaya sıçrayıp yere düştü ve parçalandı; silahın namlusundan yoğun biçimde yağlı bir duman çıkmaya başladı.</p>

  <p>Aralarındaki mesafe gittikçe kapanırken şiddetli saldırıya karşı koyma gücüne sahip iki gemi birbirini dövmeye devam ediyordu. Çok yakın mesafede olduklarından nişan almalarına da gerek yoktu, mermiler silahlardan çıkar çıkmaz etkisini gösteriyordu.</p>

  <p>Son yüzyılda tarihte buna benzer bir deniz savaşı yaşanmamıştı; Max yaşadığı tehlikeye rağmen, o an dünyada oradan başka hiçbir yerde olmak istemezdi.</p>

  <p>Aynı şeyi güvertedeki başkan ve adamlar için söylemek mümkün değildi. Uç kat güçlendirilmiş küpeştenin arkasına çömelmişlerdi, ama 30 mm'lik bir topun siperi taramasıyla kendilerini çıplak ve ortada kalmış hissettiler.</p>

  <p>Juan olayların normal akışı içinde böyle bir manzarayı asla tahayyül edemezdi. Teknoloji savaşları sterilize etmiş, soğuk ve mesafeli bir hale sokmuştu. Düşmanınızın hakkından gelmek için tek bir düğmeye basmak yeterliydi. Ancak bu yaşadıkları her şeyiyle bambaşkaydı; Juan adamların kinini hissedebiliyordu, silahlarını ateşledikleri her an, kişisel nefretlerinin bir dışavurumuydu sanki.</p>

  <p>Ölmesini istiyorlardı. Sadece ölmesini de değil; sanki hiç doğmamış gibi, varlığının ortadan kalkmasını...</p>

  <p>Zırh levhasına bir başka bomba daha çarptığında Juan bir an iç organlarının eridiğini hissetti ve kısa süren korkutucu bir an için hata yaptığını düşündü.</p>

  <p>Sonra, hayır, diye geçirdi içinden; bu insanlar birileri onlara engel olana dek durmayacaklardı. Mantığın sesine kulak vermezlerse, kendi gaddarlıklarının sonuçlarıyla yüzleşmek zorunda kalacaklardı.</p>

  <p>Şiddetli bir titreme yaşandı. <i>Oregon, Sirt’le</i> yan yanaydı. Max gemiyi dengelemiş ve iki küpeşte aynı hizaya gelmişti. Juan ufak makineli tüfeğini kaptığı gibi kendini yana attı.</p>

  <p>Sırt'in kıç tarafındaki tabyaya gizlenmiş arka taretinden fırlatılan roket güdümlü bomba ardında parlak bir iz bırakarak başkanın başını birkaç santimle sıyırdı ve kendisini takip etmekte olan on iki kişilik ekibin geçişi esnasında zırhlı levhaya isabet etti. İsteseler bundan daha şanslı bir atış yapamazlardı. Ekipten on kişi şiddetli patlamanın etkisiyle geriye doğru uçtu; hepsi kan içindeydi ve şok geçiriyordu; diğer ikisi, büyük bir dalga iki gemiyi birbirinden hafifçe uzaklaştırırken ileri doğru savrularak suya, gemiler arasındaki dar alana aynı anda dikey halde düştüler.</p>

  <p>Max kapalı devre televizyon sisteminde felaketi görmüş, gemilerin gövdeleri çarpışıp adamları un ufak etmesin diye <i>Oregon'ı</i> derhal Sırt'ten uzaklaştırmıştı. Adamların yaşayıp yaşamadıklarını bilmiyordu, ama tekne garajında görev bekleyen kurtarma ekibine, bir zodyaka atlayıp durumu kontrol etme emrini vermişti.</p>

  <p>Teknisyenlerden biri kumanda kolu marifetiyle döndürdüğü kamerayla <i>Sirt'in</i> güvertesini ekrana getirdi.</p>

  <p>Max, "Orada," diye bağırdı.</p>

  <p>Cabrillo roket atan adamı silahını yeniden doldurmaya çalışırken açtığı ateşle öldürmüş, Heckler &amp; Koch hafif makineli tüfeğinden dumanlar çıkarken Libya gemisinde tek başına kalmıştı. Kameranın kendisine yöneldiğini biliyormuş gibi, yüzünde Max'in o güne dek gördüğü en vahşi ifadeyle tam oraya doğru bakıyordu, sonra firkateynin ambar ağzından içeriye girip gözden kayboldu.</p>
</body>
</html>