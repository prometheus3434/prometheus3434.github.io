<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON YEDİ</h1>

  <p><span class="ilkharf">L</span>inda Ross ve Franklin Lincoln arkeoloji kampına şafak sökmeden bir saat önce yayan olarak vardılar. Her ikisi de fazlasıyla adrenalin ve çok az uykuyla ayakta duruyordu. Murph görevlerini tamamlamaları için Gaz'ın ihtiyaç duyduğu benzini getirmekte olan George Adams'la buluşmak üzere çölün derinliklerine doğru yola çıkmıştı.</p>

  <p>Aslında ayrılıp farklı yollara gitme fikrinden kimse hoşlanmamıştı. Delgi taşıyan kamyonetin yanında sadece tek bir ceset bulunurken, helikopter servis alanında diğer iki Amerikalıya ait hiçbir izin olmaması, söz konusu iki kişinin başka yere götürüldüğü anlamına geliyordu. Linç ve Linda burasının Libya kargo helikopterinin başkanı götürdüğü yerle aynı yer olduğunu düşünüyordu. Eğer tahminlerinde yanılmıyorlarsa, hızlı ve acımasız biçimde sorgulanacaklar, muhtemelen her şeyi anlatacaklardı. Şimdi bile bir terörist grubu, MI-8 helikopteriyle arkeolojik kazı alanına gitmek üzere yola çıkmış olabilirdi.</p>

  <p>Ancak zaman hızla daralıyor, barış zirvesinin tarihi yaklaşıyordu; daha da önemlisi, bakanın esir alınma süresi uzadıkça, işkence görme ihtimalinin de fazlalaşıyor olmasıydı.</p>

  <p>Güneş ufukta kendini gösterirken, kamp da yavaştan hareketlenmeye başlamıştı. Linda ve Linç arkeologların büyük bölümünün, yazı saha çalışması yaparak geçirmek isteyen üniversite öğrencilerinden meydana geldiğini fark ettiler. Kampta ayrıca profesör ve fakülte danışmanlarından oluşan birkaç keşif üyesi ve gruba destek veren aşağı yukarı on kadar Tunuslu da vardı. Bunlardan biri, üstüne bol gelen bir kıyafet giymişti, oldukça tedirgin görünüyor ve hemen hemen hiç iş yapmıyordu. Linda ve Linç bu adamın hükümet temsilcisi olduğunu tahmin etti.</p>

  <p>Emile Bumford'un çadırından çıkması için yaklaşık bir saat beklemek zorunda kaldılar. Faziletli geçinen adam, ekibinin dörtte birini kaybetmiş biri olarak hiç de üzgünmüş gibi görünmüyordu. Güneşe çıktığında gece pek de iyi uyuyamamış gibi abartılı biçimde esnedi. Geniş kenarlı bir şapka ile gülünç bir safari takım elbise giymiş halde yemek çadırına doğru sallana sallana yürümeye başladı. Aşçılar çadırın arka tarafına kurulmuş olan ızgarada yemek pişiriyordu. Ancak kokular, yumurta ve patates hayali kuran Linda ve Linc'e pek de cazip gelmiyor, çünkü kampta hazır kahvaltı servis ediliyordu. Kahvaltı oldukça uzun sürdü, anlaşılan sonrasında personel toplantısı yapılmayacaktı. Yemekhaneden önce öğrenciler ayrıldı; çantalarını ve kazı aletlerini almak üzere çadırlarına geri döndüler ve ardından pek de yüksek olmayan bir tepenin ardındaki Roma kalıntılarına doğru yola çıktılar. Öğretmenler biraz daha ağırdan alıyorlardı, ama bir süre sonra onlar da kampı arkeoloji alanından ayıran tepenin ötesinde gözden kayboldu.</p>

  <p>Diğer herkesin işine gitmesinin ardından Bumford çadırına geri döndü. İçeride bir dakika kadar kaldıktan sonra, çadır girişinin hemen dışında duran güneş şemsiyesinin altına bir iskemle çekti. Elinde ansiklopedi cildi kalınlığında bir kitap vardı. Linç gizlice kampa girip Bumford'u yakalamak istiyordu, ama etrafta çamaşırları toplayan, öğrencilerin çadırlarını düzenleyen yerli işçiler dolandığından bu riski göze alamadı.</p>

  <p>Linda, "Üniversitedeki ilk yılımda arkeoloji okumuştum," diye fısıldadı. "Bir hafta sonu kazıya gitmiştik, ama etrafımızda hiç böyle hizmetkarlar yoktu."</p>

  <p>"Bazılarının peşinden ayrılmasın diye fazladan para ödeyip personel tutan Dışişleri Bakanlığı'yla çalışmıyordunuz da ondan."</p>

  <p>"Haklısın. Peki, Bumford'a ne diyorsun?"</p>

  <p>"Bir tahmin yapmam gerekirse, burada bulunmakla kolay yoldan para kazandığı gibi. Alana Shepard ve diğerlerine ne olduğunu anlamak konusunda hiç acele etmiyor."</p>

  <p>Linda alaycı bir tavırla, "Harika," dedi.</p>

  <p>İskemlesine kurulduktan yaklaşık bir saat sonra Tunuslu hükümet temsilcisi Bumford'un yanına yaklaştı. Kısa bir süre konuştular. Bumford abartılı el kol hareketleriyle adama bir şeyler anlattı, sonra omzunu kayıtsız bir biçimde silkerek konuşmayı sonlandırdı.</p>

  <p>Linç ağır bir Arap aksanıyla, " 'Profesör Bumford, adamlarınızdan haber aldınız mı?'" diye fısıldadı. Sonra genizden gelen kısık bir sesle devam etti. "'Onlara ne olduğuna dair hiçbir fikrim yok... Üniversitenizle bağlantıya geçip kayıp olduklarını bildirmişsinizdir herhalde... Bu benim sorumluluğum değil. Ben burada bir danışman olarak bulunuyorum sadece... Ama onlar için endişelenmiyor musunuz? Kaç gündür ortalıkta görünmüyorlar... Bu benim sorunum değil.' Ve yöre sakini adam sahneden ayrılır."</p>

  <p>Linc'in taklidi ve öngörüsü doğru çıktı. Bumford kitabına hemen geri döndü ve biraz önceki konuşma üzerinde bir an bile düşünmedi.</p>

  <p>Kamptaki hareketliliğin yatışması için yirmi dakika daha beklediler. Yerel personel artık ortalıkta görünmüyordu. Linç saklandığı yerden çıkarak Bumford'un çadırına doğru hareketlenirken tulumunun içinden bir bıçak çıkardı. Bu bir Emerson CQC-7A'ydı; öylesine keskindi ki, çadırın naylonunu yırtarken tereyağı kesen bir bıçaktan daha fazla ses çıkarmadı.</p>

  <p>Linç sessizce çadırın içine girip girişe doğru yöneldi. Yaklaşık otuz santim uzakta, sırtı kendisine doğru dönük oturmakta olan Bumford'un ruhu bile duymamıştı. Linç kamp jeneratörü için ayrılmış benzinin bulunduğu fıçının arkasında gizlenmiş olan Linda'ya baktı. Linda kamp aşçılarından birinin arazi tuvaletine doğru gitmekte olduğunu görmüş, Linc'in beklemesi için elini kaldırmıştı. Adam gözden kaybolur kaybolmaz yumruğunu sıkıp harekete geçebileceğine dair işareti verdi.</p>

  <p>Linç uzanıp Bumford'u kollarının altından yakaladı, Osmanlı İmparatorluğu uzmanını gayet rahat hareketlerle havaya kaldırıp çadırın içine soktu, sonra da sere serpe bir halde toprak zemine bıraktı. Ardından adamın üstüne kara bir hayalet gibi çöktü, bir elini Bumford'un ağzına dayarken, diğerini, elinde bıçağı olduğu halde profesörün görebileceği şekilde tuttu.</p>

  <p>Kısa bir süre sonra Linda, Linc'in çadırda açtığı yarıktan içeriye daldı. "Vay canına adamı tüy gibi kaldırdın; ama en az yüz yirmi kilo gibi görünüyor."</p>

  <p>"Daha çok yüz on gibi. Bu benim silkme stilim. Buna 'dallamayı havalandırma' adını verdim."</p>

  <p>Linda, Bumford'un başının yanına çömeldi. Profesörün fincan tabağı kadar büyük gözleri vardı ve alnında boncuk boncuk ter birikmişti. "Meslektaşım elini çekecek ve sen bağırmayacaksın, yerinden kımıldamayacaksın, anlaşıldı mı?"</p>

  <p>Bumford iç organları alınmış balık gibi yatıyordu.</p>

  <p>"Anladıysan başını salla."</p>

  <p>Adam yine kıpırdamayınca Linç adamı çenesini aşağı yukarı çekiştirip harekete geçirdi. İlk dehşet dalgasını atlatan profesörün gözkapakları titreşti ve hararetli bir biçimde başını salladı.</p>

  <p>Linç elini çekince Bumford, "Siz kimsiniz?" diye inledi.</p>

  <p>Linda, "Sesini fazla yükseltme," dedi. "Alana Shepard, Mike Duncan ve Greg Chaffee için buradayız."</p>

  <p>Bumford, "Kimsiniz?" diye tekrarladı. "Sizi tanımıyorum. Siz bu grubun bir parçası değilsiniz."</p>

  <p>Linda ona doğru uzanmak üzere hareketlenince Bumford korkudan ne yapacağını şaşırmış gibi göründü. Linda adamın burnunun üstündeki gözlüğü düzeltti ve yerinden çıkan gözlük sapını yerine, kulağının arkasına kıvırdı. "Biz dostuz. Seninle ekibin diğer üyeleri hakkında konuşmak istiyoruz."</p>

  <p>"Burada değiller."</p>

  <p>Linç, "Nedir bu herif; geri zekalı bir öğrenci mi?" diye sordu.</p>

  <p>Linda yine araya girerek olabildiğince yumuşak bir tavırla, "Profesör Bumford," dedi. "Size birkaç soru sormaya geldik. Biz bir Amerikan arama kurtarma ekibinin elemanlarıyız."</p>

  <p>"Asker gibi mi?"</p>

  <p>"Tam olarak, sözleşmeli çalışan siviller... Washington'dakiler buradaki görevinizin çok önemli olduğunu düşünüyor olmalılar ki, bizi işe aldılar."</p>

  <p>Dengesini az da olsa bulan Bumford alışılagelmiş küstah tavrıyla, "Bu görev zaman kaybından başka bir şey değil," dedi.</p>

  <p>"Neden böyle diyorsun?"</p>

  <p>"Benim kim olduğumu biliyorsunuz, değil mi?"</p>

  <p>Linda profesörün, egosunu tatmin etmek için ağzını aradığını biliyordu. "Dünyanın en önde gelen Osmanlı İmparatorluğu uzmanlarından Emile Bumford'sun."</p>

  <p>"O zaman görüşlerimi açıklamak zorunda olmadığımı da biliyorsundur. Söylediklerimi gerçek olarak değerlendirebilirsin. Dışişleri Bakanlığı için yapılmakta olan bu keşif kesinlikle zaman kaybından başka bir şey değil."</p>

  <p>Linç, "O zaman burada ne işin var?" diye sordu.</p>

  <p>Bumford bu soruya hemen cevap vermedi. Linda adamın gözlerindeki sinsi ifadeyi okuyabiliyordu. "Sakın yalan söyleme," diye uyardı adamı.</p>

  <p>Bumford içini çekerek, "Bir öğrenciyle kurduğum ilişki yüzünden görevimden oldum, şimdi de karımla boşanma sürecinin ortasındayım. Yakında eski karım olacak kadının avukatı cüzdanıma yolunacak kaz muamelesi yapıyor. Tüm bunların yanı sıra on yıldır tek bir kitap bile yayımlamadım; gerisini anlamışsınızdır artık."</p>

  <p>"Para."</p>

  <p>"Dışişleri Bakanlığı bana günde beş yüz dolar ödüyor. Bu paraya ihtiyacım var."</p>

  <p>"O yüzden ekibinin geri kalanı kayıplara karışmışken sen burada kıçının üstüne oturmuşsun ve günlük harcırahını topluyorsun." Bumford'un yüz ifadesinde ne bir inkar, ne de bir utanç belirtisi vardı.</p>

  <p>Linda'nın içinden adamın kendini beğenmiş yüzünü tokatlamak geçti, ama öyle davranmak yerine olabildiğince sakin biçimde, "Eh, para kazanma zamanın gelmiş anlaşılan," dedi. "Söylesene, bu gezinin neden zaman kaybı olduğunu düşünüyorsun?"</p>

  <p>"Süleyman El-Cema'nın hikayesini bilir misin? O adamın bir Amerikalı denizciyle dost olduğu ve Batı'ya karşı cihat ilan etmek konusundaki fikrinin değiştiği anlatılmıştır bizlere."</p>

  <p>Linda, "Evet, adını duyduk," dedi.</p>

  <p>"Ben o hikayeye inanmıyorum; tek bir kelimesine bile. El-Cema'nın yazdığı her satırı inceledim; onu tanıyorum adeta. O adam değişecek biri değildi. Hiçbir Berberi korsan değişmez. O insanlar gemileri yağmalayarak çok fazla para kazandılar."</p>

  <p>Linç, "Ben El-Cema'nın ideolojik nedenlerle savaştığını sanıyordum, para için değil," diye karşılık verdi.</p>

  <p>"El-Cema'nın da diğerlerinden bir farkı yoktu. Akınların, yağmaların getirdiği zenginliğin onu da cezp ettiğinden hiç kuşkum yok. Başta gavurları öldürmek gibi bir amaçla yola çıkmış olabilir, ama ileriki zamanlarda kaleme aldıklarına bakılırsa, sıkça biriktirdiği 'ödüller'den söz ediyor. Bu onun ifadesi, benim değil."</p>

  <p>Linda, Bumford'un El-Cema'yı kendi paragöz anlayışı çerçevesinde değerlendirdiğini fark ederek, "Ödül illa servet, para anlamına gelmez," dedi.</p>

  <p>"Genç bayan, ben buraya uzman olduğum için gönderildim. Açıklamalarıma kulak vermeyeceksen beni rahat bırak."</p>

  <p>Linç, "Merak ettim," dedi. "Berberi korsanlar açısından korsanlık ne derece karlı bir işti?"</p>

  <p>"Onlar hakkında ne bilmek istiyorsun?"</p>

  <p>" Trablusgarp Kıyılarına' şarkısında dendiği gibi, denizcilerin, bazılarının çanına ot tıkadığını biliyorum."</p>

  <p>"O sözünü ettiklerin eski Amerikan konsülü William Eaton kumandasındaki beş yüz paralı askerle, Trablusgarp paşasına ait malları yağmalamış bir avuç denizciydi. Doğrudur, bu eylemleri barış antlaşmasını hızlandırmaya yaradı, ama bu, ilahilere konu olacak efsanevi bir savaştan çok uzak bir şeydi."</p>

  <p>Linc'in tanıdığı bazı denizci arkadaşları böylesi bir yorum için adam öldürürlerdi.</p>

  <p>Bumford, "Berberi korsanlar," diye devam etti. "On beş ila on dokuzuncu yüzyıllar arasında dünyanın en kazançlı deniz güzergahlarını, yani Akdeniz ve Avrupa'nın kuzey kıyılarını kontrol ediyorlardı. O zamanlar, çok büyük miktarlara ulaşan haraçları ödemeyen veya ödeyemeyecek durumda olan bu uluslar gemilerinin korsanlara av olmalarına göz yumuyordu. Gemilerin yükleri çalınıyor, mürettebat esir alınıp ya fidye karşılığında serbest bırakılıyor, ya da köle olarak satılıyordu. İngiltere, Fransa ve ispanya gibi devletler deniz ticaretini korumak adına korsanlara milyonlar değerinde altın veriyor, yine o dönemde Amerika Birleşik Devletleri bile bu korsanlara ödeme yapıyordu. Bazı durumlarda devletlerin gelirlerinin yüzde onu Berberi sahili hükümdarlarına gidiyordu. Korsanlar bununla da yetinmeyip İrlanda'nın kuzeyine kadar gelip baskınlar düzenliyor ve deniz kenarındaki köylerde yaşayan insanları kaçırıyordu. Tahminlere göre yarım milyondan fazla insan ve Avrupalıların yarısı evlerinden zorla götürülmüş ve köle olarak satılmıştı; düşünebiliyor musunuz?"</p>

  <p>Linç alaycı bir ifadeyle, "Ya," dedi.</p>

  <p>Bumford temposunu bulmuştu ve Afrika asıllı Amerikalının gizli alayını görmezlikten geldi. "Burada zamanın en önde gelen deniz güçlerinden birinden söz ediyoruz. Ve Süleyman El-Cema da içlerindeki en başarılı ve uzak ara en acımasız korsandı. Önceleri imam olmak üzere eğitim almışsa da, ailesinden gelen ve birçok nesilden beri süren korsanlık geleneği vardı. Atalarının Haçlı Seferleri'nden dönen gemileri avladığına dair hikayeler anlatılır; bu El-Cema'nın kanında olan bir şeydi. Kusura bakmayın ama benim bildiğim El-Cema, kendisiyle aynı adı taşıyan günümüz teröristinden farksız olarak, Batı'ya karşı kutsal savaş gözüyle gördüğü bir davadan asla vazgeçmezdi."</p>

  <p>Linda o an hatasını anladı. Bumford'un bakış açısı kendi açgözlülüğünün bir yansıması değildi; adam, o insanların başarmak istediği şeye, başka bir objektiften bakıyordu. Linda yenilgiyi kabullenmiş, aşırı uçları temsil eden bir kültüre karşı verilen savaşta tek bir kurşun bile atmamış ve söz konusu kültürü bildiğini iddia eden, ama aslında içyüzünü asla anlamamış biriyle konuşuyordu.</p>

  <p>Yine de devam etti. "Ama bu Thomas Jefferson'ın Amerika Birleşik Devletleri'nin artık haraç ödemeyeceğini ilan ettiği dönem değil mi? Korsanlar tarihlerinde ilk kez para ödemek yerine kendileriyle savaşmak isteyen birinci sınıf bir donanmayla karşı karşıya geliyorlardı. El-Cema astığım astık, kestiğim kestik şeklindeki tutumlarını artık sürdüremeyeceklerini anlamıştı muhakkak. Jefferson'ın korsanlığa karşı tek taraflı savaş ilanı onların sonunun başlangıcı oldu. Dünyanın geri kalanı korkudan sinmişken, tek bir devlet bu vahşiliğe karşı tutum aldı."</p>

  <p>Linda bu sözleri sarf ederken bile, o zamanki koşullarla günümüzde terörizme karşı sürdürülen savaş arasındaki benzerliği fark ediyor, bu durum tüylerinin ürpermesine neden oluyordu. Avrupa yirminci yüzyılın son bölümünü sürekli terörizm tehdidi altında yaşayarak geçirmişti. Tüm kıtada gece kulüpleri bombalamaları, insan kaçırmalar, suikastlar, uçak kaçırmalar gibi olaylar olmuş, ama yetkililer bu olaylara gereken karşılığı vermemişti.</p>

  <p>Amerika Birleşik Devletleri de Dünya Ticaret Merkezi'ne yapılan ilk saldırıdan sonra benzer bir yol izlemişti. Hükümet bu olayı gerçekçi biçimde, yani savaşta açılan ilk yaylım ateşi olarak değerlendirmeyip sadece suç teşkil eden bir eylemmiş gibi görmüştü. Failler usulen tutuklanıp hapse gönderilmiş ve olay 11 Eylül saldırılarına kadar neredeyse tamamen unutulmuştu.</p>

  <p>Hükümet 2001 yılındaki saldırılara, gerçeği ikinci kez inkar etmek yerine, terörizmi ne şekilde olursa olsun destekleyenlere karşı savaş ilan ederek karşılık vermişti. Amerika tıpkı iki yüzyıl öncesinde olduğu gibi, dünyaya, korku içinde yaşamaktansa savaşmayı tercih ettiğini ilan etmişti.</p>

  <p>Bumford, "El-Cema'nın görüşlerini tamamen değiştirdiğini ve onun Müslümanlıkla Hıristiyanlık arasındaki farklılıkları uzlaştırmanın bir yolunu bulduğunu kabul etsem bile, gemisi <i>Şahin'i</i> bulmanın pratikte mümkün olmadığını söyleyebilirim. Bir geminin çölde iki yüzyıl boyunca gizli kalması kesinlikle imkansızdır; ya doğa şartları nedeniyle yok olmuştur, ya da göçebeler tarafından yağmalanmıştır. İnanın bana, orada hiçbir şey bulunamaz."</p>

  <p>Bumford'un karamsarlığı Linda'yı isyan etme notasına getiriyordu ki. Linç, "Diyelim ki," diye araya girdi. "Bir şekilde günümüze kadar sağ salim gelebildi; nerede olabileceğine dair bir fikrin var mı?"</p>

  <p>"Washington'da okuduğum mektuptan, güneyimizde kalan kuru nehir yatağında olmalı diye düşünüyorum, ama Alana, Mike ve Greg o bölgeyi sıkı biçimde taradılar ve zamanında nehir akarken geçmenin olanaksız olduğu bir şelaleye rastlayana dek aramalarını sürdürdüler. Orada saklı bir Berberi korsan gemisi yok."</p>

  <p>"Mektupta geminin nerde olabileceğine dair başka bir ipucu var mı? Önemsiz gibi görünen bir detay..."</p>

  <p>"Henry Lafayette geminin, ancak, aynen mektupta yazdığı gibi söylüyorum 'akıllı bir alet'in kullanılması yoluyla ulaşılabilecek büyük bir mağarada saklandığını söylemiş. Bunun ne anlama geldiğini bana sormayın lütfen. Alana bu konuyla ilgili haftalar boyunca peşimden koştu. Elimizdeki diğer bir şey de, geminin yanan siyah şeyin altında olduğuna dair yerel bir efsane..."</p>

  <p>"Neyin?" diye sordu Linda.</p>

  <p>"Yanan siyah şey... Efsane El-Cema'nın yardımcısı Süleyman Karamanlı'nın günlüklerinden kaynaklanıyor. Günlükler, adamın Trablusgarp paşasının yeğeni olmasından ve Kraliyet Arşivleri'nde saklanmasından dolayı günümüze kadar gelebilmiş. Ama ne anlama geldiği konusu beni aşıyor. Üzgünüm."</p>

  <p>Linda, "Ben de," diye mırıldandı.</p>

  <p>Alana Shepard gibi deneyimli bir arkeolog bile gelişmiş aletleri kullanarak haftalar boyu yaptığı araştırmalar sonunda El-Cema'nın gemisini bulamamışsa, Linda'nın, Mark'ın ve Linc'in barış antlaşmasına sayılı günler kala bunu başarabilme umudu çok azdı.</p>

  <p>Linda saatine baktı. Mark'la olan randevularına yetişmeleri için bir saatleri vardı. Max'e Bumford'la yaptıkları görüşmeden bir şey çıkmadığını rapor ettikten sonra, yapılacak en mantıklı hareketin, başkanın şansının yaver gittiğini umarak Gaz'la onun yerini tespit etmek olacağını söyleyecekti.</p>

  <p>"Gidelim Linç," dedi. "Profesör Bumford, zaman ayırdığınız için teşekkürler. Bizimle burada bu konuşmayı yapmadığınızı size hatırlatmak gereği duymuyorum."</p>

  <p>Profesör, "Evet, tabii," diye karşılık verdi. "Bu arada, ekibimden bir haber alabildiniz mi?"</p>

  <p>Linda adamın ekip arkadaşları hakkında soru sormayı sonradan akıl etmesi karşısında tepki vermemek için kendini zor tuttu. "Ya Greg Chaffee, ya da Mike Duncan; adamlardan biri başına yediği tek kurşunla ölmüş. Ceset akbabalar yüzünden tanınması imkansız hale gelmiş. Diğer ikisi hakkında bir bilgimiz yok."</p>

  <p>"Ulu Tanrım. Burada kalmak benim için ne kadar güvenli acaba? Belki Amerika'ya geri dönsem iyi olacak."</p>

  <p>Linda Osmanlı İmparatorluğu uzmanına sıkı bir yumruk atmaya hazırlanırken Linç onu durdurdu. "Sakin ol. O buna değecek biri değil; gidelim."</p>

  <p>Linda ve Linç çadırdan dışarıya çıkıp sessiz kampta yürümeye başladılar. İkisi de çadırın kenarında çömelmiş ve profesörle olan konuşmalarını baştan sona dinlemiş küçük çocuğu fark etmemişti. Çocuk Linda ve Linç bir kum tepesinin ardında gözden kayboluncaya dek bekledi, sonra Tunuslu hükümet temsilcisini bulmak üzere aceleyle koşturdu. Yirmi dakika sonra konuşmanın içeriği yüklü bir miktar para karşılığında Trablusgarp'taki bir bağlantıya aktarıldı; bu gelişmenin üzerinden kırk dakika geçtikten sonraysa uzaklarda bir dağın zirvesindeki eğitim kampında konuşlanmış bir MI-8 tipi helikopterin pervanesi yavaş yavaş dönmeye başladı.</p>
</body>
</html>