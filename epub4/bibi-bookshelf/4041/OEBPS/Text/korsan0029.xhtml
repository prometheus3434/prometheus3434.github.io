<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YİRMİ BEŞ</h1>

  <p><span class="ilkharf">T</span>elefon nihayet cevap verdiğinde, bazılarının saygısızca Doğu Guantanamo olarak nitelendirdikleri terörist kampının komutanı Abdullah korksun mu, rahatlasın mı bilemedi.</p>

  <p>Bir ses, "Söyle," diye cevap verdi; bu tek bir kelimeden bile, normal bir insan ruhunun nemli kuyusundan, kuyunun dibinin taranmasıyla çıkarılmış buram buram saf nefret duygusunu hissetmek mümkündü.</p>

  <p>Abdullah'ın kendini tanıtmasına gerek yoktu. Bu uydu telefonunun numarası sadece birkaç kişide vardı. Aletin o lanet İsrailliler tarafından yapıldığını düşünmekten nefret ediyordu, ama telefonlar yüzde yüz güvenliydi. "Onunla konuşmam gerek."</p>

  <p>"Meşgul. Bana söyle."</p>

  <p>Abdullah, "Bu acil bir mesele," diye ısrar etti, ama ters bir cevap alması durumunda daha fazla bastırmayacağına kendi kendine söz vermişti. Arka planda, bir geminin düdüğünü ve şamandıranın neşeli zilini duyabiliyordu. Bu sesler dışında talebine karşılık olarak bir cevap, ya da ses duymadı. Kendine verdiği sözü hatırlayarak, "Peki, İmam'a mahkûmların kaçma girişiminde bulunduklarını söylersin o zaman," dedi.</p>

  <p>Abdullah detaylara hakim değildi, o yüzden durumu aktarırken muğlak ifadeler kullanıyordu. "Anlaşılan muhafızların hakkından gelmişler ve eski demiryolu hattı üzerinde gitmek üzere tasarlanmış küçük bir kamyoneti ve bir yük vagonunu çalmışlar." Karşı taraf yine bir şey söylemeyince Abdullah adamı işlemeye devam etti. "Mahkûmları madende durdurmaya çalıştılar, ama olmadı, kampta eğitim gören birkaç adamın gayretleri de sonuç vermedi. Helikopterle seçkin birkaç askeri olay yerine sevk ettim, adamlar köprüyü havaya uçuracaklar. Böylece hepsinin temizlendiğinden emin olacağız."</p>

  <p>Teröristlerin komutam duyulur bir biçimde yutkundu. "Ben... ben düşündüm ki, Amerikalı arkeologlardan aldığımız bilgiler doğrultusunda, burada bulunmamıza gerek kalmadı artık. Gerçek Süleyman El-Cema'nın gizli üssünün bu vadide, efsanede söylendiği gibi 'yanan siyah'ın güneyinde olduğuna dair inanışın doğru olmadığını öğrendik. El-Cema üssünü Tunus'ta başka eski bir nehir yatağında kurmuş. <i>Şahin</i> de orada. Oraya yolladığımız adamlar şimdiye dek yerini tespit etmişlerdir bile."</p>

  <p>Abdullah yine şamandıranın ve arada bir öten düdüğün sesinden başka bir şey duymadı.</p>

  <p>Sonunda telaşlı bir sesle, "Nerdesin?" diye sordu.</p>

  <p>"Seni ilgilendirmez. Devam et."</p>

  <p>"Eh, kömür madenini yeniden açmak için bahaneye ihtiyacımız kalmadığına ve efsanedeki yanan siyah ifadesini yanlış yorumladığımıza göre, sanırım köprüyü havaya uçurmak en mantıklı hareket tarzı olacak. Yani bir taşla iki kuş vuracağız; kaçan mahkûmların hepsi ölecek ve biz buradaki operasyonumuzu sonlandıracağız."</p>

  <p>"Seçkin askerlerinden kaçı orada kaldı?"</p>

  <p>Abdullah, "Yaklaşık elli kadarı," diye cevap verdi hemen.</p>

  <p>"Mahkûmlar gibi önemsiz şeyler için riske atmayın o askerleri. Çok gerekiyorsa daha acemi askerler yollarsınız. Onlara bu görev sırasında şehit olmaları durumunda, Allah'ın inayetiyle cennette yerlerinin hazır olduğunu söylersiniz. İmam böyle buyurmuş dersiniz."</p>

  <p>Abdullah'ın aklından, köprüde görevli yetenekli askerlerini geri çekmek için yeterli zamanın olmadığını söylemek geçti, ama öyle yapmak yerine, "Peki, kadın bakan ne olacak?" diye sordu.</p>

  <p>"Helikopterler yarım saat içinde oraya varacak; içlerinden birine kadınla ilgilenme görevi verildi. Sen mahkumları öldürmeyi ve Trablusgarp'taki askerlerimizin her türlü ihtiyacını karşılamayı düşün. Toplantıda ana salon girişini aşmak durumunda olacak resmi güvenlik elemanları bulunacak. İçeri girdikten sonra, hedefteki hükümet yetkililerinde silah olmayacak tabii. İhtişamlı bir katliam gerçekleştirip bu aptalca barış teşebbüsüne bir son vereceğiz."</p>

  <p>Abdullah karşı taraftaki adamın bu kadar uzun konuştuğuna ilk kez şahit olmuştu. O da davalarına diğerlerinin, İmam El-Cema'nın inandığı kadar inanıyordu. Ama Abdullah bile fanatikliğin de belli bir sınırı olduğunu itiraf etmek zorundaydı; o bu konuda sınırları bu denli zorlayacak biri değildi.</p>

  <p>Abdullah davaları için gecekondu mahallelerinden çıkarıp ellerine silah tutuşturdukları delikanlıların kendi aralarında yaptıkları sohbetlere sık sık kulak kabartırdı. Bu çocuklar birbirlerine cesaret vermek için İslam düşmanlarına yapacakları işkenceleri düşünmeyi oyun haline getirmişlerdi. O da zamanında Lübnan İçsavaşı sırasında aynı yollardan geçmişti. Ama o çocukları hepsi, asla itiraf etmeseler de, bunun ilgiyi başka tarafa çekmek için yapılan bir şey olduğunu bilir, bunu davaya inanmışlıkları ve düşmana olan nefretleriyle övünmenin bir yolu olarak görürlerdi. Sonunda çoğu, elindeki silahı bile doğru dürüst tutmayacak kadar taş kesilir, intihar bombacısı olmayı içlerindeki en aptalları kabul ederdi.</p>

  <p>Ancak telefonun diğer ucundaki adamın aptal olduğunu söylemek pek mümkün değildi. Abdullah onun palayla Batılıların kafasını koparmaktan zevk aldığını biliyordu; söylenenlere göre bu, geçmişi Haçlı Seferleri'ne kadar uzanan bir şeydi. Adam Çeçenistan'daki ıssız dağlarda Rus askerlerini canlı canlı kavurmuş, Bağdat'taki Amerikan askerlerinin kesilen uzuvlarının ipe dizilmesine yardım etmişti. Kum tanelerini ayırmaktan başka hiçbir şeyden hoşlanmayan, iki yaşında bir çocuğun zekasına sahip bir delikanlı olan kendi yeğenini davanın bir neferi yapmış ve çocuğu, üzerinde yirmi kilo patlayıcı ve mezhepçi şiddeti daha da alevlendirmeye katkısı olsun diye çivilerle birlikte Basra'daki bir çamaşırhaneye yollamıştı. O patlamada elli kadar kadın ve çocuk can vermiş, sonrasındaki misilleme ve intikam alma amaçlı eylemler yüzlerce kişinin daha ölümüne neden olmuştu.</p>

  <p>Abdullah, kendi bakış açısıyla Allah'a karşı görevini yerine getiriyordu. İmam'ın yakın çevresi içindeki bağlantısı olan El-Cema'nın özel korumasıysa bunu insanları sakat bırakmaktan ve öldürmekten zevk aldığı için yapıyordu. El-Cema'nın örgüt içindeki birçok kişi tarafından bilenen sırrıysa, adamın İslamiyet konusunda bir eğitim bile almadığıydı. El-Cema Müslüman olarak doğmuş olsa da hiçbir zaman namaz kılmamış, ramazanda oruç tutmamış ve yemekle ilgili din kurallarını hiçe saymıştı.</p>

  <p>İmam'ın böylesine bir menfurluğa neden izin verdiği, Abdullah gibi kıdemli komutanları arasında hep tartışma konusu olmuş, bu durum İmam'ın kulağına gidene dek devam etmişti. İmam'ın seçimlerini sorgulamalarının üstünden iki gün geçtikten sonra o dört komutanın dilleri kesilmiş, gözleri oyulmuş, burunları koparılmış, tırnakları çıkarılmış ve kulak zarları delinmişti.</p>

  <p>Bu tepkinin anlamı açıktı. Komutanlar adamın arkasından konuşmakla her türlü sağduyu ve algıdan yoksun olduklarını göstermişler, o yüzden sonsuza dek susturulmuşlardı.</p>

  <p>Abdullah cevap vermesi gerektiğini fark etti ve, "Allah İmam'ı korusun," dedi aceleyle. Karşı taraf telefonu çoktan kapatmıştı bile.</p>

  <p><br/></p>

  <p>Juan, "Linda M60'ı kapıp hemen buraya gel," diye bağırdı telsizden. "Ve yanına alabildiğin kadar çok cephane al. Mark, sen de Gaz'ı yük vagonundan ayır."</p>

  <p>Murphy, "Ne?" diye bağırdı. "Neden?"</p>

  <p>"Geri geri yeterince hızlı gidemezsin."</p>

  <p>Linç taktik çevrime girdi. "Ben sorunumuzun bu çılgın kafileyi yavaşlatmak olduğunu sanıyordum."</p>

  <p>"Artık değil."</p>

  <p>Birkaç saniye sonra Gaz'ın tavanının zırhlı bölümünden alınan 30 kalibrelik makineli tüfek yük vagonunun katranlı tavanına yerleştirildi. Cabrillo aceleyle Linda'nın yanına gelmiş ve hantal silahı taşımasında ona yardım etmişti. Linda'nın arkasında Alana Shepard duruyor, boynuna astığı cephane şeridi ölümcül bir mücevhere benziyordu. Ayakucunda da içi mermi dolu iki kutu daha vardı. Kutuları yerden alıp Cabrillo'ya verdi.</p>

  <p>Juan, "Fötr şapkayı hak etmeye çalışıyorsun galiba," diyerek gülümsedi.</p>

  <p>Köprüyü ilk kez o an gören Linda Ross, başkanın neden bunca ağır bir ateş gücüne ihtiyaç duyduğunu anladı. Vagonun ön bölümüne varır varmaz M60'ın iki ayaklı güdük sehpasının bacaklarını açtı ve Cabrillo'nun ilk mermi şeridini silaha yerleştirmesini beklemek üzere silahın arkasına uzandı. Alana kutulardan birinden ikinci bir yüz mermilik şeridi çıkartırken, Juan M60'ı doldurup silahın almacını kapattı. Linda mermiyi silahın namlusuna sürüp ateşe başladı.</p>

  <p>Köprü silahın etkili menzilinin çok ötesindeydi, ancak köprünün ahşap ayaklarına yapılan gelişigüzel atışlar bile teröristleri saklanacak bir yer bulmaya zorlayacak ve umdukları gibi, onlara ihtiyaç duydukları zamanı kazandıracaktı.</p>

  <p>Silahın namlu ağzından ateş püskürürken, Linda'nın tüm bedeni, sanki elektrik kablosuna yapışmış gibi sarsılıyordu. Linda bir dizi merminin havada iz bırakmasını izledi, fosfor uçlu mermiler hedeflerini bulana dek namluyu havaya kaldırdı. Juan bulunduğu mesafeden, sadece rengi atmış kerestelerin üzerinden tozların kalkmasıyla oluşan küçük patlamaları görebiliyordu. Nehir yatağının altında çalışmakta olan adamlar neler olup bittiğini ancak ilk mermi şeridinin üçte birinin tükenmesinin ardından anlayabildiler. Göründüğü kadarıyla adamlardan hiçbiri yaralanmamıştı, ama kısa bir şaşkınlığın ardından köprünün karmaşık kirişlerinin ardında saklanacak bir yer bulmak için koşuşturmaya başladılar.</p>

  <p>Namluyu aşırı ısınmaktan korumak için kontrollü biçimde ateş eden Linda, adamları oldukları yerde kalmaya zorluyordu, ancak bir ara gönderdiği mermilerden biri teröristlerden birine isabet edip adamı köprü ayağından aşağıya uçurdu. Adamın cesedi, bir kirişe çarpıp yere doğru yanlamasına takla atana dek sessizce ve ağır çekim dimdik yere düştü; yerle temas ettiği anda topraktan sessizce yükselen toz tabakası havada hafif rüzgarın etkisiyle tembelce sürüklendi.</p>

  <p>Mark Murphy 30 kalibrelik makineli tüfeğin takırtısını duyabiliyordu, ama nereye ateş edildiğine dair hiçbir fikri yoktu. Emniyet kemerlerinden kurtulup Gaza'dan dışarıya attı kendini.</p>

  <p>Arka tamponun yanında dizüstü çökerken ayaklarının altında bulanıklaşmaya başlayan kirişleri görmezden gelmeye çalıştı.</p>

  <p>Murphy Gaz'ın tamponu ve vagonun bağlantı yerinin çevresine bir çekme zinciri dolamıştı. Linç raylar üzerinde gitmekte olan vagondan biraz daha hızlı yol aldığından zincirde bir gerilme yoktu. Linç büyükçe bir cıvata kesici kullanarak örgü şeklindeki çeliğe girişmiş ve elinden geldiğince kesmeye çalışmıştı. Vagon Gaza'dan uzaklaşmaya başlarsa, gerilim kabloyu kopartacak ve Mark'ın bacakları büyük ihtimalle dizlerinin altından kesilecekti.</p>

  <p>Bir dönemece doğru ilerlemeye başladılar. Murph, Linda'nın makineli tüfeğinin sustuğunu fark etti; önündeki tepeler hedefini görmesini engelliyordu herhalde. Bu arada vagonun da hız kazanmaya başlamasıyla birlikte ince kablo gerilmeye, örgü şeritler birbirinden ayrılmaya ve gümüş bir duman gibi kıvrılmaya başlamıştı.</p>

  <p>Mark, "Linç, şunun poposuna vur biraz," diye seslenince Lincoln, Gaz'ın hızını artırdı.</p>

  <p>Gerilim ortadan kalkar kalkmaz Mark, büyük cıvata kesicisini eline aldı ve kabloyu tamamen kesmek üzere bütün gücüyle çalışmaya koyuldu.</p>

  <p>Juan telsizden, "Son kabloyu da halledince vagonun bağlantı yerine atla, böylece Gaz'a tırmanmanı beklerken zaman kaybetmekten kurtuluruz," dedi.</p>

  <p>Mark zar zor yutkundu; vagonun paslı bağlantı yerine tırmanırkenki görüntüsünden mi, yoksa kendisinden bunu yapmasını isteyen başkanın durumları hakkında ne bildiği düşüncesinden mi hoşlanmadığına bir türlü karar veremedi.</p>

  <p>Cabrillo, "Sen de duydun Linç," diye devam etti. "Mark işini bitirir bitirmez Gaz'ı döndür ve bütün gücünle şu yük vagonunu ittir, anlaşıldı mı?"</p>

  <p>Linç cevap vermeden Mark, "Benim işim bitti," diye haber verdi.</p>

  <p>Gaz'ın içinde Linç frenlere asılmış, nerdeyse tamamen tükenmiş olan balatalardan yükselen karbon bulutunu dağıtmaya çalışıyordu. Güvenli olduğunu hissettiği anda direksiyonu kırdı. Lastikler demiryolu kirişlerine sert biçimde çarptı ve ağır kamyonet yana yattı, ardından yere şiddetle çarparken zemindeki kırma taşları püskürttü. Kamyonet kontrolden çıkmış yük vagonunun peşine takılırken. Linç tekerlekleri bir kez daha rayların üstüne oturtmaya çalıştı. Gözleri bulanmaya başlamıştı, Gaz'ı rayların üstüne getirtene dek dişini kopartırcasına sıktı.</p>

  <p>Tekerlekler rayla aynı hizaya geldikten sonra Linç, Gaz'ın güçlendirilmiş tamponu vagonun bağlantı yeriyle temas edene dek vagonun peşinden gitti. O sırada bir ayağını tampona dayamış Mark Murphy'nin, iki aracı birbirine güvenli bir şekilde tutturmak için eğilip Gaz'ın ön vincindeki çekme zincirinin bobinini salmasını ve zinciri vagonun bağlantı yerine dolamaya başlamasını izledi. Linç o güne dek delikanlının cesaretinden asla şüpheye düşmemişti, ama o bile böylesine tehlikeli bir manevraya kalkışmadan önce iki kere düşünürdü.</p>

  <p>"Başkan," diye seslendi. "Ben döndüm ve vagonu elimden geldiğince itiyorum. Murph vinçle bizi vagona bağlamaya çalışıyor."</p>

  <p>Cabrillo, "Mark, hesaplamalarını yaptın mı?" diye sordu. Genç silah uzmanının başında durmuş çalışmasını izliyordu.</p>

  <p>Murph başkana cevap vermeden önce vincin kancasını birkaç kez düğüm atılmış kablonun çevresine kopçalayarak Gaz'ın ön camından tırmandı. "Evet, aynen dediğin gibi hesaplamayı yaptım. Yük vagonunun bizi yüzeyde tutacak kadar itme gücü var. Bu noktada bilinmeyen, suyun onu ne kadar hızlı dolduracağı..."</p>

  <p>"Max'in <i>Oregon'ın</i> sehpa vincini olabildiğince çabuk devreye sokması gerekecek."</p>

  <p>"Ona kaldırma kancasından manyetik kancaya geçmesini söyle."</p>

  <p>Juan, Murph'ün önerisindeki mantığı hemen anladı. Büyük elektromıknatıs kullanıldığı sürece, vincin yük vagonuna güvenli biçimde tutturulması için insan gücüne ihtiyaç duyulmayacaktı.</p>

  <p>Bu sırada Linda, görüş açısına yeniden kavuşmuş olacak ki, M60'la tekrar ateşe başlamıştı. Vagon hızlanmaya devam ederken, Juan havada barut kokusu alıyordu. Arkasına döndü; köprü hala uzaktaydı ve bir maket kadar hassas görünüyordu. Teröristler, köprüyü hedef alan mermi fırtınasının altında, köprü ayağının arkasında gizlenmiş olan patlayıcıları tekrar yerine yerleştirmeye başlamışlardı. Gaz eski yük vagonunu iterken, birkaç saniye içinde bir başka dönemece girecekler ve teröristler işlerini rahatça tamamlama fırsatı bulacaktı.</p>

  <p>Cabrillo'nun güneşten yanmış cildi birden kül rengini aldı. Başaramayacaklarını kesin olarak anlamıştı. Gaz homurdanarak yük vagonunu itiyordu, ama köprüye varmalarına daha çok yol vardı ve bomba yerleştirmekle meşgul adamları oldukları yere mıhlayıp hareketsiz bırakabilmeleri için gerekli doğrudan ateş etme imkanına sahip olmadıkları sürece, adamlar, onlar köprüye girdikleri anda ahşap yapıyı havaya uçurmaya hazır olmuş olacaklardı.</p>

  <p>Juan, Linc'e boş bir umutla fren yapması ve yolcuları vagondan indirip başka bir çare düşünmeleri emrini verecekti ki, köprünün uzak ucunda bir hareketlilik çarptı gözüne. Önce, gördüğü şeyin ne olduğunu anlamadı, çünkü ağır ahşap destekler görüşünü kapatıyordu.</p>

  <p>Ve sonra. Şirketin parlak siyah renkteki McDonnell Douglas MD-520N helikopteri gürlemeye başladı köprünün üstünde.</p>

  <p>Araç geniş egzozuyla yan pervaneye ihtiyaç duymuyordu ve George "Gomez" Adams, elinden geldiğince saklanmış ve büyük bir sürpriz yapmayı başarmıştı.</p>

  <p>Cabrillo'nun kulaklığı pervanelerin sesi ve Adams'ın bağrışıyla doldu; ama hemen ardından ağır makineli tüfeğin takırtısıyla bastırıldı. Helikopterin açık olan arka kapısından bir gölge belirdi ve yakın mesafeden ateşe başladı. Köprünün yüz yıldan beri ayakta olan keresteden kalın destekleri amansız çöl sıcağıyla pişmiş ve kavrulmuş, demir gibi sertleşmişti. Yine de amansız ateş altında kalan köprüden iri parçalar kopuyor, geride ham beyaz delikler, toz ve kumdan oluşan düzenli bir yağmur bırakıyor, mermilerin insanlara isabet ettiği noktada hasar çok, çok daha kötü oluyordu.</p>

  <p>Juan telsizden, "Tam zamanında ortaya çıktın," dedi.</p>

  <p>"Dramatik giriş için kusura bakma," diye karşılık verdi Gomez Adams. "Yol boyunca karşıdan esen rüzgarla baş etmek zorunda kaldım."</p>

  <p>Juan, "Biz geçene dek adamları köprüde tut, sağda solda dolaşmalarına izin verme, sonra rıhtıma varıncaya dek üzerimizde uç ve bizi koru," dedikten sonra frekans değiştirdi. Bu kez, "Max, orada mısın?" diye seslendi.</p>

  <p>Max neşeli bir sesle, "Buradayım tabii," derken, sanki dünya umurunda değilmiş gibiydi; bu da aslında çok endişeli olduğunun göstergesiydi.</p>

  <p>"Tahmini varış zamanın nedir?"</p>

  <p>"Siz buraya varmadan iki dakika önce biz rıhtıma yanaşmış olacağız. Bil diye söylüyorum, bu yüzer bir iskele ve siz rayların sonundaki barikata bu hızla çarparsanız, yük vagonunda kimse sağ kalmaz."</p>

  <p>"Peki, senin bir planın var mı?"</p>

  <p>"Tabii. Sorunu hallettik bile."</p>

  <p>Yardımcısına tam anlamıyla güvenen Juan, "Peki," dedi. Etrafında onca şey yaşanırken bazı detayları Hanley'e bırakmakta bir sakınca görmüyordu.</p>

  <p>Şimdi büyük bir hızla dönemece giriyorlardı. Demiryolu hattını inşa eden mühendisler tepenin yan tarafını oymuş ve yük vagonunun ancak geçebileceği genişlikte dar bir sahanlık oluşturmuşlardı. Normalde büyük lokomotifi almış olsalardı, bu dar dönemeçten ancak salyangoz hızıyla geçebilirler, uçurumla aralarında sadece bir karışlık pay kalırdı.</p>

  <p>Bu ihtiyat payı hayatlarım kurtaracaktı.</p>

  <p>Katarın dış tekerlekleri raylardan hafifçe yükseldi, vagonun üst kenarı oyulmuş taş duvara çarpıp kayanın üstünde derin bir yarık açarken Cabrillo'nun yüzüne cam kadar keskin taş parçalarının yağmasına neden oldu. Çarpışmanın şiddeti vagonun tekerleklerini tekrar raya oturmaya zorladı ve bir an için, devreye giren inanılmaz merkezkaç kuvvetiyle tekrar havalandılar. Vagonun üst kenarı bir kez daha kayaya çarpıp üstünde bir yarık açarken, Juan bu kez arkasını dönerek yüzünün taş parçalarıyla tahrip olmasını önledi.</p>

  <p><i>"Başkan?”</i> Franklin Lincoln'ün sesinde Cabrillo'nun daha önce hiç duymadığı bir şey vardı. Korku.</p>

  <p>Juan, "Sakın yavaşlayayım deme!" dedi. Altında, panik halindeki yolcuların attığı çığlıkları duyabiliyordu. Vagonun üstünde yolculuk etmek bu kadar kötüyken, içinde, zifiri karanlıkta tıkılı kalmanın nasıl bir şey olduğunu tahayyül bile edemedi.</p>

  <p>Kayaya iki kez daha çarptılar, sonra dönemeç dar yarıçapından kurtuldu ve tekerlekler sıcak demir rayların üstüne sıkıca yerleşti. Bu, köprüye gelmeden önceki son dönemeçti. Önlerinde, dosdoğru uzanmakta olan dar bir geçit ve ardında köprü vardı. Aşağıdaki vadide, köprünün altında kendilerine doğru bakmakta olan bir adamın dürbünü güneş ışığıyla aniden parladı.</p>

  <p>Juan onca mesafeye rağmen adamın ne düşündüğünü sezmişti neredeyse. Birkaç saniye sonra bir emir verilmiş olacak ki, köprüyü patlayıcılarla donatmakta olan adamlar, MD-540'taki Gomez Adams'ın yoğun ateşini hiçe sayıp topluca köprüden aşağıya akın etmeye başladılar.</p>

  <p>Cabrillo kenara, Linda ve Alana'nın M60'ın arkasında diz çöktükleri yere doğru hareketlendi.</p>

  <p>Linda çilli yüzü hafifçe solmuş halde, "Kendimi kandırdığımı biliyorum," dedi. "Ama ben buna sanal bilet derim. Zor bir iş başarmışım hissi veriyor."</p>

  <p>Linda teröristlere ateş etmeye devam edecek görüş alanına sahip değildi artık, ama Adams adamların geri çekilme işini fazlasıyla güçleştiriyordu.</p>

  <p>Juan kulaklarına dolan rüzgarın uğultusunu bastırmaya çalışarak, "Daha fazla yapabileceğimiz bir şey yok," diye bağırdı. Saatte doksan kilometre hızla gidiyorlar, vagonun üstünde esmekte olan rüzgar ayağa kalkmaları halinde onları aşağıya düşürmekle tehdit ediyordu. "Gaz'a geri dönelim."</p>

  <p>Juan almacından parlak pirinç kovanlarından oluşan bir kolyenin sallandığı hantal silahı vagonun tavanından kaldırdı; böylece Linda ve Alana vagonun arka tarafına doğru birlikte sürünebildiler, eğilmiş halde Gaz'ın oturma bölümünün üstüne gelip açık kapaktan içeriye attılar kendilerini. Cabrillo bir an için duraladı ve gözlerini aralayıp raylara bakmaya zorladı. Düşman ateşinden kaçmaya çalışan Adams helikopterle zikzaklar çiziyor, kapıdaki silahlı adam, ki Cabrillo adaleli, iriyarı yapısından onun Jerry Pulaski olduğunu tahmin etti, helikopter dengesini sağlayıp ateş etmeye elverişli bir konuma geldiğinde köprünün ayaklarına yağmur gibi kurşun yağdırıyordu.</p>

  <p>Rayların üstündeki tekerleklerin çıkardığı ses birden değişti. Köprünün ilk bölümüne gelmişlerdi. Vagonun yan tarafına şöyle bir bakıldığında, altlarındaki zeminin içe doğru çöktüğü hemen anlaşılıyordu.</p>

  <p>O anda vadi tabanında, köprü ayaklarına yakın bir yerde köprünün ilerisinde bir patlama oldu. Ahşap desteklerden içeriye ve dışarıya doğru mantar şeklini almış alev ve dumanlar yükseliyor, görüntü ölümcül bir biçimde açan çiçeğe benziyordu. Vagon bir nabız gibi atan alev dalgasına doğru hızla giderken, Cabrillo kendini yere attı ve ciddi bir hasar görmeden diğer tarafa geçti.</p>

  <p>Arkalarında, yaşanan büyük patlama köprünün kafes şeklinde inşa edilmiş kerestelerden oluşan iskeletini zayıflatmıştı. Ancak bir süre önce Linda'nın ve sonra Adams'ın açtığı ateş, teröristlerin köprüyü patlayıcılarla olması gerektiği gibi donatmasına engel oldu, köprü destekleri, vagon hızla üstünden geçtikten sonra bile en az on saniye daha ayakta kaldı ve tamamen çökmeden önce, onlara uzun köprüyü nerdeyse baştan sona kat etme imkanı verdi. Devasa keresteler birbirlerinin üstüne düşerken, vadi, beklemekte olan MI-8 helikopterin ve teröristlerin minik görüntülerinin bir süre görünmez hale gelmesine neden olacak biçimde, kalın bir toz tabakasıyla kaplandı.</p>

  <p>Köprü domino taşları gibi çökerken, çelik raylar, piyona teli kadar zayıfmış gibi bel verdi. Linç, Gaz'ın yan aynasından olan biteni görmüş olmalıydı ki, o silindirleri azot oksitle doldururken motorun ritmi değişti.</p>

  <p>Arkasına bakmadan hızla ilerlemekte olan yük vagonunun peşinden, yuvarlanan bir çığ misali ahşap ve çelik parçalar devriliyordu. Cabrillo arkasına bakınca, dehşet içinde köprünün ortadan yok olduğunu gördü. Aslında o an korku duyması gerekirdi, ama kaderi kendi elinde olmadığından manzarayı nerdeyse umursamaz bir objektiflikle izledi. Bu esnada Gaz daha da hız kazanıyor, köprünün inanılmaz çöküşü de ona ayak uyduruyordu.</p>

  <p>Raylar Gaz'ın arka tamponlarının otuz metre gerisinde titredi ve sonra kavurucu toz girdabı içinde kayboldu.</p>

  <p>Juan ileride kat etmeleri gereken daha ne kadar yol kaldığına bakmaya cüret edemedi. Bilmesem daha iyi olacak, diye dü-</p>

  <p>Rayların altlarında çukurlaşmaya başladığında olduğu gibi, vagonun altındaki havanın sesi de bir kez daha değişti ve demiryolu hattının altında kalın ahşap kirişler görünmeye başladı. Köprüyü artık tamamen geride bırakmışlardı ki, yapının kalan son bölümü de üzerinden dumanlar çıkan bir enkaza dönüşünceye dek parçalanıp vadiye çöktü.</p>

  <p>Cabrillo yumruklarını sıkıp ciğerlerini parçalarcasına çığlık atarken heyecandan nerdeyse dengesini kaybediyordu. "Harika bir yolculuk oldu bu," diye seslendi Linc'e. "Herkes iyi mi?"</p>

  <p>Lincoln, "Hepimiz iyiyiz," diye cevap verdi.</p>

  <p>Linc'in sesinde Cabrillo'nun hoşuna gitmeyen bir şey vardı. "Ne oldu koca adam?"</p>

  <p>"Azota yüklendiğim son seferde vites kutusunu kırdım. Ve şu anda aynadan raylara bakıyorum ve büyük bir benzin tabakası üzerinde gittiğimizi görüyorum."</p>

  <p>Juan, Linc'ten bu bilgiyi almıştı ki, motorun saldırgan homurtusunu artık duymadığını fark etti. Vites olmadan motoru çalıştırmanın bir anlamı yoktu.</p>

  <p>"Mark hattın bundan sonraki bölümünün oldukça yumuşak olduğunu söylüyor, ama..." Linç sözünün devamını getirmedi.</p>

  <p>Juan, "Dur tahmin edeyim," diye ekledi. "Frenlerimiz de bitik."</p>

  <p>"Fren pedalının sonuna kadar bastım, artık bize ne faydası olacaksa..."</p>

  <p>Juan gittikleri yöne doğru baktı. Okyanus uzakta cüruf grisi renginde parıldıyordu. Demiryolu hattının bitiş noktası kıvrımlı bir arazinin gerisine saklanmış olsa da, Juan önlerinde sadece birkaç kilometrelik yol kaldığını tahmin etti. Mark Murphy'nin, yolun geri kalanının denize doğru yumuşak bir biçimde süzüldüğüne dair varsayımının doğru olduğunu düşünüyordu. Max nasıl bir karşılama planlamışsa umarım planını işler, diye geçirdi içinden, çünkü yük vagonunun frenlerine asıldığında, tıpkı Gaz'ınkiler gibi tamamen bitmiş olduğunu anlamıştı.</p>

  <p>Juan, "Max, beni duyuyor musun?" dedi mikrofona.</p>

  <p>"Gayet iyi duyuyorum."</p>

  <p>"Neredesin?"</p>

  <p>"Sizi almaya hazır halde bekliyoruz."</p>

  <p>"Libya saldırı birliğinden bir haber var mı?"</p>

  <p>"Hayır, sanırım güney tarafından gelecekler, yani onları hiç görmeyeceğiz. Daha da önemlisi, onlar da bizi görmeyecekler."</p>

  <p>"Eric'in, bizi elektromıknatısla alır almaz olabildiğince hızlı biçimde uluslararası sulara yönelmesini istiyorum."</p>

  <p>"Biraz gevşe Juan. Her şey yolunda... Doktor Huxley ve adamları ön ambara portatif karyola, battaniye ve çok sayıda serum şişesi yığdı. Aşçılar getirdiğin insanları doyurmaya yetecek kadar yemek hazırlamakla meşgul. Ben de birileri o insanları geri almak isteyebilir diye, gemideki tüm silah sistemlerini doldurup hazır ettim."</p>

  <p>"Tamam, tamam, anladım. Uç dakika içinde orada oluruz."</p>

  <p>Demiryolu hattının son bölümü dağlardan çıkıp doğrudan denize açılan bir vadiye çıkıyordu. Şirket elemanları Alana, Greg Chaffee ve yeni Libyalı dostları Fadıl'la birlikte Gaz'ın içinde kemerlerini bağlamışlar, yük vagonundaki diğer mültecilere bağırıp sıkıca tutunmalarını tembihlemişlerdi.</p>

  <p>Eski kömür santrali, yan taraflarına bir şekilde hala sımsıkı yapışmış ahşap parçaları olan birkaç binaya ait metal iskeletten ibaret, bitik bir harabeydi. Bir zamanlar vagonları kömürle dolduran vinçler çoktan ortadan kaybolmuş, çöl, taşkömürünün bir zamanlar yığıldığı uçurumun kuytu bölümünü gözlerden saklamıştı.</p>

  <p><i>Oregon</i> yeni monte edilmiş yüzer iskelenin başında heybetli biçimde belirdi. Ana kule vinci pozisyonunu almak üzere havada sallanıyordu ve iskelenin altı metre üstünde büyük elektromıknatıs sarkıtılmıştı.</p>

  <p>Juan kendi eserini gördüğünde genellikle gururu kabarırdı, ama bu kez aklı rayların bitim noktasına son hızla ilerlemekte olan vagondaydı. Hız göstergesine bakma arzusuna karşı koymaya çalışıyor, ama saatte yüz kilometrenin üstünü zorladıklarını tahmin ediyordu. Max'in vagonu yavaşlatmak için bir tür köpük bariyer koydurmasını beklemişti, ama rayların üzerinde hiçbir şey görmüyordu. Sonra rıhtımın, ilk düşündüğüne kıyasla, suyun çok daha fazla içinde olduğunu fark etti. Aslına bakılırsa, rıhtımın uzak ucu tamamen suyun altındaydı.</p>

  <p>Juan, vagon eski nehir yatağını terk edip son sürat iskeleye doğru giderken yüksek sesli bir kahkaha attı. Max, büyük bir ihtimalle <i>Oregon'ın</i> mitralyözünü kullanarak rıhtımı oluşturan birbirine geçmiş geniş plastik bölmelerde delikler açmış olmalıydı, çünkü iskele, kendi ağırlığıyla batmaya başlamıştı ve yük vagonunun gelmesiyle suyun daha da derinlerine gömülüyordu.</p>

  <p>Vagon ön kenarlarından suya gömülürken, okyanus, aracın momentumunu, Gaz'daki hiçbir yolcunun emniyet kemerinin gerilmesine bile yol açmadan yumuşak biçimde emdi. İskelenin üçte ikilik bölümü geride kaldığında Gaz'ın hızı saatte otuz kilometreye düşmüş ve suyun seviyesi, zorlukla hareket eden tekerleklerinin oldukça üstüne çıkmıştı.</p>

  <p>Yük vagonu iskelenin ucundan arkasındaki kamyoneti de sürükleyerek devrildiği anda ancak hareket edebiliyordu. Suda aşağı yukarı birkaç saniye boyunca sallandılar, sonra elektromıknatıs hemen üstlerinde bitti ve araç akıntının etkisiyle su yüzüne çıkarken hızla ona yapıştı. Saniyeler sonra eski yük vagonu, arka bağlantı yerinde Gaz'la birlikte sudan çıkarıldı. Juan mıknatısın kontrolünün bizzat Max Hanley'in kendisinde olduğunu anlamıştı, çünkü operatör, vagonun ağırlık merkezini kusursuz biçimde hesaplamış görünüyordu.</p>

  <p>Vagon <i>Oregon'ın</i> küpeştesinin üstünden sallanıp, üzerinden sular akar halde güverteye indirildi. Lastikler güverte plakasına değer değmez Juan kapıyı açıp kendini dışarıya attı. Hemen orada, mürettebattan biri elindeki oksijenli kesme hamlacıyla Gaz'ı yük vagonuna bağlayan kabloları kesti. Juan vagonun sürgülü kapısını bir an evvel açmak için adamın yanından aceleyle geçerken az kalsın Doktor Huxley'le çarpışacaktı. Kadın tekerlekli birkaç kişiden oluşan sedyeli ekipleriyle hazır bekliyordu.</p>

  <p>Doktor, "Anlaşılan serserilerini tedavi ederek paramı hak etmediğimi düşünüyordun," dedi. "Bu yüzden bir vagon dolusu hasta getirdin bana."</p>

  <p>Juan ayaklarının altında, derinlerde bir yerde manyetohidrodinamiklerin şahlanmaya başladığını hissetti. "Rahatlatıcı bir kıyı izninden sonra bir doktora hediye olarak başka ne verebilirsin ki?"</p>

  <p>Juan sürgülü kapıyı çektiği anda güverteyi ufak çaplı bir sel bastı. Sonra loş vagonun içinden bir deri bir kemik kalmış, yarı kör mahkûmlar çıktı.</p>

  <p>Juan, "Artık güvendesiniz," dedi Arapça. "Hepiniz güvendesiniz. Ama acele etmelisiniz, anlıyor musunuz?"</p>

  <p>Fadıl da Juan ve Huxley'e katıldı, hep birlikte, savaş nedeniyle ruhsal çöküntü yaşamakta olan insanları dışarıya çıkmaları için tatlı dille ikna ettiler. Bazıları hafif biçimde sakatlanmış, bir ikisinin kol ve bacak kemiği kırılmış, bir adam da Cabrillo'nun vagonun tavanında mücadele ettiği teröristin silahından çıkan kurşunla bileğinden vurulmuştu. Juan adeti olduğu üzere, bu insanların hayatlarını kurtardığı için keyif almaktan çok, yaralananlar için üzülüyordu.</p>

  <p>Juan, Mark Murphy'yi gördü. İnce uzun silah uzmanı çantasını omzuna asmış, elinde sugeçirmez dizüstü bilgisayar çantasıyla kamarasına gitmek üzere ambar ağzına doğru yürüyordu. "Bay Murphy, kamaranıza gitmeyi unutun; şu andan itibaren Bay Stone'la birlikte önceliğiniz bir araştırma görevi olacak."</p>

  <p>"Duş yapana dek bekleyemez mi?"</p>

  <p>"Hayır. Hemen şimdi... Kudüs Mücevheri denilen şeyle ilgili öğrenebileceğimiz ne varsa bilmek istiyorum. Alana Shepard bunun Süleyman El-Cema'yla birlikte gömülmüş bir şey olabileceğinden, ama ne olduğunu tam olarak bilmediğinden bahsetti."</p>

  <p>"Beş para etmez bir kitaptan çıkma bir efsane gibi geliyor kulağa."</p>

  <p>"Öyle de olabilir. Araştırıp ne olduğunu öğrenin. Bir saat içinde rapor bekliyorum."</p>

  <p>Mark keyifsiz bir biçimde, "Peki patron," diyerek ayaklarını sürte sürte uzaklaştı.</p>

  <p>Julia Huxley mahkum kadınlardan birini ekipteki görevlilerden birine emanet ederken, "Kim bu insanlar?" diye sordu.</p>

  <p>Juan, "Hepsi Libya Dışişleri Bakanlığı'nın üst kademe memuru," dedi. "Bu zavallılardan biri bakanın bizzat kendisi olmalı."</p>

  <p>"Anlamıyorum. Neden tutuklanmışlar?"</p>

  <p>"Çünkü, mantık hatası yapmıyorsam, yeni Dışişleri bakanı Ali Gami, Süleyman El-Cema'nın bizzat kendisi..."</p>
</body>
</html>