<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YEDİ</h1>

  <p style="text-align: right;"><b>SAHRA ÇÖLÜ ÜZERİNDE</b></p>

  <p><span class="ilkharf">P</span>armakları telin üzerini sıyırdığı anda Fiona küfrü bastı. Uçağın arka kısmında bulunan yatak odasında yalnız olsa da, kimsenin duymadığına emin olmak için başını hızla kaldırıp baktı. Annesi o çocukken küfürlü konuşmasını önlemek için ağzına sabun koymak gibi bir yöntem benimsemişti, o yüzden aradan kırk yıl geçmiş olmasına rağmen bu duruma otomatik bir tepki verdi.</p>

  <p>Keman onun dünyadan kaçmak için kullandığı bir sığınaktı. Elinde yayla her türlü akıl karıştırıcı düşünceden arınabiliyor ve sadece müziğe konsantre olabiliyordu; zihnini bu denli yatıştıran başka bir faaliyet veya hobi yoktu. Aklını başında tutabilmekte müziğin rolünün büyük olduğunu düşünüyordu, özellikle de Dışişleri Bakanlığı'nda en üst düzeyde görev üstlenmeyi kabul ettiğinden beri...</p>

  <p>Fiona Katamora her nesilde bir kez ortaya çıkan ender yaratıklardan biriydi. Altıncı yaşında solo keman konserleri vermeye başlamıştı. II. Dünya Savaşı esnasında Japonya doğumlu oldukları için gözaltına alınan anne ve babası ona Japonca öğretirken, o kendi kendine Arapça, Mandarince ve Rusça öğrenmişti. On beş yaşında Harvard'a girmiş, on sekiz yaşında mezun olmuştu. Baro sınavlarına girmeden önce eskrim yeteneğini geliştirecek zaman bulmuş, açılış töreninden önce yaşadığı dizbağı sakatlığı nedeniyle olimpiyatlara katılmayı kıl payı kaçırmıştı.</p>

  <p>Tüm bunları ve daha birçok şeyi kolayca yapabilen bir kadın olan Fiona Katamora güçlü bir fotoğrafik hafızaya sahipti ve geceleri dört saat uyku ona yetiyordu. Atletik, akademik ve müzikal yeteneklerinin yanı sıra, girdiği her yeri aydınlatan bulaşıcı bir gülümsemeye sahip çekici ve zarif bir kadındı.</p>

  <p>Fiona baro sınavını verdikten sonra okuduğu okulda öğretmenlik yapmak da dahil olmak üzere, yüzden fazla iş teklifi almıştı, ama o bir kamu kuruluşunda hizmet vermek istiyordu. Washington'da enerji konularında uzmanlaşmış bir düşünce kuruluşuna katılmış ve neden-sonuç ilişkisini kurma yeteneğiyle başkalarının beceremediğini becerip hızla kendine bir isim yapmıştı. Beş yıl sonra yazdığı makalelerden biri doktora tezi olarak kabul görmüş ve Fiona doktorluk payesiyle ödüllendirilmişti.</p>

  <p>Beltway'deki ünü. Beyaz Saray'da başkanın daimi danışmanlarından biri olana dek gittikçe artmıştı. Bakanlar Kurulu için adının geçmesiyse sadece zaman meselesiydi.</p>

  <p>Kırk altı yaşına gelen ve hiç evlenmemiş olan Fiona, volkanik kaya gibi parlak kuzgun siyahı saçları, pürüzsüz ve kırışıksız yüzüyle çarpıcı güzelliğinden bir şey kaybetmemişti. Atalarına kıyasla uzun sayılırdı; bir yetmişlik boyuyla ince bir kadındı. Kendisiyle yapılan röportajlarda bir aile kuramayacak kadar yoğun çalıştığını ifade eder, adı, dedikodu dergilerinde zengin ve güçlü adamlarla birlikte anılsa da, aslında erkeklerle hemen hemen hiç çıkmazdı.</p>

  <p>Dışişleri bakanı olarak görev yaptığı iki yıl boyunca dünyanın çeşitli yerlerinde harika işler çıkarmış, Amerika'ya uzlaştırıcı ve tarafsız arabulucu imajını yeniden kazandırmayı başarmıştı. Sri Lanka hükümetiyle Tamil ayrılıkçı gerillaları arasında bugüne dek imzalanan en uzun ateşkes antlaşmasına o aracılık etmiş, Sırbistan'da gerçekleştirilen ve ülkede içsavaş tehlikesinin doğmasına neden olan ihtilaflı seçimlerin ardından yeteneklerini konuşturup uzlaşma sağlamayı başarmıştı.</p>

  <p>Fiona Dışişleri Bakanlığı'nın koridorlarında da esip gürlerdi. Kendisine takılan "cadaloz kadın" lakabını Foggy Bottom'daki icraatlarıyla kazanmış, gereksiz elemanları işten çıkarıp hükümetin diğer üyelerine model teşkil edecek bir verimlilik artışı sağlamıştı.</p>

  <p>Ve şimdi fevkalade kariyerini taçlandıracak nitelikte bir görevi icra etmek üzere yoldaydı. Trablusgarp Antlaşması adı verilen antlaşmanın çerçevesini belirlemek üzere ön görüşmeler yapılacaktı. On başkanlık dönemi boyunca kimsenin başaramadığı şeyi başarıp Ortadoğu'ya barış getirecek biri varsa o da Fiona Katamora'ydı.</p>

  <p>Çalışmakta olduğu Brahms parçasını bitirip keman ve yayı bir kenara bıraktı. Parmaklarını, üstünde baş harflerinin işli olduğu mendile sildi, birkaç kez açıp kapayarak ortaya çıkan hafif ağrıyı gidermeye çalıştı. Parmaklarında kireçlenme başlangıcı olduğundan korkuyordu.</p>

  <p>Odasının kapısı çalındı.</p>

  <p>"Girin," dedi Fiona.</p>

  <p>Yardımcısı Grace Walsh başını kapı pervazından içeriye uzattı. Grace on yıldan fazla bir süredir Fiona'yla birlikte çalışıyor, patronunun peşinden giderek herkesin gıpta ettiği işleri alıyordu.</p>

  <p>"Dört olunca haber vermemi istemiştiniz."</p>

  <p>"Sağ ol Grace. Tahmini varış zamanımız nedir?"</p>

  <p>"Bunu soracağınızı biliyordum, o yüzden pilotla konuştum. Yaklaşık kırk beş dakikamız var. Birazdan Libya hava sahasında oluruz. Size bir şey getirmemi ister misiniz?"</p>

  <p>"Bir şişe su alayım. Teşekkürler."</p>

  <p>Fiona yatağının üstüne yayılmış olan kağıtların içine daldı. Bunlar, yaklaşmakta olan zirvede önemli rol oynaması beklenen kişilerin, içinde kısa biyografilerinin ve fotoğraflarının da yer aldığı dosyalarıydı. Bu bilgilerin üstünden daha önce de geçmiş ve çoğunu ezberlemişti, ama hiçbir şey atlamadığına emin olmak istiyordu. Hangi bakanın ülkesinin lideriyle yakın bir işbirliği içinde olduğunu, karılarının ve çocuklarının adlarını, eğitim geçmişlerini, kısaca kişisel yönleriyle ilgili her türlü bilgiyi hafızasına kazımıştı ve şimdi kendini bu bilgilerle ilgili küçük bir sınava tabi tutuyordu.</p>

  <p>İçlerinden ilgisini en çok çeken, Libya'nın dinamik yeni Dışişleri bakanı Ali Gami olmuştu. Bütün dosyaların içinde onunki açık ara en ince olanıydı. Söylenenlere göre Gami alt kademe bir devlet memuruyken, Libya Devlet Başkanı Muammer Kaddafi'nin dikkatini çekmiş, iki adam tanıştıktan birkaç gün sonra Gami Dışişleri bakanlığına getirilmişti. O günden beri altı ay geçmiş ve Gami bölgede yoğun bir temas trafiği başlatarak barış konferansı için taraftar toplamaya başlamıştı. Ortadoğu'nun çeşitli başkentlerinde önce soğuk karşılanmış, ama dinamik kişiliği ve su katılmadık çekiciliğiyle insanların fikirlerini yavaş yavaş değiştirmeye başlamıştı. Gami birçok yönden Fiona'ya benziyor, belki de Fiona onunla ilgili aklını kurcalayan şeyin ne olduğunu bu yüzden bir türlü anlayamıyordu.</p>

  <p>Grace kapıyı bir daha tıklattıktan sonra odaya girdi. Komodinin üstüne bir Dasani şişesi bırakıp dışarıya çıkmak üzere hareketlendi.</p>

  <p>Fiona, "Bir saniye/' diyerek ona Gami'nin fotoğrafını gösterdi. "Kadınca sezgilerin bu adamla ilgili sana neler söylüyor?"</p>

  <p>Grace fotoğrafı eline alıp Boeing 737'nin pencerelerinden birine doğru tuttu. Bu resmi fotoğrafta Gami, üstüne kusursuz biçimde oturan Batılı tarzda bir elbise giymişti. Gri renkli kalın saçları ve saçlarıyla uyumlu bıyığı vardı.</p>

  <p>Grace'e fotoğrafı geri verdi. "Bunu yanlış kişiye sordunuz. Genç kızken <i>Doktor Jivago'yu</i> seyrettiğimde Ömer Şerif'e aşık olmuştum. Bu adamda da aynı hava var."</p>

  <p>"Evet, yakışıklı, ama gözlerine bir bak."</p>

  <p>Grace, "Gözlerinde ne var?" diye sordu.</p>

  <p>"Tam olarak bilemiyorum. Orada bir şeyler var, ya da bir şeyler eksik. Bilmiyorum."</p>

  <p>"Fotoğrafın kalitesinden olabilir."</p>

  <p>"Belki de toplantıya ev sahibimiz hakkında neredeyse hiçbir şey bilmeksizin katılmaktan dolayı duyduğum rahatsızlıktandır."</p>

  <p>Grace nazik bir tavırla, "Yanınızda herkes için bir kopya kağıdı olmayabilir," diye takıldı. "Hatırlarsanız, o yakışıklı avukat hakkında bir araştırma yapmak istediğinizde..."</p>

  <p>Grace'in sesi oldukça yüksek bir gümbürtü nedeniyle yarım kaldı. İki kadın gözleri büyümüş halde birbirlerine bakakaldılar. İkisi de yıllardır sayısız kez uçmuştu; her nerden geldiyse, bu sesin hayra alamet olmadığını biliyorlardı.</p>

  <p>Ardından ne geleceğini görmek için bir an beklediler. Birkaç saniye sonra derin bir nefes alıp asabi bir kahkaha attılar.</p>

  <p>Fiona pilota ne olduğunu sormak üzere ayağa kalktı. Kapıya gelmek üzereydi ki, uçak şiddetli biçimde zangırdamaya ve hemen ardından düşmeye başladı. Grace düşüş anıyla birlikte çığlık atıp tavana yapışırken, Fiona ellerini plastik tavana bastırarak ayakları üzerinde kalmayı başardı.</p>

  <p>Hükümete ait jetin ön bölümünde, yerçekiminden geçici olarak kurtulma halini yaşayan diğer görevlilerin çığlık çığlığa bağırdıklarını duyabiliyordu.</p>

  <p>Uçağın pilotu Hava Kuvvetleri mensubu albay dahili haberleşme cihazından, "Ne olduğunu bilmiyorum," dedi. "Ama herkes bir an evvel kemerlerini bağlasın." Pilot, yardımcısıyla birlikte hızla düşmekte olan uçağın kontrolünü yeniden sağlamaya çalışırken dahili haberleşme cihazını açık bıraktığından, Fiona ve diğerleri adamın sesindeki gerginliği duyabiliyorlardı. "Ne demek kimseye ulaşamıyorum? Daha iki dakika önce Trablusgarp'la konuşuyorduk."</p>

  <p>Yardımcı pilot, "Anlayamıyorum," diye karşılık verdi. "Telsiz tamamen ölü vaziyette..."</p>

  <p>"Şimdi telsizi boş ver de bana yardım et... Kahretsin, sol motor devre dışı kaldı. Yeniden çalıştırmayı dene." Dahili haberleşme cihazı aniden kapandı.</p>

  <p>Grace, "Yere mi çakılıyoruz?" diye sordu. O da sonunda ayağa kalkabilmiş, Fiona'yla perili bir evde yalnız kalmış küçük kızlar gibi birbirlerine sarılmışlardı.</p>

  <p>Fiona hissettiğinden daha soğukkanlı bir sesle, "Bilmiyorum," dedi. İç organları birbirine dolanmış, elleri ter içinde kalmıştı.</p>

  <p>"Ne oldu?"</p>

  <p>"Bilmiyorum. Mekanik bir şey herhalde..." Bu hiç de tatminkar bir cevap değildi. Uçağın, her iki motoru da çalışırken birden böyle baş aşağı düşmeye başlaması için hiçbir neden yoktu. Uçak tek motorla bile uçabilirdi, bu ani düşüşe başka bir şey sebep olmuştu. Peki, o gümbürtü de neydi öyle? Aklına gelen ilk ve tek düşünce, bir roket tarafından vurulduklarıydı; birileri uçağı imha etmeyi değil de, zarar vermeyi amaçlamıştı sanki.</p>

  <p>İşkence verici düşüş yavaşça yerini toparlanmaya bırakmış, pilotlar kontrolü tekrar ele geçirmişti. Ancak serbest düşüş halinden çıksalar da, yere doğru son derece tehlikeli bir hızda dalmaya devam ediyorlardı.</p>

  <p>Fiona ve Grace ana kabinde el yordamıyla ilerleyerek kendilerini büyük deri koltuklara bağladılar. Bakan Katamora ekibe güven verici bir iki kelime ederken, yüzlerindeki korku ifadesini silmeye yarayacak başka şeyler yapmayı çok isterdi. İşin aslı, kendi duygularına hakim olmakta zorlanıyordu, daha fazla konuşursa, yaşadığı dehşet duygusunun yüzeye çıkmasından ve lav püskürten bir yanardağ gibi coşmasından korkuyordu.</p>

  <p>"Bayanlar baylar..." Bu yardımcı pilotun sesiydi. "Biraz önce neler olduğuna dair bir fikrimiz yok. Motorlarımızdan biri devre dışı kaldı, diğeri ise zar zor çalışıyor. Çöle iniş yapmak zorundayız. Kimsenin endişelenmesini istemiyorum. Albay Markham bunu daha önce ilk Körfez Savaşı zamanında bir F-16'nın içindeyken de yapmıştı, işaret verdiğimde herkesin çarpışma pozisyonunu almasını istiyorum. Başınızı dizlerinizin arasında sıkıştırıp kollarınızı etrafına sarın. Uçak durur durmaz kabin görevlilerinin kabin kapısını açmalarını istiyorum. Uçaktan ilk olarak Gizli Servis görevlisi eşliğinde Bakan Katamora çıkacak."</p>

  <p>Uçakta sadece bir ajan vardı. Fiona'nın özel personeli ve birkaç görevli daha, onun gelişi için hazırlık yapmak üzere bir haftadır Libya'daydı.</p>

  <p>Ajan Frank Maguire emniyet kemerinin tokasını çözdü, bir an için uçağın titremesinin yatışmasını bekledikten sonra Fiona'yla kapı arasındaki yerini aldı. Boeing şiddetli biçimde silkelenirken hemen kemerini bağladı. Zamanı gelince, bakanı tutup saniyeler içinde kapıdan dışarıya çıkarabilecekti.</p>

  <p>Fiona, Grace'in elinden tutarken yıllardır yapmadığı bir şeyi yapıp dua etmeye başladı. Ama hayatta kalmak için değil, en kötüsü gerçekleşir de ölürlerse, zirve gibi çok önemli bir fırsatın sonsuza dek kaybolması ihtimaline karşılık dua ediyordu. Bencillikten uzak, fedakar bir kadın olan Fiona Katamora, kendi hayatından çok barışın derdindeydi.</p>

  <p>Pencereden dışarıya bakma fırsatı buldu. Uçağın çok da uzağında olmayan arazi, sarp doruklu tepelerle dolu bir çöldü. Fiona pilotun biraz önceki anonsunun aksine, hayatta kalma şanslarını çok düşük görüyordu.</p>

  <p>Yardımcı pilot, "Tamam," dedi. "Lütfen çarpışma pozisyonunu alın ve sıkıca tutunun."</p>

  <p>Yolcular dahili haberleşme cihazı kapanmadan önce pilotun, "Gördün mü..." dediğini duydular. Ama pilotun ne gördüğüne dair hiçbir fikirleri yoktu; zaten bilmemeleri daha iyi olacaktı.</p>
</body>
</html>