<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>OTUZ BİR</h1>

  <p><span class="ilkharf">T</span>arık Esad pilot arkadaşına teşekkür edip helikopterden indi, kağıttan farksız hafif kapıyı kapatıp hafifçe tıklattıktan sonra hızla dönmekte olan pervanelerin altından koşarak uzaklaştı. Küçük servis helikopteri kendi yarattığı toz fırtınası içinde çöl tabanından havalandı. Esad helikoptere sırtını dönmek ve gözlerini sıkıca kapatmak zorunda kalmıştı.</p>

  <p>Helikopter havalanır havalanmaz hızlı adımlarla ekip komutanına doğru yürüdü. Trablusgarp'taki polis baskınının ardından yaşadığı büyük öfke yerini dinmez bir coşkuya bırakmıştı. Esad terörist lideri kucaklayıp hararetli biçimde her iki yanağından öptü.</p>

  <p>Esad, "Ali, bugün muhteşem bir gün olacak," diyerek sırıttı.</p>

  <p>Geleceğini daha önceden telsizle bildirmişti ve emirlerinin yerine getirildiğini görmenin memnuniyeti içindeydi. Adamlar MI-8'in arka yük rampasında onu bekliyorlardı, Esad el sallayınca coşkulu bir tezahüratta bulundular. Mahkûmları ağzında bir bez parçası sıkıştırılmış halde banklardan birine bağlanmıştı.</p>

  <p>Ali, Esad'ın nereye baktığını fark etti. "Ağzını kapatmadığımız zaman kadın gibi ciyaklıyor. Süleyman El-Cema konusunda uzman olmasa çoktan o koca kafasına kurşunu sıkıp bitirmiştim işini."</p>

  <p>Esad, Bumford'a yapılan muameleyi unutmuş gibiydi. "Olaylar nasıl birdenbire değişiverdi," dedi. "Birkaç saat öncesine kadar polis tarafından enselenmenin eşiğindeyken, şimdi kayıp mezarı bulmaya gidiyorum."</p>

  <p>Ali, "Orayı nasıl bulduğunu bir daha anlatsana," dedi. Pervaneleri aşırı sıcak havayı döven helikoptere doğru uzun adımlarla yürümeye başladılar.</p>

  <p>"Helikopterle buraya geliyordum, Tunus sınırını henüz geçmiştik ki, pilota güneye yönelmesini söyledim. Eski nehir yatağına varıp üstünde uçmaya başladığımızda nehir kıyısının bir bölümünün tahrip edilmiş gibi göründüğünü fark ettim. Şelalenin biraz daha ileride, akıntı yönünde olduğunu bilsem önemsemezdim aslında, ne de olsa orada bir yelkenlinin yolculuk etmesi imkansız. Ama bilmiyordum, ben de orayı araştırabilmek için pilota inmesini söyledim."</p>

  <p>"Bu ne zaman oldu?"</p>

  <p>"Seninle telsiz konuşması yapmamızdan biraz önce... Yarım saat kadar oluyor galiba, indiğimizde, orada kısa süre önce birilerinin dolaştığına dair izler gördüm. Kolayca ayırt edilebilen, dört farklı ayakkabı izi vardı; ikisi kadına veya ufak yapılı bir erkeğe aitti. Ama içlerinden birinin buradaki misafirimizle birlikte çalışan Amerikalı arkeolog olduğunu sanıyorum." Esad misafir derken, helikopterin yük bölümüne, Bumford'a doğru işaret etti.</p>

  <p>Esad helikopterin çalışmaya başlayan türbinleri yüzünden yanında oturan adama sesini duyurabilmek için bağırmak zorunda kalıyordu. "Ayak izleri, nehir boyunca uzanan tepenin arkasındaki bir mağaranın içinde kayboluyordu. Hala içerde olduklarını sanıyorum. Hem Süleyman'ın mezarını bulduk, hem de onları yakaladık Ali; Amerikalılar artık planlarımıza engel olamayacaklar."</p>

  <p><br/></p>

  <p>Juan <i>Oregon’ın</i> şefi Maurice'in getirdiği bir fincan kahveyi yudumluyordu.</p>

  <p>Asık suratlı İngiliz, "Kendini nasıl hissediyorsun kaptan?" diye sordu.</p>

  <p>Koyu kahveden bir yudum daha alırken, "Sanırım durumumu en iyi, 'fazla koştu ve terli öldü' şeklinde açıklayabilirim."</p>

  <p>"Atlardan bahsediyorsun sanırım. İğrenç yaratıklardır, sadece zamk fabrikalarının ve Ascot'ta bahis oynamak isteyenlerin işine yararlar."</p>

  <p>Cabrillo kıkırdadı. "Doktor Huxley bacağımı tedavi etti, o yüzden oldukça iyiyim. Ayrıca aldığım bir sürü ağrıkesici de etkisini göstermeye başladı. Neticede idare ediyorum işte."</p>

  <p>Juan'ın ağrı hissettiğini geminin sağlık subayı olarak Julia Huxley dışında kimseyle asla paylaşmamasının sırrı, bunu çok sık yaşıyor olmasıydı. Doktorlar buna hayali ağrı adını takmışlardı, ama onun için fazlasıyla gerçekti. Yıllar önce bir Çin savaş gemisinden açılan ateşle kopan bacağının bulunduğu bölge her gün, her dakika ağrıyordu. Bazı zamanlar korkunç bir acıyla baş etmek durumunda kalıyor, tepki vermemek için bütün iradesini zorluyordu.</p>

  <p>Yani iş, izleme çipinin kesilip bacağından çıkarılmasından kaynaklanan rahatsızlıkla baş etmeye geldiğinde, Juan için bu rahatsızlığı yok saymak bir cesaret gösterisi sayılmazdı; bu onun gerçekten alışkın olduğu bir durumdu.</p>

  <p>İçinde bulundukları Operasyon Merkezi arı kovanından farksızdı. Max Hanley ve teknisyenler bozuk bir bilgisayar monitörünü değiştirmek için konsollardan birinin altındaki giriş panelini yerinden sökmüşlerdi. Nöbetçi silah subayı geminin çeşitli yerlerinde çalışan ekiplerle silahların istenilen standartları koruduğuna emin olmak için hararetli görüşmeler yaparken, dümenci, Libya'nın on iki millik kara sularının ötesindeki düzenli rotasını koruyordu.</p>

  <p>Gemi ve mürettebat hazırdı, ancak şimdilik de olsa, Cabrillo'nun onlar için belirlediği bir görev yoktu.</p>

  <p>Daha önceden istedikleri, Libya Deniz Kuvvetleri'nde bir helikopterin inebileceği özelliklere sahip gemilerin güncellenmiş listesi hala ellerine ulaşmamıştı. Liste gelene dek <i>Oregon'ın</i> beklemekten başka yapabileceği bir şey yoktu.</p>

  <p>Juan beklemekten nefret ederdi; özellikle de karada çalışmakta olan elemanları varsa... Elemanlarına çok değer verir, bu durum, onların yaşadıkları fiziksel zorlukları bire bir kendisinin de hissetmesine neden olurdu.</p>

  <p>Telsiz operatörü omzunun üstünden, "Çağrı alıyorum," dedi.</p>

  <p>Juan koltuğunun kenarındaki bir düğmeyi çevirdiği anda gizli hoparlörlerden nefes nefese bir ses duyuldu.</p>

  <p>Kim olduğunu bilmediği kişiye, "Müstehcen bir arama yapmak için yanlış zaman seçtin," dedi Juan.</p>

  <p>Franklin nefes nefese, "Başkan, benim Linç," dedi. "Başımız belada."</p>

  <p>"Ne oldu?"</p>

  <p>"Ali Gami'nin El-Cema olduğuna dair varsayımınızı unutabilirsiniz." Lincoln hırıltılı biçimde solumaya devam ediyor, belli ki koşuyordu. "Eski dostumuz Tarık Esad ortaya çıktı, mezarı arayan ekibin liderini Araplara özgü biçimde yanaklarından öpmesinin ardından, eski MI-8 helikopterleriyle güneye doğru yola çıktılar. El-Cema o adam Juan. Linda'ya ulaşmaya çalıştım, ama hala toprak altındalar. Hızla onlara doğru gidiyorum, ama hala on kilometre yolum var."</p>

  <p>"Bu bazı şeyleri doğruluyor." Juan tedirgin olmuştu, ayağa kalkıp güverteyi arşınlamaya başladı. "Birkaç saat öncesine kadar Hali Kasım'ın bizi aramamasından dolayı şüphelenmiştik, o zamandan beri de GPS'i hiç hareket etmemişti. Onu bulması için Eddie'yi yolladım. Hali kısa mesafeden açılan bir ateşle vurulmuş. Birlikte olduğu son kişi de Tarık Esad'dan başkası değil."</p>

  <p>"Tanrım, Hali iyi mi bari?"</p>

  <p>"Henüz bilmiyoruz. Eddie durumunun kötü olduğunu söyledi. Yapabildiği tek şey, durumunu sabit hale getirip ambulans çağırmak olmuş. Ambulansı hastaneye kadar takip edecek kadar etrafta oyalanmış, ama içeriye dalıp ne olduğuna dair insanları sorgulayamamış tabii."</p>

  <p>Haberleşme merkezindeki faks makinesi vızıldamaya başlamıştı.</p>

  <p>Linç nefes nefese, "Esad'ın böyle aceleyle yola koyulması, Linda ve ekibinin bulunduğu yerde ilgisini çeken bir şey görmüş olmasından kaynaklanıyordur," dedi.</p>

  <p>Juan, "Helikopterle sana bir destek ekibi gönderebilirim, ama birkaç saat sürer," derken sesi inançsız çıkıyor, çünkü o zamana dek her şeyin çoktan sona ereceğini biliyordu.</p>

  <p>İletişim subayı gelen faksı Juan'a verdi. Juan mesaja hızla göz attı; bu Libya Deniz Kuvvetleri'yle ilgili saatlerdir beklediği rapordu.</p>

  <p>"Gerek yok, ben idare ederim. Oraya vardığımda depoda işe yarar bir şeyler kalmış olacak. Sürpriz bir baskın yaptığımda, mağaraya doluşan teröristlerle başa çıkmak zor olmaz."</p>

  <p>Juan dikkatini Linc'e vermekte zorlanıyordu. Geminin sefer bilgisayarının başına geçip birtakım GPS numaraları girdi, faksta adı geçen gemilerin koordinatlarını ve son hareketlerinin grafiğini çıkardı.</p>

  <p>O anda bir şey fark etti. İçgüdüleri ona bulduğunu söylüyordu. Gemi, teröristlerin eğitim kampının helikopter menzilinin içinde olacaktı; diğerleri barış konferansının bir parçası olarak askeri denetim için Trablusgarp'a gidiyorken, bu gemi özellikle Tunus sınırı yakınlarında oyalamyordu.</p>

  <p>"Linç, mağaraya vardığında beni ara. Şimdi kapatmam gerek."</p>

  <p>"Anlaşıldı."</p>

  <p>"Dümenci, şu geminin rotasının bir grafiğini çıkar bana." Juan başının üstündeki ekranda yanıp sönen ışığı işaret etti. Ses tonu, çevresindekilerin durup ona bakmasına neden oldu. Operasyon Merkezi'ne bir beklenti dalgası yayılmıştı şimdi.</p>

  <p>"Rota çizildi başkan."</p>

  <p>"En yüksek hızda gidersek beklenen varış zamanımız nedir?"</p>

  <p>"Üç saatten biraz fazla."</p>

  <p>"Tamam, tam yol ileri."</p>

  <p>Mürettebatın aşina olduğu alarm feryat etmeye başladı. Gemi maksimum hızına yaklaşırken, yolculuk biraz zorlu geçecek gibi görünüyor, mutfaktaki fincan altlıklarından, Kevin Nixon'ın Sihir Dükkanı'ndaki makyaj sepetlerine kadar, yerinden kolayca oynayabilecek her şeyin güvenli biçimde zapt edilmesi gerekiyordu.</p>

  <p><i>Oregon'ın</i> devrim niteliğindeki makineleri devreye girmiş, gemi hiç hissettirmeden hızlanmıştı. Tiz bir sesle inleyen buhar pompalarını insan kulağının duyması mümkün değildi, ama çıkan ses bir köpeği krize sokabilecek nitelikteydi.</p>

  <p>Juan koltuğuna geri dönerek Libya gemisinin özelliklerini hatırlamaya çalıştı. 1999 yılında satın alman bin dört yüz ton ağırlığındaki gemi modifiye edilmiş bir Rus firkateyniydi. Uzunluğu <i>Oregon'ın</i> uzunluğunun üçte ikisi kadar, yani doksan üç metreydi. İş silah sistemlerine geldiğinde, Şirket'in gemisi Libya gemisinden üstündü, ancak <i>Sirt Körfezi</i> firkateyni on santimlik dört güverte mitralyözü, SS-N-2c Styx gemiden gemiye füze fırlatıcılarının yanı sıra hava saldırısını püskürtebilecek Gecko füze koruyucuları ve seri ateş özelliğine sahip 30 mm'lik toplarıyla hala etkili bir silah gücüne sahipti. <i>Sirt Körfezi,</i> aynı zamanda güverte fırlatıcılarından torpil gönderebiliyor ve kıç tarafından mayın döşeyebiliyordu.</p>

  <p>Juan <i>Jane's Defence Review'in</i> web sitesine girerek geminin fotoğrafını inceledi. Gemi, yüksek, göz kamaştırıcı baş kısmı ve tek bacasının ardındaki gelişmiş dedektör sistemleri için kurulmuş havalı telsiz direkleriyle ölümcül bir görünüme sahipti. Büyük toplar ön ve arka taraflarına konmuş zırhlı taretlerle çift olarak dizilmişti. En öndeki topun arkasında da gemiler için füze rampaları vardı.</p>

  <p>Cabrillo kapışmaları halinde gemiyi alt edeceğinden en ufak bir şüphe bile duymuyordu. <i>Oregon'ın</i> gemiden gemiye füzelerinin menzili, <i>Sirt'in</i> Styx sistemine kıyasla iki misli uzundu, ama burada amaç, Libya firkateynini uzaktan füzeyle havaya uçurmak değildi.</p>

  <p>Juan önsezilerinde yanılmıyorsa <i>Sirt'e</i> çıkmak, Fiona Katamora'yı oradan kurtarıp güvenliğini sağlamak zorundaydı.</p>

  <p>Max, "Bu o mu?" diye sordu. Sessizce Juan'ın yanına gelip bilgisayar monitörüne işaret etti.</p>

  <p>"Evet. Ne düşünüyorsun?"</p>

  <p>"Radar belirlemelerine göre elli mil öteden yaklaşmakta olan bir helikopter var. Görünüşe göre üçlü havadan havaya ve yerden havaya füzelerle dolu..."</p>

  <p>"Yani geminin yanına yanaşıp bu işi eski usûl halletmemiz gerekecek."</p>

  <p>"Yakın muharebeden mi söz ediyorsun?"</p>

  <p>"Gemiye yaklaşmak için dikkatini dağıtacak bir şeyler yapmalıyız, ama evet, benim aklımdan geçen de bu."</p>

  <p>Max bir an için hiçbir şey söylemedi. Deniz savaşı prensipleri, füzelerin kusursuz hale getirilmesiyle birlikte aradan geçen yıllarda çok büyük değişiklikler göstermişti. Ağır silah donanımına sahip savaş gemilerinin isabet sağlamak umuduyla birbirlerini büyük silahlarla dövmesi diye bir şey söz konusu değildi artık. Günümüzde deniz savaşları, birbirlerinden yüzlerce mil uzaktaki gemiler arasında yaşanıyordu. Yüksek tahrip gücüne sahip füzeler gemilerin kalın koruyucu çelik katmanlarını gereksiz kılmıştı ve modern donanıma sahip gemilerde bu koruyuculara pek rastlanmıyordu.</p>

  <p><i>Oregon</i> koruyucu yapısı geminin iskeletine gömülü halde inşa edilmişti, ama <i>Sirt'in</i> on santimlik toplarına karşı koyamazdı; hele Sirt'in, bordasına birkaç Styx füzesi isabet ettirmeyi başarması durumunda <i>Oregon'ın</i> hiç şansı olmazdı. Juan'ın önerisi, Libya firkateyni <i>Sirt’in</i> silah ve füzelerine şiddetli bir saldırı başlattıktan sonra güvertesine bir ekip çıkartabilecek kadar yaklaşmaktı.</p>

  <p>Hanley sonunda, "Böylesine iki büyük gemi en son ne zaman düelloya girişmişti?" diye sordu.</p>

  <p>"Hampton Roads, Virginia'da, 1862 yılının mart ayının dokuzuncu günü sanırım."</p>

  <p><i>"Monitor</i> ve <i>Merrimack'ı</i> mi kastediyorsun?"</p>

  <p>Juan başıyla onayladı. Max, "O savaştan galip çıkan olmamıştı," diye devam etti. "Ama bizim öyle bir seçeneğimiz yok. Ve bakanı kurtarır kurtarmaz o gemiyi batırmazsak, denize açılıp gemiden uzaklaşmak için bir başka büyük zorlukla karşılaşacağımızın farkındasındır. Gemiye sinsice yaklaşmak konusunda şansımız yaver gidebilir, ama Libyalıların tekrar denize açılmamıza izin vereceklerini sanmıyorum."</p>

  <p>"Bunu ben de düşündüm."</p>

  <p>"Ne yapmamız gerektiğine dair bir fikrin var mı peki?"</p>

  <p>Juan umarsızca, "Hayır," dedi. "Ama konu hakkında <i>düşündüm."</i></p>

  <p>"Peki, seni rahatsız eden şey ne? Aklına hiçbir şey gelmiyor mu?"</p>

  <p>"Ne yapmamız gerektiğine dair en ufak bir fikrim bile yok. Ama karanlıktan yararlanıp saldıracağımıza göre şafak sökene dek vaktimiz var demektir; o zamana kadar bir şeyler düşünürüz. Ama bir nokta var ki..."</p>

  <p>"Evet?"</p>

  <p><i>“Sirt</i> boyutlarında bir geminin batması, bu işi hangi yöntemle yaparsak yapalım, yaklaşık yirmi dakika, belki de daha fazla sürer. Bu, <i>Sirt'in,</i> batmadan önce <i>Oregon'a</i> füze göndermesi için fazlasıyla yeterli süreye sahip olduğu anlamına gelir."</p>

  <p>Max çilekeş bir yüz ifadesi takındı. "Ah, harika haberler verip duruyorsun, değil mi?"</p>

  <p>"Bitmedi; Sirt'le karşı karşıya gelmeden önce yeni Libyalı dostlarımızı cankurtaranlara bindireceğiz. Savaşa girdiğimizde onların gemide olmasını istemiyorum. Yani işlerin kötü gitmesi durumunda <i>Oregon'dan</i> hiçbir şekilde ayrılma şansımız olmayacak."</p>

  <p>Max tavana bakarken dramatik bir tavırla, "Elim kırılsaydı da yıllar önce senden gelen o telefona cevap vermeseydim!" diye haykırdı.</p>

  <p>İletişim subayı, "Başkan," dedi. "Size bir çağrı daha var."</p>

  <p>"Linç mi?"</p>

  <p>"Hayır efendim, Langston Overholt."</p>

  <p>"Teşekkürler Monica." Juan kulaklığını takıp çağrıya cevap vermek üzere bilgisayarında bir tuşa bastı. "Lang, ben Cabrillo."</p>

  <p>"Nasılsın?"</p>

  <p>"İyiyim. Yorgunum ama iyiyim."</p>

  <p>"Ya misafirlerin?"</p>

  <p>"Minnettar ve oburlar... Tek bir günde, yiyecek stoklarımızın yarısını tükettiler."</p>

  <p>"Seni son gelişmelerden haberdar etmek ve yeni haberler vermek için aradım."</p>

  <p>"Tarık Esad'ın adamları bizim ekibin Süleyman El-Cema'nın mezarını aradıkları bölgenin yakınlarında ortaya çıktılar."</p>

  <p>"O adam Kaddafi hükümetinin El-Cema olduğunu söylediği memur değil mi?"</p>

  <p>"Ve öyle anlaşılıyor ki, haklılar... Biz kaçması için o adama yardım ettik, hatta bunu yaparken az daha bir elemanımızı kaybediyorduk."</p>

  <p>"Kaybetmek mi? Kimi?"</p>

  <p>"Baş iletişim subayım Hali Kasım'ı... Göğsünden vurulmuş. Eddie Seng onu hastaneye götürdü, ama son durumu hakkında bir şey bilmiyoruz."</p>

  <p>"Büyükelçi Moon'la temasa geçer, onunla ilgilenmesini sağlarım."</p>

  <p>"Çok makbule geçer, teşekkürler..."</p>

  <p>"Bu gelişme Bakan Gami'yi şüpheliler listenizden çıkarmış oldu mu?"</p>

  <p>"Kesinlikle hayır. Teröristler Dışişleri bakanının uçağını hükümetten yardım almaksızın düşürmüş olabilirler, ancak sonrasında yaşanan bir örtbas olayı vardı. Bu, en üst mevkiden gelen emirle yapılmış, ya da gölgelerin içinden ustalıkla yönetilmiş bir iş olabilir. El-Cema'nın adamları şüphelendiğimiz gibi Libya hükümetine sızmışlarsa, teröristler delillerin karartılması gerektiği konusunda yeterince erken bir sürede uyarılmış olabilir."</p>

  <p>"Ya da Gami, El-Cema'nın örgütünde yüksek rütbeli bir adamdır ve uçağın enkazının yok edilmesini emrettiği gibi, sonrasında kendilerinin uygun gördüğü bir zamanda bulunmasını da sağlamıştır."</p>

  <p>"Aynen... Ayrıca Gami'nin yerini aldığı adam ve o adamın elemanlarının tutuklanıp çürümeye terk edildiklerini de unutmayalım. Bu temizlik emrini Gami veya bizzat Kaddafi'nin kendisi vermiş olabilir."</p>

  <p>"Tam bir karmaşa." Eski CIA mensubu içini çekti. "Başkan yardımcısı tüm uyarılarımıza rağmen, bu akşam Gami'nin evinde düzenlenecek ve konferansta boy gösterecek üst düzey birçok yetkilinin de bulunacağı akşam yemeğine katılmakta ısrar ediyor.</p>

  <p>Juan, "Bu hiç de iyi bir fikir değil," diye atıldı.</p>

  <p>"Aynı fikirdeyim, ama yapabileceğim hiçbir şey yok. Gizli Servis bir saldırı düzenlenebileceğine dair istihbarat almış, ama başkan yardımcısı katılmakta son derece kararlı görünüyor."</p>

  <p>"Adam tam bir salak..."</p>

  <p>"Bu konuda da seninle aynı fikirdeyim, ancak bu, gerçekleri değiştirmiyor. Ama bir de şu var; Gami'nin evi tamamen izole edilmiş bir yer, güvenlik personeli de yarın sabah Trablusgarp'ta yapılacak konferansta görev alacak kişiler arasından seçilmiş. Hepsi güvenlik araştırmasından geçirildi. Gami'nin teröristlerle bir şekilde bağlantısı olsa bile, akşam yemeğinde sorun çıkacağını sanmıyorum."</p>

  <p>"Gerçekten mi? Neden?"</p>

  <p>"Sen olsan kendi evinde büyük bir saldırı düzenlenmesini kabul eder miydin? Özellikle de ertesi gün aynı insanlarla bütün dünyanın gözünün üzerinizde olacağı bir toplantıda buluşacaksan... Enver Sedat suikastının yurtdışında nerdeyse canlı yayınlandığını ve sonrasında yarattığı etkiyi unutma. Eğer bir saldırı olacaksa..."</p>

  <p><i>"Eğer</i> değil Lang," dedi Juan.</p>

  <p>Overholt, <i>"Eğer</i> bir saldırı olacaksa," diye ısrar etti. "Ya yarın olacak, ya da konferansın devam ettiği saatlerde..."</p>

  <p>"Bundan hoşlanmadım."</p>

  <p>"Kimse hoşlanmıyor, ama başka yolu da yok. Tüm bu liderler konferansa katılmakla hayatlarını riske attıklarını biliyorlar; ister Trablusgarp'ta, ister evlerinde olsun, kökten dincilerin bir çılgınlığa kapılıp eyleme geçmeleri her zaman mümkün. Bu zorlu zamanlarda bir Ortadoğu ülkesinin başkanı olmak çok tehlikeli bir iş, özellikle de başkan barış için çalışmaya gönüllüyse... Hepsi bunu biliyor ve devam etmeye istekliler. Bu da geleceğe dair bir umut beslememizi sağlıyor." Overholt sohbetin sonuna geldik mesajını vermek için konuşma tarzını değiştirdi ve, "Bakan Katamora'yı bulmak konusunda ilerleme kaydettiniz mi?" diye sordu.</p>

  <p>"Sanırım bir ipucu yakaladım." Juan, Overholt'a gördükleri radar sinyalinden ve bakanın bir gemiyle denize açılmış olabileceğine dair varsayımından söz etti. <i>"Sirt Körfezi</i> adında bir firkateynde olabilir. Biz de şimdi o geminin peşindeyiz."</p>

  <p>"Ne yapmayı planlıyorsunuz?"</p>

  <p>"Gemiye çıkmayı, bakanı kurtarıp <i>Sirt'i</i> sulara gömmeyi."</p>

  <p>Overholt, "Kesinlikle olmaz!" diye gürleyince Juan bir an irkildi. "Egemen bir ülkeye ait bir savaş gemisini batırmayacaksınız. O gemiye çıkmanıza bile göz yumamam."</p>

  <p>Juan öfkeyle, "Senden izin istemiyorum Lang," diye aynen karşılık verdi.</p>

  <p>"Juan, Tanrı şahidimdir, o gemiyi batırırsanız, korsanlık suçuyla mahkemeye verilmenizin takipçisi olurum. Size ancak bakanın o gemide olup olmadığım öğrenme yetkisi verebilirim. Sonra, sorunu çözmek diplomatların işi, belki de askerin..."</p>

  <p>Juan alaycı bir tonda, "Diplomatların mı?" dedi. "Bunlar terörist... Katil... Onlarla pazarlık edilmez."</p>

  <p>"O zaman, tabii iş o noktaya gelirse, saldırıyı Deniz Kuvvetleri düzenler. Anlatabildim mi?"</p>

  <p>"Bence hemen harekete geçsen iyi olur Lang, çünkü bu planı uygularsan bakanı şimdiden öldürmüş olacaksın."</p>

  <p>Overholt, "Neleri riske ettiğimi bilmediğimi mi sanıyorsun?" diye bağırdı. "Bakanın hayatının muhtemelen bir bedel olacağını biliyorum, ama aynı zamanda uymam gereken kurallar da var; bu senin de uyman gereken kurallar olduğu anlamına geliyor. Bu görev bakanı bulman için verildi sana, kendisi <i>Sirt</i> Körfezi'ndeyse, işini yapmışsın demektir. Paranı al ve bir kenara çekil."</p>

  <p>"Kahretsin." Juan'ın öfkesi sesine fazlasıyla yansımıştı. Bu konuşmanın neden böyle bir yöne saptığına dair hiçbir fikri yoktu, ama hakaret yemeye de hiç niyetli değildi. "Bunun parayla bir alakası yok ve bunu sen de biliyorsun."</p>

  <p>Lang pişmanlık içersinde, "Tanrım. Özür dilerim," diye karşılık verdi. "Belden aşağı vurduğumun farkındayım. Tüm bunlar çok yordu beni."</p>

  <p>"Anlıyorum. Queensbury markisi."</p>

  <p>"O da nedir öyle?"</p>

  <p>"Bir süre önce Max'in söylediği bir şey. Meraklanma, o gemiyi batırmayacağını, söz veriyorum. Ama bakanı kurtarmak gibi bir şansım olursa o şansı kullanırım, tamam mı?"</p>

  <p>"Tamam. Şu anda Libya'yla başka bir diplomatik krizi kaldıracak durumda değiliz, olay bu. Uçak kazasının dumanı hala üstündeyken, Libyalılar sorumlusu kim olursa olsun, firkateynlerinden birinin batırılmasını misilleme olarak değerlendirecekler ve savaş nedeni sayacaklardır. Böyle bir şey yaparsan konferansı daha başlamadan bitirmiş olursun."</p>

  <p>"Aynı şekilde düşünüyoruz Lang, rahatla. Seni daha sonra ararım." Juan hattı kapatıp Max'e döndü. "Neyse ki sadece bir telefon görüşmesiydi, video konferans değil."</p>

  <p>"Neden?"</p>

  <p>"Çünkü konuşurken bir ayağımı yerden kaldırdığımı göremedi."</p>
</body>
</html>