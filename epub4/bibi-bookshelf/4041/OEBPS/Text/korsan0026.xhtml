<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YİRMİ İKİ</h1>

  <p><span class="ilkharf">E</span>tnik olarak her anlamda yüzde yüz homojen olan bir ülkede Eddie Seng, başkanın kendisi ve Hali Kasım'a verdiği liman pilotunu izleme görevini üstlendiğinde, işin başında bazı dezavantajları olduğu kesindi. Gerçi bu durumdan hiç şikayetçi olmamış, Juan gibi o da Esad'la ilgili tüylerinin dilen diken olmasına yol açan, birtakım şüpheli şeyler sezinlemişti.</p>

  <p>Şüpheye kapılmakla, şüphenin doğruluğunu ispat etmek çok farklı şeylerdi ve Eddie'nin birkaç yüz nesil geriye gidildiğinde tüm akrabalarının Çinli, Trablusgarp caddelerinde yürüyen insanların neredeyse tümünün Ortadoğulu olduğu gerçeğinin etrafında dolanmanın hiçbir yolu yoktu.</p>

  <p>Ancak bu o kadar da kötü bir şey değildi. Dünyada Çinli göçmenlere kapalı tek bir şehir bile bulunmuyordu. Ve Hali'nin, elinde, Arapça bilmediğini gizlemek için dilsiz olduğunu belirten elyazısıyla yazılmış bir kartla Tarık Esad'ın peşine düştüğü ilk gece, Eddie bir araştırma yapmak üzere Trablusgarp'ın Çin Mahallesi'ne girmişti.</p>

  <p>Bulduğu şey, aslında öyle olmaması gerektiği halde, tam bir şok etkisi yaratmıştı onda. Petrol dolarları üzerinde yükselen Libya, özellikle de Trablusgarp'ta inşaat sektörü inanılmaz bir biçimde patlamış, Hong-Kong ve Şanghay menşeli inşaat firmaları sayısız projeyi hayata geçirip binalar dikmişlerdi. Şehre çalıştırılmak üzere Çinli işçiler getirtilmiş, sadece bu işçilerin ihtiyaçlarını karşılamak üzere restoranlar, barlar, dükkanlar ve genelevler açılmıştı. Ortam Eddie'nin New York'taki Çin Mahallesi'nden alışık olduğu manzaradan farksızdı.</p>

  <p>Ve yine New York'ta olduğu gibi burada da toplumun yasal ve yasal olmayan tabakaları vardı. Eddie birkaç dakikalık yürüyüşün sonunda, bazı mağazaların önüne püskürtme boyayla çizilmiş çete sembollerini görmüş, biraz daha zaman geçirdiğindeyse görmek istediği sembole rastlamıştı. Bu birkaç santimlik küçük sembol, gri bir metal kapının üstüne kırmızı püskürtme boyayla çizilmişti. Kapı, sadece ikinci katında bir dizi penceresi olan, sağlam yapılı bir deponun parçasıydı.</p>

  <p>Eddie ülkesinden bildiği şifreyi kullanarak kapıyı çaldı. Kimse açmayınca bu kez bir sivilin yapacağı şekilde parmak boğumlarını kullanıp birkaç kez sert tıklatarak bir daha denedi. Kulağına çalınan donuk yankıdan, kapının çelik olduğunu anladı.</p>

  <p>Birkaç saniye sonra kapı gıcırdayarak açıldı ve on yaşlarında bir çocuk başını kapı pervazından dışarıya uzattı. Yanında, görünmeseler de, silahlı üç dört adam olmalıydı. Çocuk hiçbir şey söylemedi.</p>

  <p>Eddie de...</p>

  <p>Eddie gömleğinin eteğini yukarıya toplayıp arkasını döndü ve sırtını, kürekkemiğine dek tamamen açtı.</p>

  <p>Çocuk hayret dolu bir nidayla geri çekilirken, Eddie üzerinde başka gözlerin dolaştığını hissetti. İki çete üyesinin silahlarını indirmiş halde kendisini dikkatli gözlerle inceliyor olmalarını iyiye işaret olarak yorumladı.</p>

  <p>İçlerinden biri, "Sen kimsin?" diye sordu.</p>

  <p>Eddie, "Bir dost," diye karşılık verdi.</p>

  <p>İkinci adam, "Bu dövmeyi kim verdi sana?" diye sordu.</p>

  <p>Eddie adamı, cüret edebildiği ölçüde aşağılayıcı bir ifadeyle süzdü. "Kimse vermedi; ben hak ederek aldım."</p>

  <p>Eddie'nin sırtında özenle yapılmış, ama şimdi biraz rengi atmış, kızıl akbabayla savaşan bir ejderha dövmesi vardı. Bu, Yeşil Ejderha Örgütü'nün, 1930'larda Şanghay rıhtımının kontrolünü ele geçirmek üzere rakip çeteyle verdikleri savaştan kalma eski bir çete sembolüydü. Bu sembolü ancak örgütün kıdemli üyelerinin, ya da çok büyük cesaret örneği göstermiş adamlarının taşımasına izin verilirdi; Çin yeraltı dünyasının yeryüzündeki her şehirde bir şekilde var olduğunu göz önüne alan Eddie, dövmenin istediği yere girmesini sağlayacak bir bilet olacağını biliyordu.</p>

  <p>Ancak dövmeyi yakından kontrol etmemelerini umut ediyordu, çünkü Kevin Nixon dövmeyi henüz birkaç saat önce <i>Oregon'da</i> tuttuğu, çete ve hapishane dövmeleri kataloğundan çıkardığı şablonla yapmıştı.</p>

  <p>"Burada ne işin var?" diye sordu ilk katil.</p>

  <p>"Rıhtımda çalışan bir adam var. Temsil ettiğim kişilere çok miktarda borçlandı. Parayı kendisinden tahsil edene dek ona göz kulak olmanız konusunda bana yardım etmeniz için birkaçınızı tutmak istiyorum."</p>

  <p>"Paran var mı?"</p>

  <p>Eddie buna cevap vermek zahmetine katlanmadı bile. Aklı başında kimse karşılığını ödemeksizin böyle bir şey talep edemezdi. "Dört beş günlüğüne sekiz on kişiye ihtiyacım var. On bin dolar vereceğim."</p>

  <p>"Dolar bozdurmak çok zor. Şunu avro yap. On bin avro."</p>

  <p>O anki döviz kurlarına göre bu miktar, Eddie'nin teklifinin yüzde elli daha fazlasına karşılık geliyordu. Eddie başını salladı.</p>

  <p>Ve böylece Tarık Esad'ı günün yirmi dört saati gözlem altında tutabilecek yeterli sayıda adamı olmuştu; bu esnada kendisi Hali'yle birlikte Örgüt'ün kontrolü altında olan pespaye bir otelde bekleyecekti. Çete Esad'ın hareketlerini, kullanılıp atılan cep telefonları vasıtasıyla her altı saatte bir rapor ediyordu, böylece birkaç gün sonunda adamın nasıl bir düzen içinde hareket ettiğine dair bilgi sahibi olmuşlardı.</p>

  <p>Esad genelde, rıhtımın gece vardiyasında sekiz saat boyunca çalışıyor, ama bir gemi gelmesinin beklenmediği zamanlarda arada bir birkaç saatliğine işten ayrılıyor, öyle gecelerde, rıhtımdan fazla uzak olmayan bir dairede yaşayan metresinin yanına gidiyordu. Kadın sık sık birlikte olduğu metreslerin içinde en güzeli değil, o an için en müsait olanıydı.</p>

  <p>İş sonraları ailesiyle birlikte olmak için evine gidiyor, yaklaşık altı saat kaldıktan sonra Trablusgarp'ın çeşitli yerlerine dağılmış diğer dairelerdeki metreslerini ziyaret etmeden önce iş arkadaşlarıyla birlikte kahve içmeye dışarıya çıkıyordu. Eddie çete elemanlarından meydana gelen yeni çalışanlarından, Esad'ın birlikte olduğu kadınların bir listesini çıkarmalarını istemiş, daha sonra Eric Stone'dan <i>Oregon'daki</i> bilgisayarı kullanarak söz konusu listedeki isimleri karşılaştırmasını söylediğinde, Esad'ın metreslerini orta seviyedeki hükümet çalışanlarından seçtiğini anlamıştı. Rıhtımın yakınında yaşayan gösterişsiz kadın bile. Enerji Bakanlığı'nda müdür yardımcılığı yapan bir adamın kız kardeşiydi.</p>

  <p>Esad'ın birçok kişinin standardına göre çok çekici bir adam olmadığı göz önüne alındığında, bu kadar çok kadınla ilişkisi olması daha da ilginçti.</p>

  <p>Eddie ve Hali, Esad'ın çok hareketli bir libidoya sahip rüşvetçi bir rıhtım çalışanından başka bir şey olmadığı sonucuna varmışlar, fikirleri, Max Hanley'in kendilerini arayıp bomba etkisi yapan haberi vermesinden sonra tamamen değişmiş, Esad'ın Libya hükümetinin yatak odalarına giriyor olması, olaya yepyeni ve karanlık bir boyut kazandırmıştı.</p>

  <p><br/></p>

  <p>Eric Stone telefonda, eski demiryolu hattının dağın içinden geçip sahile kadar uzanan otuz küsur kilometrelik rotasını anlatırken Juan onu dinliyordu. Uydu görüntüleri hattın eğilimine dair bir fikir vermiyordu, ama Juan'ın takip çipi, o helikopterden teröristlerin eğitim kampına indiğinde bölgenin deniz seviyesinden yaklaşık üç yüz metre yukarıda olduğunu göstermişti.</p>

  <p>Cabrillo, Eric'i dinlerken bile kafasında planının ana hatlarını şekillendirmeye başlamış, bunun oldukça zorlu bir yolculuk olacağına karar vermişti.</p>

  <p>Zamanın gittikçe azaldığı göz önüne alındığında, aslında durum bundan daha da kötüydü, ayrıca Overholt'tan, elini açık etmeden, Libyalıların saldırıyı geciktirmelerini istemesi için öne süreceği bir bahane de bulamıyordu.</p>

  <p>Tüm bu sorunlara ek olarak son iki gündür altı saatten fazla uyumamıştı, gemi arkadaşlarının durumuna bakılırsa onların da hali pek iç açıcı değildi.</p>

  <p>Linç, Juan'ın bacağına son dikişleri atarken cerrah eldivenleri kan içinde kalmış halde, "Bu nedir?" diye sordu. Juan'ın bacağındaki kesiğin, yaranın en derin kısmından başlayıp cildine doğru üç sıra dikiş ipliği kullanarak diktiği için bir daha açılması söz konusu olmayacaktı. Lokal anestezi sayesinde sadece hafif bir ağrı duyan Juan bu konuda vücuduna güveniyordu.</p>

  <p>"Neyi soruyorsun?"</p>

  <p>Linç eldivenleri çıkarıp kırmızı tıbbi atık kutusuna koyarken, "Biraz önce kendi kendine güldün de..." diye karşılık verdi.</p>

  <p>"Öyle mi? Yapacak o kadar çok iş var ki, aklımdan geçenleri uygulayıp uygulayamayacağımı bile bilmediğimi düşünüyordum."</p>

  <p>Linda, "Aklından senin şu meşhur C planlarından biri mi geçiyor yoksa?" diye inledi. Gaz'ın dışında durmuş, Linc'in son derece geniş omuzlarının üstünden bakıyordu.</p>

  <p>"Bu yüzden güldüm ben de... Güleriz ağlanacak halimize derler ya, işte benimki de bu hesap. Yoksa C, hatta D, E ve F planlarını bile çoktan geçtik."</p>

  <p>Cabrillo'nun önünde iki alternatif vardı, ama hiçbiri gerçek birer seçenek değildi ve Gaz'ı kolay bir av rolüne soyunduracak seçeneklerin hepsini bir kenara koymak üzereydi.</p>

  <p>Linç, Juan'ın yarasının üstüne bir gazlı bez bantlayarak, "Doktor Huxley yaptığım işi beğenmezse, söyle ona, beni Sağlık Bakanlığı'na şikayet etsin," dedi.</p>

  <p>Juan güçlükle pantolonunu giydi. Pantolon birçok yerinden sökülmüş ve kum yüzünden kabuk bağlamıştı; kalçalarına doğru çekerken resmen çatırdadı, ama yapacak bir şey de yoktu, çünkü Gaz'da yedek üniforma bulunmuyordu. Araçtan aşağıya inerek birkaç kez dizlerinin üstüne çöküp kalktı. Yarası derindi, ama dikişler de o derece sağlam atılmıştı.</p>

  <p>Güneş uzaklardaki dağların üzerinden kendini göstermeye henüz başlamadığından, yıldızlar başlarının üstünde soğuk ve acımasız biçimde parıldıyordu. Cabrillo bir süre yıldızları inceledi ve daha önce birkaç kez yaptığı gibi, onları bir daha görüp görmeyeceğini merak etti.</p>

  <p>"Toplanın," diye seslendi. <i>"Oregon</i> gelene dek gösterinin büyük bir kısmı bitmiş olmalı; yapacak bir sürü zor iş bizi bekliyor."</p>

  <p>Linç sıradan bir tavırla “Merak ettim," dedi. "Biz kimleri kurtarmaya gidiyoruz? Siyasi tutukluları mı, sırdan suçluları mı, kimi?"</p>

  <p>"Bence sorduğun bu soru tüm bu yaşananların anahtarı olacak."</p>

  <p>Linç başını hafifçe salladı. "Anladım."</p>

  <p>Mark, "Bana sorarsan," dedikten sonra devam etti: "İçimde kötü bir his var ve..."</p>

  <p>Cabrillo bir bakışıyla sözünü tamamlamasına izin vermedi.</p>

  <p>Hazır olduklarına karar verene dek aradan, Juan'ın saatiyle kırk sekiz dakika geçmişti. Juan mahkûmlara göz kulak olan muhafızların nasıl adamlar olduklarını yakından gördüğü için, sayıları azken ciddi bir tehdit oluşturmayacaklarını biliyordu. Ancak toplamda kırka yakın muhafız vardı ve zamanlamasını iyi ayarlayıp herkesin kaçmasını garanti altına aldıktan sonra, eğitim kampından iki yüz kadarını daha madene çekmeyi umuyordu.</p>

  <p>Madene yaklaşırlarken Linc'i eski bir yönetim binasının arkasındaki ağıla tepeden bakan yüksekçe bir yere bıraktılar. Eski SEAL mensubu elindeki 50 kalibrelik keskin nişancı tüfeğiyle yaklaşık iki kilometrelik mesafeden hedefini vurabilirdi. Linc'in daha ufak bir saldırı silahı olan REC7 ile etkili olduğu menzil de, yine oldukça çarpıcı sayılabilecek bir mesafe olan altı yüz metreydi ve Juan onun bu görev esnasında bundan çok daha yakın mesafeleri hedef almasını planlamıştı. Gaz maden bölgesinin hemen dışında, bir gün önce çöl devriyesinin kamptan kaçan mahkûmun cesediyle geri döndüğü dar yolun tepesindeydi.</p>

  <p>Şafak uzaklardan gökyüzüne fırça darbeleri indirirken, karanlık, çevresindeki boşluk ve çukurları dolduruyor, hava da uzaktaki denizden serinliği çöle taşıyordu.</p>

  <p>Juan, Alana ve yeni refakatçileri Fadıl'ı tehlikeden uzak bir yerde tutmanın yolunu bulmayı çok arzulamıştı, ama kendisi ve ekibinin geri dönememe olasılığı varken onları çölde bırakamazdı. Planını onlara açıklamış, her ikisinin de içinde bulundukları durumun tehlikesini anladığına emin olmuştu; her ikisi de kendilerinden istenileni yerine getirmeye hazırdı.</p>

  <p>Juan, "Oradaki diğer tüm arkeolog-maceracılarla uyum sağlaman için sana bir fötr şapka vereceğim," diye espri yaptı. Alana korkmadığını söyleyince de ona gülümsedi.</p>

  <p>Alana espriye karşılık olarak, "Peki, ya kamçı?" dedi.</p>

  <p>Juan, "Çok ayıp," diyerek onu azarlarken yine gülümsedi.</p>

  <p>Linç taktik çevrimden, "Kontrol," diye seslendi.</p>

  <p>"Seni çok iyi duyuyorum koca adam."</p>

  <p>Keskin nişancı, "Eski maden yükleme binasının üstündeyim," diye rapor verdi. "Muhafızlar mahkumları kahvaltı için yaka paça dışarıya çıkarıyorlar. Ya şimdi, ya asla."</p>

  <p>Juan, "Anlaşıldı," dedi. Zar zor yutkunurken boğazı birden çöl kumu gibi kupkuru oluvermişti. Aracın şoför koltuğunda oturan Mark Murphy'ye baktı. Juan'ın planının başarısı veya başarısızlığı, Murph'ün Gaz'ın silah sistemlerine olan hakimiyetine bağlıydı. "Hazır mısın?"</p>

  <p>Mark başını salladı.</p>

  <p>Juan, "Hadi!" dedi.</p>

  <p>Mark bilgisayara Gaz'ın tavanına monte edilmiş olan havanları havaya yükseltecek komutu girdi. Havanlar lazer menzil ölçer kullanan Linc'in yardımıyla hedeflerine çoktan kilitlenmişti bile. Aynı anda ateşlendiler; silahların otomatik yükleyicileri, ilk mermiler kavis çizerek doksan metre kadar yol almadan, ikinci tur mermileri çoktan dört tüpe de yerleştirmişti.</p>

  <p>Havan mermileri derinden gelen gülünç bir sesle bir kez daha ateşlendiğinde Mark, "Hadi!" diye bağırdı.</p>

  <p>Juan, Gaz'ın motorlarının devrini çoktan yükseltmişti bile, o yüzden aracı vitese taktığında dört teker de hızla döndü. Bir tepeyi süratle tırmandıktan sonra kamp gözler önüne serildi. Planladığı gibi, havanların ateşlendiğini kimse duymamıştı. Pejmürde kılıklı mahkûmlar, kendilerine verilen yok denecek kadar az miktardaki kahvaltılarını alabilmek için sıraya girerlerken her zamanki gibi muhafızlar tarafından taciz ediliyorlardı. Juan muhafızlardan birinin elindeki sopayla bir adamın böbreklerine vurduğunu, adamın sırtının iyice gerilmiş bir yay gibi büküldüğünü ve yere devrildiğini gördü.</p>

  <p>Havan mermileri uçuşlarının tepe noktasına ulaşmış, her biri bir kilo patlayıcıyla dolu mermiler yere doğru hızla yönelmeye başlamıştı. Mark kampa olan yolculuğun bir bölümünü, tutuklulardan herhangi birine isabet etmesi olasılığını en aza indirmek için, şarapnellerin büyük kısmını mermilerden çıkarmakla geçirmişti.</p>

  <p>Linç REC7'nin nişan göstergesini mahkûmlardan birini sopayla döven muhafızın üstüne getirdi, hafif bir nefes verdikten sonra tetiğe asıldı. Muhafızın başı paramparça olunca, "Pembe sis oluştu," diye rapor etti.</p>

  <p>Linç kampın güvenliğini oluşturan grubun içinde ilk panik dalgası yayılmaya başlamadan önce iki muhafızı daha devre dışı bıraktı. Bir süre sonra muhafızların lideri çadırından dışarıya çıktı. Adamın üstü çıplaktı, pantolonunun paçalarını çizmelerinin üstüne geçirmişti. Linç çadırın tepesine açılan bir delikten dışarıya çıkmış olan telsiz antenini fark ederek bir başka hedefe nişan aldı.</p>

  <p>Dört havan mermisi yere aynı anda düştü, açık çukurun tabanına giden patika yol havaya büyük bir kum yığını püskürterek patladı. Kısa bir süre sonra kampın daha da yakınına başka mermiler isabet etmeye başladı.</p>

  <p>Muhafızlar ve mahkûmlar geriye, büyük ahşap binalara doğru çekilmeye başladılar. Bu esnada Linç teröristlerin safını zayıflatmaya devam ediyor, ateş ettiği her defasında bir teröristi etkisiz hale getirirken, önceliği elinde silah olanlara veriyordu.</p>

  <p>Cabrillo, Gaz'ı, aracını bitiş noktasına doğru hızla sürmekte olan bir rallici gibi süratle kampa yönlendirmişti. Yanında Murph, Gaz'daki bir füzeyi teröristlerin kamyonetlerinden birinin üstüne yollamak için hedef göstergesiyle uğraşıyordu. Ayarlarını yapıp ateş etti.</p>

  <p>Roket demiryolu hattı üzerinde büyük bir gürültü çıkarıp havada düzensiz bir yol çizdi ve kamyonetin oturma bölümünde infilak ederek şasisinin ikiye bölünerek torpillenmiş bir gemi gibi havalanmasına neden oldu.</p>

  <p>Patlama, korkudan ne yapacağını şaşırmış mahkûmların binaya sığınmalarına yol açarken, muhafızlar otomatik silahlarını bıraktıkları çadırlarına koşturuyordu.</p>

  <p>Gaz kampa yüz metre kadar yaklaşmıştı ki, yeni silahlanmış teröristler çadırlarından dışarıya çıkıp sağa sola savurdukları AK tüfekleriyle etrafa rasgele mermi yağdırmaya başladılar. Gaz'ın zırhlı üst kısmında durmakta olan Linda, M60 makineli tüfeğinin nişangahından çevreyi izliyordu. Silahı ateşlediğinde, kabzası omzuna bir kaya matkabının uç kısmı gibi çarpsa da, o hedefini şaşırmadı.</p>

  <p>Silahlı teröristler sağa sola koşuştururlarken zemin, tam ortalarına düşen havan mermisiyle birden canlandı. Korkunç bir biçimde yaralanmış bazı teröristler ellerini yaralarına götürmüş halde yere kapaklanırken, bazıları karşılarına çıkan bu yeni tehdit yüzünden sağa sola gelişigüzel açtıkları ateşle kendi arkadaşlarını vuruyordu.</p>

  <p>Juan homurdanan motorun gürültüsünü bastırmaya çalışarak, "Yeteri kadar zamanı olmuştur," diye bağırdı. "Komuta çadırını yık."</p>

  <p>Cabrillo'nun planının iki hedefi vardı. İlki, olabildiğince çok mahkûmu kurtarmaktı, çünkü Libyalı askerlerin dostu düşmandan ayırmak için vakit ayıracaklarından pek emin değildi; hatta bu noktada doğru bir tanımlama yapacaklarını bile sanmıyordu. İkinci hedefi, ana saldırıdan önce olabildiğince çok teröristi eğitim kampından çıkarmaktı. Fiona Katamora gerçekten oradaysa, silahlı terörist sayısının olabildiğince azalması, bakanın kurtarılmadan önce başına bir mermi sıkılması ihtimalini de azaltacaktı.</p>

  <p>İşte bu yüzden Juan, Linc'e madendeki birliklerin komutanının telsizi kullanarak eğitim kampıyla iletişim kurmasına izin vermesini özellikle söylemişti. Eğitim kampmdakilerin, komutanın uyarılmasıyla harekete geçmesini istiyordu. Ama artık zaman gelmişti...</p>

  <p>Mark füzeyi komuta çadırının ön kanadından girip uzak tarafa uçmadan önce yerde patlamasını sağlayacak bir açıyla ateşledi. Çadır bir anda alev topu halinde havaya yükseldi, dışarıya depolanmış askeri malzemeler yığını sarsıntıyla dümdüz oldu. Kağıt gibi yanıp kül olan çadır kirli bir kar olarak yere yağdı.</p>

  <p>Artık kampın içlerindeydiler. Juan ve Murph, Gaz'ın yolcu bölümündeyken, Linda M60'ı konuşturmaya devam ediyor ve muhafızları ikişer üçer avlıyor, havada iz bırakan mermiler kullanarak mahkumları, teröristlerin vagonları ve lokomotifleri sakladıkları ağıla doğru yönlendiriyordu.</p>

  <p>Cabrillo bu ani ve şiddetli saldırı sonrasında muhafızların iradesinin kırıldığını görebiliyordu. Birçoğu madene doğru koşuyor, tepeyi aşıp çöle doğru kaçmaya çalışıyordu. Yaklaşık elli kadar mahkum eski maden büro binasının yan tarafında bir araya toplanmıştı. Bu sırada buldozerin arkasından silahlı bir terörist çıktı. Adamın, omzuna doğru kaldırdığı roket güdümlü tanksavar silahıyla, savunmasız mahkumları rahatlıkla hedef alabileceği bir görüş açısı vardı.</p>

  <p>Murph farklı bir düğmeye bastı, füzeleri bırakıp bu kez silahların kontrolünü ele aldı. Gaz'ın altındaki 30 kalibrelik silah takırdayarak burnunu dışarıya çıkardı ve ateş kustu. Terörist yere kapaklandı, ama öncesinde roket güdümlü bombayı ateşlemeyi başardı. İki buçuk kilogramlık füze çıkış noktasından itibaren üç metre yol almıştı ki, havada nedeni anlaşılamaz biçimde infilak etti.</p>

  <p>Juan büyük bir şaşkınlık ve huşu içinde, "Kahretsin Linç," dedi. "O sen miydin?"</p>

  <p>"Her şey ne yapacaklarını önceden kestirmekle alakalı," diye karşılık verdi Linç. Daha sonra, aslında teröristlere ateş etmekte olduğunu ve füzenin, mermilerinden birine tesadüf ettiğini itiraf edecekti.</p>

  <p>Juan, Gaz'ı binanın etrafında döndürdü, aniden frene basarak kamyoneti, arka tarafı, üst kısmında yavaşlamasını sağlayan bir çarkın bulunduğu antika yük vagonundan bir iki metre uzakta kalacak şekilde rayların üzerine doğru kaydırdı. Raylar Gaz'ın lastiklerinden en az otuz santim daha dardı. Juan bir an kontrol paneline baktı ve tekerleklerin mafsallı amortisör menteşelerini çekerek kamyonetin yerden yüksekliğini değiştirmeye yarayan kontrol düğmesini buldu.</p>

  <p>Tekerlekler içe doğru çekildiğinden, rayların üstünde dümdüz durana dek kamyonete ileri geri manevra yaptırmak zorundaydı; sonuçta şasiyle yerdeki ezilmiş taşlar arasında en az yarım metrelik bir boşluk kaldı.</p>

  <p>Juan bir başka düğmeye basarak otomatik lastik şişirme sistemini yeniden etkin hale getirdi ve hemen ardından kamyonetten aşağıya atladı. Taktik çevrimi kullanarak, "Mark, Linda, işe koyulun," diye seslendi. "Linç, onları koru. Fadıl, sen benimle geliyorsun."</p>

  <p>Juan bir REC7 tüfeği kaptı; elinde de FN Five-seveN tabancası vardı ve tabancayla Gaz'ın sol tarafındaki lastiklere ateş etti. Kamyonetin ağırlığı altında ezilen lastikler anında dümdüz olurken, çelik jantlar da lastiklerin ilave tutucu özelliğiyle birlikte rayların üstüne yattı. Juan halinden memnun bir halde gülümsemekten alamadı kendini. Gaz'ı demiryolu raylarının üstüne oturtmak planının en önemli parçasıydı.</p>

  <p>Yeni Libyalı arkadaşı Fadıl üstünde hala mahkûmların giydiği paçavralarla Gaza'dan güçlükle dışarıya çıkarken, Juan binanın köşesine doğru koştu. Yerleşkenin karşısında ellerindeki tüfekleriyle sağa sola bakınmakta olan birkaç muhafız gördü, ama o an için kimse tutuklularla ilgilenmiyordu.</p>

  <p>Binaya yaslanmış birkaç tutuklu Juan'ın elindeki silahı gördüklerinde korku dolu gözlerle baktılar ona. O sırada Fadıl, Juan'ın yanında bitiverdi.</p>

  <p>Fadıl mahkûmlara bir komutan edasıyla, "Bizimle gelin," derken, bu tavrı başkanı hiç şaşırtmadı. "Bu insanlar size yardım etmek için buradalar," dedi Fadıl.</p>

  <p>Bir deri bir kemik kalmış mahkûmlardan birkaçı kararsız bir ifadeyle ona baktılar. Fadıl, "Fladi, bu bir emirdir," diye ekledi.</p>

  <p>Az sayıda mahkum, su bendinde açılmış gedikten sızan su misali vagona doğru ilerlerken, sızıntı Linda sayesinde sele dönüştü. Cabrillo köşede durmuş, olaya tepki veren bir muhafız olup olmadığını kontrol ediyordu. Kendilerine doğru bakan biri olduğunda tüfeğine sarılıp ateş ediyor, bu esnada yanındaki Fadıl mahkumları oraya doğru çekmeyi sürdürüyordu. Yemekhanedeki devrilmiş masaların altından bir grup kadın ortaya çıkarak binaya doğru koşturmaya başladı, ancak aynı anda birileri yan taraflarından kadınlara ateş açtı. Juan kasaların yığılı olduğu yerden açılan ateşe aralıksız biçimde mermi yağdırarak karşılık veremeden kadınlardan biri yere düştü.</p>

  <p>Başka bir kadın yaralanan arkadaşını kollarının altından tutarak ayağa kalkmasına yardım etti ve onu seksek oynar gibi yürüterek güvenli bir noktaya taşıdı.</p>

  <p>Binanın etrafından dolaşıp daha korunaklı bir yere girerlerken kadınlardan biri, "Tanrı sizden razı olsun," dedi Juan'a.</p>

  <p>Bir başka mahkum Juan'ın yanına gelip duraladı, Juan adama yürümeye devam etmesini işaret ettikten sonra çevreyi taramaya devam etti. Ancak mahkum Juan'ın koluna dokunup ona daha da dikkatle baktı. Bu adam diğerleri gibi bir Arap değildi, cildi güneşten kavrulmuş olsa da saçları ve cildi açık renkti.</p>

  <p>Juan, "Sen Chaffee misin?" diye sordu.</p>

  <p>"Evet. Nerden bildin?"</p>

  <p>"Kurtuluşunu Alana Shepard'a borçlusun."</p>

  <p>Chaffee'nin omuzları düşmüş, oldukça rahatlamıştı. "Tanrıya şükür. Dün gece bize onun kaçmaya çalışırken vurulduğunu söylediler."</p>

  <p>"Savaşacak durumda mısın?"</p>

  <p>CIA ajanı sırtını dikleştirip toparlanmaya çalıştı. "Bana bir silah ver ve izle."</p>

  <p>Juan, Mark Murphy'nin eski vagonu Gaz'ın arka çekiş kancasına tutturmaya çalıştığı yere işaret etti. Bulundukları mesafeden vagon oldukça büyük, zincir de gümüş bir kolye gibi ince görünüyordu, ama bu konuda yapabileceği hiçbir şey yoktu. "Oradaki adama söyle, o seninle ilgilenir."</p>

  <p>"Sağ ol."</p>

  <p>Cabrillo saatine baktı. İlk merminin ateşlenmesinin üzerinden sekiz dakika geçmişti. Eğitim kampından buraya bir sürü adamın doluşmasına on dakikadan daha az, Libyalı askerlerin gelip hareket eden her şeye ateş açmalarına bir saat kalmıştı.</p>

  <p>Mahkûmlar vagona doğru akın akın gelmeye devam ediyor, Juan onları acele ettirmeye çalışsa da başaramıyordu. Öylesine kötü günler geçirmişlerdi ki, özgürlüklerine kavuşacak olmak bile, ayaklarım sürmekten daha hızlı hareket etmeleri için itici güç olamıyordu. Juan adeta saatin tıkırtısını duyuyordu.</p>

  <p>Omzunun üstünden bakan Juan mahkûmların vagona tırmanmalarını izledi; içeri adım atanlar bir an duralayıp arkalarından gelenlere elini uzatıyordu.</p>

  <p>Juan o an duyduğu şeyin saatin tıkırtısı olmadığını anladı. Bu, yaklaşmakta olan bir helikopterin ritmik tok sesiydi. George Adams değildi, çünkü gelmesine yirmi dakika vardı; bu teröristlerin MI-8'i olmalıydı.</p>

  <p>Vagonun tamamen dolup dolmamasının önemi yoktu; yerleşkenin arkasındaki çadırlar ve eşyalar pembeleşmeye başlayan gökyüzüne dumanlar püskürterek yanarken, karşısından rayların bulunduğu son noktaya doğru koşuşturmaya çalışan yaşlı tek bir kadın gördü Juan.</p>

  <p>Zaman dolmuştu.</p>
</body>
</html>