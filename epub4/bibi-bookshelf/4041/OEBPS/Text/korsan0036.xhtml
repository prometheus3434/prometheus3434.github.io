<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>OTUZ İKİ</h1>

  <p><span class="ilkharf">T</span>avandan onca kum yağarken toprak altındaki odanın havası, ağızlarına bez bağlamış olmalarına rağmen solunamaz hale gelmişti. Fenerlerinin yetersiz ışığı etrafa, boğucu havanın içinde belli belirsiz huzmeler saçıyordu; parıltı, halojenin normal gümüşi renginden çok yanık aşıboyasına yakındı.<br/></p>

  <p>Linda, Alana, Eric ve Mark altlarında gittikçe yükselen kümenin üstünde kalabilmek için kumu inatla kazıyorlardı. Kum inanılmaz bir hızla yağıyor, birkaç saniyelik dinlenme bile bacaklarının, yığının içine gömülmesine yetiyordu. Tam anlamıyla hayatta kalma içgüdüsüyle hareket ediyorlar, fısıltı halindeki şiddetli saldırının sonucunda kumun altına diri diri gömülmeyi olabildiğince geciktirmeye çalışıyorlardı. Yığın öylesine derinleşmişti ki, artık dik duramıyorlardı ve başları tavana çarpmasın diye hafifçe eğilmek zorundaydılar.</p>

  <p>Bu tuzağı yüzyıllar önce her kim tasarlamışsa, bunca zaman sonra hala çalıştığı için cennette veya cehennemde, her nerdeyse huzur bulabilirdi.</p>

  <p>Kadınlar daha hafif olduklarından, erkeklere göre bu durumun üstesinden daha kolay geliyorlar, başları sıkıştıklarında kumu kazmalarında Eric ve Mark'a yardım ediyorlardı.</p>

  <p>Alana biraz önce Stoney'i ayağından çekip yığından kurtarmıştı ki, Stoney'in aklına bir şey geldi. "Bu odanın eski nehir seviyesinin altında olduğuna emin misin?" diye seslendi Murph'e.</p>

  <p>"Evet, kesinlikle eminim. Neden?"</p>

  <p>"Biz ne kadar aptalız böyle? Bir nokta altı..."</p>

  <p>"Bir nokta altı mı?"</p>

  <p>Eric, "Bir nokta altı," diye doğruladı. "Tabii, yüzde elli mühendislik payını da düşünmek lazım."</p>

  <p>"Tabii ya. Ben neden göremedim ki?"</p>

  <p>Linda yağan kumun gürültüsünü bastırmaya çalışarak, "Bu bir nokta altı neden bu kadar önemliymiş, bir zahmet söyler misiniz?" dedi.</p>

  <p>"Tünelin bu bölümü nehrin altında olduğu için, tuzak, büyük bir ihtimalle odanın suyla dolması ve kurbanlarını boğması için yapılmıştı. Ama aradan geçen yıllar boyunca su deposu kumla doldu."</p>

  <p>"Yani?"</p>

  <p>"Kum hacim olarak sudan bir nokta altı kat daha ağırdır."</p>

  <p>Linda bu sözlerden bir anlam çıkaramamıştı; Eric'e devam etmesi için sabırsızca bir hareket yaptı.</p>

  <p>"Tuğla duvar belli miktarda suyun basıncına dayanacak şekilde inşa edilmiştir. Ama şimdi oda kumla dolarken, duvar, inşa edenlerin düşündüklerinden bir nokta altı kat daha fazla ağırlığı kaldırmaya çalışıyor. Aklı başında herhangi bir mühendis olayı sağlama almak adına hesap yaparken yüzde ellilik bir payı da hesaba katar. Buradaki duvar gereğinden fazla yüksek inşa edilmiş olsa bile, kum her halükarda duvarın dayanabileceğinden yüzde on daha ağır çekecektir. Yani, duvarın yıkılması an meselesi."</p>

  <p>Linda şüpheci bir ifadeyle Eric ve Mark'a baktı. İkisi de sürekli yükselmekte olan kum yığınının üzerinde kalabilmek için çaba sarf ediyordu hala; ama yüzlerine biraz önce hakim olan, zalim kadere yenik düşmüşlere has o ifade kaybolmuştu; ikisi de bu tuzaktan sağ salim çıkacaklarına emindiler. Bu da Linda için yeterliydi.</p>

  <p>Aradan kısa bir süre geçmiş, duvar hala çökmemişti, dördü artık elleri ve dizlerinin üstünde durmak zorundaydı. Bu pozisyondayken kumdan daha hızlı olabilmek çok daha güçtü. Linda ve Alana da erkekler gibi sürekli kumu eşelemek durumundaydılar şimdi. Sırtları tavana yaslanmıştı ve oda kumla tamamen dolmadan önce arada sadece elli santimlik bir boşluk kalmıştı. Bu boşluk da hızla kapanıyordu.</p>

  <p>Linda'nın kurtulacaklarına dair kısa süren sevinci de tamamen yok olmak üzereydi, ama acı son gelene dek savaşmayı sürdürecekti. Mark ve Eric eğilmiş, kum tepesinin üstünde kalabilmek için çılgıncasına kazıyorlardı, ama Alana Shepard pes etmişti. Tavandan yağan kumun gürültüsü içinde kadının hıçkırıklarını duyabiliyorlardı.</p>

  <p>Eric, "Kahretsin," dedi sadece. Yanakları tavanda ezilmişti, bir kum dalgası yüzünü gömmeden kısa bir an önce ağzına hava doldurdu.</p>

  <p>Altı metre aşağılarında, duvarın temelini oluşturan çok sayıda tuğla yüzlerce ton kumun ağırlığı altında eğilmeye, harçlar çatlamaya, iri kum tanecikleri yarıklardan damla damla sızmaya başlamıştı.</p>

  <p>Üç metrelik duvar sonunda dayanamadı, boylu boyunca ve bir bütün olarak, patlayan baraj misali dışarı doğru bir başka odanın içine çöktü. Kum, yıkılan duvarın bulunduğu yere akarken, kalıntılarını enkaz parçaları gibi beraberinde sürükledi.</p>

  <p>Kısa bir süre önce son dualarını mırıldanmakta olan dört insan şimdi kum tsunamisi sayesinde yeniden doğmuş, ellerinin kollarının birbirine dolanmasına ve nerdeyse ölmelerine neden olan kum, onlar çılgın bir biçimde büyük odaya sürüklenirlerken bu kez yastık görevi görmüştü.</p>

  <p>Kendini ilk toparlayan Mark oldu; büyük odanın içinde attığı sevinç çığlıkları duvardan duvara yankılanırken uzanıp Eric'ie yumruğunu tokuşturdu. "İyi tahmindi dostum, hem de çok iyi."</p>

  <p>Eric biraz solgun görünüyordu. "Sonlara doğru o kadar emin olamadım."</p>

  <p>"Ben bir an bile şüphe duymadım. "Mark, Stone'u ayağa kaldırdı, sonra birlikte Alana ve Linda'ya yardım ettiler.</p>

  <p>Alana sanki duvarın çökeceğini tahmin etmekle çöküşün gerçekleşmesini sağlamış gibi, kollarını Eric'in boynuna dolayıp onu öptü ve kulağına, "Teşekkürler," diye fısıldadı.</p>

  <p>Eric ne yapacağını bilmez halde, "Bir şey değil," diye karşılık verdi.</p>

  <p>Silahlarını bulmaları, sonrasında namlu ve şarjörlerini temizlemeleri beş dakikalarını aldı. Tüfekleri böylesine bir muameleyi kaldırabilecek şekilde tasarlanmadığından temizliği çok titiz biçimde yapmak zorunda kaldılar.</p>

  <p>Bir süre sonra kendilerini, yukarılarındaki tepeyi delik deşik etmiş kireçtaşı mağaralar kompleksinin başka bir bölümünde buldular. Uzak duvara doğru uzanan üç metrelik dar bir çatlak mağaranın tek çıkışıydı ve kayaya oyulmuş basamaklarla ulaşılabiliyordu.</p>

  <p>Linda basamakların başında, "Buranın bubi tuzaklarıyla dolu olduğunu bildiğimize göre," dedi. "Şu andan itibaren beni takip edeceksiniz. Eric, sen arkamdan gel, sonra Alana ve Mark... Artık birbirimizden ayrılmak, kendi başımıza yer keşfetmek yok. Herkes çok dikkatli olsun, çevrenizde garip görünen bir taş, duvarda yazı gibi olağandışı herhangi bir şey var mı diye sürekli tetikte olun."</p>

  <p>Dar mağaraya tırmandılar. Tavan boşluğu sorun değildi, ama tünel o kadar dardı ki, omuzlarını çarpmadan yürümek neredeyse imkansızdı. Mağara dik biçimde uzanıyordu, mekan çok dar, ayak basacak yerler de çok engebeliydi, yanlış bir adım bileklerinin burkulmasına yol açabilirdi. Linda hareketlerine yoğunlaşmış olsa da tehlikenin farkındaydı ve biraz ilerde karşısına çıkan tuzak telini son anda olsa da fark edebildi.</p>

  <p>İnce bakır bir tel, tünelin bir yanından diğer yanına kavalkemiği hizasında gerilmişti, bir ucu demir bir vidayla duvara bağlanmışken, diğer ucu tünelin ilerisindeki loşlukta gözden kayboluyordu. Linda arkadaşlarını uyarıp dikkatle telin üzerinden geçti.</p>

  <p>Keskin bir biçimde dikleşen tünel, tuzak telinin otuz metre ilerisindeki alçak tavanlı küçük bir odada sona eriyordu. Ekip tünel çıkışına inşa edilmiş ahşap bir ayağın altından sürünmek zorunda kalmıştı. Tel, birinin ayağı takıldığında geriye doğru yuvarlanan mekanizmanın içine yerleştirilmiş metal bir kolun çevresine sarılmıştı. Mekanizmanın tetiklenmesinin ardından, eğimli bir asma iskelenin üstünde bulunan taştan oyulmuş bir top aşağıya salınıyordu. Topun çevresi yaklaşık bir metre, ağırlığı yarım ton kadardı. Haznesinden yuvarlanıp sektikten sonra doğrudan birinin üstüne düşmesi halinde insanı dümdüz eder, kısmen çarpması halinde kemiğini kırardı.</p>

  <p>Mark, "Şu tuzağı çalıştırıp neler olduğunu bir görelim," derken, topun tünele hızla düşüşünü izlemek isteyen içindeki çocuğu seslendiriyordu.</p>

  <p>Alana, "Bırak kalsın," dedi. Onun içindeki arkeolog, hayatının buluşunun huzurunu bozma fikrinden nefret ediyordu.</p>

  <p>Linda, "Ortak bir noktada uzlaştırayım sizi," dedi. Yerden bir taş alarak iri kaya parçasının altına sıkıştırdı. Birisi tuzak teline takılıp kol serbest kalsa bile, taş, iri kaya parçasının yerinden oynamasına engel olacaktı.</p>

  <p>Odada kapağı olmayan ahşaptan yıpranmış bir sandık. Berberi korsanların pirinçten yapılmış ölümcül palalarına ait boş bir kın, farklı uzunluklarda ip ve Mark'ın dolma silah harbisi olarak tanımladığı yarım düzine kadar metal sap gibi, insan yapımı birkaç şey vardı. Odaya girdikten sonra fenerlerinin pillerini değiştirip etrafı keşfetmeye başladılar.</p>

  <p>"Kaya odası" diye adlandırdıkları mekandan üç ayrı tünele çıkılıyordu. Herhangi bir olay yaşamadan tünellerden birini gezdikten sonra İkincisinin yolunu yarılamışlardı ki, Linda yere gizlenmiş bir tuzak tetikleyicisinin üstüne bastığını fark etti; ayağının altında hafif bir esneklik hissetti, ama başlarının belada olduğunu anladı hemen.</p>

  <p>Kumlu geçidin yüzeyinin hemen altına ahşap bir pano gömülmüş ve zekice gizlenmişti. Linda'nın ağırlığı tahtanın altındaki çakmaktaşına dayalı bir çelik parçasını ittiriyor ve bir fitilin ateşlenmesini sağlayacak kadar kıvılcım çıkarıyordu. Holün ilerisinde bir yere gizlenmiş barut fıçısında da dördünü de öldürmeye yetecek kadar patlayıcı vardı.</p>

  <p>Linda hemen geriye doğru sıçrarken, yaptığı hamleyle değme profesyonel futbolculara taş çıkartacak biçimde üç arkadaşını da yere serdi. Ama beklediği patlama gerçekleşmedi; barut ışık saçarak cızırdamış ve tutuşmuş, düzensiz biçimde yanarak tüneli zehirli beyaz bir dumanla doldurmuştu. Tuzağın hazırlanmasının üstünden geçen iki yüz yılda ahşap fıçı barutun asitlik derecesini sıfırlamış, yandığında, ateşi tutacak ve patlamaya yol açacak hiçbir şey kalmamıştı geriye.</p>

  <p>Linda barutun kalan son kısmı da kendi kendine yandıktan sonra, "Herkes iyi mi?" diye sordu.</p>

  <p>Alana öksürerek, "Galiba," diye karşılık verdi.</p>

  <p>Eric, Linda'nın omzunun geldiği kaburgalarını ovuştururken, "Eddie'yle birlikte onun dövüş okulunda üç raunt boks yapmış gibiyim," dedi. "Bu kadar ufak tefek birinin böylesine güçlü olabileceği aklıma gelmezdi."</p>

  <p>Linda, "Biraz adrenalinin neler yapabileceğini görmek gerçekten şaşırtıcı," diyerek ayağa kalktı ve üstünü başını silkeledi. "Bu tünele bubi tuzağı döşenmiş olması doğru yolda olduğumuzu gösteriyor."</p>

  <p>Tünel gittikçe dikleşirken ilerlemeye devam ettiler. Ne kadar derine indiklerini, ya da nehir kıyısına ne kadar yakın olduklarını bilmenin imkanı yoktu, ama hepsi de aradıkları şeye oldukça yaklaştıklarını hissediyordu.</p>

  <p>İlerledikçe, insanların mağaranın bu bölümünde oldukça fazla zaman geçirdiklerine dair daha çok delil buldular. Biraz önce geri bıraktıkları özenle hazırlanmış tuzakları kuran insanların kumla kaplı zeminde bıraktıkları ayak izlerini gördüler. Linda yol boyunca ekibi iki kez daha durdurup zemini kontrol etme ihtiyacı hissetti, ama başka tuzağa rastlamadılar.</p>

  <p>Tünel belli bir yerden sonra keskin bir dönüş yapıyordu. Linda köşede durdu ve başını uzatıp baktı, ama beklediği görüntüyle karşılaşmadı. İleride taşa gömülü demir bir kapı vardı. Nehrin hala aktığı dönemdeki rutubetli havaya maruz kalan kapıda pas lekeleri göze çarpıyordu ve metal kızılımsı bir renk almıştı. Üzerinde ne kilit, ne de anahtar deliği bulunan dümdüz metal levhanın menteşelerinin diğer tarafta olduğunu tahmin ettiler.</p>

  <p>Linda dizinin üstüne çökerek çantasını karıştırmaya başladı.</p>

  <p>O sırada Mark tam kapının önüne gelip durdu, kollarını yana açarak teatral bir tavırla, "Açıl susam açıl," dedi. Kapı yerinden kımıldamayınca Alana'ya şöyle bir baktı. "Bilirsin, belki işe yarar diye düşünmüştüm."</p>

  <p>"Ama bu yarayacak." Linda elinde bir miktar plastik patlayıcıyla ayağa kalktı. Menteşelerin kapının hangi tarafında olduğunu anlamak için kapıyla kapı pervazı arasına sıkıştırmak üzere ilkyardım çantasındaki karton kutudan kopardığı parçayı kullandı. Daha sonra patlayıcıları ve zamanlamalı fünyeleri yerleştirdi.</p>

  <p>Linda, "Hazır mısınız?" dedikten sonra dördü birlikte tünelin elli metre gerisine çekildiler. Aradaki mesafe patlamanın sesini boğmuştu, ama basınç dalgası giysilerini dalgalandıracak kadar güçlüydü.</p>

  <p>Geri döndüklerinde kapı menteşelerinden kopmuş ve üç metre kadar uzağa, tünelin diğer bölümüne fırlamıştı.</p>

  <p>Kendilerini içinde ayakta dikilir halde buldukları bu oda mağaranın klostrofobik doğasından farklı olarak oldukça büyüktü. Fenerlerinin ışığıyla sonunu göremedikleri odanın eni de oldukça geniş, tavan yüksekliğiyse on metreden fazlaydı. Mağaranın büyük bölümü, toprağın altına girdiklerinden beri sıkça karşılaştıkları gibi kireçtaşıydı, ama sağ taraflarında, Henry Lafayette evine olan uzun geri dönüş yolculuğuna çıkmadan önce mağara girişinin patlatılması sonucu oluşan moloz ve enkaz yığınından meydana gelmiş bir duvar vardı.</p>

  <p>Mağaranın sol tarafındaysa, bir zamanlar Süleyman El-Cema'nın iskelesi olarak iş gören yükseltilmiş bir platform göze çarpıyordu. Ve bu iskeleye bağlanmış halde, omurgasının yerde olması nedeniyle hafifçe eğik duran, adı kötüye çıkmış gemi <i>Şahin...</i></p>

  <p>Geminin, mağaraya girebilmesi için direği kesilmiş, halat donanımı ambara saklanmıştı, ama bunların dışında her haliyle, bir kez daha yelken basabilecekmiş gibi bir görüntüsü vardı. Kuru hava sayesinde ahşap gövdesi mükemmel bir biçimde korunmuştu. Geminin ön yüzü ters tarafa bakıyor, kıç tarafındaki uzun topların yerleştirdiği ağızlar devasa birer kara deliğe benziyordu.</p>

  <p>İskeleye çıkıp gemiyi daha yakından inceleme fırsatı bulduklarında, <i>Şahin'in</i> iki direkli Amerikan yelkenlisi <i>Siren'le</i> giriştiği savaş esnasında aldığı hasarı görebildiler.</p>

  <p>Top ateşi nedeniyle siperlerinin büyük bölümü parçalanmıştı, güverteyi kavuran yangının izleri bir düzine kadar noktada hemen belli oluyordu. Geminin toplarından biri kayıptı; topun bulunduğu yerdeki hasara bakılırsa savaş esnasında bir ara infilak etmiş ve sulara düşmüş olmalıydı.</p>

  <p>Alana nefesi kesilmiş halde, "Bu kesinlikle harikulade bir şey," diyebildi. "Tam bir yaşayan tarih..."</p>

  <p>Mark, "Savaşın sesi neredeyse kulaklarımda," diyerek onunla aynı fikirde olduğunu belirtti.</p>

  <p>Keşfedilecek çok şey vardı, ama dördü de birkaç dakika boyunca korsan gemisine bakakalmış halde önünde dikildiler.</p>

  <p>Eric'in dikkatini sağındaki bir anlık hareketlilik çekti ve daldığı hayallerden uyandı. Fenerini ezilmiş kapı pervazının kalıntılarına doğru tuttuğu anda kapıdan içeriye giren birini gördü. Arkadaşlarını uyarmak için bağıracaktı ki, ilk gördüğü adamın bulunduğu noktanın bir metre ilerisinden tüfekle ateş açıldı, patlayan silahın titrek alevi karanlıkta parıldadı.</p>

  <p>Eric saniyenin yarısı kadar bir sürede tepki verirken, değişken ışığın altında mağaraya daha çok adamın doluşmakta olduğunu fark etti. Şimdi daha çok silah ateşleniyor, havayı mermiler dolduruyordu.</p>

  <p>Hiçbiri El-Cema'nın adamlarının kendilerini bu kadar çabuk bulabileceğini düşünmemişti, ama gerçek ortadaydı. Adamlar sayısal olarak neredeyse üçe bir üstünlüğe sahiptiler, çatışmaya hazırlıklı geldikleri için yanlarında çok daha fazla cephane vardı ve mağaranın tek çıkışını kontrolleri altına almışlardı.</p>
</body>
</html>