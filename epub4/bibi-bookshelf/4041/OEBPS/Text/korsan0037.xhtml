<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>OTUZ ÜÇ</h1>

  <p><span class="ilkharf">J</span>uan denize bakmak için duraladı. Bu, onun asla bıkmayacağı bir manzaraydı. Okyanus onun için ufkun ötesindeki umut, gizem ve ihtişam anlamına geliyordu. Bu bazen bir tropik gölcüğün durgun suyu, bazen bir Asya kasırgasının yüzeyine şiddetli bir yağmur olarak düştüğü kilometrelerce uzanan bir deniz olabilirdi. Deniz hem büyüleyici bir kadın, hem de düşmandı; bu çift kimlikli olma hali Juan'ın ona daha da çok bağlanmasına neden oluyordu.</p>

  <p>Şirket'i kurduğunda, kafasındaki planları bir gemi üzerinden yürütmek ona en mantıklı seçim gibi gelmiş, bu ona hareket kabiliyeti ve adının bilinmezliği gibi avantajlar getirmiş, ancak böylesi anlardan haz alabilmek için <i>Oregon</i> gibi bir gemiye ihtiyaç duyacakları gerçeğinden de gizliden gizliye mutluluk duymuştu.</p>

  <p>Rüzgarın fısıltısı zar zor duyuluyor, dalgalar gövdesini hafifçe yalarken <i>Oregon</i> beşiğinde sallanan bebeğe benziyordu. Sahilden bu kadar uzaktayken hava tazeydi ve keskin tuz kokusu Juan'a Güney Kaliforniya'nın plajlarında geçen çocukluğunu hatırlatıyordu.</p>

  <p>Bir ses, "Kaptan, özür dilerim," dedi. "Niyetim size rahatsızlık vermek değil, ama gitmeden önce size teşekkür etmek istedim."</p>

  <p>Juan arkasına döndü. Karşısında Sihir Dükkanı'ndan aldığı giysiyi giymiş Libya'nın eski Dışişleri bakanı duruyordu. Adam elini uzatmıştı.</p>

  <p>Cabrillo samimi bir ilgiyle adamın elini sıktı. "Teşekküre hiç gerek yoktu."</p>

  <p>Juan kaçan mahkûmların Oregon'dan gündüz saatlerinde tahliye edilmesini istiyordu. Gemisine ve mürettebatına güveni sonsuzdu, ama hiçbir kaptan gemideki insanları cankurtaranlara bindirip göndermekten hoşlanmaz, böyle bir şeyi gece vakti yapmanın riskleri artırmaktan başka bir işe yaramayacağını bilirdi. Köprü kanat duvarından aşağıya, güvertedeki cankurtaranlardan birinin gölgesinde ayakta beklemekte olan insan kalabalığına baktı.</p>

  <p>Gemide bütün mahkûmlara giysi temin edilemediğinden, çoğunun üstünde kampta hapsedildikleri zamandan kalma paçavralar vardı. Ama en azından yemek yeme ve nefes alma şansları olmuştu. İçlerinden bazıları Juan'ı tanıdı ve el salladı, sevgi gösterisi kısa bir sürede bütün mahkûmlar arasında yayılıp tezahürat halini aldı.</p>

  <p>Bakan, "Siz olmasanız hepsi ölmüştü," dedi.</p>

  <p>Juan yüzünü diplomata döndü. "Hayatta olmaları yeterince şey ifade ediyor bana, ayrıca teşekküre gerek yok. Sizinle birlikte göndereceğim mürettebatla iletişim halinde olacağız, bu sayede gelişmelerden haberiniz olacak. İlk ışıkla birlikte sizi almamız gerek. Yolunda gitmeyen bir şeyler olursa, adamlarım sizi Tunus'a götürecek, oradan nereye gideceğinizse size kalmış."</p>

  <p>Libyalı, "Ben evime döneceğim," dedi, zorlama bir sesle. "Ve bir şekilde işimi geri alacağım."</p>

  <p>"Sizi nasıl tutuklamışlardı? Emri veren Gami miydi?"</p>

  <p>"Hayır, emri siyasi rakibim olan adalet bakanı verdi. Bir gün Dışişleri bakanıydım, ertesi gün bir minibüsün içine tıkıldım ve yerimi Gami aldı."</p>

  <p>"Bu ne zaman oldu?"</p>

  <p>"Şubatın yedisinde."</p>

  <p>"Peki, bu tarihten önce Gami ne yapıyordu? Bakanlığınız için çalışıyordu, değil mi?"</p>

  <p>"Hayır, insanlar böyle inansın istiyor... Benim yerimi almadan önce ne yaptığını bilmiyorum, ama Dışişleri Bakanlığı'nda çalışmıyordu. Anlayabildiğim kadarıyla Gami bir şekilde Başkan Kaddafi'yle bir araya gelmeyi başarmış, ki bu o kadar kolay bir iş değildir... Ve ben ertesi gün tutuklandım; yerime Gami'nin geçtiği duyruldu."</p>

  <p>"Gami'nin elinde Kaddafi'ye karşı kullanabileceği bir şey, çıkarı için koz olarak öne sürebileceği bir bilgi olabilir miydi?"</p>

  <p>"Yaşadığı sürece başkan olacak birine şantaj yapamazsınız."</p>

  <p>"Dur bir saniye." Juan köprüye gelip duvara monte edilmiş olan mikrofonun tuşlarına bastı. Operasyon Merkezi'ndeki nöbetçi subay çağrıya hemen cevap verdi. "Bana bir iyilik yap," dedi Juan. "Bu yılın şubat ayının yedisine dek olan sürede, Libya vatandaşlarının karıştığı herhangi bir suçla ilgili uluslararası basında çıkan haberleri bir tara."</p>

  <p>Juan tekrar dışarıya adım attığında diplomat, "Neden şüpheleniyorsunuz?" diye sordu.</p>

  <p>"Sizinki gibi bir iş, durup dururken adı hiç duyulmamış birine verilmez." Juan, Overholt'u aramak ve ona, başkan yardımcısının bu akşamki yemek davetine katılmaması gerektiğini söylemek istiyordu. "Gami'nin Süleyman El-Cema'yla bağlantısı olup olmadığını hala bilmiyorum, ama o adama en ufak bir güvenim dahi yok. Diplomatik çevrelerde hava atıp barış zirvesinin hayatının başarısıymış gibi görünmesini sağladı..." Juan'ın son sözleri zar zor duyulmuştu.</p>

  <p>"Ne oldu?"</p>

  <p>"İşin zamanlaması ve sizin kim olduğunuz..." Juan'ın ses tonu sertleşmişti. "Sizin El-Cema tarafından yönetilen bir terörist eğitim kampında olmanız tesadüf değildi. Onunla Gami arasında bir bağlantı var. Bundan eminim."</p>

  <p>"Kaptan, ülkemle ilgili pek de gurur duymadığım bir şeyi anlamak zorundasınız. Topraklarımızda eğitim görsünler diye öylesine çok savaşçıya kucak açtık ki... Ve onlara politik mahkûmlarımızı kullanma izni vermek de bizde oldukça yaygın bir durumdur."</p>

  <p>"Hükümetinizin terörizmi tanımaktan vazgeçtiğini sanıyordum."</p>

  <p>"Öyle, ama bu politikaya karşı çıkan çok sayıda insan var. Kendi adalet bakanımız da onlardan biri. Onun geçmişte El-Cema'ya yardım ettiğini kesin olarak biliyorum."</p>

  <p>"Yani Gami'nin meşru olduğunu mu söylüyorsunuz?"</p>

  <p>"Bana acı verse de; evet, bu mümkün. Ve benim, onun hakkında sizden daha kötü düşünmem için birçok nedenim var. O adam işimi elimden aldı, şimdi de evimde yaşıyor."</p>

  <p>Köprüdeki dahili haberleşme cihazı ciyakladı. Juan içeriye girip düğmeye bastı. "Bir şey bulabildin mi?"</p>

  <p>"Çok önemli bir şey değil, tabii aradığın şeyin ne olduğunu bilmiyorum... Yaptığım hızlı araştırma sonucunda birkaç Libyalı'nın Amsterdam'a eroin kaçırmaktan dolayı tutuklandığını öğrendim, bir başkası da İsviçre'de dört kişinin karıştığı zincirleme bir trafik kazasında ölmüş. Macaristan'da yaşayan bir Libya vatandaşı taciz yüzünden, bir diğeri de bir dükkan sahibiyle girdiği tartışma yüzünden cinayete teşebbüsten Tunus sınırı yakınında tutuklanmış."</p>

  <p>"Tamam, teşekkürler." Juan bakana döndü. "Duvara tosladık."</p>

  <p>"Aklınızdan ne geçiyor?"</p>

  <p>"Dürüst olmak gerekirse, bilmiyorum."</p>

  <p>Altlarında, kırk kişilik cankurtaran sandalı, mülteciler geminin küpeştesinden açılan bir kapıdan geçip içine binebilmeleri için vincinden aşağıya indirilmeye başlanmıştı. Herkesi <i>Oregon'dan</i> tahliye edebilmek için cankurtaranlara kapasitesinin üstünde yolcu bindirmek zorundaydılar. Cankurtaranlar tamamen kapalıydı ve gövdelerinin özelliği sayesinde fırtınaya dayanacak biçimde inşa edilmişti; yani eski mahkûmlar biraz sıkışacaklardı, ama gerçek anlamda bir tehlikeyle yüz yüze değillerdi.</p>

  <p>Juan diplomatın elini bir kez daha sıkarak, "İyi şanslar," dedi.</p>

  <p>Cabrillo son Libyalı da güvenli biçimde cankurtarana binene dek bekledi ve Libyalılarla birlikte gönderildiği için halinden hiç memnun olmayan Greg Chaffee'ye başını salladı. Ama Juan da Alana Shepard'ın kendisine haber vermeden Linda ve diğerleriyle birlikte hareket etmiş olmasından aynı şekilde memnun değildi.</p>

  <p>Juan tekneye komutanlık edecek operasyon teknisyeni pleksiglas bölmeye girip kapağı arkasından kapatmadan önce ona el salladı. Tekne vinç tarafından havaya kaldırılıp <i>Oregon'ın</i> bordasından denize indirildi, hemen ardından içindeki halatlarla <i>Oregon’ın</i> bağlantısı koparıldı ve motoru çalıştı. Tekne büyük şilepten uzaklaşmaya başlamıştı.</p>

  <p>İskele tarafından denize indirilen ikinci tekne de ilk tekneyle yan yana geldi; ikisi gece boyunca birlikte hareket edecek ve her şey yolunda giderse, sabah kahvaltısında gemideki kızaklarına geri dönmüş olacaklardı.</p>

  <p>Juan kaptan köşkünün arkasındaki gizli asansöre bindi. Operasyon Merkezi'ne girip koltuğuna oturdu. <i>Sirt'e</i> nasıl yaklaşacaklarının ve bakanı kurtardıktan sonra, gemiyi batırmadan ondan nasıl uzaklaşacaklarının planını yapmamıştı hala. Juan ana ekrana baktı; ekranın bir köşesi radar göstergesine ayrılmıştı. Libyalılar, <i>Oregon'ın</i> son derece gelişmiş sensör takımı sayesinde sahilden sadece bir mil açıktayken ve saatte sekiz deniz mili hızla doğuya doğru yavaş yavaş yol alırken bile izlendiklerinin farkında değildi. Radar göstergesindeki diğer tek gemi, Libyalıları taşıyan teknelere paralel bir rotada ilerleyen ve muhtemelen yakıt ikmali yapmak üzere Es-Zaviya'ya giden büyük bir yük gemisiydi.</p>

  <p>Juan saatine baktı. Ali Gami'nin evindeki diplomatik kabul bir saat içinde başlayacaktı. Konuklar şu anda yolda olmalıydılar. İki saat içinde karanlık çökecek ve bu akşam ay gece yarısına dek kendini göstermeyecekti; bu da ellerindeki olanakları ciddi biçimde kısıtlayan bir durumdu.</p>

  <p>Juan kafasını dağıtmak ve aklına yeni bir fikir gelmesini sağlamak umuduyla internetten Libyalılar hakkında tutulan o polis raporlarını incelemeye başladı. Trafik kazası tam bir vahşetti; kurbanlardan üçü tanınmayacak derecede yanmış ve kimlik tespiti ancak diş kayıtları sayesinde yapılabilmişti.</p>

  <p>Birkaç raporu daha incelerken biraz önce güvertede yaptığı sohbeti düşündü ve bir süre Libya adalet bakanının fotoğrafını bulmak için zaman harcadı. Fotoğraf ekranda belirdiğindeyse bir anda irkildi; adam soğanı andıran deforme burnu, küçük gözleri ve yüzünün pürtüklü gibi görünmesine yol açan cilt sorunuyla çok çirkin biriydi.</p>

  <p>Hepsinden önemlisi adam sakattı. Alt çenesinin yarısı yoktu ve o boşluğu gergin, parlak yara izleri şeklinde dokular doldurmuştu. Yerel uzman, yaranın Amerika'nın 1986 yılında Trablusgarp'ı bombaladığı dönemden kaldığını iddia ederken, Cabrillo hala giriş yapma imkanının bulunduğu CIA veritabanında yaptığı ufak bir araştırma sonunda yaranın, bakanın, karısıyla yattığı bir adam tarafından ölesiye dövülmesinden kaynaklandığını öğrendi.</p>

  <p>Cabrillo zoraki bir biçimde gülümsedi. Bu bilgiyi ayağı kaydırılmış Dışişleri bakanının kendisi üzerinde bıraktığı izlenimle kıyasladı. Adam etkileyici, fazlasıyla beyefendi biri diye düşündü. İşini kaybetmiş, esir alınmış ve zor işlerde çalıştırılmaya zorlanmıştı, ama Gami'yi tüm bu yaşananların sorumlusu olarak suçlamaktan kaçınıyor, en çok da Gami'nin, evinde yaşıyor olmasına üzülüyordu.</p>

  <p>Juan, "Nasıl bir evse artık," diye mırıldandı kendi kendine.</p>

  <p>İnternette yaptığı araştırma sonucunda Gami'nin evi hakkında bilgi veren bir yazı buldu. Sonra bir harita sitesinden evin GPS koordinatlarını alıp bilgiyi Google Earth'e girdi. Bilgisayar evin görüntüsünü yakınlaştırdı; görüntü bir an için bulanıklaştı, kısa bir süre sonra netleştiğinde Cabrillo'nun Operasyon Merkezi'nde çalışmakta olan herkesin dikkatini çekecek biçimde oturduğu yerden sıçramasına neden oldu.</p>

  <p>Juan koltuğunun kenarındaki dahili cihazın düğmesine basarak, "Max, hemen buraya gel. Başımız belada," dedi.</p>

  <p>Cabrillo uydu görüntüsüne bir kez daha baktı. Ev çölde, kendisine en yakın evden kilometrelerce uzakta bir yerdeydi ve etrafı duvarla çevrilmişti. Araba yolu, arabaya binip inilen üstü kapalı sundurmanın altından bir kavis çizdikten sonra eve uzanıyordu. Bir tarafında üç yanı camla çevrili güneşli bir oda vardı ve çimle kaplı alan çitlerden oluşmuş bir labirent şeklindeydi. Evin çatısında bir uydu anteni göz çarpıyordu.</p>

  <p>Juan bu planın tıpatıp bir taklidini kırk sekiz saatten daha kısa bir süre önce görmüştü.</p>

  <p>O an her şeyi anladı. Saldırı bu akşam için planlanmıştı. El-Cema barışa asla şans verilmeyeceğini sembolik olarak göstermek için saldırıyı konferanstan önce gerçekleştirmek istiyordu. Teröristlerin başının dramatik görüntülere ve baş kesmeye olan tutkusunu bilen Juan, saldırıyı hangi olayın tetikleyeceğine emindi. O an başında, elinde kılıç tutan bir adam dikilmiş halde, zarif boynunu eğmiş Fiona Katamora'nın görüntüsü geldi gözünün önüne.</p>

  <p>Gözlerini kapattığında, kılıç ışıltı saçarak hızla aşağıya indi.</p>
</body>
</html>