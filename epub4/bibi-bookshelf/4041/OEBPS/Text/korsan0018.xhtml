<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON DÖRT</h1>

  <p><span class="ilkharf">L</span>inç, Gaz'ın direksiyonuna geçip motoru çalıştırır çalıştırmaz Mark Murphy kamyonetin sesle kumanda edilen iletişim sistemini açtı.</p>

  <p>"Max'i ara."</p>

  <p>Çalan telefonun sesi arazi aracının içinde çınladı. Gaz o kadar başarılı biçimde tasarlanmıştı ki. Linç aracı saklandığı yerden çıkarıp küt burnunu Tunus sınırına doğru yönlendirirken motorun sesi zar zor duyuluyordu.</p>

  <p>Telefona kimsenin tanımadığı bir ses cevap verdi. "Max Pizza. Pizzanızı kendiniz mi alacaksınız, adrese teslim mi olacak?"</p>

  <p>"Adrese teslim olsun," dedi Linç. "Ben dilim tercih ederim."</p>

  <p>"Pardon, yanlış numara..." Mark hattı kapatıp yeniden denedi. "Max Hanley'i ara."</p>

  <p>Bu sefer telefon açıldığında Max'in alo diyen sesi duyuldu.</p>

  <p>"Max, ben Murphy, Gaz'da Linda ve Linc'le beraberim."</p>

  <p>Max, "Çok şükür; aradığına sevindim," dedi. "Sizden haber çıkmadığı için herkes çok endişelendi."</p>

  <p>"Tahmin edebiliyorum. Operasyon Merkezi'nde misin?"</p>

  <p>"Evet."</p>

  <p>"Birine söyle de biyo takip çiplerinin yerini gösteren görüntüyü ekrana getirsin."</p>

  <p>"Bir saniye." Bir anlık sessizlik yaşandı. Beklerlerken, Mark, Gaz'ın bilgisayarını kullanarak <i>Oregon'ın</i> kapalı devre televizyon sistemine bağlandı ve ekranında fütüristik kontrol odasının görüntüsü belirdi. Max iletişim istasyonunun yanında durmuş, nöbetçi subayın omzunun üstünden ekrana bakıyordu.</p>

  <p>Hanley, "Bu çok ilginç," diye mırıldandı. "Üçünüzün muhtemelen Gaz'ın içinde, saatte altmış beş kilometre hızla batıya giderken, başkanın saatte yüz elli kilometre hızla kuzeydoğuya gittiğini görüyorum. Ne oldu, birbirinizle kavga mı ettiniz?"</p>

  <p>"Komiksin. Başkanı gözden kaybetmemeye bak. Biz Tunus sınırına doğru gidiyoruz. Juan, bakanın uçağını düşürdüğüne emin olduğumuz adamlarla birlikte. Bakanın öldüğüne inanmıyoruz."</p>

  <p>"Uçak düşürüldü mü dedin?"</p>

  <p>"Evet ve düşerken Fiona Katamora'nın o uçağın içinde olmadığına inanıyoruz."</p>

  <p>"Böyle bir şeyi nasıl öğrenebildiniz? Oradan bir an evvel ayrılsanız iyi olur, çünkü yirmi dakika önce Libyalılar enkazın yerini tespit ettiklerini açıkladılar; Libya hükümeti UUGK'ye enkazı inceleme izni verdi. Uzmanlar Kahire'de hazırlıklarını tamamlayıp öğlene kadar Trablusgarp'ta olacaklar, ama Libyalıların o bölgeyi çok daha önce dolduracaklarına eminim."</p>

  <p>Mark, "Hiçbir şey bulamayacaklar," dedi. "Enkaz bölgesi bir helikopter dolusu adam tarafından tahrip edildi; herhangi bir delil bulma şansları hiç yok. Enkaza ait parçaların yerini değiştirdiler, bazılarını aldılar ve ellerine ne geçerse parçaladılar. Çevrede iz bıraksın diye bir deve bile dolaştırdılar."</p>

  <p>"Bacağı sakat bir deve mi?"</p>

  <p>Mark, "Hasara bir göçebe grubun neden olduğu görüntüsünü vermek için," diye açıkladı.</p>

  <p>"Birileri birkaç adım ilerisini düşünüyor anlaşılan," diye homurdandı Max.</p>

  <p>Linda, "UUGK Libya'ya kamuoyunun bilgisi dahilinde mi geliyor?" diye sordu.</p>

  <p>"Hayır. Langston girişimin en üst düzeyde yapıldığını ve saklı tutulduğunu söyledi."</p>

  <p>"Geri gelip enkaz bölgesini tahrip etmeleri, teröristlerin hükümette bir adamı olduğunu gösterir."</p>

  <p>Max, "Ya da hükümet tarafından desteklendiklerini," diye atıldı. "Mark, Bakan Katamora'nın o uçakta olmadığı fikrindeyim demiştin değil mi?"</p>

  <p>"Uçağın çarpışmadan önce iniş yaptığına dair oldukça ikna edici deliller var."</p>

  <p>"Sence bakanı kaçırdılar mı?"</p>

  <p>"Tabii; yoksa başka ne sebeple uçağı indirsinler, sonra da tekrar uçurup dağa çarpsınlar? Dünyayı, bakanın öldüğüne inandırmaya çalışıyorlar."</p>

  <p>"Bundan ne elde edecekler?"</p>

  <p>Linda, "Hadi ama Max," dedi. "Koca bir Dışişleri bakanından söz ediyoruz. Katamora o insanlar için büyük bir istihbarat kaynağı, ya da tarihteki en iyi pazarlık unsuru olabilir. Unutma, Katamora başkanın en son ulusal güvenlik danışmanıydı. Öldüğü sonucuna varılırsa devlet onu aramaktan vazgeçer; bakanı kaçıran teröristler de kıyamet gününe dek ondan bilgi koparır, bizim de ruhumuz duymaz."</p>

  <p>Herkes Linda'nın varsayımını sindirmeye çalışırken bir an sessizlik yaşandı. Teröristlerin Fiona Katamora'yı kaçırmaları, başkanı kaçırmalarından muhtemelen daha çok zarar verecekti. Görev süresinin ilk yılını doldurmakta olan bir politikacı olarak başkana, teröristlerle olan savaşla ilgili ufak ayrıntılar verilmiyordu. Oysa Fiona, yıllardır sürdürdüğü görevi ve detayları özümsemekteki dinmek bilmeyen iştahıyla, Amerika'nın halen süregelmekte olan operasyonları ve devletin geleceğe dair planları hakkında çok daha fazla şey biliyordu.</p>

  <p>Max, "Bakanı o adamların elinden kurtarmalıyız," dedi.</p>

  <p>Böylesine doğru ve yerinde bir açıklamaya cevap vermeye gerek bile yoktu.</p>

  <p>Mark, "Bilmemiz gereken bir gelişme var mı?" diye sordu.</p>

  <p>"Evet. Langston Dışişleri Bakanlığı adına Tunus'ta, Libya sınırına çok yakın bir yerde yürütülen bir görevle ilgili bilgi aktardı bize."</p>

  <p>Linç, "Hükümet şu anda bir operasyon mu yürütüyor?" diye sordu.</p>

  <p>"Langston bunu doğruladı, ekibin yanına bir de koruma vermişler. Operasyonun önceliği orta düzeydeymiş, çünkü başarı şansı oldukça düşükmüş."</p>

  <p>"Tunus'ta ne yapıyorlarmış?"</p>

  <p>Max, Julian Perlmutter vasıtasıyla ortaya çıkan mektuptan ve mektupta yazılanların. Berberi Savaşı esnasında adı duyulan korsan Süleyman El-Cema'yla olan bağlantısından söz etti. Eski korsanın İslam ve Hıristiyan aleminin birlikte barış içinde yaşayabileceğine dair açıklamalarının bulunduğu birtakım belgelerin, kurumuş bir nehir yatağında mevcut gizli bir mağarada saklanmış olabileceğini anlattı.</p>

  <p>Max sözünü bitirdiğinde Linda, "Operasyonun başarı şansı çok azmış gibi görünüyor," dedi. "Peki, bu operasyonun uçak kazasıyla bir alakası var mı?"</p>

  <p>"Bu iki olayın hemen hemen aynı zamana rastlamış olması tesadüfi bir durum, ama aralarında bir bağ olduğuna dair sağlam bir kanıt yok. Bakanın söz konusu operasyon için görevlendirilen keşif heyetinden haberi bile yokmuş, bu işi Müsteşar Christie Valero yürütüyormuş. Anlaşılan kadın bunu denemeye değer görmüş. Aslında ben de onunla aynı fikirdeyim. Halkın üzerinde etkisi olan din adamlarının yaptığı resmi açıklamaların bölgede çok büyük ağırlığı olduğunu biliyoruz. Biliyorsunuz Ayetullah Humeyni..."</p>

  <p>Linda, "... düşmanla savaşırken intihar eyleminde bulunanların şehitlik mertebesine ulaşacağını ilan etmişti," diyerek tamamladı Max'in sözünü. "Tarihi biliyoruz Max. Ve ben senin, gerçek diye kabul görmüş bu açıklamayı Overholt'la konuşurken yeni öğrendiğine bahse girerim."</p>

  <p>Hanley, Linda'nın sözlerine itiraz etmedi. "Neyse, hükümetin Tunus'a gönderdiği dört kişiden üçü şu anda kayıp... Ekibe hükümetin yerel temsilcisi vasıtasıyla kamptan yetmiş iki saatliğine uzaklaşmaları için izni verilmiş, ama kamyonetleri hala geri dönmemiş."</p>

  <p>Mark şüpheli bir tavırla, "Langley'dekiler, bu olayın Fiona'nın kaçırılmasıyla bir bağlantısı olduğunu varsayıyorlar, değil mi?" diye sordu.</p>

  <p>Max, Mark'ın şüpheci yaklaşımını zerre kadar umursamadığını gösterir bir ses tonuyla, "Aslında herhangi bir varsayımda bulundukları yok," diye cevap verdi. "Ama Langyine de durumu kontrol etmemizi istiyor."</p>

  <p>Linda, "Bunun iyi bir fikir olduğunu sanmıyorum," dedi. "Juan ya teröristlerle, ya da Libya Özel Kuvvetler mensubu olduğunu sandığımız askerlerle birlikte bir helikoptere binip gitti, ama sonuçta ne olurlarsa olsun, o adamların uçak kazasıyla doğrudan bağlantısı var. Bize her an ihtiyaç duyulabilecek böyle bir durumda çölün ortasında dolanıp kayıp arkeologları aramamamız gerekir."</p>

  <p>Murph, "Bir dakika," diyerek araya girerken, sesinden az da olsa heyecanlandığı hissediliyordu. "Stoney nerede?"</p>

  <p>"Şu anda görevde olmadığı için kamarasındadır."</p>

  <p>"Max, bu konuşmayı ona aktar lütfen, biz birazdan geri döneriz." Max bağlantıyı kesti. Kısa bir süre sonra elindeki enerji içeceğini höpürdeterek içmekte olan Eric Stone web kamerasından görüntüye geldi. "Hey, Arabistanlı Lawrence'ı oynamak nasıl bir şeymiş?" dedi, selam niyetine.</p>

  <p>Murph, "Sen benin enerji içeceğimi mi götürüyorsun?" diye çıkıştı.</p>

  <p>Eric kutuyu kameranın görüş açısının dışına taşıdı hemen. "Yoo."</p>

  <p>"Hıyar... Dinle, uydu fotoğraflarını incelerken çölde, tahmini uçuş rotamız üzerinde terk edilmiş bir kamyonet görmüştük."</p>

  <p>"Hatırlıyorum."</p>

  <p>"O fotoğrafın yakın çekim görüntüsünü ve GPS koordinatlarını göndersene."</p>

  <p>"Bekle." Eric web kamerasından aşağıya bakıp klavyeye bir şeyler tuşladı. Omzunun üstünde, sürekli olarak çiçek sepeti hazırlayıp puan kazanan, ortaçağ zırhına bürünmüş kaplumbağa şeklinde bir bilgisayar oyun grafiği göze çarpıyordu.</p>

  <p>Linç, Murph'ün önünde duran bilgisayar ekranına şöyle bir göz atıp, "Anlaşılan tam bir sert çocuk oyunu oynuyorsun Eric," dedi. "Dur bir tahminde bulunayım; Sir Ribbet ve Ölüm Buketi mi?"</p>

  <p>Stone omzunun üstünden bakınca. Linç gibi bir savaşçıya durumu asla açıklayamayacağını anladı ve uzaktan kumandayla bilgisayar ekranını kapattı. "Tamam, GPS numaralarını ve kamyonetin yakın çekim görüntüsünü e-postayla gönderdim. Şimdi çip takip bilgilerinize bakıyorum. Kamyonetin yaklaşık yüz elli kilometre uzağındasınız; birkaç saatte ulaşmanız mümkün."</p>

  <p>"Kuş gibi uçmuyoruz Stoney, sonuçta Gaz'dayız ve emekliyoruz; yine de sağ ol. O fotoğrafı Operasyon Merkezi'nin ana ekranına da gönderir misin? Ayrıca bu görüşmeden Max'in de haberi olmasını istiyorum."</p>

  <p>"Tamam, hemen hallediyorum."</p>

  <p>"Sonra görüşürüz."</p>

  <p>Hanley bağlantıyı tekrar kurduktan sonra Mark, "Bu onların kamyoneti mi?" diye sordu.</p>

  <p>"Overholt kamyonetin arka tarafında bir tür delgi donanımı olduğunu söylemişti, o yüzden bu kamyonetin onlara ait olduğunu tahmin ediyorum. Fotoğrafı bulmak için nereye bakmanız gerektiğini nasıl bildiniz?"</p>

  <p>Murph büyük bir ciddiyetle, "Ben bir dahiyim Max," dedi. "Bunu biliyorsun."</p>

  <p>"Peki Bay Dahi, madem öyle yolunuzu biraz uzatacağım. Sizlerden kamyoneti kontrol etmenizi, sonra da araştırma ekibinin dördüncü üyesi Emile Bumford'la bir görüşme yapmanızı istiyorum. Kendisi hala Dışişleri Bakanlığı'nın paravan olarak kullandığı Roma arkeoloji bölgesinde... Bu işi ayarlayan müsteşarla kısa bir süre önce konuşmuş. Lang'in bana söylediğine göre Bumford'dan fazla bir şey çıkma ihtimali yok, ama yüz yüze görüşmeden bir şeyler öğrenebilirsiniz belki."</p>

  <p>Linda, "Peki, başkan ne olacak?" diye ısrar etti. "Sanki onu terk etmişiz gibi geliyor."</p>

  <p>Max onu yatıştırmak istercesine, "Tatlım," dedi. "Sözünü ettiğimiz kişi Juan Cabrillo... Onda bu şans varken bindiği o helikopter beş yıldızlı bir tatil köyüne gider ve indikten on dakika sonra da Juan elinde içkisi, kolunda bir kadın, keyif çatmaya başlar."</p>

  <p><br/></p>

  <p>Eric ve Mark'ın uydu fotoğraflarında tespit ettikleri delgi aletli kamyonetin bulunduğu yere varmaları çölde sekiz yorucu saate mal oldu. Çevre sonsuz tepecik ve nehir yatağıyla doluydu, sürekli sarsılan iç organları yüzünden vücutlarını, ciltleri tarafından zapt edilen sıvıdan ibaretmiş gibi hissediyorlardı.</p>

  <p>Mark ve Linda yer değiştirmişlerdi; Linda, Linc'in yanında elinde tüfeğiyle duruyordu şimdi. Linç aracı oldukça rahat bir pozda kullanıyor, zorlu zemine otobanda arada bir rastlanan çukurlu zeminden daha fazla rahatsız edici değilmiş muamelesi yapıyordu. Güneş uzakta kalan ufkun üzerinde sallanıp dururken Eric Stone'un verdiği koordinatlara yaklaşmak üzereydiler. Gaz önceden söylendiği gibi hala yüksek bir performans sergiliyordu ve ekibi Tunus sınırına taşıyacak kadar yeterli benzini vardı. Oraya vardıklarında dizel yakıt bulmaları gerekecekti. Linç arkeoloji bölgesinden ihtiyaç duydukları malzemeyi temin etmeyi umuyordu, ama büyük bir ihtimalle aradıklarını <i>Oregon'da</i> bulacaklardı. Gerekli ayarlamaları yapması için Max'i aramalıydı, böylece Şirket'in yeni McDonnell Douglas MD-520N model uçağının altına yeterli miktarda dizel stoklayabileceklerdi. Pilotları George Adams, bir ton taşıma kapasitesi sayesinde uçağa, Gaz'ın depolarını fazlasıyla doldurmaya yetecek kadar yakıt yükleyebilirdi.</p>

  <p>Bir ara ıssız çölde zemine batırılmış gibi görünen bir şey çekti Linc'in dikkatini. Yaklaşık beş yüz metre kadar sol taraflarında kalan bu şeyin ne olduğunu anlamadı; uzaktan, belli belirsiz ışığın altında titreşiyor gibi görünüyordu. Linç parmağıyla işaret edip Linda ve Mark'a gösterdi; onlar da ne olduğunu anlamadılar. O sırada terk edilmiş kamyonetten bir buçuk kilometre uzaktaydılar, ama Linç kontrol etmeleri gerektiğini hissetti ve Gaz'ı alçak bir kum tepesinin ardına park edip motoru kapattı.</p>

  <p>Linç, "Mark, bana bir REC7 ver, olur mu?" dedi. Yanında durmakta olan Linda ise eline, dünyada en çok tercih edilen çarpışma silahı Glock 17'nin daha derli toplu bir modeli olan Glock 19'u aldı.</p>

  <p>Mark, Gaz'ın arka bölümünün kapısını açtı ve içinden çıkardığı tüfeği Linc'e verdi. <i>Oregon'ın</i> son teknoloji silah stokuyla oynamayı seven ve küçük silahları hiçbir zaman yeterli bulmayan Mark'ın tercihiyse antik bir Model 1911 oldu. Kuleyi andıran o ince uzun vücuduyla kamyonetten indikten sonra 45 kalibrelik tabancayı kemerine sıkıştırdı.</p>

  <p>Eğilmiş ve kum tepeciklerini kendilerine siper etmiş halde, zeminden fırlamış gibi görünen bilinmeyen cisme doğru ilerlediler. Cisme yirmi beş metre kadar yaklaştıklarında şok edici bir ağlama sesi çalındı kulaklarına; insan sesi gibi değildi, ama bir bebeğin çığlığını hatırlatıyordu.</p>

  <p>Mark batıl inançlarının etkisi altında, dehşet dolu bir tavırla, "Bu şey de ne böyle?" diye sordu.</p>

  <p>Linç tüfeğinin kabzasını omzuna dayamış halde diğer ikisinden biraz daha öndeydi. Etrafı dikkatle incelerken gördüğü şeyin ne olduğunu anlamaya çalışıyordu. Cisim tepetaklak edilmiş bir haçı andırıyordu, ama haçın her iki tarafında hareket etmekte ve çevresinde hantal biçimde ayak sürmekte olan karanlık şekiller de vardı.</p>

  <p>Sonra o şekillerden biri geniş siyah kanatlarını açtığı anda Linç gördüğü şeyin ne olduğunu anladı. Bir adam başı yere bakacak şekilde çarmıha gerilmişti, haçın ortasına da çıplak boyunlu iki akbaba tünemişti. Akbabaların başlarının çevresindeki tüyler cesede dalıp çıkmaktan kanla keçeleşmişti. Bir tanesinin gagasından kopardığı et parçası sarkıyordu. Hayvan başını hızla geriye savurup eti kursağından mideye indirdi.</p>

  <p>Linç SEAL'de, Afrika'da görev yaptığı dönemde edindiği tecrübelerden, hiçbir uyarı ateşinin bu iğrenç kuşları en sevdikleri leşten def etmeye yetmeyeceğini biliyordu. Önce deneme kabilinden biraz uzağa iki el ateş etti; akbabalar üzerine tünedikleri, korkunç görünümlü cesetten biraz uzaklaştılar. O esnada havalanan birkaç tüy hafif esintinin etkisiyle süzülüp yerden birkaç metre uzağa düştü.</p>

  <p>Mark Murphy, "Ah, Tanrım... Ah, Tanrım," deyip duruyordu, ama şansına Linç ve Linda hemen yanındaydılar.</p>

  <p>Kuşlar adamın etini paramparça edecek yeterli zamanı fazlasıyla bulmuş ve tarif edilmesi mümkün olmayan yaralar açmışlardı, ancak cesedin beyaz bir adama ait olduğu ve başına aldığı tek bir kurşunla öldüğü anlaşılabiliyordu. Haçın altındaki zemine sinmiş olan kan yüzünden adamın çarmıha ölmeden önce mi, yoksa öldükten sonra mı gerildiğini söylemek mümkün değildi. Haçın, delginin bulunduğu kamyonetten sadece bir buçuk kilometre uzakta olduğu göz önüne alındığında. Dışişleri Bakanlığı tarafından görevlendirilen ekipten geriye sadece bunun kaldığını söylemek mantıksız olmazdı.</p>

  <p>Linç teröristlerin adamı operasyonun gereği olarak öldürdüklerini düşünüyordu, ancak İsa'nın ölümünün kasıtlı biçimde çarpıtılması gibi bir saygısızlığın affedilir bir tarafı yoktu.</p>

  <p>Linç hiçbir şey söylemeden bir kürek almak üzere Gaz'a doğru yürümeye başladı.</p>

  <p>Bu dehşet verici iş yumuşak toprakta yirmi dakika sürdü; Linç mezar kazmayı bitirdiğinde vücudu ve tıraşlı kafasında sadece ince bir ter parıltısı göze çarpıyordu. O çalışırken Linda ve Mark kamyonetin yanına gitmişler, uydunun alçak uçuşundan beri yerinden oynatıldığını keşfetmişler, batıya doğru giden ve çok kolaylıkla tanımlanabilen lastik izleri görmüşlerdi. Gördükleri diğer bir şey de, delgi kamyonetinden daha hafif bir kamyonetin bıraktığı başka izlerdi. İki farklı araca ait izlerin arasında, barut kokusunun hala duyulabildiği pirinç bir mermi kovanı ve bir karınca sürüsü tarafından teker teker ve özenle temizlenmekte olan yerdeki kırmızı siyah lekeler de vardı.</p>

  <p>Linc'e ne gördüklerini söylediklerinde, hepsi. Dışişleri Bakanlığı ekibinin Libya sınırını yanlışlıkla geçtiği ve burada bir devriyeye rastladığı görüşünde birleştiler. Bir nedenden dolayı ekipten biri başından vurulmuş, diğerleri tutuklanmış, ceset ise biraz uzağa götürülüp çarmıha gerilmişti.</p>

  <p>Mark, "Ekibin Katamora'nın uçağını görmüş olması muhtemel," diye fikir yürüttü. "Yolunda gitmeyen bir şeyler olduğunu fark edip ne olduğunu araştırmaya karar vermişler galiba."</p>

  <p>Linda, "Ve sınır devriyesiyle burun buruna gelmişler?" derken, soru sormaktan çok yorum yapıyor gibiydi.</p>

  <p>Linda'nın sözü nereye getireceğini hisseden Linç, "Sınır devriyesi değil," dedi. "Teröristler helikopterin yanı sıra, uçağı gören herkesi ortadan kaldırmaları için sağa sola ekipler yollamışlar."</p>

  <p>Mark, "Tuzağın nerde hazırladığına bakılırsa. Dışişleri ekibi kendi kamplarının bulunduğu yerin oldukça güneyindeymiş," diye tespitte bulundu. "Doğru yerdeymişler, ama zamanlamaları yanlış olmuş."</p>

  <p>Linç, "Bizden ne yapmamızı istiyorsun?" diye sordu Linda Ross'a.</p>

  <p>Şirket'in operasyonlardan sorumlu başkan yardımcısı olan Linda, aynı zamanda ekibin en yüksek rütbeli elemanıydı. Max'i arayıp kararı ona bırakmak geçiyordu aklından, ama Hanley cesedin halini görmemişti ve Linda'nın cesetle karşı karşıya geldiği o anda hissettiklerini hissetmesi mümkün değildi. İş taktik meselelere geldiğinde Linda, her iyi komutan gibi duygularının kararlarını etkilemesine çok ender izin verirdi. Ancak bu kez, ekip arkadaşlarına baktığında doğru kararın, bu işten sorumlu kasapların peşinden gitmek olacağını biliyordu. Şansları yaver giderse adamlardan birini canlı olarak ele geçirirlerdi. Sıradan bir askerin Dışişleri bakanı hakkında yapılan planlarla ilgili etraflı bilgi sahibi olması pek mümkün gibi görünmüyordu, ama biraz istihbarat toplamak, hiç toplamamaktan iyiydi.</p>

  <p>Linda, "Bizden çok öndeler," derken, öfkeden zar zor konuşuyordu.</p>

  <p>Linç, "Benim için fark etmez," dedi.</p>

  <p>Mark, "İşleri kolaylaştıracaksa şunu belirteyim," dedi. "Libyalılar kamyonetlerine el koyduğunda, diğer iki Amerikalının tutuklanmış olma ihtimali yüzde elli."</p>

  <p>Linda bunu düşünmemişti ve bu sözler vereceği kararı güçlendiren son bilgi kırıntısı oldu. "Toplanın."</p>

  <p>Delgi kamyonetinin izlerini takip etmek otoyoldaki şeritleri takip etmek kadar kolaydı. Aracın ağır olması, izleri, rüzgarın ardı arkası kesilmeyen aşındırıcı etkisinden uzak tutmuştu. Güneş uzaklardaki dağlarda battığında. Mark, Gaz'ın kızılötesi görüş özelliğini devreye soktu. Saldırı helikopterleri için tasarlanmış bu özellik civardaki ısı kaynaklarını saptayabiliyor ve kamyonetin sıcak motoruna yaklaştıklarında onları kilometrelerce öteden uyarıyordu.</p>

  <p>Linç gece görüş gözlüğünü taktı; pasif ve aktif kızılötesi aydınlatıcıların yardımıyla aracı gerektiğinde zifiri karanlıkta bile sürebilecekti. Ancak arkalarında belirmekte olan hilal, üçüncü nesil sisteme ihtiyaç duyduğu ışığın fazlasını sağlıyordu.</p>

  <p>Çorak arazide yol alırlarken kimse konuşmadı; buna gerek de yoktu zaten. Üçü de aynı düşünceyi paylaşıyor, üçü de öldürülen adamın intikamını alma isteğiyle yanıp tutuşuyordu. Güçlü Gaz'ın girip çıktığı çukurları, tümsekleri kimsenin umursadığı yoktu; en büyük şok emicinin yapamadığını bedenleri yapıyordu zaten.</p>

  <p>Aradan birkaç saat geçtikten sonra Linda, "Tunus sınırından ne kadar uzaktayız?" diye sordu.</p>

  <p>Mark bilgisayarda konum tespiti yapıp, "Yaklaşık on iki kilometre," diye karşılık verdi.</p>

  <p>"Böyle devam edelim, sınırı geçtiklerini sanmıyorum."</p>

  <p>Yükselmekte olan ayın önünden bulutlar geçerken etrafa hayaleti andıran gölgeler düşmeye başladı. Gözlüğü için ortamda yeterli ışığın bulunmaması nedeniyle Linç aydınlatıcıları devreye sokup etrafa, insan gözünün tespit edemediği, ama gözlükte açıkça belli olan kızılötesi görüntü içinde dalga boyları gönderdi.</p>

  <p>Bu şekilde altı kilometre daha yol aldılar. Mark Murphy, Linc'in gözlüklerinden gelen aktif sinyallerin, gece görüş gözlüğü takmış bir başkası tarafından da görülebileceğinin çok iyi farkındaydı, o nedenle gözünü kızılötesinden ayırmıyordu. O ana dek yapılan termal taramalar, ilerdeki çölün tamamen karanlığa bürünmüş olduğunu göstermişti.</p>

  <p>Ve sonra küçük bir sinyal duyuldu. Sinyal bir insana ait olmayacak kadar ufak, diye düşündü Mark; bunun geceleri ortaya çıkan bir hayvana ait olabileceği tahmininde bulunurken kamyonetin kabininde neredeyse her dalga boyu içinde yaşanan ani bir ışık patlaması gerçekleşti.</p>

  <p>Roket güdümlü tanksavardan gelen sıcak egzoz Mark'ın ekranında yol yol olmuş beyaz şimşekler şeklinde görüntülenirken, Linc'in gece görüş gözlüğü roket motorun patlamasıyla neredeyse devre dışı kalır gibi oldu. Kusursuz biçimde kurulmuş bir tuzağın içine düşmüşlerdi; hemen ardından roket fırlatıcısını ateşlediği bomba, yaylım ateşinin ortasında paramparça olmalarına yol açacak cinstendi.</p>
</body>
</html>