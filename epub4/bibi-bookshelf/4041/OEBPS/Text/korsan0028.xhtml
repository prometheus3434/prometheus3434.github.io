<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YİRMİ DÖRT</h1>

  <p><span class="ilkharf">R</span>ayların üzerinde giden kamyonetten bozma vagonun şoförünün gördüğü şeye tepki vermesi için sadece birkaç saniyesi vardı ve adam kendi hayatını kurtarırken Cabrillo ve diğerlerinin de hayatını kurtaracaktı. Adam rayların üzerinde yatmakta olan çelik levhayı görmüş, levhaya çarpmaları halinde raydan çıkacaklarını anlamıştı. Frene ezercesine basarken, yerde, koltuğunun yanındaki levyeye de aniden bütün gücüyle asıldı. Hidrolik frenler kamyonetin normal lastiklerinin içine oturmuş olan aracın tekerleklerini havalandırdı, şasinin altındaki dış lastiklere sıkıştırılmış tekerlekler demiryolunun kirişleriyle temas etti.</p>

  <p>Kamyonetin üstünde eğilmiş, roket güdümlü bombaları atmaya hazırlanan adamların, bir yandan aniden yavaşlarken, diğer yandan yükselmiş kirişlerin üzerinde kesik kesik ve kuvvetli biçimde sarsılan araçta doğru düzgün atış yapmalarının imkanı yoktu. Ateşledikleri roketler devasa havai fişekleri andırırcasına sarmal biçimde kıvrılıp arkalarında duman izi bırakırken göğe, aşağıdaki vadiye ve zararsız biçimde infilak ettikleri çöle, her yöne dağıldı.</p>

  <p>Kamyonet metal levha üstünde zıpladı; kafası hızlı çalışan şoför levhayı geride bırakır bırakmaz çelik tekerlekleri bir kez daha demiryolu hattına oturtabilmek için daha da yavaşlamak zorunda kaldı.</p>

  <p>Cabrillo istediği sonucu alamamış, bu çabası onlara sadece yedi yüz elli metre kazandırabilmişti. Bir sonraki keskin dönemeç yaklaşıyordu ve fren çarkına geri dönmek zorundaydı. Gaz'ın arka tarafına tırmandı, parçalanmış lastiklerden gelen yanık kokusu yüzünden nerdeyse öğürüyordu. Yine saatte altmış kilometre hızla gidiyorlar, yük vagonuna doğru esen rüzgar aracın manevra yapmasını zorlaştırıyordu. Juan altta, Gaz'la hantal biçimde ilerleyen vagon arasındaki dar aralıktan kararmış kirişleri görebiliyordu.</p>

  <p>Dönemece yaklaşırlarken raylar konvoyun yavaşlamasına yardım edercesine hafifçe yükseldi, ama sonra hızla aşağıya doğru eğim kazanmaya başladı; dönemeci aşmak için fazla hızlı gidiyorlardı hala. Rayların altındaki yamuk zemin vagonu öyle sallıyordu ki, iki teröristin cesedi aracın yan tarafında kaybolup gitmişti; görünürde sadece Cabrillo'nun boğazını ezdiği adam vardı.</p>

  <p>Vagon tepeye vardı; Gaz'ın müthiş gücüne rağmen daha da hızlandı.</p>

  <p>Juan adamın hareketsiz cesedinin yanından geçip fren çarkına doğru gelmişti ki, terörist ona doğru atıldı. Cabrillo çok geç de olsa öldürdüğü adamın mavi bir kefiye giydiğini hatırladı, ama bu adamın başı kırmızı bir kefiyeyle sarılıydı. Teröristlerin kamyonetinden vagona üç kişinin atladığını ve içlerinden birinin vagonun kenarına zar zor tutunabildiği de geldi aklına. Juan'ın öldüğünü sandığı adam, o Gaz'ın arka tarafına geçtiğinde vagona tırmanmıştı.</p>

  <p>Bu düşünceler göz açıp kapayıncaya dek aklından geçmiş, ama bu kadar kısa zaman bile teröristin, bacaklarına sıkıca yapışıp onu yere sermesine yetmişti. Düşüşü yumuşatma fırsatı bulamayan Juan sert biçimde kapaklandı yere. Terörist bunu fırsat bilip bütün ağırlığıyla kalçalarının üstüne çöktüğünde, Juan bir başka şeyin daha farkına vardı; saldırgan kendisinden en az yirmi beş kilo daha ağır, tam bir devdi.</p>

  <p>Juan kalan son silahına davrandı. Fanatik onun bu hamlesini gördü, eline sıkıca yapışırken Cabrillo elini çevirip kurtarmaya çalıştı. Bu sırada dönemece gittikçe yaklaşıyorlardı.</p>

  <p>Çaresizlik içinde, "Beni bırakmazsan ikimiz de öleceğiz," diye bağırdı.</p>

  <p>Terörist, "O zaman ikimiz de ölürüz," diye hırlayıp dirseğini sert biçimde Juan'ın bacağının arkasına indirdi; adam durumu kavramış görünüyordu ve kontrolden çıkmış vagon her ikisinin de işini bitirene dek, Cabrillo'yu midesinin üstüne mıhlamış halde tutmaktan zevk alacakmış gibi bir hali vardı.</p>

  <p>Juan sırtındaki tendonların üzerindeki baskıya rağmen vücudunu hızla döndürdü ve saldırganın çenesinin kafatasıyla birleştiği noktaya bütün gücüyle bir yumruk savurdu. Çene yerinden çıkarken mide bulandıran bir çatırtı duyuldu; Juan çok kısa bir an için bile olsa adamı sersemletmişti. Kıvranarak, tekmeler savurarak fil gibi adamı üzerinden silkelemeyi başardı ve aynı noktaya bir yumruk daha attı. Arap acıyla inlerken Juan güçlükle ayağa kalktı ve deli gibi dönmekte olan çarka yapıştı.</p>

  <p>Çarkı henüz birkaç kez döndürme fırsatı bulabilmişti ki, adam yanında bitti ve boğazına sarıldı. Juan adamın kalın kolunu boynunda hisseder hissetmez dizlerini büktü, sonra bir ayağını çarka dayayıp kendini geriye doğru attı. Adamın sırtından aşağıya düştükten sonra doğruldu ve kolundan kurtulduğu anda arkasına geçti. Dev Arap Cabrillo'dan en az bir kafa boyu daha uzundu, yumruk atmak üzere döndüğünde, Juan'ın çenesine inen üçüncü yumruğuyla karşılaştı. Bu kez adamın çene kemiği kırılmıştı.</p>

  <p>Acıdan gözü kararan adam Cabrillo'nun kaburgalarını kırmak ve ona tüm gücüyle sarılmak üzere hamle yaptı. Juan başını eğdi, öne doğru uzattığı yumruğuyla adamın kasıklarına sert bir darbe indirip hemen çarkın başına geçti; zamanın tükendiğini biliyordu. Çarkı iki kez daha döndürdü ve fazlasıyla ısınmış balataları, tekerlekleri daha da sıkmaya zorladı.</p>

  <p>Juan dev adamın bir sonraki saldırısını görmekten çok sezinlemiş ve adama doğru dönmeden önce silahını çekmişti. Kolunu öne doğru uzatırken, saldırgan, onu koltuk altından yakaladı ve vücudunu, parmak uçlarında yükselmesine neden olacak şekilde burktu. Izbandut köprücükkemiğini kırmak için Juan'ın omzuna dirseğini geçirdi. Juan dirseğin vücuduyla temas etmesinden önce silkelendi ve darbeyi hassas köprücükkemiğine değil, omuz başına aldı.</p>

  <p>Saldırgan bakışlarının bile acı verici olduğunu biliyormuşçasına ona pis pis baktı. Juan aldığı darbeyle iki büklüm olurken eliyle bacağının arkasını yokladı. Bu tür hareketli anlarda takma bacağını yerinde tutan iki kayış olurdu; parmaklarını ustaca kullanarak bu iki kayışı çözdü, takma bacağını yerinden çıkarıp bir sopa gibi salladı. Takma bacağın çelik parmak uçları adamın gözünün ucuna isabet etti ve yüzünde yara açtı. Darbe o kadar güçlü değildi aslında, ama hiç beklenmedik bir yerden gelmiş ve adamı fazlasıyla şaşırtmıştı.</p>

  <p>Cabrillo avantajını değerlendirip işin sonunu getirmek üzere elinin tersiyle adamın yüzüne bir darbe daha indirdi, bu kez bir dişini kırarken, adamın, koluna kenetlenmiş parmaklarını da gevşetmiş oldu. Kolunu kurtarmaya çalışırken silahı parmaklarının arasından kaydı ve takırdayarak tavana düştü; Juan bir kez daha savurdu takma bacağını. Bu hamlesi düşmanının sendelemesine neden olunca Juan bir saniye bile kaybetmedi. Yıllardır tek bacakla idare etmekten dolayı son derece gelişmiş bir dengesi vardı. Adamın üstüne atlayarak takma bacağını bir kerestecinin baltayla yaptığına benzer şekilde salladı.</p>

  <p>Sol, sağ, sol sağ... Juan her darbede farklı elini kullanıyordu. Bir süre sonra adamdan yeterince uzaklaşıp bacağına monte edilmiş iki emniyet mandalını açtı ve ayak bileğiyle iç içe geçmiş bir düğmeye bastı. İşte orada, takma bacağın topuğundan ateşlenen, 44 kalibrelik namludan ve ateşleme piminden biraz daha uzun ufak bir tabanca vardı. Sihir Dükkanı'nın bu son marifeti onun hayatını birçok kez kurtarmıştı ve Juan silahı bir kez daha ateşlerken bu kez de aynı şeyin olacağını biliyordu. Ağır kurşun teröristin geniş göğsüne isabet etti ve bez bebek gibi vagonun diğer tarafına düşmesine neden oldu.</p>

  <p>Başkan frenlere tam anlamıyla asılma fırsatı bulduğunda vagon dönemece girmek üzereydi; zamanlama öylesine kusursuz olmuştu ki, tam o anda vagonun dış tekerlekleri raydan çıkmak üzereydi. Vagonun içinde birileri durumu anlamış olmalı ki, tekerlekler aniden bir kez daha takırdadı ve yerinde kaldı. Vagonun içindekiler ağırlıklarını, vagonun ağırlığını dengelemek ve vagonu raylara sabitlemek üzere kullanmışlardı.</p>

  <p>Cabrillo arkaya doğru bakınca teröristlerin vagondan bozma kamyonetinin, kısa bir süre önce görünüp kayboldukları noktadan tepeyi tırmandığını fark etti. Gaz'ın kabininin altından dumanlar çıkıyordu; Cabrillo ateşlenen otomatik silahların sesini duydu. Mark Murphy, Gaz'ın nişan alma komutunu bilgisayara girmiş, silahı ateşlemeden önce teröristlerin kendilerini göstermelerini beklemişti.</p>

  <p>7.62 mm'lik mermiler kendilerini takip eden aracın zırhsız ön bölümünü taradı. Aracın ön camı tuzla buz olurken kaportadan kopan parçalar aracın kabinine doldu, radyatörü altı kez delindi, ön panjurundan püskürmeye başlayan buhar bulutu aracı haşlarcasına sardı. Mark'ın ateşlediği silahtan çıkan mermiler motor bölümündeki hedefini de bulmuştu. Hassas distribütör paramparça olurken, motorun güç kaynağını kesti ve mermilerden biri tekerleklerin pozisyonunu koruyan hidrolik kabloyu kopardı.</p>

  <p>Kamyonet ikinci set tekerleklerin üstüne öylesine sert ve hızlı biçimde çöktü ki, şoför bu duruma tepki veremedi. Lastikler hızla demiryolunun kirişlerine kapandı, aracın arka bölümünü, yük bölümünde duran iki adamı kabinin tepesinden savurup rayların üstüne atacak kadar havaya kaldırdı. Adamlar kamyonetin altında gözden kayboldular.</p>

  <p>On amortisörleri kırılmış olan kamyonetin kabin bölümü olanca ağırlıyla kırma taşların üstüne oturdu ve tuhaf araç büyük bir toz ve duman pusu içinde tamamen durdu.</p>

  <p>Cabrillo hakkından geldiği düşmanın rayların üzerine yayılmış bu görüntüsüne bakarak sevinç çığlığı attı.</p>

  <p>Tam o anda büyük bir patlamanın neden olduğu ses vadi duvarlarında yankılandı.</p>

  <p>Bir havalı korna öttü; Juan'ın peşlerine takılmasının mümkün olmadığını düşündüğü dizel-elektrik lokomotifin azgın bir canavar gibi rampayı tırmandığını gördü. Lokomotif rayların uzandığı zeminden dört buçuk metre yüksekte ve en az yüz ton ağırlığında olmalıydı. Bacasından çıkan yağlı, siyah duman bakımsız olduğunun bir işaretiydi, ama motoru, kaçan mahkûmların peşinden gidebilecek kadar güçlüydü.</p>

  <p>Vagondan bozma kamyonetin arkasındaki birkaç şanslı adam, lokomotif devre dışı kalmış araca arkadan hızla çarpmadan önce aşağıya atlama fırsatı buldu. Araç patlayıcı maddeyle doluymuş gibi dağıldı. Çarpışmanın etkisiyle metal tabakalar, motor parçaları ve şasi, hiç ağırlıkları yokmuşçasına havada uçuşmaya başladı. Kopan benzin deposu etrafa benzin sıçratmıştı ve her yere yayılan yangın yüzünden lokomotif, sanki cehennemin içinden çıkıp gelmiş gibi görünüyordu.</p>

  <p>Ve sonra her şey netleşti. Kamyonet un ufak olmuş metal parçalarına indirgenmiş ve aşağılayıcı bir biçimde bir kenara atılmıştı.</p>

  <p>Juan sunturlu bir küfür savurarak freni gevşetmeye başladı; dönemecin keskin olup olmadığı önemli değildi artık.</p>

  <p>Gaz'ın yan tarafından, peşinden ateşli bir kuyruk çıkan bir şey fırladı. Mark kalan son füzeyi de nişan almadan ateşlemişti. Füze lokomotifle arasındaki mesafeyi kapatırken Juan nefesini tuttu. Füze hemen ardından lokomotifle temas ettiğinde meydana gelen patlama kamyonetteki patlamadan katbekat şiddetli oldu. Motor bir anda alevlerle sarıldı ve patlama havada bir sarsıntı olarak hissedildi. Lokomotif her yerinden ateş ve kavurucu duman püskürten, raylara düşmüş bir meteora benziyordu.</p>

  <p>Ancak bunca öfkesine rağmen füze, yüz tonluk dev yaratığın üzerinde çok da fazla bir hasar yaratmamıştı; lokomotif patlamadan, üzerine saçmayla ateş edilmiş bir savaş tankı kadar etkilenmişti ve hızla Gaz'ın üstüne geliyordu.</p>

  <p>Bir aralar sürekli hızlanan vagonun, dizel-elektrik motorla yarışacak hali yoktu ve lokomotif vagonun iki katı bir hızla üstlerine geliyordu. Cabrillo kısacık bir an için aşağıya atlamayı düşündü, ama bu düşünceyi daha olgunlaşmadan kafasından attı. Kendini kurtarmak için arkadaşlarını asla terk etmezdi.</p>

  <p>Lokomotif Gaza'dan kırk metre uzaktaydı ve üzerini saran alevler sönmüştü; motor kapağının üzerinde için için yanmakta olan bir çukur ve karaltı vardı, o kadar. Bunun dışında iki kiloluk karadan karaya füzenin lokomotifte herhangi bir etki yarattığına dair bir işaret görünmüyordu.</p>

  <p>Ancak Juan lokomotifin ön kısmının altında, ön tekerleğin çelik çerçeveye tutturulduğu yerde, füzenin savaş başlığından püsküren yakıcı sıvının destek pimlerine doğrudan zarar verdiğini göremiyordu. Lokomotif eski raylar üzerinde bir kez daha sarsılınca pimler yerinden tamamen fırladı. Öndeki dört tekerlek raydan çıktı, tekerlekler kalın kirişleri paramparça ederken, rayları payandalarından ayırdı.</p>

  <p>Ön kısmı artık rayların üstünde olmayan lokomotif tamamen kontrolden çıkmıştı ve tam anlamıyla yana devrilene dek ağır çekimde yana yattı. Lokomotifin yan yatmasıyla oluşan ilave sürtünme, topraktan söktüğü düzinelerce kiriş ve kırma taşa rağmen aracın müthiş momentumunu yatıştıracak düzeyde değildi; lokomotif acı içinde can çekişiyor olmasına rağmen durmamıştı ve Gaz'la çarpışmak üzereydi.</p>

  <p>Lokomotif altı metre önlerindeydi ve olanca hızıyla üstlerine geliyordu. Linç sanki kurtulmalarını sağlayacakmış gibi ayağını iyice gaz pedalına bastırdı. Gaz ve yük vagonu dönemeci hızla alırken, dağın çevresinde dolaşan rayların üstünde ancak tutunabildiler.</p>

  <p>Lokomotif kendisine rehberlik edecek raylar olmaksızın, devasa ağırlığı ve avını kovalarken kazandığı hızla dümdüz ilerlemeye devam ediyordu. Yan yatmış halde dik vadinin kenarına doğru giderken Gaz'ın neredeyse bir metre kadar önünden geçti. Lokomotifi insan yapımı demiryolu hattında tutabilecek ne korkuluk ne de başka bir şey vardı. Uçurumun kenarına geldiğinde burnu yere sürtündü ve aşağıya hatırı sayılır bir çakıl kütlesi göndererek ekseni üzerinde yuvarlandı.</p>

  <p>Gaz'ın kabini içinde yere yapışmış halde duran Linç ve Mark lokomotifi artık göremiyordu. Ama yük vagonunun tavanında.</p>

  <p>biraz önce frenleri sıkıştırmış olduğu yerde, etrafı görmeye elverişli bir noktada duran Cabrillo lokomotifin her bir devrilişte daha da hızlanarak tepeden aşağıya yuvarlanışını izledi. Devasa gövdesindeki benzin deposu yarılmış ve yakıt, aşırı ısınan emme borularında tutuşmuştu. Yaşanan patlama ve toz perdesi aracın son anlarının görülmesini engellerken, lokomotif vadi tabanına çarpıp parçalandı.</p>

  <p>Yük vagonu son dönemeci de dış tekerleklerinin üstünde öyle bir açıyla almıştı ki, Juan bir daha asla toparlanamayacağını düşündü bir an. Ancak dönemeci almayı başardı ve tekrar rayların üstüne oturdu. Juan fren çarkının üstüne bıraktı kendini; takma bacağını yerine takmadan önce biraz soluklanmak istedi.</p>

  <p>Juan kömür madenine ve <i>Oregon'ın</i> beklediği rıhtıma on beş kilometre kadar bir mesafe kaldığını tahmin etti; sonra evlerinde, özgür olacaklardı.</p>

  <p>Bilmediği ve anlamadığı tek şey, maden deposuna kaçmadan önce sesini duyduğuna emin olduğu, MI-8 helikopterinin akıbetiydi. Teröristler helikopterle peşlerinden gelmeye çalışmamışlardı ve Cabrillo buna bir anlam veremiyordu. Doğru, bir kargo helikopterinin saldırı düzenlemesi pek görülen bir şey değildi, ancak Juan teröristlerin kendilerini durdurmak için yaptıklarını göz önüne aldığında, helikopteri de peşlerine salacaklarını düşünmüştü.</p>

  <p>Yük vagonu sonraki beş dakika boyunca birkaç dönemeci hiç sorun yaşamadan geçti; dönemeçler Juan'ın fren çarkını döndürme ihtiyacını duymayacağı kadar yumuşaktı. Juan <i>Oregon’daki</i> Max'le bağlantı kurmak için iletişim frekansına geçmek üzereydi ki, ilerisini görmesini engelleyen bir başka dönemece girdiler.</p>

  <p>Dönemeci geride bıraktıklarında Juan'ın kanı dondu.</p>

  <p>Demiryolu dağın yan tarafındaki göreceli olarak emniyetli kısmı geride bırakmıştı ve vadinin üstündeki, kovboy filmlerinden fırlamışa benzeyen bir köprüye doğru kıvrılıyordu. Çapraz ve girift biçimde monte edilmiş kalasları güneş ve rüzgardan ağarmış olan köprü, lunaparkların yükseklere inip çıkan trenlerini andırıyordu ve vadi tabanından otuz metre kadar yüksekteydi. Köprünün altındaysa pervaneleri rölantide dönmekte olan MI-8 duruyordu.</p>

  <p>Juan'ın köprü iskeletinin çevresinde yavaş ve büyük bir dikkatle çalışmakta olan adamların köprüyü havaya uçurmak için patlayıcı yerleştirdiğini anlaması için ne yaptıklarını tam olarak görmeye ihtiyacı yoktu.</p>
</body>
</html>