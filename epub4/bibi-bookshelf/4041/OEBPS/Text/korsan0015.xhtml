<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON BİR</h1>

  <p><i><span class="ilkharf">O</span>regon'ı</i> Trablusgarp Limanı'na çekmekle görevli liman rehberinin, Juan'ın Lefkoşe'deki bağlantısının adamı olduğu anlaşılmıştı. Gür, kıvırcık saçları yavaş yavaş beyazlaşmaya başlamış orta boylu adam cana yakın tavırlar sergiliyordu. Kaşları yüzünde aralıksız bir çizgi halinde uzanırken, ön dişlerinden biri fena halde yerinden çıkmıştı. Konuşurken bu durumdan rahatsız oluyor, dili hep o boşluğa gidiyordu. Bu durumu gözlemleyen Juan adamın dişinin yeni kırıldığı sonucuna vardı. Adamın ağzının hemen kenarında Cabrillo'nun varsayımını destekleyecek küçük bir bere vardı.</p>

  <p>Adam yapması gerekeni yaptığını, geniş ailesine bakabilmek için fazladan paraya ihtiyacı olduğunu söyledi. Dubai'deki bir inşaatta çalışan kayınbiraderi işini kaybetmiş ve ailesi evine taşınmıştı. Allaha şükür ki anne ve babası hayattaydılar, ama çok masraf çıkarıyorlardı. Ayrıca kısa bir süre sonra faturalarını ödemesi gereken iki düğün olacaktı; hepsinden öte teyzesi, amcası ve kuzenlerine de düzenli olarak maddi destek sağlıyordu.</p>

  <p>Adam tüm bunları gemiye bindikleri andan, Juan'ın karinanın üstünde kalan kamarasına adım attığı ana kadar geçen sürede anlatmıştı.</p>

  <p>Juan ifadesiz bir yüzle, "Siz gerçekten saygıdeğer bir adamsınız Bay Esat," derken, adamın sözlerinin tek bir kelimesine bile inanmamıştı. Esat'ın böylesine yozlaşmış bir adam olmasının, metresini geçindirme kaygısından kaynaklandığını düşünüyor, dişinin, karısı veya metresinden yediği yumruk yüzünden kırıldığından şüpheleniyordu.</p>

  <p>Rehber elini kayıtsız bir biçimde sallarken parmaklarının arasındaki sigara loş kamarada göktaşı gibi hareket etti. Güneş ufkun çok gerisine çekilmiş, <i>Oregon</i> limandan tuz kaplı lombozlarından içeriye süzülen şehrin ışıklarının etkisini kaybetmesine neden olacak kadar uzaklaşmıştı. Juan kamarasında sadece solgun masa lambasını yakmıştı. Koyu renk bir peruk, gözlük ve yanaklarını şişkin gösterecek takviye bezlerle görünümünü biraz değiştirmiş olsa da, Esat'ın kendisine iyice bakmasını, onun gibilerin böyle bir şey yapacağına ihtimal vermese de, istemiyordu.</p>

  <p>Esat, "Geçinebilmek için ne yapmamız gerekiyorsa onu yapmalıyız," diye ahkam kesti. Cabrillo'nun masasının üstüne yıpranmış bir çanta dayayarak kapağını açtı. "Kıbrıs'taki ortak dostumuz yükünüzü boşaltmak istediğinizi, ayrıca üç erkek ve bir kadın için vize ve pasaport mührüne ihtiyaç duyduğunuzu söyledi." Çantadan birtakım evrakların yanı sıra bir gümrük mührü çıkardı. Ne yapması gerektiğini bilen Juan dört pasaportu adama verdi. Pasaportlar Kevin Nixon'ın Sihir Dükkanı'ndan gelmişti ve fotoğraflar dışında, çölde Cabrillo'ya eşlik edecek mürettebat hakkında gerçek hiçbir bilgi içermiyordu.</p>

  <p>Liman rehberinin adları, numaraları ve diğer bilgileri kaydetmesi, her pasaportun boş sayfasına mühür basıp Juan'a iade etmesi birkaç dakika sürdü.</p>

  <p>Daha sonra adam Juan'a başka evraklar verdi. "Bunları kamyonetiniz için gümrük memurlarına verin. Ve bunlar da..." Çantasından bir çift plaka çıkarıp masaya dayadı. "Ülkemde seyahat etmenizi kolaylaştıracak."</p>

  <p>Cabrillo bu sayede şehirde plaka çalmak zahmetinden kurtulmuştu. "Çok düşüncelisiniz. Teşekkür ederim."</p>

  <p>Libyalı gülümsedi. "Her işin başı müşteri memnuniyetidir, değil mi?"</p>

  <p>"Çok doğru," diyerek aynı görüşte olduğunu belirtti Juan.</p>

  <p>"Sayıları hatırlamakta ne kadar iyisiniz?"</p>

  <p>"Anlamadım?"</p>

  <p>"Sayılar... Size bir telefon numarası vereceğim, ama bir yere yazmanızı istemiyorum."</p>

  <p>"Ah, tamam. Söyleyin."</p>

  <p>Esat ezberden bir dizi sayı söyledi. "Telefonu açan kişiye size erişebileceği bir numara verin; sizi bir saat içinde ararım." Esat kıkırdadı. "Tabii karımla birlikte değilsem."</p>

  <p>Juan rehberin esprisine ayıp olmasın diye güldü. "Hizmetlerinize ihtiyaç duymayacağımıza eminim, ama yine de teşekkürler."</p>

  <p>Esat'ın cana yakın tavırları aniden ortadan kayboldu, gözleri, birbirine bitişik kaşları altında kısıldı. "Bir kamyonete binmiş üç erkek ve bir kadının ülkeme karşı bir tehdit oluşturacağını sanmam, ama haberlerde duyduğum bir şeyler şüphelenmeme yol açarsa yetkililerle temas etmekte bir an bile tereddüt etmem. Kendimi bu tür işlerin dışında tutacak tedbirlerim var, anlarsınız ya?"</p>

  <p>Juan bu uyarı karşısında öfkelenmedi. Böyle bir şeyi bekliyordu ve geride kalan yıllar boyunca benzer adamlardan benzer şeyler duymuştu. Bazıları gerçekten bunu yapabilecek güce sahipti; Esat da bunlardan biri olabilirdi, yüzünde öyle bir ifade vardı. Juan gündemdeki bir sonraki maddenin biraz araştırma yapmak olacağını biliyordu.</p>

  <p>Esat, "Amerikan hükümeti Dışişleri bakanının ölümünden dolayı çok üzgün olmalı," diye yorum yaptı.</p>

  <p>Juan beylik sözlere bayılırdı. "Eminim öyledir. Ama pasaportumdan gördüğünüz gibi ben Kanada vatandaşıyım. Güney komşumuzda olan bitenlerle ilgili olarak hiçbir dahlim olamaz."</p>

  <p>"Yine de enkazın yerini belirlemek konusunda sabırsız olmalılar."</p>

  <p>"Eminim öyledir." Cabrillo profesyonel poker oyuncusu gibi hiç renk vermiyordu.</p>

  <p>Esat birden, "Tam olarak nerelisiniz?" diye sordu.</p>

  <p>"Saint John's."</p>

  <p>"Orası Nova Scotia'da değil mi?"</p>

  <p>"Newfoundland'de."</p>

  <p>"Ah, Gaspe'nin bir parçası desenize?"</p>

  <p>"Hayır, bir ada."</p>

  <p>Esat başını salladı. Sınav yapılmış ve başarıyla verilmişti. Kaptan gerçekten de KanadalIydı belli ki.</p>

  <p>Esat, "Belki hükümetiniz bu olayda güneyli dostlarına yardım etmek istiyordur," diye bir yokladı Juan'ı.</p>

  <p>Juan burada bulunma nedenlerinin herhangi başka bir şey değil de uçak kazası olduğuna dair Esat'ın rahatlatılma ihtiyacı duyduğunu anlamıştı. <i>Oregon’ın</i> Trablusgarp'a geliş zamanı göz önüne alındığında, Esat'ın çıkarabileceği mantıklı tek sonuç buydu ve başkan Libyalıyı rahatlatmanın hiçbir sakıncası olmadığını düşünüyordu. "Eminim ellerinden gelen yardımı yapmak konusunda ısrarcı olacaklardır."</p>

  <p>Esat'ın gülümsemesi geri geldi. "Dışişleri Bakanı Gami dün akşam televizyonda, kazayla ilgili bilgi sahibi olan herkesin ortaya çıkması gerektiğine dair bir çağrı yaptı. Uçağın bulunması herkesin yararına, değil mi?"</p>

  <p>Juan, "Sanırım öyle," diye karşılık verdi. Esat'ın sorularından sıkılmıştı. Masasının çekmecesini açtı, içinden şişkin bir zarf çıkarırken Esat öne doğru eğildi. "Sanırım bu, verdiğiniz hizmeti yeterince karşılayacaktır."</p>

  <p>Esat, Juan'ın uzattığı zarfı açmadan çantasına koydu. "Kıbrıs'taki ortak dostumuz sizin çok saygın bir adam olduğunuzu söyledi. Ben de onun sözüne güvenip parayı saymayacağım."</p>

  <p>Juan gülmemek için kendini zor tuttu. <i>Oregon'ı</i> limana yanaştırmadan önce Esat'ın parayı en az iki kez sayacağından emindi. "Daha önce her işin başı müşteri memnuniyetidir demiştiniz. Ben buna itibarı da ekleyeceğim."</p>

  <p>"Çok haklısınız." İki adam ayağa kalkıp tokalaştı. "Kaptan, beni köprüye kadar geçirme nezaketini gösterirseniz, sizi daha fazla meşgul etmeyeceğim. "</p>

  <p>"Benim için zevktir."</p>

  <p><br/></p>

  <p>Cabrillo organize suçun Fenikeli denizcilerin zamanında, birkaç rıhtım işçisinin bir küp dolusu şarap aşırmasıyla rıhtım ve rıhtım civarlarında başladığına inanırdı her zaman, işçilerin muhafızlara durumu görmezden gelmeleri için bir iki kadeh rüşvet verdiklerini düşünür ve onları gören birileri olduğunda, işçileri daha fazla çalmaya zorladıklarına inanırdı. Bu basit eylem içinde bir suçun oluşması için gerekli üç unsur vardı: Hırsızlar, yozlaşmış muhafızlar ve haraç isteyen bir patron. Aradan geçen binlerce yılın ardından değişen tek şey hırsızlığın boyutları olmuştu. Limanlar kendilerine has dünyası olan yerlerdi, yerel kanunlar ne denli otoriter olursa olsun, limanlar, ancak yozlaşmanın istismar edebileceği özerkliklerini korurlardı.</p>

  <p>Juan denizde geçirdiği zaman boyunca buna çok kereler şahit olmuş, CIA'de görev yaptığı dönemde çeşitli şehirlerdeki yeraltında faaliyet gösteren suç örgütlerine erişebilmek için limanların bu kökleşmiş yozlaşma halinden faydalanmıştı. Sayısız şeyin girip çıktığı yerler olan limanlar, hırsızlık için çok elverişli ortamlardı. Mafyanın en parlak dönemlerinde Şoförler Sendikası'na büyük bir yatırım yapmış olmasına bu yüzden şaşmamak gerekirdi.</p>

  <p>Kargonun konteynırlarla taşınması, geçici bir süreliğine de olsa küçük hırsızlıkların önüne geçmişti, çünkü mallar bağlı kutularda kilit altında tutuluyordu. Ancak hırsızların, "Madem öyle, bari tüm konteynırı çalalım," şeklinde bir anlayış benimsemeleri uzun sürmeyecekti.</p>

  <p>Juan, Max Hanley'le birlikte rıhtımı kuşbakışı gören köprüde ayakta duruyordu. Max'in piposundan yükselen duman güzel kokular yayıyor, limana işlemiş olan gemi yakıtı ve bayat balık kokusunu gizliyordu. Palamar yerinin karşısında paletli makineli mobil bir vincin dişlerinden, bir şilepten çıkarılmış konteynır sallanıyordu. Vincin ışıkları yanmıyordu, kabinin üst kısmındaki lambalar da söndürülmüştü. Aşağıda yükü almak üzere bekleyen römorklu traktörse farlarını bile yakmamıştı. Etrafı aydınlatan tek şey, konteynırın yanında durmakta olan mürettebatın elindeki fenerden yayılan ışıktı. Bay Esat <i>Oregon'dan</i> indikten hemen sonra yükün boşaltılmasını izlemek üzere aşağıdaki yerini almıştı. Cabrillo rıhtımda geminin kaptanıyla yan yana durmakta olan adamın siluetini seçebiliyordu. Hava, zarfın el değiştirdiğini görebilmeyi olanaksız kılacak kadar karanlıktı, ama Eric <i>Oregon'ın</i> karanlık ortamlarda çalışan kamerasından durumu izlemiş ve söz konusu alışverişin gerçekleştiğini Juan'a rapor etmişti.</p>

  <p>Max, <i>"L'Enfant</i> adamını tanıyor galiba," dedi. "Sevgili Bay Esat'ımız anlaşılan oldukça meşgul bir adam."</p>

  <p>"Claude Rains <i>Kazablanka’da</i> ne demişti? 'Ben sadece zavallı, yozlaşmış bir yetkiliyim' mi?"</p>

  <p>Cabrillo'nun telsizi ciyakladı. "Başkan, ambar kapağı açıldı. Hazırız."</p>

  <p>"Anlaşıldı Eddie. Esat Gaz'ı indirmek için kendi vincimizi kullanabileceğimizi söyledi, o yüzden vinci hazır etsen iyi olur."</p>

  <p>"Tamamdır."</p>

  <p><i>Oregon</i> karşı rıhtıma bağlanmış gizemli gemi gibi tamamen karanlıktı. Limanın diğer tarafında raylara monte edilmiş uzun vinçler sodyum buharlı lambaların keskin parıltısı altında dev bir konteynır gemisini boşaltıyordu. Onun ötesinde birbirlerinin üstüne yığılmış konteynırlardan oluşan bir alan, bu alanın ötesinde de güvenlik için çekilmiş tel örgüler, bir sıra depo ve kuleyi andıran benzin tankları vardı.</p>

  <p><i>Oregon’ın</i> çalışan güverte vinçlerinden biri ufkun karşısında sallanmaya başlamıştı; vinç kolu açık olan ambar ağzının üstünde pozisyon alıyor, vinç, tamburunun kablosunu salıyordu. Saç örgüsü şeklindeki çelik kablo ambarın içinde beş dakikalığına kaybolduktan sonra makarayla geriye çekildi. Vinç kolu, ağırlığı kolayca yukarıya kaldırmaya başladı.</p>

  <p>Juan karanlıkta detayları göremese de, Gaz'ı ana hatlarından tanımıştı. Güçlendirilmiş Araştırma Zemini, Max'in parlak buluşuydu. Gaz dışarıdan bakıldığında hayali bir petrol çıkarma şirketinin logosuyla süslü sıradan bir yük kamyoneti gibi duruyordu, ama kaba görünüşünün altında aracın değiştirilmiş tek bölümü olan Mercedes Unimog şasi vardı. Turbo dizel motoru delinmiş, darbelere maruz kalmış ve neredeyse seksen beygirlik, azot oksit itici gücüne sahip bir motora dönüştürülmüştü. Yüksek çekiş gücüne sahip kendinden yalıtımlı lastikler aracı, ordunun kullandığı Humvee'lerden on beş santim daha yükseğe, yerden neredeyse altmış santim yukarıya kaldırabilen mafsallı süspansiyonların üstündeydi. Ön lastiklerin üstüne yerleşmiş dört kişilik kabini yakın menzilden tüfek ateşine dayanacak şekilde zırhla kaplanmış, kutumsu gövdesi de benzer şekilde korunmuştu.</p>

  <p>Eric ve Mark, Max'in Gaz'la ilgili planlarını ilk duyduklarında Max'e, <i>James Bond</i> filmlerindeki silahçının şerefine Q adını takmışlardı. Aracın ön tamponunun altında 30 kalibrelik bir makineli tüfek saklıydı, yan tarafında gizli raflardan ateşlenen güdümlü roketlerin yanı sıra, yine gizli duman jeneratörü sayesinde arkasından yoğun duman püskürtecek düzeneğe sahipti. Gaz aynı zamanda, tavanda izi görülmeyen bir bölmeden havan topu ateşleyebiliyor ve söz konusu bölmeye 30 kalibrelik başka bir silah veya otomatik el bombası fırlatıcısı monte edilebiliyordu. Aracın yük taşıma bölümü o anki görevin niteliğine göre mobil cerrahi müdahale alanından, gizli radar istasyonuna veya tam teçhizatlı on askeri taşıyabilecek bir alana kadar çok farklı biçimlerde yeniden şekillendirilebiliyordu.</p>

  <p>Ancak tüm bu özelliklerine rağmen Gaz'ın, normalden büyük lastikleri haricinde gerçek yüzünü açık edecek hiçbir yönü yoktu. Araç bir anlamda <i>Oregon'ın</i> kara versiyonu gibiydi. Bir gümrük müfettişi arka kapılarını açsa, yerden tavana kadar yığılmış elli beş galonluk altı fıçının yuvarlak hatlarıyla karşılaşırdı. Bu müfettiş gerçekten çok meraklı biriyse, ilk sıra fıçıyı kaldırdığında altında ikinci fıçı sırasıyla karşılaşırdı. İlk sıradaki fıçılar Gaz'ın bin üç yüz kilometre yol almasını sağlayacak yedek benzini ihtiva ederken, ikinci sıradakiler kamyonetin iç kısmını gözlerden saklamaya yarayan birer kalkandı. Yani Juan ve ekibi bir anlamda ikinci sıradaki fıçıların da yerinden kaldırılmaması ihtimaline oynuyordu.</p>

  <p>"Eh, Max, senin şu garip aletinin harcadığımız onca çabaya değip değmeyeceğini görebileceğiz."</p>

  <p>Max soğuk bir tavırla, "Evet, ne çıkarsa bahtımıza," dedi.</p>

  <p>Cabrillo bu kez ciddi bir tavırla, "Nasıl bir plan yaptın?" diye sordu.</p>

  <p>"Siz Trablusgarp'a sağ salim girdikten sonra ben limandan ayrılıp batıya gideceğim. Uluslararası sularda, kaza yerinin kuzeyinde, istenildiği andan itibaren on dakika içinde havalanabilecek bir helikopterle pozisyon alacağız."</p>

  <p>"Helikopterin maksimum menzili içinde olacağını biliyorum, ama ne olur olmaz diye kendimizi güvenceye almakta fayda var. İşler planlandığı gibi giderse, Tunus'a kaçarken bizi sahilden bir gölge gibi takip etmeni istiyorum."</p>

  <p>"Peki, işler ya planlandığı gibi gitmezse?"</p>

  <p>Juan yalandan dehşete kapılmış gibi yaptı. "En son işlerin beklenildiği gibi gitmediğine ne zaman şahit oldun?"</p>

  <p>"Birkaç gün önce Somali'de, birkaç ay önce Yunanistan'da, geçen yıl Kongo'da, ondan önce..."</p>

  <p>"Tamam, tamam, tamam..."</p>

  <p>O anda dümen köşkündeki hoparlörlerden büyük bir cızırtı duyuldu. Juan hızlı adımlarla yürüyüp duvardaki mikrofonu alarak, "Cabrillo," dedi.</p>

  <p>"Başkan, Gaz güvertede ve biz gitmeye hazırız. Aldığımız son istihbarata göre Libya araştırma ve kurtarma ekibi enkaz bölgesinin en az dört yüz elli kilometre uzağındaymış."</p>

  <p>"Peki Linda, teşekkürler. Beş dakika içinde borda iskelesinde buluşalım." Juan köprüye geri döndü.</p>

  <p>Max piposunu temizlemek için hafifçe küpeşteye vururken hafif bir kıvılcım sağanağı geminin yan tarafından aşağıya döküldü. "Birkaç gün içinde görüşürüz," diyerek göz kırptı.</p>

  <p>"Tamamdır." Bir görev öncesi birbirlerine şans diledikleri çok sık görülen bir şey değildi.</p>

  <p><br/></p>

  <p>Juan kamyoneti sürerken. Mark Murphy yanında Linda Ross ve Franklin Lincoln de arka koltukta oturuyordu. Dördünün de üstünde Kuzey Afrika ve Ortadoğu'daki petrol işçilerinde çok sık görülen toprak rengi tulumlardan vardı. Linda saçlarını iyice kısa kesmiş ve bir beyzbol kepinin içine toplamıştı. İnce uzun yapısıyla, ilk kez denizaşırı bir göreve çıkmış genç bir adamdan farksızdı.</p>

  <p>Trablusgarp'ın ışıklan dikiz aynasında yavaş yavaş kaybolurken hava hala karanlıktı. Sahilde trafik neredeyse hiç yoktu, aradan bir saat geçmesine rağmen hiçbir kontrol bariyerine rastlamamışlardı. Bir ara yanlarından tepe ışıklarını yakmış, sirenlerini açmış bir polis arabası geçmiş, ama hiç durmadan uzaklarda gözden kaybolmuştu.</p>

  <p>Cabrillo sahte evrakları açısından hiçbir endişe duymasa da, olabildiğince gözden uzak kalmayı tercih ediyordu. Yasal polis çevirmeleri konusunda da bir sıkıntısı yoktu; onu kaygılandıran şey, sürücülerden para koparmak üzere yollarda barikat kuran yozlaşmış, rüşvetçi polislerdi. Böyle bir ihtimale karşın yanına nakit para almıştı, ancak işlerin hızla kontrolden çıkabileceğini de çok iyi biliyordu.</p>

  <p>Mark düşen uçağın enkazının bulunduğu yere varabilmeleri için Gaz'ın entegre yol bulma sistemine yol işaretlerini girmişti ve çevre yolundan çıkıp çöl yolculuğuna başlayacakları noktaya üç yüz metreden daha kısa bir mesafe kala yolda bir barikat kurulmuş olması onların şansıydı. İki polis arabası, iki şeritli yolu tek şeride indirgeyecek şekilde park etmişti. Kedigözü yelek giymiş bir polis karşı yönden gelen bir arabayı durdurmuş, tuttuğu feneriyle aracın içini aydınlatıyordu. Juan polis arabalarından birinde iki polis daha olduğunu görebiliyor, bir dördüncüsünün gözden uzakta kalmayı tercih ettiğinden şüpheleniyordu.</p>

  <p>Juan yavaşlarken, "Murph, barikat noktasından geçmeden yolun aşağısından gidebilir miyiz?" diye sordu.</p>

  <p>Genç silah uzmanı başını iki yana salladı. "Rotamızı uydu fotoğraflarına bakarak ayrıntılı bir biçimde çizdim. Buradan dönmezsek, oldukça sarp kayalıklarla karşılaşırız. Karanlıkta göremiyorsun, ama hemen solumuzda bizi tepeye çıkaracak zikzaklı bir yol var."</p>

  <p>"Demek bu yolu takip etmekten başka şansımız yok."</p>

  <p>"Maalesef öyle."</p>

  <p>Cabrillo kamyoneti geçici barikatın biraz gerisinde durdurdu, böylece diğer araba, polisler evraklarına bakıp tatmin olduktan sonra yanından rahatça geçip gidebilecekti. Koltuğunun hemen sağındaki gizli bir cepte durmakta olan gözde tabancası Fabrique Nationale Five-seveN'ın kabzasına dokundu. Tabancanın, orduda da kullanılan SS190 mermilerinin inanılmaz bir delici gücü vardı ve küçük ebatları sayesinde rahatça kavranan şarjörünün içine yirmi tanesini birden doldurmak mümkün olabiliyordu. Juan bu tabancayı yeri geldiğinde kullanmak üzere hep orada saklardı.</p>

  <p>Juan bulunduğu noktadan arabada bir ailenin olduğunu görebiliyordu. Kadının başı örtülüydü ve yüzü, el fenerinin parlak ışığı altında solgun, oval görünüyor, omzuna dayadığı bebeğini yavaşça sallıyordu. Juan esen rüzgarın taşıdığı ağlayan bebek sesini duyabiliyordu. Arka koltukta ikinci bir çocuk daha vardı. Polisle tartışan babanın ne dediğini duyamasa da, seslerdeki gerginlik bariz biçimde fark ediliyordu.</p>

  <p>Linç, "Bu yasal bir çevirme mi, yoksa <i>mordida</i> durumu mu?" diye sordu. Kullandığı "mordida" kelimesi Meksikalıların rüşvet anlamında kullandıkları, İspanyolcada oltaya gelmek manasını taşıyan bir kelimeydi.</p>

  <p>Juan cevap vermek üzere ağzını açmıştı ki, polis birden bir adım geri atıp kılıfından tabancasını çekti. Kadının dehşet dolu çığlığı gecenin içinde yankılanırken, kucağına aldığı bebeğin inlemesinden bile daha tiz çıkmıştı. Şoför koltuğundaki koca ellerini uzatıp polise yalvarmaya başladı.</p>

  <p>Polis arabasında oturmakta olan diğer iki polis de kapıları açıp hemen dışarıya fırladı ve ikisinin de eli kalçalarındaki silahlara gitti. İçlerinden biri aracın yolcu tarafına doğru uzun adımlarla ilerlerken, diğeri silahını doğrultmuş halde Cabrillo ve ekibine doğru hareketlendi.</p>

  <p>Juan'ın ihtiyatlı, endişeli hali yerini öfkeye bırakmış, çünkü çok geç kalacaklarını anlamıştı.</p>

  <p>Mark Murphy torpido gözünü açtığı anda otomatik olarak bir tabla çıktı ortaya. Bu, düz bir ekranla küçük bir kontrol kolu bulunan bir klavyeydi. Murphy ön tarafa monte edilmiş makineli tüfeği etkin hale getirmek için klavyeye emirleri girerken, diğer aracın başındaki polis tabancasını ateşledi.</p>

  <p>Şanssız şoförün başı patlayıp un ufak olurken, ön camın iç tarafı kan ve beyin parçalarından oluşan kırmızı bir örtüyle kaplandı. Cabrillo polisin silahını iki kez daha ateşlediğini duyarken, ön camın kanla kaplanmış olması yüzünden içeride olanları göremedi. Kadın ve bebeğinin çığlıkları birden kesilmişti. Dördüncü kez ateşlenen silahın ardından Juan, arka koltuktaki çocuğun da öldüğünü anladı. Rüşvet almak için yapılan operasyon hiç de beklenildiği gibi sonuçlanmamıştı.</p>

  <p>Dizginler Cabrillo'nun içgüdülerindeydi artık. Vitesi takıp gaz pedalına bastı. Kısa sürede hızlanabilme Gaz'ın güçlü yönlerinden biri değildi, ama araç, duraklama halinden hırlayan bir hayvan gibi çıkıp silkelendi. Üstlerine doğru gelen polis o anda durdu ve tabancasını ateşledi. Mermilerin bazıları kurşun geçirmez camda zararsız oyuklar açarken, bazıları da kamyonetin zırh tabakasından sekti.</p>

  <p>Mark, "Polis bende," diye bağırdı.</p>

  <p>Juan bir an için ekrana baktı. Görüntü, gizli makineli tüfeğin altına monte edilmiş kamera sayesinde Mark'a nişan alma imkanı tanıyordu. Silah, namlusu tamponun altından ortaya çıkacak şekilde alçaldı.</p>

  <p>"Hadi!" diye bağırdı Juan.</p>

  <p>Mark ateşleme komutunu verir vermez araç takırdayan silah eşliğinde titremeye ve yolcu kabininin altından bir duman bulutu yükselmeye başladı. Mermiler araca en yakın polisi hedef almıştı ve bir sıra halinde yolu taradı. Rüşvetçi polis soluna dönerek kaçmaya çalıştı, ama bunun için fazlasıyla erken davranmış, bu hareketiyle Murph'e daha iyi nişan alması için zaman kazandırmıştı. Makineli tüfekten çıkan mermiler bu kez polisi baldırından yakalayıp bedenini baştan aşağı yaladı ve dakikada dört yüz mermi atabilen silah adamın vücudunu delik deşik etti. Mermilerin kinetik gücüyle asfalta kadar savrulup yuvarlanan polis sonunda yüzüstü yere kapaklanıp kaldı. Vücudu bir aslanın pençelerine maruz kalmışa benziyordu.</p>

  <p>Aileyi katleden polis, arabasına doğru hamle yaparken, üçüncüsü de kendi arabasına doğru hareketlendi. Mark ilk polisin işini bitirir bitirmez, üçüncü polisi halletmek üzere tüfeğin namlusunu hızla döndürdü. Mermiler arabayı döverken ön ve yan camlarını havaya uçurdu, kaportayı parçaladı, her iki lastiğin de patlamasıyla araç yola oturdu. Silahlı polis yarı kapalı kapının ardında geçici bir sığınak bulmuştu, ama durumunun kendisini savunmaya pek müsait olmadığını biliyordu muhtemelen. Koltuğun üstünde emekleyerek uzak taraftaki kapıyı açtı ve aracın diğer tarafından yere atladı. Makineli tüfek aracı tararken ön lastiğin arkasında diz çöküp saklandı.</p>

  <p>Bir an için adam hiçbir girişimde bulunmayınca Juan direksiyonu kırıp diğer arabaya doğru hareketlendi. Katil polis koltuğuna yerleşmek üzereydi ki, Gaz'ın güçlü halojen ışıkları önce arabayı taradı, hemen ardından adamın üzerinde sabitlendi. Polis kolunu kaldırıp silahının izin verdiği ölçüde art arda ateş etti. Tabancasından çıkan mermiler, ortağının biraz önce ateşlediği silahın yarattığı etkiden fazlasını yaratmadı.</p>

  <p>Cabrillo Gaz'ı katilin arabasının üzerine sürerken soğuk bir öfkeden başka hiçbir şey hissetmedi.</p>

  <p>Gaz arabaya çarpmadan önce gereksiz bir uyarı yapıp, "Sıkı tutunun," dedi.</p>

  <p>Kapı dehşetli bir metal çatırtısı eşliğinde katil polisin vücuduna girerken, bir bacağını ayak, bir kolunu el bileğinden kesti ve başını kopardı. Polis aracı çarpışmanın etkisiyle savruldu ve yan dönüp tavanı üzerine düştü.</p>

  <p>Linda arka koltuktan, "İlk araba! İlk araba!" diye bağırdı.</p>

  <p>Juan oraya doğru bakınca şoförün aracın içine girmek üzere hamle yaptığını gördü. Adamın telsize ulaşmaya çalıştığına hiç şüphe yoktu. Devasa kamyoneti döndürüp polisi 30 kalibrelik silahın menziline sokması için hiç zamanı yoktu, o yüzden gizli cepte duran FN Five-seveN tabancasını çekip Linda'ya doğru fırlattı. Linda tabancayı tek eliyle yakalarken, diğeriyle kurşun geçirmez camı açmaya başladı.</p>

  <p>Linda başparmağıyla tabancanın emniyet mandalını indirdi, pencereyi, silahı dışarı çıkaracak kadar aralar aramaz ateş açtı. Linç, Linda'nın daha rahat ateş edebilmesi için öne doğru uzanarak camın iyice açılmasını sağlayan kolu çevirdi.</p>

  <p>Linda'nın açısı polisi etkisiz hale getiremeyecek kadar kötüydü, o yüzden cam açılırken sol eliyle sıkıca tuttuğu yan aynadan destek alıp vücudunun üst kısmını kamyonetten dışarıya sarkıttı ve ardından tekrar ateş etti. Tetiğe o kadar hızlı biçimde art arda asılıyordu ki, Five-seveN'ın diğer tabancalardan kolayca ayırt edilen sesi, arka arkaya ateşlenen havai fişekleri andırıyordu.</p>

  <p>Cabrillo, Linda'yı kontrol noktasında görevli dördüncü bir polis olduğuna dair uyarmak üzereydi ki, sinsi polis yolun kenarındaki bir kum tepeciğinin ardından ortaya çıkıp elindeki makineli tüfeği ateşledi. Silahın o mesafeden etkili olması mümkün değildi; bunu fark eden polis hemen ardından dakikada beş yüz mermi atan tüfeğin uzun şarjörünü çıkarıp yenisini taktı; bunun için sadece dört saniye harcamıştı. Mermiler Gaz'ın etrafını dövdü, zırha isabet edenler sekip uçarken, ön cama isabet edenler yıldız gibi parlayıp söndü. Bir mermiyse açık pencereden içeriye girdi, Linda'nın arkasındaki kambur koltuğun ve Linc'in başının bir iki santim üstünden geçip kapı pervazına saplandı. Çarpmanın etkisiyle pervazdan kopan ince bir metal parçası eski SEAL mensubunun boynunu kesti. Parçanın saplanma açısı birkaç derece daha farklı olsa, şarapnel Linc'in boğazına saplanabilirdi.</p>

  <p>Linç bir elini kanayan boynuna bastırırken, diğer eliyle Linda'nın bileğine yapıştı; o esnada Juan, Gaz'ı, zırhlı tarafı ekibiyle ateş eden polis arasına gelecek şekilde hızla döndürüyordu. Linda, Linç sayesinde kapıdan aşağıya yuvarlanmaktan son anda kurtuldu.</p>

  <p>Linda, Linc'in parmaklarının arasından sızan kanı görünce, "Vurulmuşsun," dedi.</p>

  <p>Linç duygularını açığa vurmadan, "Bu sabah tıraş olurken fena kestim," dedi. Ama Linda oturduğu koltuğun altında duran ilkyardım çantasını alıp kapağını açarken hiç itiraz etmedi.</p>

  <p>Cabrillo 30 kalibrelik silahın bir kez daha ateşlenebilmesi için Gaz'a keskin bir dönüş yaptırdı. Linda'nın daha önceki çabası onlara ihtiyaç duydukları birkaç saniyeyi kazandırmış, açtığı ateş, polisi bir kez daha arabanın arkasına saklanmaya zorlamıştı. Ancak adam şimdi telsizle konuşmak için arkaya doğru uzanıyordu.</p>

  <p>Mark silah hedefe kilitlendiği anda ateş açtı; iyi korunduğu için polise ve şoför mahalline değil aracın yan tarafına nişan aldı ve depodan benzin püskürene dek aracı delik deşik etti. Tüfekten ateşlenen her yedinci mermi magnezyum uçlu iz bırakan kurşun olduğundan, gittikçe büyüyen benzin gölü ikinci mermi yağmurunun başlamasının hemen ardından tutuştu. Alevler arabanın altında tomurcuklanan bir çiçek gibi ortaya çıkarken meydana gelen sarsıntı arabanın arka tarafını asfalttan kaldıracak kadar güçlüydü. Libyalı hemen çöle doğru koşmaya başladı, ama yeterince hızlı değildi.</p>

  <p>Depodaki benzin ve hava karışımı olağanüstü bir biçimde patladı, şasisi bir göktaşı gibi yanan araba, havaya fırlayıp yanlamasına takla attı. Araç yere, kaçmakta olan polisin birkaç metre uzağına düşerken, alev alan toprak adamı çepeçevre kuşattı. Polis alev topunun içinden çıktığında giysileri meşale gibi tutuşmuştu. Kendini yere atarak alevleri söndürmeye çalıştı, ama benzinle sırılsıklam olduğundan alevler sönmeyi reddediyordu.</p>

  <p>Murph makineli tüfekle adama bir kez daha ateş etti; polisi cansız yere sererken onun için büyük bir iyilik yapmıştı.</p>

  <p>Juan, "Son adam nerde?" diye bağırdı.</p>

  <p>Linç, "Çöle kaçtı galiba," dedi. Linda boynuna gazlı bez bastırmış, ellerindeki kanı temizliyordu.</p>

  <p>Cabrillo küfrü bastı.</p>

  <p>Diğer polis aracının gelmesi an meselesiydi, ama başka seçenekleri de yoktu. Arkalarında şahit bırakmayı göze alamazlardı. Cabrillo direksiyonu sola kırarak yoldan çıktı.</p>

  <p>Gaz'ın sağlam süspansiyonları yumuşak kumla rahatça başa çıkabiliyordu; kısa bir süre sonra saatte altmış kilometre hızla gitmeye başladılar. Polisin izleri halojen lambaların ışığı altında oldukça net biçimde belli oluyor, geniş aralıklar, adamın olabildiğince hızlı koşmaya çalıştığını gösteriyordu.</p>

  <p>Aradan bir dakika geçtikten sonra ürkmüş bir tavşan gibi kaçmakta olan rüşvetçi polisi gördüler. Adam üzerine gelen büyük kamyonete rağmen teslim olmak adına hiçbir girişimde bulunmadan koşmaya devam ediyordu. Juan motor sıcaklığı sırtını yaksın diye Gaz'ı adamın hemen arkasında sürmeye başladı.</p>

  <p>Mark, "Bu adamı ne yapacağız?" diye sorarken sesindeki endişe hemen hissediliyordu.</p>

  <p>Juan bir an hiçbir şey söylemedi. Yüzlerce kez ölümün farklı biçimlerine tanıklık etmiş, çok sayıda adam öldürmüştü, ama soğukkanlılıkla birini öldürmekten nefret ediyor, her defasında ruhundan bir parçanın koptuğunu da biliyordu. Libyalının dönüp kendilerine ateş etmesini çok isterdi, ama adamın silahını kontrol noktasında bıraktığını görmüştü. En akıllıca iş kamyoneti üzerine sürüp adamı ezmek ve bu işi bitirmekti.</p>

  <p>Cabrillo önce gaz pedalına bastı, ardından ayağını geri çekti. Başka bir yol olmalı, diye düşünürken, rüşvetçi polis aniden Gaz'ın önünden fırlayıp kaçmaya çalıştı, ama ayağını kumda sağlam basamayınca düştü. Juan frene asılıp direksiyonu kırdı ve adamı ezmemek için keskin bir dönüş yaptırmaya çalıştığı kamyonetin savrulmasına neden oldu. Ancak bu çabası yeterli olmadı; yolcu kabinindeki dört kişi de çarpışmayı hissetti.</p>

  <p>Gaz süspansiyonlarının üzerine yerleşmeden Juan kapıyı açıp dışarıya atladı. Adamın yanına gelip eğildi. Kısa bir kontrol, bilmek istediği her şeyi anlatmıştı ona. Hiçbir şey söylemeden tekrar kamyonete bindi.</p>

  <p>Cabrillo Gaz'a ateş eden polisin, pencereden dışarıya sarkan Linda'nın, boynu kanayan Linc'in görüntüsüne odaklanmaya çalıştı, ama biraz önce olanlar konusunda kendisini daha iyi hissetmesini sağlayacak bildiği hiçbir şey yoktu. Tekrar yola çıkıp sivil araca doğru yol aldı. Polis arabası hala yanmaya devam ediyordu.</p>

  <p>Juan tabancasını Linda'dan geri alıp şarjörü değiştirdi ve namluya mermi sürdü. Koltuğundan inip tabancasını çatışma anındaki gibi iki eliyle kavramış halde bir polis arabasından diğerine doğrulttu. İlk arabanın yanına geldi, duyarlı bir vatandaş olay yerine gelir de durumu yetkililere bildirmek isteyebilir diye telsiz mikrofonunu bağlı olduğu yerden hızla çekip kopardı ve çöle savurdu. Diğer araba erimiş ve plastiğe dönüşmüş olduğundan bakmak zahmetine katlanmadı.</p>

  <p>Juan ailenin bulunduğu arabaya yaklaştı, pencereye doğru eğilirken derin bir nefes aldı. Kan kokusu, boğazını sıvamış bakır bir film gibiydi. Karıkoca ve çocuklar, hepsi katledilmişti.</p>

  <p>Tek tesellisi, ailenin aldıkları yaralarla derhal ölmüş olmalarıydı. Ancak bu durum anlamsız katliama karşı duyduğu öfkeyi hiçbir şekilde azaltmıyordu. Bir ara babanın kucağındaki ince cüzdanı fark etti ve üzerindeki kan lekelerine aldırış etmeden cüzdanı aldı. Şoförün adı Abdül Muhammed'di; Trablusgarp'ta oturuyordu ve kimliğine göre öğretmendi. Juan cüzdanda birkaç dinar para da buldu.</p>

  <p>Juan dördüncü polisi ezmekten dolayı kendini artık o kadar kötü hissetmiyordu.</p>

  <p>Genç aile rüşvet ödeyemeyecek kadar fakir olduğundan katledilmişti.</p>
</body>
</html>