<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>YİRMİ DOKUZ</h1>

  <p><span class="ilkharf">H</span>ali Kasım havalandırma bacasının altına indiğinde toz içinde kalmıştı, omuzları ve dizleri acımasızca ağrıyordu. Kendi kendine, <i>Oregon’a</i> geri döndüğünde geminin spor salonunda daha çok zaman geçirmeye söz verdi. Eddie'nin duvarı nasıl rahatça tırmandığını görmüştü ve eski CIA ajanı kendisinden neredeyse on yaş büyüktü.</p>

  <p>Burada zemin alçı parçaları ve kurumuş güvercin pisliğiyle kaplıydı. Lev Goldman son birkaç metreyi başını eğerek kat etti; ter, yüzünü kaplayan toz tabakasını yol yol etmiş, sakalındaki toz, onu yirmi yaş ihtiyarlatmıştı.</p>

  <p>Hali ellerini dizlerine dayayarak, "İyi misin?" diye sordu.</p>

  <p>Toz zerrecikleriyle dolu havada öksürmemek için büyük çaba gösteren İsrailli, "Daha iyi bir kaçış yolu bulabilirdim belki," diye itiraf etti. "Gel, bu taraftan."</p>

  <p>Goldman, Kasım'ı binanın arka tarafına, tirizlerin zemine doğru inceldiği bir bölüme götürdü. Birlikte iki metrekarelik bir bölgeyi tekmelemeye başladılar. Önceleri darbeler, alçıda sadece çatlaklara neden oldu, ama sonra yavaş yavaş parçalanmaya başladı. Goldman içinden geçebilecek kadar bir delik açana dek, üç santim kalınlığındaki iri alçı parçalarını elleriyle yerinden söktü.</p>

  <p>Bir yeraltı garajına vardılar. Alan genel olarak boştu, kendilerine tahsis edilmiş noktalara park edilmiş, genellikle ev kadınlarının kullandığı birkaç araba vardı sadece. Aralarında eski bir model olsa Hali düz kontak yapmayı düşünebilirdi, ama arabaların hepsi yeniydi ve alarm sistemiyle donatılmıştı.</p>

  <p>"Çıkışa gel ve kimseye görünmemeye çalış," dedi. "Arabamız hemen köşede."</p>

  <p>Hali üstündeki toz tabakasını elinden geldiğince silkeledi, rampayı koşar adımlarla tırmandıktan sonra parlak gün ışığına çıktı. Caddede kıyamet kopuyordu. Helikopterden ateş edilmesi herkesi bir yere saklanmaya zorlamıştı. Birileri koşarken manavın portakal tezgahını devirmiş, tavla oynayan yaşlı adamların iskemleleri ters dönmüştü. Polis arabaları da olay yerine gelmek üzereydi.</p>

  <p>Hali ortama uyup korkmuş LibyalIlardan biri gibi davrandı, kiralık arabasına yürüyüp kapıyı açtı. Her yerden duyulan siren sesleri, bazen helikopter pervanelerinin güçlü sesini bile bastırıyordu.</p>

  <p>Fiat'ın motoru ilk denemede çalıştı. Hali'nin elleri öylesine kayganlaşmıştı ki, bir an direksiyon hakimiyetini yitirip önündeki arabanın arka tamponuna bindirdi; arabanın alarm sesi, polis sirenlerinin tiz sesine karıştı.</p>

  <p>Bir minibüsten silahlar kuşanmış bir grup polis memuru inmeye başladı. Adamların sokağı kuşatması an meselesiydi, ancak hiçbiri binanın ön kapısı dışında başka bir şeyle ilgilenmiyormuş gibi görünüyordu. Anlaşılan Eddie'nin dikkat dağıtma planı gayet iyi işlemişti. Polis aradıkları adamı köşeye sıkıştırdıklarını düşünüyor olmalıydı ve izlemeleri gereken yöntemi göz ardı etmişlerdi.</p>

  <p>Hali arabayla köşeyi dönerek yavaşladı; ancak Lev Goldman kendini yolcu koltuğuna atarken durmadı ve yan sokağa sapıp rahatça trafiğe karıştı.</p>

  <p>Sokakları bir bir geride bırakırlarken, polisin onları bulmak için çevirdiği kordon gittikçe genişliyordu. Goldman sekiz kırmızı ışığı geride bıraktıktan sonra başım kontrol panelinin üstüne çıkaracak kadar emniyette hissetti kendini.</p>

  <p>"Şu benzinciye çek," diye emretti.</p>

  <p>"Biraz daha dayanamaz mısın?"</p>

  <p>"Onun için söylemedim, yerlerimizi değiştirmemiz gerek. Yolu bilmediğin çok belli, ayrıca buranın yerlisi gibi kullanmıyorsun arabayı. Kimse trafik kurallarına uymaz burada."</p>

  <p>Hali direksiyonu benzinciye kırıp arabayı parka çekti. Lev hala hareketsiz halde duruyor, yana kaymak için Hali'nin dışarıya çıkmasını bekliyordu. Oysa Hali onu dışarıya çıkmaya zorladı ve kendisi yana kayıp yolcu koltuğuna geçti.</p>

  <p>Lev direksiyon başına geçince kıkırdadı. "Mossad eğitimlerinde, böyle durumlarda şoförün dışarıya çıkması gerektiği söylenir."</p>

  <p>Kasım ona şüpheyle baktı. "Gerçekten mi? Senin dediğin gibi yapmak, direksiyonun sahipsiz kalma süresini uzatmak anlamına gelir. Bence bu konuyu eğitmenlerinizle bir daha gözden geçirmelisiniz."</p>

  <p>Lev, "Fark etmez," diyerek sırıttı; bu kez gerçekten eğlenmişe benziyordu. "Başardık işte."</p>

  <p>Metresin evinden uzaklaşırken rasgele sağa sola saparak, "Özür dilerim, adın ne demiştin?" diye sordu.</p>

  <p>"Kasım. Hali Kasım."</p>

  <p>"Bu bir Arap ismi... Nerelisin?"</p>

  <p>"Washington."</p>

  <p>"Hayır, aileni kastetmiştim. Aslen nerelisiniz?"</p>

  <p>İki büyük, sıradan binanın arasındaki dar bir arka sokağa saptıklarında Hali Lev'in kestirme bir yoldan gitmeye karar verdiğini düşündü. "Büyükbabam genç yaşta Lübnan'dan iltica etmiş."</p>

  <p>"Demek Müslüman'sın, Hıristiyan değil?"</p>

  <p>"Ne fark eder?"</p>

  <p>"Hıristiyan olsaydın, kendimi bu konuda o kadar kötü hissetmezdim."</p>

  <p>Silah sesinin Fiat'ın sıkışık iç bölümünde yarattığı etki keskin bir çığlıktan farksızdı. Mermi Hali'nin göğüskafesini deldiği anda yolcu tarafındaki pencere kanla kaplandı. Araba yoldaki bir çukura girdiğinde Goldman susturucu takılmış silahını bir kez daha ateşledi. Ancak sarsıntı yüzünden hedefi tutturamadı ve mermi yan pencereye isabet ederek minik cam parçalarından oluşan kısa süreli bir yağmura neden oldu.</p>

  <p>Hali vurulduğu ilk anda öylesine afallamıştı ki, Goldman'ın, silahını ikinci kez ateşlemesini engelleyebilmek için hiçbir şey yapmadı. Göğsü bir ocak demiriyle uçtan uca dağlanmış gibiydi ve beline sıcak bir şeylerin damladığını hissediyordu.</p>

  <p>Geri tepen silaha doğru bir hamle yaptı, Goldman'ın direksiyon hakimiyetini yok etmeye çalışırken açık yarasına bir isabet daha aldı. Hali tasavvur edilemeyecek derecede bir acı yaşarken çığlık attı ve silahın sıcak namlusunu tutan elinin hakimiyetini kaybetti.</p>

  <p>Kazanma şansı olmayan bir savaşı sürdürmektense dirseğini kullanarak kapının kilidini açtı ve kendini arabadan dışarıya attı. O esnada saatte kırk kilometreye yakın bir hızla gidiyorlardı. Hali kıç üstü yere çakıldı ve yuvarlanmadı; yalnızca kaldırımda kaydı.</p>

  <p>Fiat'ın fren lambaları yandı hemen, ama araba durana dek Hali bileğindeki silahı çekmişti bile. Goldman'ın başı arabadan çıkar çıkmaz silahını ateşledi. İsabet ettiremeyince bu kez arabayı hedef alarak bir kez daha tetiğe asıldı. Cam paramparça olurken çıkan ses minik zillerin çıkardığı sese benziyordu. Silah geri teperken Hali kendini sanki tekme yemiş gibi hissetti, ama ateş etmekten vazgeçmedi. Arabaya üç mermi daha isabet ederken, diğer mermiler ilerdeki binanın duvarını parçaladı. Hali'nin İsrail ajanı olduğunu sandığı adam, onu öldürmeye değmeyeceğine karar vermişti.</p>

  <p>Adam, "Benzincide arabadan inmiş olsaydın, çekip gidecektim sadece," dedi. Fiat'ın kapısı sertçe kapandı ve araba, lastiklerinin çıkardığı tiz ses eşliğinde hızla uzaklaştı.</p>

  <p>Hali sırtüstü devrildi; yaralarından dışarıya kan pompalanırken göğsü hızla inip kalkıyordu. Durumunu anlamak için gömleğini sıyırdı. Sağ taraftaki mermi yarasının üstünde minik kabarcıklar oluşmuştu. Ciğerlerinden vurulduğunu, bir an evvel hastaneye gitmezse öleceğini söylemesi için Doktor Huxley'e ihtiyacı yoktu.</p>

  <p>Tuzağa düşürülüp terk edildiği bu dar sokak oldukça uzundu ve her iki girişin başında trafik olduğuna dair bir işaret görmedi. Ayağa kalkmak için hamle yaptığında vücudunu saran yeni bir acı dalgasıyla sarmalandı. Goldman denilen adam her kimse, onları parmağında oynatmıştı.</p>

  <p>Hali birkaç adım atmıştı ki, bir binaya yaslanmak zorunda kaldı; kırık şişeler, dikenli yabani otlar ve çöpler arasında yere çöküverdi.</p>

  <p>Kayıtsızlık hissine yenik düşmeden önce Eddie'nin büyük bir ihtimalle polisi alt etmiş olduğunu düşünüp rahatladı. O dayanıklı ajanı hiçbir şey durduramazdı.</p>

  <p>Eddie Seng, Hali ve Goldman'ın güvende olduğunu umuyordu, çünkü kendisinin başı büyük beladaydı ve polis helikopteri tepesinde gürlemeye devam ediyordu. Helikopter tabancasının menzilinin dışına çıkmadan, alt tarafına iki mermi sıkmayı başarmıştı. Ancak helikopterdeki keskin nişancının menziliyse çok daha uzundu ve adam sürekli ateş etmeye devam ediyordu. Mermiler, Eddie'yi bir kez daha kaçmaya zorlarken, arkasından duvarı dövdüler. Keskin nişancı tüfeğini bir kez daha ayarlayıp ateş etmeye başladığında, mermiler çatıya, Eddie'nin çok yakınına, sağ ayak parmaklarının birkaç santim ötesine isabet etti.</p>

  <p>Eddie boş bir sahneye adım atmış bir aktör gibi cascavlak hissetti kendini. Bir yere saklanamazsa, mermilerin hedefini bulması an meselesiydi. İlersinde, çatı, alçak dekoratif bir pervazla son buluyor, onun ötesinde de inşa halindeki çok katlı bir apartmanın iskeleti yükseliyordu. Olimpik bir uzun atlamacı bile on beş metre ilerdeki binayı ıskalayabilirdi. Eddie daha önce Hali'yle birlikte gördükleri vincin uzun putrelinin şimdi daha yakında olduğunu fark etti, ama oraya ulaşsa bile tutunabileceği hiçbir şey yoktu.</p>

  <p>Putrel gökyüzünde sallanırken, Eddie kablosunun yukarıya doğru sarmalandığını gördü, ama binanın üst katlarına ne çekildiğine dair hiçbir fikri yoktu.</p>

  <p>Bu noktada bunun bir önemi de yoktu aslında.</p>

  <p>Olanca gücüyle hızlanarak dosdoğru ufka koşmaya başladı. Yukarısındaki keskin nişancı silahını sıfırlamış ve Eddie'yi/ hemen topuklarının arkasına isabet eden mermilerle ateş yağmuruna tutmuştu. Eddie pervaza ulaşmadan hemen önce, vincin kaldırdığı şeyin bir palet alçı levha olduğunu fark etti. Hızını yavaşça azaltıp bir ayağını pervaza dayadı ve arkasından keskin bir toz dumanı kaldırarak kendini boşluğa bıraktı.</p>

  <p>Aşağıya doğru uçarken on iki metrelik düşüşü tüm vücudunda hissetti, yere doğru gittikçe hızlanırken midesi kalktı. Alçı levha paleti o kendini aşağıya bıraktığında dört metre altındaydı ve yükselmeye devam ediyordu, o yüzden paletle temas eder etmez ayak bileği döndü ve bir an için yan taraftan aşağıya düşecek gibi oldu.</p>

  <p>Kablolardan birine sıkıca tutunmadan önce, ağırlığı, yükün dengesini bozdu. Palet yana yattı ve Eddie burkulan ayağı üzerinde güçlükle ilerlemek zorunda kaldı. Açı gittikçe büyürken alçı levhalar yana kaymaya başladı. Geri kalan iki tonluk yük paletten tamamen kurtulmadan önce Eddie kabloya doğru bir hamle yaptı. Levhalar düşerken birbirlerinden ayrılıyor, bir devin havaya fırlattığı oyun kağıdı destesine benzer biçimde etrafa dağılıyordu.</p>

  <p>Eddie'nin parmakları kabloya bir mengene gibi yapışırken, vücudu aralıklı biçimde titremeye başladı, çünkü kablo, paletten düşen yük yüzünden kendini yeni ağırlığa uydurmaya çalışırken sallanıyordu. Eddie bir an bırakıp sonra yeniden tutmayı başardığı kabloya ayağını sardı.</p>

  <p>Şansına, vinç operatörü hızlı düşünen bir adamdı. Adam vincin oturma bölümünde kaldırdığı palete bakarken, bitişikteki binadan palete birinin atladığını görmüş ve ağır levhaların neden aşağıya düştüğünü anlamıştı. Acele etmeden, alete asılıp sallanmakta olan adamı yavaşça aşağıya indirmek yerine kablo makarasını kilitledi ve uzun putrelin inşası süren binaya doğru sallanmaya devam etmesini sağladı.</p>

  <p>Kablonun ucundaki ağır kanca, Eddie'yi sarkaç hareketiyle binanın açık tarafından içeriye doğru sokacak ve yere, beton zemine yuvarlayacak kadar güçlüydü. Eddie'nin birkaç kat üstünde çalışmakta olan işçiler onun bu tehlikeli hamlesine şahit oldular; adamların kısa bir süre sonra merdiven boşluğu olacak yere bir merdiven sarkıtmaları uzun sürmedi.</p>

  <p>Eddie burkulan bileğinin üstüne basmamaya gayret ederek uzun adımlarla binanın moloz boşaltma kanalının takılı olduğu tarafına yürüdü ve kenardan aşağıya şöyle bir baktı. Boşaltım kanalı altmış santim çapında metal bir tüptü ve ucu, bir kamyonetin üstüne konmuş geniş, yeşil renkte bir çöp konteynırının hemen üstünde bitiyordu. Eddie sağlam olan ayağını duvara dayayıp ellerini arkasında kavuşturarak tüpün içine girdi. İnişi ölçülü ve kontrollüydü; tek endişesi yukarıdan birisinin arkasından çöpe bir şeyler almasıydı.</p>

  <p>Eddie beton parçalarından ve içinden demir parçaları çıkmış dolgu malzemelerinden oluşan yığının üstüne yumuşak bir iniş yaptı. Birkaç saniye sonra çöp konteynırınm diğer tarafına geçmiş, inşaat sahasında uzun adımlarla yürümeye başlamıştı. İnsanlar hala onun üçüncü katta olduğunu sanıyordu ve kimsenin dikkatini çekmemişti. Daha da önemlisi, helikopterdeki keskin nişancının binayı izliyor olmasıydı, inşaat alanını bir baştan bir başa kat eden yalnız bir adamı değil...</p>

  <p>Takviye edilmiş boruları çimentoyla sıkılaştırıp yukarı katlara çıkarmak için tasarlanmış bir kamyonet ve yanında bir çimento karıştırıcısı gördü; karıştırıcının arka tarafındaki boşaltım kanalı, kamyonetin besleme hunisine çimento akıtıyordu. Eddie kamyonetin ön tamponuna, oradan da şoför tarafındaki çamurluğa zıpladı, şoför onun varlığını fark etmeden büyük yan aynanın desteğini kavradı. Kendini açık pencereden içeriye savurup sağlam bacağıyla şoförün çenesine bir tekme savurdu ve adam yana doğru devrilirken koltuğa çöktü.</p>

  <p>Kamyonet oturma bölümünün hemen arkasında dönmekte olan dev çimento karıştırıcısının tamburunun gücüyle sallanıyordu. Eddie baygın adamı koltuğun önündeki ayak dayayacak yere itti, vitesi bire takıp kamyoneti yürütmeye başladı. Şaşkın işçilerin bağrışlarını duyamıyor, ama yan aynadan çimento karıştırıcısının arkasından koştuklarını görebiliyordu.</p>

  <p>Kamyoneti inşaat alanı içindeki özel topraklı yol boyunca sürdü. Bu esnada kamyonet arkasından, ishal olmuş mekanik bir canavar gibi, boşaltım kanalından ıslak çimento akıtmaya devam ediyordu. Helikopter yerdeki polisleri, aradıkları adamın inşaat alanına indiği yönünde uyarmış olmalıydı, çünkü Eddie zincirle bağlı kapıyı parçalayıp içinden geçerek adamları bovling lobutları gibi sağa sola savururken kapıya doğru koşturmakta olan bir sürü polis gördü.</p>

  <p>Eddie direksiyonu kırınca çelik boşaltma kanalı, hızla savrulan bir beyzbol sopası gibi mili üzerinde dışarıya doğru dönerek peşlerine takılan iki adamı daha devirdi ve yan tarafa park etmiş olan bir sedanın ön camını tuzla buz edip alarmının ciyaklamasına neden oldu. Arkasına sirenleri ötmekte olan bir polis arabası takılmıştı; araba yanına gelince Eddie aniden frene basıp direksiyonu kırdı ve çimento karıştırıcısı kamyonet polis arabasının kaputunun üstüne devrildi. Kamyonetin ve karıştırıcının içindeki çimentonun ağırlığı altında ezilen polis arabasının ön lastikleri ve radyatörü patladı. Bu sırada kamyonetin arka tekerlekleri savrulup devriye arabasına çarptı ve araba yolun dar iki şeridini de kapatmış oldu.</p>

  <p>Çarpışma, boşaltım kanalının diğer yöne doğru fırlamasına ve bir başka arabanın camının parçalanmasına neden oldu. Kanal metal bir kuyruk gibi ileri geri sekerek arabaların camlarını un ufak ederken, Eddie'nin peşine takılmış olan polisleri uzak tutuyordu.</p>

  <p>Eddie polislerin kamyonete ateş etmek üzere bir an durduklarını gördü, ama devasa döner tamburdan seken mermilerin yönü değişiyor ve Eddie geçen her saniye arayı açıyordu. Sorun polisler değil, başının üstünde dönmekte olan helikopterdi zaten... Eddie, onlar her hareketini izleyerek durumunu telsizle aşağıdakilere bildirirken kaçmayı başaramazdı.</p>

  <p>Mahalleden ayrılırken sokak düzleşmiş ve genişlemişti. Uzakta, saatte yüz kilometre hızla yaklaşan ve ışıkları düzenli biçimde yanıp sönen üç polis arabası görünüyordu; yanlarında da bir tür zırhlı araç vardı. Eddie bu araca bir ağır makineli tüfeğin monte edilmiş olduğunu tahmin etti.</p>

  <p>Gaz pedalına sonuna kadar bastı, bir an evvel hızlanmak için vites büyüttü. Polis arabalarıyla arasında otuz metre mesafe kalınca frene basıp bütün gücüyle direksiyonu döndürdü. Kamyonetin ön tamponu büyük bir teslimat kamyonunun arka tarafına çarptı; bu, çimento karıştırıcısının dengesini bozmaya yeten bir hamleydi. Kamyonet dış tekerlekleri üstüne yüklenip yan yattı ve devrildi.</p>

  <p>Eddie yolcu koltuğuna yuvarlanmamak için direksiyona sıkıca tutundu, uçan cam parçalarından ve parçalanan ön camdan korunmak için dirseğiyle yüzünü kapattı. Kamyonetin şoförü, koltuğun ön tarafına, yere iyice sıkıştığı için üstüne yağan cam parçalarından etkilenmemişti.</p>

  <p>Kamyonetin yere devrilmesi, çimento tamburunu yerinde tutan takozların çıkmasına ve zincirlerin kopmasına neden olacak kadar şiddetliydi.</p>

  <p>On bir ton ağırlığında çelik ve çimento sokakta yuvarlanırken, tamburdaki çimento sokağa dağılıyordu. Polis arabalarından ikisi olacakları kestirip kaldırıma çıkmayı başarmış, biri elektrik direğine çarparken, diğeri önden bir duvara girmişti. Zırhlı araç ve diğer polis arabası ise kamyonete yakındı ve böyle bir şansları yoktu. Tambur zırhlı aracın ön plakasına yuvarlandı ve üstündeki küçük kulenin yerinden kopmasına neden oldu, içindeki silahlı memur son anda eğilmiş ve ikiye bölünmekten kurtulmuştu.</p>

  <p>Tambur yolda parçalandı, polis arabasına, arka koltuğunu da dümdüz edecek kadar güçlü bir biçimde çarpmadan önce asfaltı çatlattı. Tambur sonunda bir binanın yan cephesine çarpıp dururken, açık ağzından diş macununu andırır biçimde çimento sızdırıyordu.</p>

  <p>Eddie kamyonetin oturma bölümünün arka tarafındaki askı kancasında asılı olan yedek çalışma gömleğini kapıp parçalanmış ön camdan dışarıya çıktı. Kamyonet sayesinde helikopterin görüş alanından çıkmıştı, o yüzden yüzündeki makyajı silip gömleği giymek için birkaç saniye oyalandı. Ayak bileğinden yayılan acı frenleyebileceği bir şeydi, kamyonetten uzaklaşırken topallamadan yürüyordu. Birkaç metre ilerlemişti ki, kazayı görmek için dükkanlardan ve evlerden fırlayan insanlara bakmak için duraladı. O an o da meraklı kalabalığın bir parçası haline gelmişti.</p>

  <p>Polis olay yerine varıp şahitleri sorgulamaya başladığında, Eddie'nin varlığını neredeyse görmezlikten geldi. Yetkililer bir Libyalı arıyorlardı, Arapça bilmeyen bir Asyalıyı değil. Eddie olay yerinden yavaşça uzaklaşırken kimse onu durdurmadı. Kiraladığı çete üyelerini aradıktan beş dakika sonra bir minibüse binmiş, bölgeden tamamen uzaklaşıyordu.</p>

  <p>Kiralık Fiat'ın içinde sekiz kilometre kadar yol kat eden Tarık Esad cep telefonuyla konuşuyordu.</p>

  <p><br/></p>

  <p>"Benim... Bugün bir baskın oldu ve az daha polis beni yakalıyordu. Öncelikle, neden uyarılmadığımı öğren. Böyle bir şey asla olmamalıydı. O kahrolası gemiden gelen insanların yardımıyla kaçabildim. Polis geldiğinde ağızlarından laf almaya çalışıyordum."</p>

  <p>Bir süre dinledikten sonra, "Ses tonuna dikkat et! Sahil yolundaki tuzağı sen hazırlamıştın ve onlar senin özenle seçtiğin adamlardı," dedi. "Polisteki köstebeğimiz sayesinde ikimiz de soruşturma raporunun bir kopyasını gördük. Senin sözde iyi eğitimli o adamların, araçları rahat bırakıp geçmelerine izin vereceklerine, durdurup rüşvet almanın peşine düştüler. O Amerikalı paralı askerlerin, hepsini öldürmeyi nasıl başardıklarını bilmiyorum, ama oldu işte. Sonra Dişi Geyik'i havaya uçurdular, mahkûmların çoğunu kurtardılar ve mükemmel biçimde uygulanmakta olan bir planın yoluna taş koydular... Ne? Evet, kurtardılar dedim. Yük gemileri kömür santralinin rıhtımına bağlanmış olmalı. Adamlarımız batan bir boş vagon gördüler... Ben nerden bileyim? Belki araç göründüğünden daha hızlıdır, ya da helikopterdeki adamlar, başta kamyoneti durdursunlar diye gönderdiğin adamlardan da aptaldır. Şehirden hemen ayrılmalıyım.</p>

  <p>Aslında, ülkeden ayrılmalıyım. Davamızı benimsemiş bir pilot tanıyorum. Ondan beni helikopteriyle Süleyman El-Cema'nın mezarını arayan adamların bulunduğu yere götürmesini isteyecek ve kontrolü bizzat ele alacağım. Yaşanan bu başarısızlığa rağmen, işin bu tarafında kontrolü elinde tutuyorsun hala. Fiona Katamora'nın şimdiye dek infaz odasına girmiş olması gerek. Albay Hasad da beni arayıp bombacılarımızın şehit olmak üzere yola çıktığını bildirdi. Bu iş bitene dek seninle bir daha konuşmayacağım. Allah bizi korusun."</p>

  <p>Esad konuşmayı sonlandırıp şifreli telefonu yanındaki koltuğa attı. O daima duygularını kontrol altında tutmayı başaran biri olmuştu; zaten böyle olmasaydı bugünlere dek gelemezdi. Bugün kıl payı kurtulmuş olmaktan dolayı çok öfkeliydi. Libya hükümetinin her kademesinde casusları ve sempatizanları olduğunu ifade ederken yalan söylemiyordu. Polisin, bürosunu ve dairesini kontrol altında tuttuğunda önceden yeterli biçimde ikaz edilmişti, o baskın için de önceden ikaz edilmiş olmalıydı.</p>

  <p>Görünen o ki yüce lider Muammer Kaddafi'nin, kendi başına aldığı kararların etkisinin sınırlı kaldığının hatırlatılmasına ihtiyacı vardı.</p>
</body>
</html>