<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>OTUZ DÖRT</h1>

  <p><span class="ilkharf">C</span>ellat odayı dikkatli gözlerle inceledi. Şimdilik yalnızdı, ama infazı izleyecek, mecburen kura yoluyla tespit etmek zorunda kaldıkları şahitler için ayarlanmış oldukça geniş alan bir süre sonra tıka basa dolacaktı. Arka plandaki siyah perde, bir boruya asılmış olan kalın kumaş, hepsi hazırdı. Kamera ayaklarının üzerine yerleştirilmiş ve çalışıp çalışmadığı kontrol edilmişti. Uydu bağlantısında da sorun yoktu, yere, daha sonra yapılacak temizliği bir nebze olsun kolaylaştırmak için kalın bir plastik muşamba serilmişti.</p>

  <p>İlk kez kılıçla bir adamın başını kestiği o anı hatırladı. Kurbanının kalbi deli gibi atıyordu, nabzı tehlikeli biçimde yükselmiş, başı kesildiğinde fıskiye gibi kan fışkırmıştı. Başın kök kısmından öylesine çok kan akmıştı ki, infazın yapıldığı Bağdat'taki güvenli evi temizlemek yerine terk etmeyi yeğlemişlerdi.</p>

  <p>Bu akşam onun on birinci ve muhtemelen en çok zevk aldığı infaz olacaktı. Daha önce hiç kadın öldürmemişti, en azından kılıçla... Yoksa Endonezya'dan Fas'a kadar birçok yerde gerçekleştirdiği bombalama olaylarında onlarca kadının ölümüne neden olmuştu, Amerikalılarla Afganistan ve Irak'ta girdiği çatışmalarda mermilerinden erkekler dışında kadınların da nasibini aldığına şüphe yoktu.</p>

  <p>O güne kadar olanları düşündü. El-Cema emirlerini vermiş, o da yerine getirmişti. Kendisi açısından kurbanlarının elini sıkmasının söylenmesiyle, kafalarını uçurmasının söylenmesi arasında vicdanında yarattığı sıkıntı açısından hiçbir fark yoktu.</p>

  <p>Tabii işin ironik tarafı, örgüt içinde de bilinen ama kimsenin açıkça ifade etmediği şey, Müslümanlığın şartlarını yerine getirmediğiydi. Sonuçta bir Müslüman olarak doğmuştu, ama ailesi dindar olmadığından camiye sadece belli günlerde giderdi. El-Cema'nın örgütüne, ona savaşma zevkini tattıran, ama bu konudaki susuzluğunu bastırmayı başaramadığı Fransız Yabancı Lejyonu'nda yaşanan bir aksaklık yüzünden katılmıştı. Savaşmış, insanları öldürmüş, kendisi sakatlanmış, ama kendisiyle uzun süreden beri birlikte savaşanların, emirleri uyguladıkları sürece, güdülerini anlama çabası içinde olmamıştı. Diğer taraftan, cennette bir yer kapma şansından yararlanamama korkusunun, savaşçıları, ancak iyi eğitimli orduların başarabileceği şeyleri başarma noktasına getirebildiğini de itiraf ediyordu. Ve insanları kendilerini havaya uçurmaya ikna edebilmek, dünyada eşi benzeri olmayan bir silahtı. Bu, Batı'nın insan hayatım koruma prensibiyle taban tabana zıt düşen bir kavramdı ve yarattığı etki, intihar bombacılarının bizzat kendilerinden, bu fanatik anlayışı öğrenmeye çalışanların tam kalplerine kadar yayılıyordu.</p>

  <p>Arkasındaki kapı pervazının yavaşça tıklandığını duydu. "İhtiyacın olan her şey karşılanmış mı Mansur?"</p>

  <p>"Evet," dedi dalgın bir tavırla. "Bunlar yeterli olacak."</p>

  <p>"Amerikalı fahişeyi ne zaman getirelim?"</p>

  <p>"İnfazdan önce değil. Tecrübelerime göre kurbanların ölüme yaklaştıklarını anladıkları bu ilk anlar, en çok korktukları anlar oluyor."</p>

  <p>"Nasıl istersen. Daha sonra bir şeye ihtiyacın olursa ben dışarıdayım."</p>

  <p>Cellat cevap vermeye zahmet etmeyince adam gözden kayboldu.</p>

  <p>Kadının merhamet gösterilmesi için yalvarıp yalvarmayacağını merak ediyordu. Onu kısa bir süreliğine gözlemleme fırsatı bulmuş, ama insana meydan okuyan bir havası olduğunu hissetmişti. Aslına bakılırsa o da bunu tercih ederdi. İnsanlar genellikle ağlamayı sızlanmayı sever, ama o bunu... sıkıcı bulurdu. Evet, doğru kelime buydu; sıkıcı... O yalvararak insanın kendini küçük düşürmesindense, en iyisinin kadere boyun eğmek olduğuna inanırdı. Kurbanlar ağlayıp sızlayarak infazdan kurtulabileceklerini gerçekten düşünüyorlar mıydı acaba? Onunla bir araya geldiklerinde ölümleri kaçınılmaz bir gerçeğe dönüşürdü ve yalvarmak, üzerlerine gelen çığı kollarını havaya kaldırarak savmaya çalışmak kadar faydasızdı.</p>

  <p>Hayır, kadın yalvarmayacaktı.</p>

  <p><br/></p>

  <p>Linda, "Sağ tarafa dikkat edin," dedikten sonra <i>Şahin'in</i> küpeştesinden kontrollü bir ateşe başladı. "Moloz duvar boyunca sürünüp arkamıza dolanmaya çalışıyorlar."</p>

  <p>Teröristler ateşe karşılık verirken, tüfeklerin namlularından çıkan alevler dört farklı noktada göründü.</p>

  <p>Eric buna hazırlıklıydı ve güvertenin altı metre ilerisinde çömelmişti. Teröristlerden birinin saklandığı yere yaylım ateşi açtı, ama mağaranın karanlığında isabet sağlayıp sağlayamadığını anlaması çok zordu.</p>

  <p>Karşılıklı yoğun ateşin hemen ardından, her iki taraf da kendini sürpriz bir karşılaşmaya hazırlama çabası içine girmişti. Linda ekibe, o an için en iyi korunma seçeneği olan <i>Şahin'e</i> çıkmalarını emrederken, teröristlerin lideri adamlarına gereksiz mermi harcamamalarını ve daha sonra, bütün güçleriyle gerçekleştirecekleri saldırıya hazırlanmalarını haykırmıştı.</p>

  <p>Adamlar hızlı hareket ediyor, çevreyi, yerlerini belli etmeden görebilmek için fenerlerini ateşböcekleri gibi açıp kapıyorlardı. Şirket ekibi dikkatlerini, hata yaptıklarının farkına varmadan önce ellerinde fener olan adamlara vermişti. Oysa adamlar fenerlerinin ışığını ancak bir yerin ardına gizlendiklerinde açıyorlar, bir an için ortaya çıkan ışık huzmesi, diğer arkadaşlarının etrafta keşfe çıkabilecekleri anlamına gelen bir işaret oluyordu.</p>

  <p>"Hadi, hadi." Mark çantasının içindeki eşyaları karıştırıp kendi kendine söylendi. "Orada olduğunu biliyorum."</p>

  <p>Mermilerin birçoğu geminin bordasına saplanırken, bazıları da lombardan içeri girmiş, Eric'in çömeldiği yerin çok yakınında iri ahşap parçalar koparmıştı.</p>

  <p>Linda, "İşaretimle birlikte hareket edeceğiz," diye seslendi Eric'e. "Şimdi!"</p>

  <p>Aynı anda ayağa fırlayıp yaylım ateşi açtılar. Kendisine gizlenecek bir yer bulma çabası içindeki teröristlerden biri yanlışlıkla arkadaşının tuttuğu fenerin ışığına yakalandı. Adam iskeleye yaklaşabilmek için eski nehir kıyısına tırmanmaya çalışıyordu; başarabilseydi, güverteye çıkabilecek ve savaşı tek başına sonlandırabilecekti.</p>

  <p>Fenerin ışığı adamın bacağını şöyle bir yalamıştı aslında, ama bu da yeterliydi. Linda adama nişan aldı, gövdesinin nerde olacağını tahmin ederek bir kez daha ateş etti. Adamın, takırdayan silahların gürültüsü arasında yankılanan çığlığıyla ödülünü almış oldu.</p>

  <p>Sağdan soldan mermiler vızıldarken, Eric'ie birlikte başlarını eğdiler hemen.</p>

  <p>Eric, "Bu tam bir delilik," dedi, nefes nefese.</p>

  <p>Eric, Linda'nın vıcık vıcık sırıtışını göremedi, ama o, "Daha önce böyle bir muharebenin içinde bulunmamıştım," derken, sesinde o ifadeyi duydu.</p>

  <p>Bir an <i>Şahin'in</i> kıç tarafında takırdayan ağır bir şeyin sesi çalındı kulaklarına.</p>

  <p>Hemen ardından bir el bombası patladı. Şarapnel parçaları yüzükoyun yere kapaklanan Linda ve Eric'in üstünden geçerken, geminin tahtasından daha çok parçanın kopmasına neden oldu.</p>

  <p>Linda'nın kulakları çınlıyordu, ama bunun dikkatini dağıtmasına izin vermedi. El bombası onları sadece birkaç saniye yerlerine çivilemek için atılmıştı ve Linda adamlara o birkaç saniyeyi bile vermemeye kararlıydı.</p>

  <p>Küpeştenin üstünden çevreye bakındı. Fener ışıkları mağara girişinin bir tarafından diğer tarafına doğru titreşiyordu. Linda damarlarında dolaşan saf korkunun üstesinden gelmeye çalıştı. Alana silahsızdı. Mark Murphy'nin de silahlarla arası hiç iyi olmadığından, bir sürü teröriste karşı iki kişi savaşıyorlardı.</p>

  <p>Linda savaş donanımına asılı olan cephane torbası içinden bir tomar plastik patlayıcı aldı. Bakmadan, sadece parmak uçlarıyla hissederek zaman ayarlı fünyeyi patlayıcının içine sıkıştırıp yan tarafına doğru fırlattı, sonra silahıyla üç kez daha ateş edip tekrar başını eğdi.</p>

  <p>"Bizi yandan kuşatmalarına izin vermemeliyiz," diye seslendi Eric'e. "Plastik patlayıcıyı ayarladım. Patladığı anda gözüne birkaç hedef kestir."</p>

  <p>Linda kaç el ateş ettiğinden emin olamadığından, bu fırsatı şarjörünü değiştirmek için kullandı. Yeterli zamanı olsaydı, Alana'ya yedek şarjörleri doldurturdu.</p>

  <p>Kısa bir süre sonra patlama gerçekleşti. Sarsıntı, insanın göğsüne vurulan bir tekme gibiydi ve Linda buna hazırdı. Ateş topu tavanda infilak ederken, mağarayı şeytani bir ışıkla yıkadı.</p>

  <p>Linda ve Erk birden ateş etmeye başladılar. Mermilerin bazıları, güvenli bir yere gizlenmek için açık alanda koşarken yakalanan teröristlerin yakınından geçti, ama daha iyi nişan alma şansı yakaladıkları anda birkaçını cansız halde yere sermeyi başardılar.</p>

  <p>Karşı ateş sekiz farklı noktadan açıldı. Linda'nın çenesi küpeşteden kopan bir tahta parçası yüzünden kan içindeydi, patlamanın etkisiyle aydınlanan mağaranın o halinden olabildiğince faydalanmak istese de, teröristlerin ölümcül yaylım ateşi yüzünden başını eğip saklanmak zorunda kaldı.</p>

  <p>Ateşin etkisi azaldığında, birilerinin tırmanma ihtimaline karşılık iskelenin alt kısmına kör bir biçimde birkaç mermi sıktı. Sonra, keskin barut kokusu içinden burnuna tanıdık bir kokunun çalındığını hissetti: Ahşap dumanı...</p>

  <p>Linda geminin kıç tarafındaki güverteye baktı. Güverte için için yanıyor olmalıydı, çünkü alevden çok duman görünüyor, ama alevler geçen her saniye büyüyordu. Yangın kontrol altına alınamazsa işleri bitmiş demekti. Aksi takdirde <i>Şahin</i> ekip için ölüleri yakmaya mahsus odun yığınına dönüşecekti.</p>

  <p>"Mark, sen şu yangınla ilgilen. Biz seni koruyacağız."</p>

  <p>Alana yerde sürünüp Linda'ya yaklaştı. "Mark başka bir şeyle meşgul, ben hallederim."</p>

  <p>Linda arkeoloğun cesaretine hayran kalırken, "Sakın başını kaldırma," diye uyardı onu.</p>

  <p>Başlarda sadece geminin kıç tarafını aydınlatan alevler şimdi gittikçe yükseliyor, doğmakta olan güneş gibi, alevlerin ışığının etki alanı da hızla yayılıyordu. Teröristler bu durumu kendi lehlerine kullanmak niyetindeydiler. Gemiyi artık daha net görebiliyorlardı ve daha iyi nişan alabileceklerdi.</p>

  <p>Linda'nın on metre önündeki Alana geminin yanan bölümüne doğru sürünerek ilerledi. O an yangının güvertede değil, dümencinin oturma yerinde olduğunu anladı. Sırtüstü yatarak ayaklarını yanmakta olan oturağın altına yerleştirdi ve oturağı savurmak üzere havaya kaldırdı. Ancak oturak gemiden aşağıya düşmek yerine, korlarını Alana'nın üstüne saçarak ikiye bölündü.</p>

  <p>Alana cildini dağlayan korlardan silkinip kurtulmaya çalıştı, gömleğini yırtarak çıkardı ve üstünde, onu koruyan ince pamuklu bir tişörtten başka bir şey olmadığı halde eliyle alevlerden kurtulmaya çalıştı. Bu arada Linda ve teröristler karşılıklı olarak ateşe devam ediyorlardı.</p>

  <p>Alana üzerinde kalan son inatçı alevleri de söndürdüğünde tişörtü tamamen yanmış, avuç içi derisinin büyük bölümü kavrulmuş, geriye, hayatında daha önce hiç yaşamadığı türden bir acıya neden olan kırmızı et parçası kalmıştı.</p>

  <p>Acı öylesine yoğundu ki, ellerinin ve dizlerinin üstünde ilerleyemiyor, diğer arkadaşlarının yanına gidebilmek için bir yılan gibi sürünmek zorunda kalıyordu.</p>

  <p>Linda kalem fenerini Alana'nın yaralarının üstüne tuttu ve bir an nefesinin kesildiğini hissetti.</p>

  <p>"Merak etme, toparlarım," diyebildi Alana.</p>

  <p>Mark Murphy, "Kulaklarınızı kapatın," diye fısıldadı aceleyle.</p>

  <p>Mark bir kalp atışı kadar bir süre için bekledi, fenerinin ışığını <i>Şahin’in</i> büyük toplarından birinin falya deliğinin üstüne tutup birkaç kez yakıp söndürdü. Doğru zamanın geldiğini düşünerek zamanlamak fünyeyi topun falya deliğine, namlunun derinliklerine yerleştirdiği plastik patlayıcının içine sıkıştırdı. Namluyla namlu ağzı arasında, birbirleriyle hafifçe iç içe geçmiş düzinelerce küçük metal kürelerden oluşan bir gülle vardı.</p>

  <p>Zamanlamak fünye harekete geçerek plastik patlayıcıyı infilak ettirdi ve top, üç metrelik bir alev püskürterek gülleyi fırlattı. Topu geri tepmenin sonrasında güvertenin ilerisine savrulmasını önlemek ve yerine sabitlemek için kullanılan halatlar gerildi ve iki tonluk bronz karşı tarafındaki küpeşteden bir roket gibi fırlayıp iskelenin altındaki dik nehir kıyısına uçtu.</p>

  <p>Güllenin neden olduğu sarsıntı, topun güçlü kükreyişi içinde kaybolmuştu. Murphy güllenin nereye düştüğünü görebilmek için fenerini birkaç kez yakıp söndürse de başarılı olamadı.</p>

  <p>Topun patlaması birinci raundun bittiğinin ve İkincisinin başladığının işaretiydi sanki. Teröristler yine büyük bir öfkeyle yaylım ateşine başlamıştı, mermiler <i>Şahin'in</i> gövdesini ufak ufak parçalamak isterlercesine dövüyordu. Şirket'in üç elemanı ateşe karşılık verdiler, ama maruz kaldıkları saldırının şiddeti yerlerinden kıpırdamalarına engel oluyordu.</p>

  <p>Teröristlerin saldırıya geçtikleri anda attıkları çığlıklar tüfeklerin takırtısını bastırdı. Adamlar bütün güçleriyle üzerlerine geliyordu.</p>

  <p>Eric ateşe karşılık vermeye ve teröristlerin saldırısına set çekmeye çalıştığı bir anda omzundan vuruldu. Tüfeğini yaranın üstünde tutamadığından otomatiğe aldı ve <i>Şahin'in</i> bordasından on metre ilerisini zemini hedef alarak tararken, adamların içinden geçmeyi başaramayacakları mermilerden oluşan bir perde yarattı.</p>

  <p>Şarjör boşalıp da tüfeğin sürgüsü boşa düştüğünde, Murphy tabancasını aldı, saldırıyı önlemek adına çaresizce ateş etti. Bir süre sonra tabancasının da mermileri bitti. Linda bir Amazon kadını gibi çığlık atarken tüfeğiyle zemini taradı; birilerine isabet ettirip ettirmediği önemli değildi. Amacı, teröristleri cesaretlerini kırana dek olabildiğince uzun süre yanlarına yaklaştırmamak ve onları geri çekilmeye zorlamaktı.</p>

  <p>Her yanından mermiler vızıldıyordu, ama namluların ateşinin gittikçe uzaklaştığını fark ederek inanılmaz biçimde rahatladı. Saldırının belini kırmışlar, onları durdurmuşlardı.</p>

  <p>Linda siperin aşağısına kayarken tüm vücudu geri tepen bir tüfekten etkilenmiş gibi titriyordu, her yeri terden sırılsıklam olmuştu. Teröristlerin ateşinin iyice zayıfladığı bir anda, "İyi misiniz?" diye seslendi arkadaşlarına.</p>

  <p>Eric karanlıktan, "Ben omzumdan vuruldum," diye durumunu rapor etti.</p>

  <p>Mark sinirli bir tavırla, "Linc'ten gece görüş gözlüğü almadığım için hala kendime kızıyorum," dedi. "Mağaraları keşfetmeye gidiyoruz ve ben en çok ihtiyaç duyacağımız şeyi almayı unutuyorum."</p>

  <p>"Alana?"</p>

  <p>Alana, "Buradayım," diye karşılık verirken, çektiği acı sesine yansımıştı.</p>

  <p>"Mark, ona ilkyardım çantasından bir şeyler ver." Son on dakikadır artıp azalan tüfeklerin takırtısı yerini yavaş yavaş sessizliğe bırakıyordu.</p>

  <p>Herkesin kulağı çınlıyordu, ama mağaranın girişinden kendilerine seslenmekte olan adamı duyamayacak kadar kötü durumda değillerdi. "Teslim olmanız için size son bir şans veriyorum."</p>

  <p>Eric, "Tanrı aşkına!" diye bağırdı. "Ben bu sesi tanıyorum."</p>

  <p>"Ne? Kimden söz ediyorsun?"</p>

  <p>"O adam ve başkan <i>Oregon'da</i> konuşurlarken onları dinlemiştim. Bu liman kılavuzu; Hasad mıydı, Esad mıydı, neydi adı..."</p>

  <p>Murph, "Bu sahil yolundaki tuzağı açıklıyor," diye tahminde bulundu.</p>

  <p>Linda, "Neyse, bu gerçek bizim için bir şeyi değiştirmiyor," dedi. Bir an düşündükten sonra devam etti: "Bence en iyisini, Bulge Muharebesi esnasında kendisinden teslim olması istendiğinde General Austin McAuliffe söylemiş. İki kelimeyle; 'halt etmişsiniz' demiş..."</p>

  <p>Murph alaycı bir ifadeyle söylendi. "Ah, bu tam da bizim şu anki durumumuza uyan bir şey."</p>

  <p>Üçüncü raunt başlamak üzereydi ve öncekilere göre çok daha sert geçeceğe benziyordu.</p>
</body>
</html>