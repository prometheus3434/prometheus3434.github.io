<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON ALTI</h1>

  <p><span class="ilkharf">H</span>elikopterin çift çeneli kapıları açılmış, gözleri bir süre sonra dışarıdan yansıyan parlak ışığa alışan Juan, aradığı şeyin ortasına düştüğünü anlamıştı; hem de tam ortasına...</p>

  <p>Bir Libya hava üssünde kimliği açığa çıkmadan hareket edebilmesi göreceli olarak kolaydı. Burada yüzlerce adam çalışıyor olmalıydı, saklanabilecek düzinelerce bina vardı. Ayrıca askeri personelin, işin doğası gereği kısa süreli görev yapmasından ve bir görevden diğerine atanan subayların çoğunlukta olmasından kaynaklanan, çevredekilerin birbirini iyi tanımaması gibi bir avantaj da söz konusuydu.</p>

  <p>Ama MI-8 bir Hava Kuvvetleri tesisine değil, korunaklı olsa da hala birkaç nefes kesici vadiye hakim bir platodaki yüksek dağlara inmişti. Sıkıştırılmış topraktan pistin altında bir eğitim kampı bulunuyordu. Diğerleriyle birlikte helikopterin arka kısmından dışarıya çıkan Juan, düzinelerce çadır, bir tören alanı, bir engelli koşu parkuru ve bir poligon gördü.</p>

  <p>Hemen bir sonuca varmaması gerektiğinin bilincindeydi. Burası bir terörist kampına benziyordu, ama bu, kesinlikle hükümet tarafından desteklendiği anlamına gelmezdi. Ne de olsa hala Libya'daydı.</p>

  <p>Yerleşkenin bir tarafında etrafına kurulmuş inşaat iskelesinin üstü çuval beziyle örtülmüş üç katlı bir bina vardı. İş merkezlerini andıran, duvarla çevrilmiş bu büyük yapının önünde dairesel bir araba yoluna açılan, iki tarafından destekli üstü kapalı bir bölüm vardı. Yanındaysa Juan'a bir solaryumu hatırlatan, üç yanı camla çevrili bir oda göze çarpıyordu, ancak bina özel bir konut olamayacak kadar büyüktü. Binanın arka tarafı kapalı bir mekan olarak inşa edilmişti, adamlar burayı gerçek bir yerleşim yeri olarak düzenlememiş olsalar da, direkler arasına çit niyetine çuval bezi gerilmişti.</p>

  <p>Helikopterin türbinlerinin kapanmasıyla birlikte Cabrillo uzakta bir yerde çalışan jeneratörlerin ve insanları öğle namazına çağıran ezanın sesini duydu. Kamptan akın akın dışarıya taşan insanların ellerinde seccadeler vardı. Adamlar tören alanında toplanmaya ve seccadelerini kıbleye doğru sermeye başladılar. Juan orada en az iki yüz kişinin bulunduğunu tahmin etti. Bu oldukça büyük bir sayıydı, ama etrafta, kimliği açığa çıkmadan uzun süre dolaşmasını sağlayacak kadar değil... Sonunda birileri gerçek Muhammed'i aramaya başlayacak ve geniş kapsamlı bir araştırma başlatılacaktı.</p>

  <p>Bu grup hakkında istihbarat toplamak zorundaydı, ama diğer yandan da burada fazla oyalanmamak ve gece keşfi için geri dönebilmeliydi.</p>

  <p>Arkasından bir ses, "Sallanma," diye emretti ve Juan helikopterin arka rampasından uzaklaştı.</p>

  <p>Vadiyi geçerlerken bir tür inşaat, ya da kazı alanına benzer bir yer gördü. Başındaki örtüyü yüzünü olabildiğince saklayacak şekilde iyice sardı ve aşağıdaki kampa giden yolda ilerlemeye başladı. Kimse gözlerine dikkatli bakmasın diye önündeki adama olabildiğince yakın yürüyordu ve birçoğundan daha uzun boylu olduğu anlaşılmasın diye omuzlarını düşürmüştü.</p>

  <p>Bakanın uçağının düşürülmesinden sorumlu adamların buradaki barakalarda barınıp barınmadığını bilmiyordu, ama böyle bir varsayımda bulunmak hiç de mantıksız olmayacaktı. Adamları çalışırken izlemişti; profesyonel askerler gibi disiplinli olmasalar da, aralarında, çalışmaktan ve belli bir topluluk içinde birlikte eğitilmekten kaynaklanan bir uyum söz konusuydu. Juan bu adamların kampına ayak bastığı andan itibaren dakikalarının sayılı olduğunu biliyordu.</p>

  <p>Yan hatları birbirleriyle kesişen sayısız kanal ve dere yatağıyla çizilmiş, gevşek kaya ve kumla kaplı, dik ve derin bir dağ geçidinin kenarındaki kıvrımlı yoldan yürüyordu. Yolun bir bölümünde en az on metre yüksekliğinde dikey bir uçurumun üstüne oturmuş bir kaya tabakası vardı. Juan küçük grubun lideri arkasına dönüp kefiyeleri toplamaya başladığında, uçurumun aşağısına canlı olarak inebilme ihtimalinin sıfıra yakın olduğunu anlamıştı.</p>

  <p>Adamların çoğu kendilerinden kefiyelerini çıkarmalarının isteneceğini biliyordu ve şimdiden harekete geçmişlerdi bile. Juan solunda kalan kampa bir kez daha şöyle bir göz attı. Kimsenin başı sarılı değildi; bu adamlar kimliklerini sadece yabancılara karşı gizlemek ihtiyacı duyuyorlar, kamplarında diğer yoldaşlarıyla birlikte güvendeyken yüzlerini göstermekten çekinmiyorlardı.</p>

  <p>İhtimallerin bir önemi kalmamıştı artık.</p>

  <p>Juan önündeki adamı sırtından sert bir biçimde iterek, "Dikkat etsene," diye hırladı.</p>

  <p>Adam alev saçan gözlerle hızla geriye döndü. "Ne yapıyorsun sen?"</p>

  <p>Juan, "Dirseğin mideme geldi," diyerek sert bir karşılık verdi. "Böyle bir hakaret için seni öldürmeliyim."</p>

  <p>"Ne oluyor orada?"</p>

  <p>Juan, "Bu domuz beni itti," diye bağırdı.</p>

  <p>Lider, "Kimsin?" diye seslendi. "Göster kendini."</p>

  <p>"Benden özür dilerse ancak..."</p>

  <p>"Dilemeyeceğim. Önce sen benim sırtıma vurdun."</p>

  <p>Juan oldukça ağır hareketlerle bir yumruk savurdu Arap'ın yüzüne. Adam yumruğun geleceğini çoktan sezinlemişti ve içgüdüsel bir hareketle eğilip Juan'ın midesine attığı iki seri yumrukla karşılık verdi. Juan'ın aradığı bahane buydu. Adamın kefiyesini hızla çekiştirdi ve kimse yüzünü görmesin diye sırtını diğer adamlara döndü.</p>

  <p>Juan çok şaşırmış numarası yaparken, "Seni tanımıyorum bile!" diye bağırdı. "Bu adam dolandırıcı, casus!"</p>

  <p>"Sen deli misin? Ben yedi aydır buradayım."</p>

  <p>Cabrillo öfkeyle, "Yalancı," diye karşılık verdi.</p>

  <p>Adam Juan'ı itmek üzere bir hamle yaptı. Cabrillo ona direnmek yerine bileklerinden sıkıca kavrayıp yolun gerisine doğru çekti ve anında aşağıya doğru kaymaya başladı. Eğim başlarda yavaş yavaş artıyor gibiydi, ama sonra birden dikleşti. Aniden hız kazanmaya başladılar; devrilme noktasına geldiklerinde Juan geriye doğru yuvarlandı ve şanssız teröristi yakasını bırakmadan başının üstünden savurdu; şimdi o ivmeyle adam, üstünde Juan olduğu halde göğsünün üstünde hızla uçurumdan aşağıya yuvarlanmaya başlamıştı ve vücudu keskin taşların üstünde eziliyordu.</p>

  <p>İlk kanala düştüklerinde, Cabrillo, tepeden birlikte yuvarlandıkları taşların üstünde adamın kırılan kemiklerinin sesini duydu. Libyalı o hızla yana yatarken Juan'ın kulağının dibinde bir çığlık attı. Yarış kızağını andıran biçimde aşağıya düşmeye devam ediyorlardı ve burada kızak teröristin bizzat kendisiydi. İkili geçtikleri her noktada daha çok taşı yerinden oynatıyordu, çıkardıkları toz bulutu yüzünden yukarıdan görünmüyor olmalıydılar. Terörist ve Juan arazinin durumuna göre bir sağa bir sola savrulurken, adamın iki bacağı da diz altından kırılmış ve mide bulandırıcı biçimde yana yatmıştı.</p>

  <p>Cabrillo adamı ve kendisini elinden geldiğince kanalın ortasında tutabilmek için takma bacağını bir dümen gibi kullandı. Bacağını yere değdirdiği her defasında bir kütüğe balyoz indirilmiş gibi oluyordu, ama bunu yapmasa aşağıya dizginlenemez bir biçimde yuvarlanacaklardı.</p>

  <p>Çevrelerindeki taş ve kum yığını, onlar aşağıya düşmeye devam ettikçe çoğalıyor gibiydi; sonra birden kendilerini yarattıkları çığın en tepesinde buldular. Teröristin vücudu yere sürtünmekten parçalanırken, yuvarlanma hızları birden iki katına çıktı. Juan kaymayı kontrol edemiyordu artık. Kanalın sola kıvrıldığı noktada tepeden aşağıya büyük bir hızla düşüyorlardı ve bunu frenlemenin imkanı yoktu. Juan ve Arap sel yüzünden taşmış bir nehrin sularına kapılmış gibiydiler. Sonunda uçurumun tabanına geldiklerinde terörist artık çığlık atmıyordu ve peşlerinden gelen iri kum çığından sadece birkaç metre uzaktaydılar.</p>

  <p>Bu yeni dere yatağı ilkine kıyasla daha geniş ve derin, ama bir o kadar da kıvrımlıydı. Yere düşerlerken oluşan çığ bir kez daha Juan ve Arap'ı yakaladı; Juan ölü teröristin üstüne su parkındaki botlara binermiş gibi oturdu ve o halde düşmeye devam ettiler. Juan biraz ileride, taş ve molozdan oluşan yığının, yukarıdayken gözüne çarpan kaya tabakasından aşağıya döküldüğünü gördü. Bir ara başını kaldırıp yamaca bakmayı başardı; kaygan iri kum ve çakıl tabakasının arkasında, yukarıdaki toprağın ağırlığına ve yerçekimine karşı koyamayarak çığın içinde yuvarlanmaya başlayan iri taşları fark etti. Görüntü, sanayi tipi bir odun öğütücüsünün ağzının içini andırıyordu; iri çakıllar ve taşlar hızla birbirine çarpıp takırdıyor, düşerlerken birbirlerini un ufak ediyorlardı.</p>

  <p>Juan yamaçtan aşağıya baktı. Çığ toprağa bir çağlayan gibi dökülmeden önce kayalığın ardındaki boş alanda üç metrelik bir kavis oluşturuyordu. Su olsa, Juan çağlayandan aşağıya düşer ve düştüğü yerde yüzme şansı olurdu. Ama burada böyle bir şey söz konusu değildi.</p>

  <p>Cabrillo takma bacağını, altındaki sert zemini hissedene dek çığın içine soktu. Arap'la birlikte sarp kayalığın ucuna gelmeden saniyeler önce bacağından kuvvet alıp bütün gücüyle itti ve çığın hemen kenarına taşınmasına neden olan garip bir silkelenmeyle teröristin cesedinin üstünden fırladı.</p>

  <p>Ellerinin ve ayaklarının üstünde düşmemeye çabalarken, pençe gibi kullandığı parmaklarıyla kendini yukarıya taşımak için büyük bir mücadele vermeye, altındaki acımasız iri çakılların aşağı çeken gücüne karşı koymaya çalıştı. En hızlı seviyeye ayarlanmış koşu bandında koşmaya çalışmaktan farksız bir şeydi bu. Zemine tutunmasının hiçbir şekilde imkanı yoktu ve çığ fazlasıyla hızlıydı. Tek umudu dere yatağının yan tarafıyla açı yapacak şekilde pozisyon almak ve heyelan tarafından yutulup uçurumdan aşağıya sürüklenmeden, önünden kaçabilmekti.</p>

  <p>Uçurumun kenarına üç metre kala hala çığın kenarında toprağa batmış haldeydi. Kanlı parmakları toprağı bir makine kararlılığında kazıyor, pistonu andıran bacakları toprağı itip duruyordu. Ama bu yeterli değildi; heyelandan kendisini kurtarabilmesi için kat etmesi gereken çok mesafe vardı.</p>

  <p>Ancak Cabrillo'nun kitabında pes etmek diye bir şey yoktu ve son kez insanüstü bir çabayla hareketlendi. Döküntü yığınından oluşan çağlayan aşağıya birlikte yuvarlandığı teröristin paramparça olmuş kalıntılarına sahip çıkarken, parmakları sert zemini hissetti. Bir dayanak noktası bulmak için zemini yoklarken, elleri sert ve yuvarlak bir şeye rast geldi. Başka hiçbir seçeneği olmadığından sol eliyle o şeyi kavradı ve bir dayanak noktası bulmak üzere sağ elini savurdu.</p>

  <p>Juan tırmanmanın ilk kuralının bitki örtüsüne asla güvenmemek olduğunu biliyordu. Bitkiler tutunduğunuz anda kopabilirdi, ancak başka bir seçeneği olmadığı için güneşin alnında durmakta olan eğri büğrü ağaç dalının köküne sıkıca yapıştı.</p>

  <p>Sanki toprağın hemen altına gömülmüş bir ipin diğer ucundan asılıyormuş gibi, kök, neredeyse dokunduğu andan itibaren topraktan ayrılmaya başladı. Bir bacağını heyelanın içinden çıkarmayı başarmış olsa da, bütün umudunu ağacın köküne bağlamıştı ve ağacın toprak altında birbirine dolanmış kökleri birer birer koptukça uçurumun kenarına yaklaşıyordu.</p>

  <p>Uçurumdan aşağıya önce bacakları, sonra kalçası sarktı. Kum ve taş yığınının dinmek bilmeyen sağanağı omzundan aşağıya büyük bir hızla yağarken, uçurumdan düşmesine otuz santim kala her şeyiyle köke tutundu. Düşüşü bir an için frenlendiğinde kendini yukarıya çekmeye çalıştı, ancak bu hamlesi topraktan daha çok kökün kopmasından başka bir işe yaramadı. Şimdi kollarından asılmış halde uçurumdan tamamen aşağıya sarkmış durumdaydı. Düşmeden hemen önce kayalar ve iri taşlardan meydana gelen duvarın üstüne çökmesine saniyeler kaldığını fark etmişti.</p>

  <p>Başı ve omuzları hafif moloz yığınıyla ezilirken, Juan kendisiyle ağaç kökünün dere yatağının yan tarafına tutunduğu noktada, sağ tarafında kalan kaya yüzeyine tutunmaya çalıştı. Sonra iri kaya sağanağına saniyeler kala, hızla geriye seğirtti, heyelandan kaçıp bir sarkaç gibi sallanmaya başladı. Sol eliyle uzanıp bir kaya çıkıntısını kavramayı başardı.</p>

  <p>Hamleleri, testere ağzındaki teli andırır biçimde, bıçak gibi keskin kayalık yüzeydeki kökün tamamen yerinden kazınmasına neden oldu. Kök tamamen koparken, Cabrillo'nun kumtaşı parçasını daha iyi kavrayacak zamanı olmamıştı ve vücudu sert bir biçimde kayaya çarptı. Biraz önce hayatını kurtarmış olan ağaç kökü yuvarlandı ve dağ yamacından aşağıya akan moloz yığını tarafından yutuldu.</p>

  <p>Şimdi tek eliyle asılı durmakta olan Juan çaresizlik içinde aşağıya baktı. Önce, kayalık yüzey pencere camı gibi pürüzsüz ve bir gökdelenin yan yüzeyi gibi kusursuz biçimde dikey göründü gözüne. Ama ayağının birkaç santim altında, bir karton kitap kapağından daha kalın olmayan bir kaya tabakası vardı.</p>

  <p>Juan'ın tek eliyle tutunduğu kolay ufalanabilir kumtaşı çıkıntısı avucunun içinde parçalanmaya başladı.</p>

  <p>Derin bir nefes alıp kendini bıraktı. Dizlerini bükerek şoku azaltmasını sağlayacak bir alan yoktu ve boşluğun topuklarını emdiğini hissedebiliyordu. O ana dek yaşadığı vahşi düşüş boyunca kemerinde duran uydu telefonu çarpmanın etkisiyle yerinden oynadı, pantolon bacağından aşağıya kayıp paçasından dışarıya çıktı, kaya tabakası üzerinde takırdadıktan sonra aşağıdaki vadide gözden kayboldu.</p>

  <p>Juan moloz ve toprak yığınından oluşan sağanağın gürültüsü yüzünden aşağıda bir yere düşen telefonun sesini duyamadı, ama onu bir daha bulabilmenin mümkün olamayacağını biliyordu. Kaya tabakasına sıkıca tutundu ve ılık taşı yanağında hissetti.</p>

  <p>Hemen yanında, uçurumdan aşağıya düşen kaya ve kumdan kalkan toz perdesi vardı, ancak heyelanın yavaşlamakta olduğunu da fark ediyordu. Dağın tepesinde bir girdap gibi sürekli esen rüzgar nedeniyle tozun dağılması fazla uzun sürmeyecek, yukarıdan biri baktığında Cabrillo'yu rahatlıkla görebilecekti. Dağ yamacının diğer bölümünde, vadi tabanına olan otuz metrelik dik mesafeye ilaveten, en az dokuz metrelik bir dikey düşüş mesafesi daha vardı.</p>

  <p>Juan sağına baktı. Heyelan neredeyse tamamen sona ermiş, kaya parçalarından en iri olanları aşağıdaki zemini kaplamıştı; uçurumun kenarından aşağıya sadece ince bir kum yağmuru devam ediyordu.</p>

  <p>Tırmanmanın ikinci kuralı, güzergahı bilmiyorsanız kaya yüzeyinden asla aşağıya inmemekti.</p>

  <p>Juan'ın aşağıda kendisini neyin beklediğine, elleriyle nereye tutunacağına, ayaklarıyla nereye basacağına dair en ufak bir fikri bile yoktu, ama arkadaşlarının akıbetini öğrenmek isteyen yirmi silahlı adamın uçurumdan aşağıya bakacağı gerçeği, güvenli tırmanış kurallarını hiçe saymasına neden oluyordu.</p>

  <p>Cesaret edebildiği ölçüde eğildi, bir bacağını kaya tabakasından aşağıya sarkıttığı anda ayak parmakları bir girinti hissetti. Aynı anda takma bacağının birleşme yerini kilitlerken, ayağıyla hafif bir baskı uyguladı; girinti ayak parmaklarını zar zor koyabileceği genişlikteydi. Dirseklerini dar kaya tabakasına dayayarak vücudunu biraz daha aşağıya saldı. Girintiye diğer ayağıyla basarak, kayada benzer ikinci bir nokta bulmak üzere körlemesine bir araştırma yaptı. Ama hiçbir şey hissetmedi; kaya pürüzsüz gibi görünüyordu.</p>

  <p>Tam o anda birbirine dolanmış kalın bir ip yığını yüzünün hemen yanından aşağıya düştü ve düşerken açıldı. Juan başını kaldırıp bakınca, kaya tabakasının kendisini yukarıdaki teröristlerden sakladığını anladı. İpi onu kurtarmak üzere atmamışlardı, kurtulan olup olmadığını kontrol etmesi için yukarıdan birini gönderiyorlardı. Şansına, ip, tam da kayaya sıkıca tutunduğu noktaya atılmıştı.</p>

  <p>Juan hızla tırmanarak kaya tabakasına geri döndü ve çizmesini ayağından çıkardı. Gömleğinin birkaç düğmesini çözüp çizmeyi gömleğinin içine koydu, sonra yukarıdan sarkan ipi takma bacağının pürüzsüz ayak kalıbının çevresine doladı ve iki kez düğüm attı; takma ayağını tam bir makara gibi kullanmıştı. İpin, arkadaşlarının durumunu anlamak için aşağıya inmeye gönüllü olan adamın hareketleriyle gerilip çekildiğini hissetmeye başladı. Sonra boşluktan aşağıya sarkan ipin bir bölümünü kavrayıp kendini boşluğa bıraktı ve sırtı kaya yüzeyine dönük halde, ipi elinde yavaşça boşlamaya başladı. İp ayağında ve sıkıştırılmış bileğinde düğümlenmiş halde kayalık yüzeye tutuna tutuna inmeye başladı; bunu o kadar hissettirmeden yapıyordu ki, yukarıdaki adam onun ipe asılı olduğunun farkına bile varamadı.</p>

  <p>Uçurum tabanına ulaşması bir dakikadan daha az sürdü. Takma ayağı olmasa, terörist varlığından haberdar olur veya ip, ayağını, geriye kemik ve kıkırdak kalana dek parçalardı. Juan yamaç boyunca güçlükle ilerledi, yukarıdan inen terörist kaya tabakasına gelip aşağıya dikkatle bakmaya başlamadan önce kendini bir dar geçide atmayı başardı.</p>

  <p>Adamın sesi vadide çınladı. "Kaya yığınından başka bir şey görmüyorum. İkisi de öldü herhalde."</p>

  <p>Juan başını kaldırıp adama bakma fırsatı buldu. Yapacağı araştırma sonucunda burasının nasıl bir yer olduğuna bağlı olarak asker, ya da terörist, taş yığınına biraz daha bakındı, sonra iple geldiği yere tırmanmaya başladı. Juan ilk acı dalgası kendini sarmalarken olduğu yere çöktü. Herhangi bir yeri kırılmamıştı, ama vücudunun mosmor olduğunu biliyordu. Kendisine sadece on dakikalık bir nefeslenme fırsatı tanıdı, daha fazlası hareketsizlikten dolayı kaskatı kesilmesine neden olabilirdi.</p>

  <p>Juan kefiyesini bir kum yığınının içine yarı gömülü halde bulduğunda bunu iyiye işaret olarak yorumladı. Kefiyeyi başına sarıp takma bacağının bilek kilidini açtı. Planı, gün içerisinde saklanabileceği güvenli bir yer bulmak, sonra da dağı aşıp yan vadide gördüğü inşaat alanının diğer tarafına gitmekti. Terörist kampına olan yakınlığı düşünüldüğünde, her iki tesisin de birbiriyle bağlantılı olduğunu varsaymak durumundaydı.</p>

  <p>Oraya vardığında, bölgenin nasıl bir yer olduğunu keşfetmek yolunda yine şansına güvenmek zorunda kalacaktı ve tek umudu, Bakan Katamora'nın ya kampta, ya da diğer inşaat alanında bulunmasıydı.</p>

  <p>Ancak Juan içten içe hiç kimsenin o denli şanslı olamayacağının farkındaydı.</p>
</body>
</html>