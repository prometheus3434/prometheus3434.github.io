<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>İKİ</h1>

  <p style="text-align: right;"><b>SOMALİ AÇIKLARI</b></p>

  <p style="text-align: right;"><b>DÖRT AY SONRA</b><br/></p>

  <p><span class="ilkharf">H</span>int Okyanusu tertemiz ve masmavi görüntüsüyle ışıldayan bir mücevher gibiydi. Ancak yüzeyinde, yüz elli metreye on sekiz metrelik şilep şeklinde bir defo vardı. Gemi tek bacasından bolca zehirli duman püskürtüyor, buna rağmen zar zor yol alıyordu. Şilebin denizlerde, kendisine biçilen ömrün çok ötesinde bir zamandan beri gidip geldiği çok belliydi.</p>

  <p>Gemi suda öylesine yavaş gidiyordu ki, bir buçuk metreden daha fazla kabaran denizde güvertesi kaçınılmaz biçimde sular altında kalıyordu; mürettebat fırtınadan kaçınmak için Bombay'dan beri dolambaçlı bir rota izlemek zorunda kalmıştı. İskele tarafı hafifçe yan yatmıştı ve denizin birazcık kabarması bile o bölümde zaman zaman küçük su birikintilerine neden oluyordu. Gövdesi pürtüklü yeşil renge boyanmıştı, mürettebatın orijinal rengi tutturamadığı birçok yerde başka tonlar göze çarpıyor ve güvertedeki tahliye deliğinden kabuklaşmış pasın uzantıları akıyordu; bordasına, yapısal yetersizlikleri desteklemek amacıyla iri metal plakalar kaynaklanmıştı.</p>

  <p>Eski püskü şilebin üst güvertesi geminin içinde arka bölümde yer alırken, üç kargo ambarından biri ön güvertede, ikisi kıç tarafındaydı. Güvertenin üstünde yükselen üç vinç ciddi biçimde paslanmış, kabloları yıpranmıştı. Güverteler sızdıran fıçılarla, kırık alet edevatla ve çeşitli malzeme yığıntılarıyla çöplükten faksızdı. Küpeştenin paslanıp çürüdüğü yerlerde mürettebat çözümü zincir asmakta bulmuştu.</p>

  <p>Yakınlarındaki bir balıkçı tekmesinden gemiyi dikkatle incelemekte olan adam için şilep pek umut vaat etmiyordu, ama sonuçta geminin sunduğu fırsatları göz ardı edecek durumda da değildi.</p>

  <p>Somalili kaptan ince, zayıf yüzlü, sırım gibi bir adamdı ve ağzının ortasında bir dişi eksikti. Boşluğun çevresindeki dişleri de çürümüş, simsiyah olmuş dişetleri koflaşmıştı. Kalabalık köprüdeki diğer üç adamla bir şeyler görüştükten sonra telsizini eline alıp düğmesine bastı. "Hey, yakındaki şilep..." Ağır bir aksanla konuşsa da, İngilizceye en azından derdini anlatacak kadar hakimdi.</p>

  <p>Kısa bir süre sonra küçük hoparlörden bir ses duyuldu. "İskele tarafındaki balıkçı teknesinden mi arıyorsunuz?"</p>

  <p>Kaptan, "Evet. Doktora ihtiyacımız var," dedi. "Dört adamım çok hastalandı. Sizde doktor var mı?"</p>

  <p>"Mürettebattan biri Deniz Kuvvetleri doktorudur... Hastalarınızda ne gibi belirtiler var?"</p>

  <p><i>"Belirti</i> ne demektir, bilmiyorum."</p>

  <p>Şilebin telsiz operatörü, "Nasıl hasta oldular?" diye sordu.</p>

  <p>"Günlerdir sürekli kusuyorlar. Gıda zehirlenmesi galiba..."</p>

  <p>"Tamam, sanırım halledebiliriz. Üst güvertenin ilerisine, bordanın tam ortasına yanaşın. Elimizden geldiğince yavaşlayacağız, ama tamamen duramayız. Anlıyor musunuz?"</p>

  <p>"Evet, evet, anladım. Siz durmak yok. Tamam." Kaptan arkadaşlarına hain bir ifadeyle gülümsedikten sonra anadilinde, "Bana inandılar. Muhtemelen motorları tekrar ateşleyemeyecekleri için şilebi durdurmayacaklar, ama sorun değil. Abdi, dümen başına geç. Tekneyi üst güvertenin yanına çek ve şilebin hızında seyretmeye çalış," dedi.</p>

  <p>"Tamam Hakim."</p>

  <p>Kaptan diğer iki adama dönerek, "Hadi, güverteye çıkalım," dedi.</p>

  <p>Dümen köşkünün altındaki kabinde durmakta olan dört adamla bir araya geldiler. Adamlar ince omuzlarının üstüne yırtık pırtık battaniyeler atmışlardı ve sakatmışçasına topallıyorlardı.</p>

  <p>On sekiz metrelik balıkçı teknesi şilebin yanında cüce gibi kalmıştı, ama şilebin su seviyesine çok yakın olması nedeniyle küpeştesi, balıkçı teknesinin küpeştesinin çok üstünde değildi. Mürettebat usturmaça görevi görsün diye geminin yan tarafına kamyon lastikleri asmış, hasta adamları şilebe almayı kolaylaştırmak için üst güvertedeki küpeştenin bir bölümünü içeriye çekmişti. Hakim mürettebattan dört kişi saydı; içlerinden biri siyah apoletleri olan bir üniforma giymiş kısa boylu bir Asyalı, diğeri Afrikalı veya Karayipliydi, diğer ikisindense emin olamadı.</p>

  <p>Hakim subaya, "Kaptan siz misiniz?" diye seslendi.</p>

  <p>"Evet, ben Kaptan Kwan."</p>

  <p>"Bunun için teşekkür ederim. Adamlarım çok hasta, ama balık tutmak için denizde kalmalıyız."</p>

  <p>Kwan oldukça kibirli bir tavırla, "Bu benim görevim," dedi. "Adamlarınıza bakılırken tekneniz şilebe yakın kalsın. Süveyş Kanalı'na gidiyoruz; onları kıyıya bırakmak için yolumuzu uzatamayız."</p>

  <p>Hakim halatı tutarken yüzünde yılışık bir gülümsemeyle, "Sorun değil," derken, mürettebattan Afrikalı olduğunu sandığı adamın halatı payandaya bağlamaya başlamasını izledi.</p>

  <p>Kwan, "Tamam, adamları güverteye alalım," dedi.</p>

  <p>Hakim adamlarından birinin teknenin küpeştesine basmasına yardım etti. İki gemi arasındaki mesafe otuz santimden daha azdı ve bu sakin denizde kayıp düşme ihtimalleri oldukça azdı. İki adam küpeşteye basarak şilebin güvertesine çıktıktan sonra diğer ikisine yol açmak için yana çekildiler.</p>

  <p>Dördüncü adam da güverteye çevik bir hareketle sıçramıştı ki. Kaptan Kwan adamlardan şüphelenmeye başladı.</p>

  <p>Kaptan, durumlarının ciddiyetini sorgulamak üzere ağzını açmıştı ki, adamlar silkelenip üzerlerindeki battaniyeyi attılar ve altında gizledikleri, dipçikleri kaba bir biçimde kesilmiş AK-47'leri ortaya çıkardılar. Bu esnada balıkçı teknesinden gelen diğer iki adam Aziz ve Malik, ellerinde aynı silahların ahşap gövdelisinden olduğu halde güverteye koştular.</p>

  <p>Kwan, "Korsanlar!" diye bağırdığı anda, tüfeklerinden birinin midesine inen ağzıyla iki büklüm oldu.</p>

  <p>Kaptan karnını tutarak dizlerinin üstüne çökerken. Hakim belinin arka tarafına sıkıştırdığı otomatik tabancayı çekti; aynı anda diğer silahlı adamlar şilebin mürettebatını, üst tarafta kalan köprüden görünmeyecek şekilde iteleyerek küpeşteden uzaklaştırdılar.</p>

  <p>Somalili lider kaptanı ayağa kaldırıp silahının namlusunu Kwan'ın ensesine bastırdı. "Sana söyleneni yap, böylece kimsenin canı yanmaz."</p>

  <p>Kwan'ın gözlerinde korsanın fark edemediği ve bastırmakta başarılı olamadığı anlık bir meydan okuma parıltısı görünse de, uzun sürmedi. Kaptan isteksizce başını salladı.</p>

  <p>Hakim, "Bizi telsiz odasına götüreceksin," diye devam etti. "Mürettebatına yemekhaneye toplanmaları için anons yapacaksın. Herkes orada olmalı. Gemide dolaşan birini görürsek, öldürürüz."</p>

  <p>O konuşurken adamları büyük bir şaşkınlık yaşamakta olan mürettebatı plastik bantlarla kelepçeliyordu. Kas yığını siyah adam için her ihtimale karşılık üç bant kullanmışlardı.</p>

  <p>Aziz ve Malik diğer mürettebatla ilgilenirken, Kwan sırtına silah dayanmış halde. Hakim ve dört "hasta" korsanı üst güverteye çıkardı. Geminin iç kısmı, zar zor çalışmakta olan havalandırma yüzünden dışarıdan sadece birkaç derece daha serindi. Koridorlar ve geçitler şilep suya indirildiğinden beri temizlenmemiş gibi görünüyordu. Muşamba döşeme çatlamış, soyuluyor, her köşede tavşan büyüklüğünde toz kümeleri göze çarpıyordu.</p>

  <p>Köprüye tırmanmaları bir dakikadan daha kısa sürdü. Burada büyük, ahşap bir dümenin arkasında duran bir denizciyle, donmuş yemek artıklarıyla dolu tabakların durduğu deniz haritası masası üstüne eğilmiş bir başka denizciyle karşılaştılar. Harita öylesine eski ve solmuştu ki, süper kıta Pangea'yı resmediyor olabilirdi. Pencereler tuz yüzünden neredeyse matlaşmıştı.</p>

  <p>Denizci başını kaldırmadan, "Balıkçılarla durum ne alemde?" diye sordu. Sesinde garip bir biçimde İngiliz aksanını andıran bir ton farkı vardı. Başını kaldırdığı anda beti benzi attı, iri, masum gözleri büyüdü. Kaptanın başı, ensesine bastırılan silah nedeniyle yana yatmışken, dört korsan ellerindeki silahlarla odayı kontrolleri altına aldılar.</p>

  <p>Kwan, "Kahramanlık yapmak yok," dedi. "Söylediklerini yaparsan kimseye zarar vermeyeceklerini söylediler. Bay Maryweather, dahili telsizi açın lütfen."</p>

  <p>"Başüstüne kaptan." Temkinli biçimde hareket eden genç denizci Duane Maryweather gemi telsizinin yanındaki dahili hat düğmesine basıp mikrofonu kaptanına uzattı.</p>

  <p>Hakim silahı biraz daha güçlü biçimde Kwan'ın ensesine bastırırken, "Herhangi bir uyarı yaparsan seni hemen burada gebertirim, adamlarım da mürettebatını temizler," dedi.</p>

  <p>Kwan gergin bir biçimde, "Merak etme," diye karşılık verdi. Mikrofonun düğmesini açınca sesi geminin içindeki tüm hoparlörlerde yankılandı. "Kaptan konuşuyor. Acil bir durum yüzünden tüm mürettebatın derhal yemekhanede toplanması gerekiyor. Buna görev başındaki mühendisler de dahil..."</p>

  <p>Hakim, "Bu kadar yeter," diyerek uzandı ve sert bir hareketle kaptanın elindeki mikrofonu aldı. "Abdül, dümene geç." Silahını Maryweather ve dümenciye doğru sallayarak, "Siz ikiniz, kaptanın yanına," dedi.</p>

  <p>Kwan, "Dümende tek bir adam bırakamazsın," diye karşı çıktı.</p>

  <p>"Bu el koyduğumuz ilk gemi değil, merak etme."</p>

  <p>"Sanırım değildir."</p>

  <p>Resmi bir hükümeti olmayan Somali, bazıları, orduları için gerekli parayı bulmak üzere korsanlık yapan, birbirleriyle rekabet içindeki mahalli diktatörler tarafından yönetiliyordu. Neredeyse her gün bir geminin saldırıya uğradığı Afrika Boynuzu ülkelerinin suları, dünyanın en tehlikeli sularındandı. Amerika Birleşik Devletleri ve diğer ülkeler bölgede bir deniz gücü bulundurmalarına rağmen, deniz, sahil boyunca seyreden her bir geminin korunmasına olanak vermeyecek kadar uçsuz bucaksızdı. Korsanlar genellikle hızlı tekneler kullanıyor, nakit parayla yükte hafif, pahada ağır değerli eşyalar taşıyan gemileri soyuyorlardı. Ancak basit bir hırsızlık olarak başlayan şey oldukça yaygınlaşmıştı. Şimdi her türden gemi kaçırılıyor, taşıdıkları yükler karaborsada satılıyor, mürettebat ise ya cankurtaranlara konup terk ediliyor, ya da geminin sahiplerinden alınacak fidye için tutsak alınıyor veya orada öldürülüyordu.</p>

  <p>Saldırıların gittikçe vahşileşmesiyle birlikte, hedef alman gemilerin boyutları da büyümüştü. Bir zamanlar tek hedef küçük sahil şilepleriyken, korsanlar şimdilerde tankerleri ve büyük konteynır gemilerini avlamaya başlamışlar, bir keresinde bir yolcu gemisini on beş dakika boyunca silahla taradıkları bile olmuştu. Son zamanlardaysa yeni bir mahalli diktatör, bölgedeki tüm korsanları kendisine bağlamak, organizasyon ve etki gücünü pekiştirmek adına kuzey sahili boyunca faaliyet gösteren diğer korsanları sıkıştırmaya başlamıştı.</p>

  <p>Bu mahalli diktatörün adı Muhammed Didi'ydi. Birleşmiş Milletler'in kuraklıktan kırılan ülkede yaygın hale gelmiş açlığı bertaraf etmeye çalıştığı 1990'lı yılların ortalarında yaşanan kaotik dönemde başkent Mogadişu'da savaşmış bir adamdı. Didi köylere acil gıda malzemesi ve erzak götüren kamyonları yağmalayarak adını duyurmuş, ama esas ününü "Kara Şahin Düştü" olayıyla perçinlemişti. Didi Amerikan birliklerine saldırı düzenleyerek tanksavarla bir Humvee cipi parçalamış, daha sonra yanmakta olan enkazdan sürükleyerek çıkardığı cesetleri palayla parçalamıştı.</p>

  <p>Amerikan denizcilerinin utanç verici geri çekilmeleri olayından sonra Didi, ülkeyi kontrol eden birkaç mahalli diktatörden biri haline gelinceye dek gücünü ve etkisini pekiştirmeye devam etmişti. Sonra, 1998 yılında Kenya ve Tanzanya'daki Amerikan elçiliklerinin El-Kaide tarafından bombalanması olayında Didi'nin de adı geçmişti. Didi saldırıdan sonra bombacılara uzun süre kalabilecekleri güvenli bir sığınak sağlamakla kalmamış, korunmaları için yanlarına birkaç adam da vermişti. Lahey'deki Uluslararası Adalet Divanı'nda hakkında dava açılması ve başına yarım milyon dolar ödül konulmasının sonrasında Didi, rekabet içinde olduğu mahalli diktatörlerden birinin ödüle konmak için harekete geçmesinin an meselesi olduğunu anlamış ve operasyonunu Mogadişu'nun dört yüz elli kilometre kuzeyine, sahil bataklık bölgesine taşımıştı.</p>

  <p>Onun bölgeye gelmesinden önce korsanlar, kurbanlarının büyük bölümünü hemen serbest bırakırlardı. Fidye taleplerini başlatan Didi olmuştu; söz konusu taleplerin karşılanmaması, ya da görüşmelerin aksaması durumunda mürettebatı hiç zaman kaybetmeden öldürtüyordu. Söylentilere göre, bizzat öldürdüğü adamlardan söktüğü altın dişlerle kendine bir kolye yapmıştı. Eski şilebe el koyanlar da Didi'ye bağlılık yemini etmiş korsanlardı.</p>

  <p>Diğer korsanlar köprü personeliyle birlikte yemekhaneye giderken, Hakim ve adamlarından biri Kaptan Kwan'ı kendilerini bürosuna götürmeye zorladılar. Kwan'ın bürosu kaptan köşkünün bir güverte aşağısındaki kabininin bitişiğindeydi. Metal duvarlarında palyaço tasvirlerinin durduğu yırtık birkaç tablonun dışında başka hiçbir şeyin bulunmadığı odalar sade, ama temizdi. Kwan'ın boş masasının üstündeki fotoğrafta kaptan, büyük bir ihtimalle karısı olan bir kadınla poz vermişti.</p>

  <p>Odaya tek bir lombozdan gümüşümsü bir ışık doluyordu.</p>

  <p>Hakim, "Bana mürettebat listesini göster," dedi.</p>

  <p>Kwan'ın masasının arkasında, köşedeki güverteye cıvatayla tutturulmuş küçük bir kasa vardı. Kaptan kasaya eğilip şifreyi girdi.</p>

  <p>Korsan, "Kasanın kapağını açınca kenara çekileceksin," diye emretti.</p>

  <p>Kwan omzunun üstünden bakarak, "Silahımız olmadığına temin ederim sizi," dedi. Ama denileni de yaptı. Kasanın kapağını ardına kadar açarak bir adım geri çekildi.</p>

  <p>Yardımcısı elindeki AK ile Kwan'a göz kulak olurken. Hakim kasaya eğilerek içinden çıkardığı dosyaları ve klasörleri kaptanın masasının üstüne yığdı. Kalın zarflardan birini açıp da farklı birimlerden deste deste paraları görünce mutlu bir biçimde mırıldandı. Dolar tomarını kemerli burnunun altında yelpazelerken, kaliteli bir şarabı test edermişçesine kokusunu içine çekti.</p>

  <p>"Ne kadar var burada?"</p>

  <p>"Aşağı yukarı on iki bin dolar."</p>

  <p>Hakim zarfı gömleğinin içine tıkıştırdıktan sonra mürettebat listesini bulana dek evrakları darmadağın etti. Değil İngilizce, anadilini bile okuyup yazamazdı, ama çeşitli ülkelere ait pasaportları tanırdı. Toplamda on iki tane vardı. Pasaportları tek tek kontrol ettikten sonra, Kwan, Duane Maryweather ve dümencininkileri bir kenara ayırdı. Bunların yanı sıra, şilebe binerlerken güvertede yanlarında duran diğer üç adama ait olanları da bulmuştu. Mürettebatın dörtte birini şimdiden halletmenin verdiği mutlulukla sırıttı.</p>

  <p>"Şimdi bizi yemekhaneye götür."</p>

  <p>Yemekhaneye vardılar; oldukça iyi aydınlanmış oda tıka basa doluydu. Bazı adamlar sigara içtiğinden içeriyi kalın bir duman tabakası kaplamış, odanın havası ağırlaşmıştı, ama bu sayede ter kokusu duyulmuyordu. Mürettebatın arasında farklı ırklardan adamlar vardı, üzerlerine silah doğrultulmamış olmasına rağmen hepsinin yüzü asıktı. Bunlar eski, derbeder bir şilepten başka bir yerde iş bulamamış, hayatın sillesini yemiş adamlardı. Şilebe böyle iyi bakmalarının nedeni, şilep çalışamaz hale geldiğinde başka bir gemide yapacak iş asla bulamayacak olmalarıydı.</p>

  <p>Kwan'ın adamlarından birinin başına kanlı bir çaput sarılmıştı; adam, gemiye el koyan korsanlardan birini kızdıracak bir şey söylemiş veya yapmış olmalıydı.</p>

  <p>Başmühendis, "Kaptan, neler oluyor?" diye sordu. Adamın tulumu yağ içindeydi.</p>

  <p>"Sence neye benziyor? Güverteye korsanları almışız."</p>

  <p>Hakim, "Sessiz olun," diye gürledi.</p>

  <p>Kwan'ın bürosundan getirdiği pasaportları karıştırdı, bütün mürettebatın yemekhanede bulunduğuna emin olana dek fotoğrafları karşısında oturan adamlarla karşılaştırdı. Bir keresinde el koyduğu bir geminin kaptanının mürettebat sayısıyla ilgili verdiği bilgiye güvenmek gibi bir hata yapmıştı; ancak sonra gemide iki kişinin daha olduğu ortaya çıkmış ve bunlar Hakim'in adamlarından birini öldürmüştü; o iki kişinin yerini zar zor tespit edip, telsizle yardım çağrısı yapmak üzerelerken yakalamışlardı.</p>

  <p>"Çok iyi. Kimse kahramanlık taslamıyor." Pasaportları bir kenara bırakıp odadakilere şöyle bir baktı. Hakim korkunun kokusunu bir kilometre öteden alırdı ve gördükleri onu memnun etmişti. Adamlarından birini, Abdi'nin balıkçı teknesini alması, denize açılarak olabildiğince çabuk üsse geri dönmesi ve şilebe el koydukları haberini iletmesi talimatını vermesi için güverteye gönderdi. "Benim adım Hakim ve bu gemi artık benim kontrolüm altında. Emirlerimi yerine getirirseniz öldürülmeyeceksiniz. Kaçmaya kalkışan olursa vurulup köpekbalıklarına yem olsun diye denize atılacak. Bunu hiç aklınızdan çıkarmayın."</p>

  <p>Kwan uysal bir tavırla, "Adamlarım emirlere uyacaktır," dedi. "Ne derseniz onu yapacağız. Hepimiz ailelerimizi görmek istiyoruz."</p>

  <p>"Bu çok akıllıca bir karar kaptan. Sizin yardımınızla, geminin sahibiyle serbest kalabilmeniz için pazarlığa oturacağım."</p>

  <p>Mühendis masada yanında oturan arkadaşına, "Piçler, tekneye boya almak için bile para vermezler," dedi. "Canımızı kurtarmak için para ödeyeceklerini düşünmek fazla iyimserlik olur."</p>

  <p>Silahlı iki adam mutfakta silah olarak kullanılabilecek ne tür cisim varsa hepsini toplamıştı. Adamlardan biri yemekhanede kalırken, diğeri çuvalın içine doldurdukları çatalları, et ve mutfak bıçaklarını, satırları denize atmak üzere sürükleyerek dışarı çıkardı.</p>

  <p>Duane şilebin telsiz operatörünün kulağına eğilerek, "Bu adamlar ne yaptıklarını biliyorlar," diye fısıldadı. "Başımıza diktikleri adam bir an boşta bulunsa elim bıçaklara giderdi."</p>

  <p>Maryweather korsanlardan birinin hemen arkasında durduğunun farkında değildi; ensesine, yüzünü formika kaplı masaya vurmasına neden olacak kadar şiddetli bir kalaşnikof darbesi aldı. Başını kaldırdığında burun deliklerinden kan sızıyordu.</p>

  <p>Hakim, "Bir daha konuşursan ölürsün," derken, ses tonundan bunun gerçekten de son uyarı olduğu anlaşılıyordu. "Yemekhanenin yanında bir banyo olduğunu görüyorum; o yüzden hepiniz burada kalacaksınız. Bu odaya tek bir giriş çıkış var; kapısı dışarıdan kilitlenecek, başında da sürekli bir nöbetçi bulunacak." Adamlarına dönerek bu kez Somali dilinde, "Kargo olarak ne taşıyorlarmış, gidip bakalım," dedi.</p>

  <p>Yemekhaneden dışarıya çıktılar, kapının kolunu sağlam bir telle çevirip teli koridorun karşı duvarındaki tırabzana bağladılar. Hakim adamlardan birine kapının dışında beklemesini emrederek, kendisinin diğerleriyle birlikte gemiyi belirli bir plan dahilinde araştıracaklarını söyledi.</p>

  <p>Geminin oldukça geniş dış boyutları göz önüne alındığında, dahili alanlar dikkat çekici biçimde sıkışık, ambarlar beklediklerinden çok daha küçüktü. Kıç ambarlarındaki konteynırlar öylesine dip dibe konmuştu ki, en sıska korsan bile aralarından geçemiyordu. İçlerinde ne olduğunu anlayabilmeleri için limana varmayı ve konteynırların açılmasını beklemeleri gerekecekti. Ancak ilerdeki üç ambarda buldukları şey, konteynırlarda nasıl bir kargo taşındığını önemsiz hale getirdi. Makine parçaları, Hint malı araba motorları ve masa büyüklüğünde çelik levhaların ortasında altı kamyonet gördüler. Kamyonetler, üstlerine makineli tüfek monte edildiğinde Afrika'da en çok tercih edilen silah platformları haline geliyordu. Bunların yanı sıra biraz daha büyükçe bir kamyonet daha vardı, ama öylesine köhneydi ki, muhtemelen çalışmayacaktı. Gemi ayrıca çuvallar içinde palet palet buğday taşıyordu; çuvalların üstüne şablonla hayır kurumunun adı yazılmıştı, ama en büyük ganimet yüzlerce fıçı dolusu amonyum nitrattı. Esasen kaliteli gübre yapımında kullanılan bu nitrat bileşimi, dizel yakıtla karıştırıldığında çok güçlü bir patlayıcı haline geliyordu. Ambarda Mogadişu'nun yarısını havaya uçuracak kadar amonyum nitrat vardı, tabii Muhammed Didi'nin ilgilendiği şey buysa...</p>

  <p>Hakim, Didi'nin bataklıklardaki sürgün günlerinin geçici olduğunu biliyordu. Didi hep başkente geri dönmekten ve diğer mahalli diktatörlerle son bir kez yüzleşmek istediğinden söz ederdi. Bu kadar büyük miktarda patlayıcının, Didi'nin diğer diktatörlerin yanında bir adım öne geçmesini sağlayacağına kuşku yoktu. Hakim, Didi'nin bir ay içinde Somali'nin hükümdarı olacağına kesin gözüyle bakıyordu; en az bunun kadar emin olduğu diğer şey de, şilebi ele geçirmesinin ödülünün hayal bile edemeyeceği kadar büyük olacağıydı.</p>

  <p>Şimdi, Abdi'yi üsse bu kadar çabuk göndermeseydim keşke, diye geçiriyordu içinden, ama bu konuda yapabileceği bir şey yoktu. Balıkçı teknesindeki küçük telsizleri birkaç kilometre ötesinden sonra hiçbir sinyal almazdı ve tekne çoktan menzil dışına çıkmıştı bile.</p>

  <p>Köprüye geri dönerek kaptanın kabininden aşırdığı Küba purosunun tadını çıkarmaya başladı. Güneş ufukta hızla batıyor, büyük okyanusu bronzdan, perdahlanmış bir tabaka haline dönüştürüyordu. Günbatımının güzelliği Hakim ve korsan grubu için bir anlam ifade etmezdi; onlar, her şeyin bencil bir gözle değerlendirildiği çirkin, zalim bir ortamda var oluyorlardı. Bazıları bu insanların savaş karmaşasının yaşandığı bir ülkenin ürünü olduğunu iddia eder ve çocukluklarından itibaren içli dışlı oldukları vahşete karşı durmak gibi bir şansları asla bulunmadığını öne sürerlerdi. İşin gerçeği, Somali nüfusunun ezici bir çoğunluğunun hayatlarında ellerine tek bir kez bile silah almadığı, Didi gibi kendilerini mahalli diktatör ilan edenlerin bunu, bu geminin mürettebatında olduğu gibi, başkalarının üzerinde güç sahibi olmaktan zevk aldıkları için yaptıklarıydı.</p>

  <p>Hakim kaptanın başını yenilgiyi kabullenmiş halde eğdiğini görmekten, denizcilerin gözlerindeki korku dolu ifadeye şahit olmaktan zevk alıyordu. Kaptanın bürosunda gördüğü fotoğraftaki kadının, kaptanın karısı olduğunu tahmin ediyordu; o kadının dul kalmasını sağlamak Hakim'in elindeydi. Onun açısından dünyada bundan daha büyük bir haz olamazdı.</p>

  <p>Aziz ve Malik köprüye geldiler. Subayların yatakhanesine girmişler, oradan aldıkları yeni giysileri üstlerine giymişlerdi. Henüz yirmi beş yaşında olmasına rağmen bir düzine gemi kaçırılması olayında yer almış tecrübeli Aziz öylesine ince ve uzun boyluydu ki, yeni kot pantolonu üstünden düşmesin diye kemerine ilave delik açmak zorunda kalmıştı. Malik ise kırklı yaşlardaydı ve Muhammed Didi'nin yanında Birleşmiş Milletler'e ve Amerikalılara karşı savaşmıştı. Rakip çetelerle giriştiği sokak kavgasında isabet eden bir şarapnel parçası yüzünün sağ tarafının parçalanmasına, akli yeteneklerinin de olumsuz biçimde etkilenmesine neden olmuştu. Nadiren konuşuyor, konuştuğunda da sözlerinin pek azı anlam ifade ediyordu. Ancak emirlere harfiyen uyardı ve Hakim'in de kendisinden beklediği buydu.</p>

  <p>"Gidip kaptanı buraya getir. Onunla geminin sahibi olan şirket hakkında konuşmak istiyorum. Fidye olarak ne kadar para ödeyebileceklerini bilmeliyim." Aziz'in gözlerinin içine baktı. "Ve şu bombadan vazgeç artık." Hakim esrarın Afrika dilindeki takma adını kullanmıştı.</p>

  <p>İki korsan merdivenlerden ana güverteye indiler. Güneş batarken geminin içi loş görünüyordu, çalışır durumda birkaç ampul vardı ve gölgeler duvarlarda, tavanda yosun gibi asılı kalmıştı. Aziz teli açması için kapının önünde beklemekte olan nöbetçiye başıyla işaret etti. Kapı gıcırdayarak içeriye doğru açılırken, Malik'le birlikte silahlarını her an ateş edecekmiş gibi hazır ettiler.</p>

  <p>Üç adam ağızları bir karış açık, birbirlerine aval aval baktılar.</p>

  <p>Yemekhane bomboştu.</p>
</body>
</html>