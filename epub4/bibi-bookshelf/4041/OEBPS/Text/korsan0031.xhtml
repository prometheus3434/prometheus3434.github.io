<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  
<link href="../Styles/Style11.css" type="text/css" rel="stylesheet"/>
</head>

<body>
  <h1>YİRMİ YEDİ</h1>

  <p><span class="ilkharf">C</span>abrillo'nun kaderinde <i>Oregon'a</i> döndükten sonra kabinde uzun bir banyo yapmak yoktu. Bütün mahkûmlar ambarda olabildiğince rahat ettirildikten sonra kendisine bir duş yapma izni vermişti sadece. Fadıl tarafından, onun bir zamanlar yardımcılığını yaptığı Libya'nın eski Dışişleri bakanına tanıştırıldıktan sonra, öğle saatleri yaklaştığından adama, hapsedildiğinden beri ilk kez namaz kılabilmesi için kıbleyi göstermişti.</p>

  <p>Max Hanley kamarasının kapısını çalıp hiçbir şey söylemeden içeri daldığında, Juan giyiniyordu. Hanley'in peşinden Eric Stone ve o pis üniforması hala üstünde olan Mark Murphy odaya girdi.</p>

  <p>Mark, Cabrillo'yu görünce, "Ama bu hiç adil değil," dedi.</p>

  <p>Siyah asker botlarını bağlamakta olan Juan neşeli bir tavırla, "Eee, rütbenin ayrıcalıkları," diye karşılık verdi. "Neler öğrendiniz?"</p>

  <p>"Anlaşılan batan yük vagonuyla ilgili numaramızı yutmuşa benziyorlar," dedi Max. "Siz gemiye bindikten on beş dakika sonra durumu araştırması için bir helikopter gönderdiler. Mark'ın, vagonun batmasıyla ilgili zamanlama tahmini doğru çıktı. Vagon batmadan önce, suya gömüldüğünü görmüş olmalılar."</p>

  <p>Eric araya girdi. "Sonra ben insansız hava aracını terörist kampına yolladım. Aracın varlığından haberdar olmamaları için belli bir irtifayı korumak zorundaydım, o yüzden kamera çözünürlüğü ideal seviyede değildi, ama neler yaşandığına dair oldukça iyi bir fikir sahibi olduk."</p>

  <p>"Ve?"</p>

  <p>"Haklıydın," diye karşılık verdi Max. "Libya ordusu helikopterleri hiçbir engellemeyle karşılaşmaksızın uçtu ve yere indi. Her birinde çok az sayıda adam var gibi görünüyor."</p>

  <p>Juan, "Verdikleri sözden caydılar anlaşılan," diye tahminde bulundu.</p>

  <p>Eric, "Biz de o şekilde değerlendiriyoruz," diye karşılık verdi. "Enkaz bölgesinde gördüğünüz o MI-8'le taşıyabileceklerinden daha fazla sayıda adam taşıyacak gibi görünüyorlar."</p>

  <p>"O helikopterlerin kapasitesi nedir?"</p>

  <p>"En az elli."</p>

  <p>"Ciddi bir saldırı gücü desene..."</p>

  <p>Mark, "Hedef barış konferansı olmalı," dedi.</p>

  <p>Eric Stone başını iki yana sallayarak, "Bu asla olmaz. Aşılmaz bir güvenlik olacak orada. Bir teröristin konferans alanının iki kilometre yakınına yaklaşması bile mümkün değil," dedi.</p>

  <p>Max, "Libya hükümeti işin içindeyse mümkün," diye karşı çıktı.</p>

  <p>"Milyon dolarlık bir soru bu. Bakan Gami Süleyman El-Cema'nın bizzat kendisiyse, Kaddafi bu durumu bilmez mi?"</p>

  <p>"Nasıl bilmez? Onu atayan Kaddafi."</p>

  <p>"Peki, diyelim ki biliyor Max. Ama bu El-Cema'nın neler planladığından haberdar olduğu anlamına gelmez."</p>

  <p>Hanley, "Ne fark eder ki?" diye sordu.</p>

  <p>"Belki hiçbir şey, ama bu bizim bilmemiz gereken bir şey."</p>

  <p>"Peki, nasıl öğreneceğiz?"</p>

  <p>"Bu konuya birazdan geri geleceğim Max; o helikopterleri devre dışı bırakmak gibi bir şansımız var mı?"</p>

  <p>Mark cevap verme fırsatı bulamadan Eric, "Bir başka insansız hava aracı fırlatmamız gerek," dedi. "İlk aracın yakıtı bitti ve ben ondan kurtulmak zorunda kaldım. Ama öncesinde bunu aldım tabii..."</p>

  <p>Eric Juan'a insansız hava aracının video kamerasıyla çekilmiş çok net olmayan bir fotoğraf uzattı. Detaylar oldukça bulanıktı, ama fotoğrafta helikopterlerden birine doğru yürümekte olan silahlı iki adamla, onların eşlik ettiği üçüncü bir kişi görünüyordu.</p>

  <p>"Bu Bakan Katamora mı?"</p>

  <p>"Muhtemelen. Tipik bir Libyalı erkeğin boy uzunluğunu göz önüne alıp ortadaki kişiyle kıyasladığımızda, boy tamam; yapı da kesinlikle uyuyor. Başı kapalı, o yüzden saçını göremiyoruz, oysa saçtan her şeyi anlayabilirdik; bakanın saçı sırtının ortasına kadar geliyor."</p>

  <p>"Peki, tahmininiz?"</p>

  <p>"Bence o kadın, bakan. Ve biz arkamıza dönene dek o çoktan gitmiş olacak."</p>

  <p>Juan'ın kaşları çatıldı. Bir süre önce teröristleri beklemeden Libyalı mahkumları kurtarmak adına bilinçli bir karar vermişti. Tek bir kişinin yaşamının değeri, yüz kişinin yaşamıyla teraziye vurulduğunda terazinin kefesinde kimin bulunduğuna bağlı olmaksızın, daha az değildi. Ancak bakana bu kadar yakın olmak ve onu kurtaramamak Juan'ı çok sinirlendiriyordu. Toplantının havasını dağıtmamak için gözlerini fotoğraftan ayırmadan, "Peki, ya diğer helikopterleri devre dışı bırakmaya ne dersiniz?" dedi.</p>

  <p>"İkinci araçtan aldığımız görüntülerle lazer taraması yapar, füze yollamamız halinde isabeti garantileyebilirim, ama Bakan Katamora'nın da orada olması halinde onun da zarar görebileceği ihtimalini göz önüne almalıyız."</p>

  <p>"Seçeneklerimiz nedir?"</p>

  <p>"Okyanusun üstünde uçarlarsa, helikopterleri mıhlamak... Ama bu durumda da, o helikopterlerden birinde olması halinde bakanın hayatını riske atmış oluruz."</p>

  <p>Eric, "Bence çölden gitmekte ısrar edeceklerdir," dedi.</p>

  <p>Max genzini temizleyerek, "Dinleyin," dedi. "Bildiklerimizi Overholt'a aktarsak, o da diğer delegelerin büyük bir saldırı olasılığından haberdar olmasını sağlasa, ha, ne dersiniz?"</p>

  <p>Juan, "Lang'le konuşuruz," diye karşılık verdi. "Ama bu bilginin duyulmasını istemiyorum."</p>

  <p>"Neden peki?"</p>

  <p>"İki nedenden... Birincisi, saldırının yapılacağını öğrenirlerse konferansı iptal ederler; böyle bir şeyin olması demek, insanları bir daha barış görüşmesi yapmak üzere bir araya getirme olasılığının sıfıra inmesi demek. Konferans süreci devam etmeli. İkincisi, Gami'yi El-Cema'yla ilişkilendirecek sağlam tek bir delil bile yok elimizde. Bu, onun kimliğini ve tüm operasyonu açığa çıkarmak anlamında tek şansımız..."</p>

  <p>"Ama bu uğurda önemli birçok insanın hayatını riske atıyorsun."</p>

  <p>"Mesela benimkini," dedi Mark.</p>

  <p>"Bunun giriştiğimiz en riskli iş olduğunu kabul ediyorum, ama buna değeceğini de biliyorum. Overholt bize hak verecektir. El-Cema'yı barış konferansı arifesinde enseleyebilirsek, bu durum, delegelere kapsamlı ve istikrarlı bir anlaşmayı hayata geçirmeleri açısından büyük bir moral verecektir. Bir hamleyle hem dünya yüzünde en çok aranan teröristlerden birini devre dışı bırakmış, hem de uzun süreli barışı garanti etmiş olacağız."</p>

  <p>"Tanrım Juan... Ben o kadar emin değilim. Ödül muhteşem, tamam... Ama bedel..."</p>

  <p>"Bana güven."</p>

  <p>Max tam olarak rahatlamamıştı, ama başkandan asla şüphe duymayan biri olarak, "Peki, bu iş nasıl olacak?" diye sordu.</p>

  <p>"Bir dakika." Juan dikkatini Murph'le Stoney'e verdi. "Siz ikiniz neler buldunuz?"</p>

  <p>"Gerçek dünyayla pek uyuşmayan fazla bir şey yok."</p>

  <p>Max, "Bir dakika," diye araya girdi. "Onlara ne araştırmaları görevini vermiştin?"</p>

  <p>"Alana gerçek Süleyman El-Cema'nın mezarında Kudüs Mücevheri denilen bir şeyin saklanmış olabileceğinden söz etmişti. O da bunu Julian Purimutter'den öğrenmiş, ama Julian bile ne olduğunu tam olarak bilmiyormuş. Çocuklar, siz ne buldunuz?"</p>

  <p>"Bize yeterli zaman vermedin, o yüzden kabataslak bir rapor hazırlayabildik. Bu konuda iki farklı yaklaşım var. Eh, aslında, her şeyin bir zırva olduğunu düşünen çok sayıda bilimadamının da düşüncesini dahil edersen, üç... Neyse, yaklaşımlardan biri, mücevherin beyzbol topundan biraz daha ufak bir top büyüklüğünde, üzerine bazı kelimelere kazınmış değerli bir taş, bir yakut olduğu yönünde..."</p>

  <p>Juan, "Ne yazdığına dair bir bilgi var mı?" diye sordu.</p>

  <p>"İnanç konusunda ne kadar fanatik olduğuna göre değişiyor. Bazı çılgınlar, bütün gavurların öldürülmesi gerektiğinin yazdığını iddia ederlerken, daha ılımlı olanlar İslam'la Hıristiyanlık arasındaki barışın desteklendiği yönünde bir ifade bulunduğunu söylüyorlar."</p>

  <p>"Yani kimse bir şey bilmiyor."</p>

  <p>Mark o kuşkucu tavrıyla, "Aynen," dedi. "Bir cisim al, sonra ona özel bir bilgi veya güç atfet; al sana nesiller boyu devam edecek bir efsane... Ahit Sandığı gibi bir şey mesela... Tam bir dolandırıcılık, başka bir şey değil, ama insanlar günümüzde bile peşinde."</p>

  <p>"Yorumu geç de hikayeye odaklan."</p>

  <p>"Tamam. Selahaddin Eyyubi'nin mücevheri ilk kez Kudüs'e 1187'deki kuşatmanın ardından getirdiği ve taşın Kubbetüs Sahra'nın altında bir mağarada sedir ağacından yapılmış bir kutunun içinde saklandığı söyleniyor. Efsaneye göre taşa bakmaya cüret edenler kör oluyor veya deliriyormuş. Tam bir efsane, değil mi?</p>

  <p>Yani taş, 1228'deki VI. Haçlı Seferi'ne dek yeraltındaki kemerli mezar odasında yatıyor. Haçlı Seferi esnasında Kutsal Roma İmparatoru II. Friedrich, Mısır imparatoruyla, tüm Kudüs'ün kontrolünü, Kubbetüs Sahra ve yakınındaki El-Aksa Camii haricinde, Hıristiyanlara bırakacak bir anlaşma imzalıyor. Bu dönemde Tapınak Şövalyeleri için çalışmakta olan Alman paralı askerleri Kubbetüs Sahra'ya talan edip mücevheri çalıyorlar."</p>

  <p>"Hıristiyan şövalyeler neden Müslümanlara ait kutsal bir emaneti ele geçirmek istesinler ki?"</p>

  <p>"Çünkü onlar mücevhere başka bir şey gözüyle bakıyorlar. Hatırlarsan, bu konuda iki ayrı yaklaşım olduğunu söylemiştim. İşte yollar bu noktada kesişiyor. Tapmak Şövalyeleri Kudüs Mücevheri'nin bir yakut değil, Didymus, ya da Yehuda Tau'ına adında bir adamdan bin yıl önce şekillenmiş bir kolye ucu olduğuna inanıyorlar."</p>

  <p>Max, "Bu adı hiç duymamıştım," diye homurdandı.</p>

  <p>Eric, "Kuşkucu Tomas dersem bilirsin," dedi. "Hani şu İsa'nın on iki havarisinden biri..."</p>

  <p>Juan, "Peki ya bu kolye ucu?" diye atıldı.</p>

  <p>"Bildiğin gibi İncil'deki hikayede Tomas, İsa'nın yeniden dirilişine inanmaz ve yaraya dokunmak ister. İncil onun İsa'ya dokunup dokunmadığından söz etmiyor, ama Tapmak Şövalyeleri dokunduğuna ikna olmuş. Onlar Kudüs Mücevheri'nin simyacıların Jho'acabe dedikleri, Tomas'ın parmaklarında kalmış kanın kalıntılarını içeren bir kristal olduğuna inanıyorlar. O zamanlar bir kolyenin ucunda asılı olan kristal, Selahaddin Eyyubi şehri alınca Müslümanların eline geçiyor."</p>

  <p>"Bu doğruysa, Müslümanlar o kristali yok etmezler miydi?" diye sordu Hanley.</p>

  <p>Eric, "Aslında hayır," diye karşılık verdi. "Söylentiye göre Selahaddin, şehirde yaşayan Hıristiyanlara ve onların kiliselerine saygılı davranmış. Kolye ucunu geri vermesi söz konusu değilmiş, ama onu bilerek yok etmiş olacağını da sanmıyorum."</p>

  <p>"Yani mücevher, ister yakut, ister kolye olsun, şövalyelerin elindeymiş. Peki, sonuçta nasıl olmuş da Süleyman El-Cema'yla birlikte gömülmüş?"</p>

  <p>"Çünkü Tapınak Şövalyeleri'ni Malta'ya taşıyan gemi..."</p>

  <p>Juan kendi sorusuna, "... Berberi korsanların saldırısına uğramış," diye cevap verdi.</p>

  <p>Eric, "Aslında, El-Cema'nın atalarından birinin saldırısına," dedi. "Sedir ağacından yapılmış kutu, içindeki mücevherle birlikte El-Cema'nın ölümüne dek babadan oğula geçmiş. Henry Lafayette mücevheri mezarda bırakmış ve o mezarda duruyormuş."</p>

  <p>Mark, "Hepsi saçmalık," diye atıldı. "Başkan, bu bilgilere eriştiğimiz bazı web sitelerini görsen bunun hiçbir yere varmayacağını anlarsın. Bunun Loch Ness Canavarı, Kocaayak, ya da Kayıp Hollandalı Madeni'nden bir farkı yok."</p>

  <p>"Birkaç ay önceki küçük maceramızı hatırlarsınız; Nuh'un gemisi efsanesinin ardında birtakım gerçekler vardı." Başkan bir süre konuşmadı. "Lafayette'in son yıllarından, El-Cema'nın Hıristiyanlarla Müslümanlar arasında barışın tesis edilebileceğine dair bir ışık gördüğünü biliyoruz. Bu durum kısa bir süre önce ortaya çıktı, değil mi? Komplo düşkünlerinin bildiği bir sır değil bu. Alın size biraz spekülasyon; ya hikayenin, mücevherin üzerinde yazılar kazınmış bir yakut olduğuna dair ilk uyarlaması doğruysa ve El-Cema bunları okumuş ve bu onu başka bir insan haline getirip dinler arasında barışın sağlanabileceğine ikna etmişse? Bu inanca katkıda bulunan bir şey olur, değil mi?"</p>

  <p>"Muhtemelen. Ama mücevherin sonunda El-Cema'nın eline geçme şansı nedir ki?"</p>

  <p>"Neden olmasın? Ailesi, nesillerdir korsanlık yapan meşhur bir imammış. Atalarından biri şövalyelerin gemisine yapılan saldırının parçası olmasa bile, mücevherin onlara haraç olarak verilmiş olması mümkün."</p>

  <p>Max, "Baylar, konudan uzaklaşmayalım," dedi. "Oyunun bu safhasında mücevherin ne olduğu, ya da nerde olduğunun bir önemi yok. Biz dikkatimizi bakana ve El-Cema'nın saldırısını durdurmaya vermeliyiz."</p>

  <p>"Max, Libyalıların limandaki eski dostumuz Tarık Esad'ın El-Cema olduğuna dair iddialarından söz etmiştin."</p>

  <p>"Haklıysak, bu da bambaşka bir esrar perdesi..."</p>

  <p>"Eddie sana, Esad'ın El-Cema'nın örgütüyle alakalı olduğunu düşünmene yol açacak herhangi bir şey rapor etti mi?"</p>

  <p>"Hayır, ama bu sabah Esad'ın evi ve bürosunun gizli ajanlar tarafından sarıldığını bildirdiler. Libyalılar onu enselemekle ilgili verdikleri sözü yerine getirmek için ellerinden geleni yapıyor."</p>

  <p>"Ve toz duman yatıştığında ellerinde bir günah keçisi olacak," dedi Eric. "Hemen göstermelik bir mahkeme süreci yaşanacak ve ardından, uçağa saldırı suçlamasıyla onu idam edecekler."</p>

  <p>"Libyalıların onu hedef almalarının arkasında bir neden olmalı. Bu adamda bir şey var, değil mi? Max, Eddie'ye ulaşıp ona Esad'ı yakalamasını söyle. O adamı sorguya çekmeliyiz."</p>

  <p>Cabrillo, Mark Murphy'ye dikkatle baktı. Murph'ün çenesi kirli sakalıyla gölgelenmişti, koltuğunda, sanki içinde erimiş gibi kamburu çıkmış halde oturuyordu, ama gözleri hala parlaktı. Geçen son birkaç ayda, mürettebattan yediği birçok fırçanın ardından hayatının ilk spor programını uygulamaya başlamıştı. Son iki gündür çok yorulmuş olmasına rağmen, Juan onun daha fazlasına hazır olduğuna inanıyordu. "Başka bir operasyon için hazır mısın?"</p>

  <p>"Hala önce bir duş yapmak istiyorum, ama evet."</p>

  <p>"Eric'ie birlikte Tunus sınırına gidip El-Cema'nın mezarını bulmanızı istiyorum." Cabrillo böyle bir zamanda en iyi dümencisini kaybetmekten hiç hoşlanmıyordu aslında, ama Murph ve Stone birlikte öylesine iyi anlaşıyor ve iyi iş çıkarıyorlardı ki, göreve ikisini beraber yollamaktan başka çaresi yoktu.</p>

  <p>Max, "Yanınıza birkaç av köpeği de alın en iyisi," dedi. "Teröristlerin Alana Shepard'ın ekibinin dördüncü elemanını kaçırdıklarını da unutmayın."</p>

  <p>"Bumford," dedi Mark. "Emile Bumford. Linda ve Linç onun bir piyon olduğunu söylüyorlar."</p>

  <p>Hanley, "Neyle karşı karşıya olduğunuzu bilin diye söylüyorum," diye devam etti. "Diğer arkeologlar, o adamı kaçıran teröristlerin en az on beş kişi olduğundan bahsetmişlerdi."</p>

  <p>"Gomez sizi helikopterle götürür oraya; birkaç saat içinde de geri döner."</p>

  <p>"Bumford'la ilk kez konuştuğumuzda çölde oluşturduğumuz zulada biraz yakıt kalmıştı."</p>

  <p>"İyi. İki saat içinde havalanmanızı istiyorum. Şimdilik, sizden istediğim tek şey mezarı bulmanız. Sizi sıkıştırırlarsa birbirinizden ayrılmayın, olan biteni izleyin ve o adamlarla kesinlikle sıcak temas kurmayın. Greg Chaffee mahkumları sorgulama işinde gönüllü oldu, ama şu ana dek öğrenebildiğim tek şey, mezarı bizim kadar El-Cema'nın da çok istediği. Adamın çöldeki tüm operasyonu o mezarı bulmakla ilgili. Her şeye hazır olun."</p>

  <p>"Hazır benim göbek adımdır."</p>

  <p>Cabrillo'nun telefonu çaldı. Arayan Operasyon Merkezi'ndeki nöbetçi subaydı. "Başkan, bilmek isteyeceğini düşündüm; radar, teröristlerin eğitim kampına yakın bir yerde, sahile paralel bir noktada alçaktan uçan bir hava aracı tespit etti."</p>

  <p>"İzini sürebildin mi?"</p>

  <p>"Hayır, pek sayılmaz. Sadece bir saniyeliğine ortaya çıktı, sonra tekrar kayboldu. Tahminim dalga boyu yüksekliğinde uçtuğu şeklinde."</p>

  <p>"Hızını ve yönünü tespit edebildin mi?"</p>

  <p>"Hayır. Anlık bir görüntü oldu, sonra kayboldu."</p>

  <p>"Peki, teşekkürler." Juan bakalit telefonu yuvasına koydu. "El-Cema'nın adamları aceleyle yola düşmüşler."</p>

  <p>Max saatine baktı. "Fazla oyalanmamışlar."</p>

  <p>Juan, "Çıkardığımız o küçük gürültü patırtının programlarını geciktireceğini düşünmek isterdim," dedi. "Ama öyle olduğunu pek sanmıyorum." Bir süre sessiz kaldıktan sonra, "Sahilin yakınında ne haltlar karıştırıyorlar acaba?" dedi.</p>

  <p>"Ne?"</p>

  <p>"Helikopterden söz ediyorum. Sahile, kolayca tespit edilebilecekleri bir noktaya yaklaşma riskini neden göze alıyorlar?</p>

  <p>Eric haklı; boş çölden ayrılmamaları gerekirdi. Max, Libya Deniz Kuvvetleri hakkında bir araştırma yapmanı istiyorum. Bir helikopterin inebileceği donanıma sahip her bir geminin yerinin saptanmasını istiyorum."</p>

  <p>Hanley, "Ya sen ne yapacaksın?" diye sordu.</p>

  <p>"Langston'ı arayacak ve onu benim senaryoma sadık kalması için ikna edeceğim. Sonra Doktor Huxley'den deri altı iz takip çipimi çıkardığım yere bakmasını ve bana bir çip daha takmasını isteyeceğim; buna ihtiyacım olacakmış gibi geliyor."</p>
</body>
</html>