<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>SON SÖZ</h1>

  <p><span class="ilkharf">G</span>eorge Adams, Hali Kasım'ı Trablusgarp'taki hastaneden gemiye getirdiğinde, kıdemli personel helikopter pistinin arkasında toplanmıştı. Hux yanında tekerlekli sandalyeyle bekliyordu; helikopter Oregon'ın arka bölümüne konduğunda oraya doğru hareketlendi.</p>

  <p>Gomez türbinleri susturunca herkes hızla dönmekte olan pervanenin altına koşturup helikopterin arka kapısının camına vurmaya ve bandajlı göğsüne gevşek biçimde tutturulmuş hastane önlüğüyle koltuğa bağlanmış olan Hali'yle dalga geçmeye ve ona tezahürat yapmaya başladı. Hali Esad'ın kurşunlarının iç organlarında yarattığı hasarın giderilmesi için beş saatlik bir ameliyata alınmış ve doktorlar ayrılmasına izin verene dek bir hafta boyunca hastanede yatmıştı.</p>

  <p>Hali, belki de Şirketin o güne dek üstlendiği en zorlu görevin ardından eve dönen son kişiydi. Şafak sökerken denizde dolanmakta olan, içi eski tutsaklarla dolu iki cankurtaranla buluşacaklardı. Dışişleri bakanı çoktan işine geri dönmüş ve konferanstaki yerini almış, Adams, Linda ve diğerlerini çöldeki mağaradan toplamıştı. Ekip mağaradan çıktığında Profesör Emile Bumford'u elleri bağlı, ağzı tıkalı halde girişte bulmuştu. Hux ve ekibi Mark'ın "Eantastik Dörtlü" adını verdiği gruptan Alana'nın ellerini ve Eric'in içinden şarapnel parçası çıkarılan omzunu tedavi etmişti.</p>

  <p>Arizona ve oğluna bir an önce kavuşmak isteyen Alana, <i>Oregon'da</i> sadece bir gece kalmıştı. Kaynağının kesin olarak belirlenememesi ve kristalinin nerdeyse paramparça olmasından dolayı kimse, bulduğu kolyeyi kesin olarak Kudüs Mücevheri diye nitelendirmek ve kariyerini tehlikeye atmak istememişti. Roma köyünde kazı çalışmaları yapmakta olan gerçek arkeolog ekibi, dumandan tamamen arınmasının ardından mağaraya gönderilmişti. <i>Şahin</i> kül haline gelmiş, sadece yan mağaradaki altınlar kurtarılabilmişti. Ancak o mağarayı bir nümismatın çılgın rüyalarının gerçeğe dönüştüğü yer olarak nitelendirmek yanlış olmazdı; altın çoğunlukla madeni para şeklinde dökülmüştü, bunlar Avrupa'nın hemen her ülkesine, Osmanlı İmparatorluğu topraklarının her köşesine ait, yüzlerce yıllık eski paralardı. Hazine El-Cema ailesi tarafından nesiller boyunca biriktirilmişti ve en ihtiyatlı tahminlere göre bile, sadece altının ederinin on katı değerindeydi.</p>

  <p>Trablusgarp Konferansı'na katılan temsilciler, bunca yıldır mükemmel biçimde korunmuş farklı ülkelere ait madeni paraların değerlendirileceğini ve İslam dünyası içinde yoksullukla mücadele amacıyla kullanılacağını ilan etmişlerdi bile. Ve bu, masaya oturan liderlerin daha sonra açıklayacakları geniş kapsamlı reformların sadece başlangıcıydı.</p>

  <p>Hali Kasım çok sayıda insanın yardımıyla helikopterden alınıp tekerlekli sandalyeye yerleştirildi.</p>

  <p>Max sulanan gözlerini silerken, "Bana o kadar da kötü gibi görünmüyorsun," dedi.</p>

  <p>Hali gülümseyerek, "Hala ağrıkesici alıyorum, anlayacağın, ben de kendimi o kadar kötü hissetmiyorum," diye karşılık verdi.</p>

  <p>Juan, Hali'nin elini sıkarak, "Hoş geldin," dedi. "Bu kez piyango sana vurdu galiba."</p>

  <p>"Başkan, hangisi daha kötü bilmiyorum; vurulmak mı, yoksa tam anlamıyla kandırılmak mı? Mossad ajanıymış; hah! Tek umudum, sonunda onun da acı çekmiş olması..."</p>

  <p>"Sen işin o kısmını merak etme," dedi Linda. "Parçalanmış ciğerden kötüsü yoktur."</p>

  <p>Alana'nın mezardan kurtarmayı başardığı üç kitapla ilgili ilginç arkeolojik bulgular elde edilmişti. Kitaplardan biri Henry Lafayette'in İncil'i, diğeri Süleyman El-Cema'nın Kuran'ıydı. Üçüncü kitapsa, inançlı insanların kutsal metinlerde belirlenmiş ahlaki standartlara uygun yaşayacak kadar güçlü olmaları halinde, iki büyük dinin bir arada var olabileceği ve var olması gerektiğine dair yazılmış detaylı bir bilimsel eserdi. Eserin orijinalliği kanıtlanmıştı; bazı bağnazlar Batılıların bir oyunu olduğunu ileri sürerek kitabın sahte olduğunu iddia etseler de, çoğunluk, sonraları korsan olmuş İmam'ın savaş karşıtı sözlerine kulak vermişti.</p>

  <p>Hiç kimse, hele Juan Cabrillo, terörizmin sona ermekte olduğuna dair bir düşünceye kapılmıyor ve kendini kandırmıyordu. Ancak Juan bu konuda iyimserdi ve bir ilerleme kaydedileceğine inanıyordu. <i>Oregon'ın</i> hurdaya çıkması, kendisinin de tropik bir adada emekliye ayrılması anlamına gelse bile bundan ancak mutluluk duyardı.</p>

  <p>Hali geminin içine alınırken Max ve Juan dışında herkes onun peşinden gitti. İki dost geminin kıç güvertesinde, göndere çekilen İran bayrağının yanında oyalandılar. Büyük şilep tekrar yola koyulurken arkasında köpüklü bir iz bırakmaya başlamıştı.</p>

  <p>Max piposunu çıkarıp dişlerinin arasına sıkıştırdı. Geminin kıç güvertesi oldukça rüzgarlıydı ve güneş alıyordu. "Sana birkaç iyi haberim var. NATO komandolarından oluşan bir ekip Sudan'da, Gami'nin adamlarının bulunduğu bir binaya baskın yapmışlar. Liderleri yakalandığı için, adamlar fazla bir direniş göstermemişler. Ancak aynı şey Libya'dakiler için geçerli değilmiş, buradakiler Gami'yi kurtarmak için hapishaneye saldırmış."</p>

  <p>Juan, "Ve..." diye araya girdi.</p>

  <p>"Öldürülmüşler. Hapishane muhafızlarından biri, içlerinden birini yakalamaya çalışırken intihar bombacısı tarafından öldürülmüş. Hey, dur bir dakika..." Max birden bir şey hatırlamış gibi bağırdı. "Bu sabah tüm bu itiş kakışla ilgili yazdığın raporun son halini okudum. Sana sormak istediğim sorular var."</p>

  <p>"Sor bakalım."</p>

  <p>"Sırt'teyken, bakan sana Gami'nin korumasını vurmamanı söylediğinde... Neydi adamın adı?"</p>

  <p>"Mansur."</p>

  <p>"Evet, o... Raporda adamı dizkapağından vurduğunu yazmışsın, doğru mu?"</p>

  <p>Juan gözünü ufuktan ayırmadan, "Kesinlikle," dedi. "Queensbury markisi kuralları, hatırladın değil mi? O kurallar kendi kendimize getirdiğimiz birtakım kısıtlamalardı. Düşündüğünde, aslında raporda biraz daha detaya girebilirdim. Mesela, Mansur'un silahını almak üzere adamlarından birinin üstüne eğildiğinde, başının, ateş ettiğim dizinin hemen arkasına denk geldiğini raporda belirtmedim. Sevgili markinin dizi parçalayıp başa isabet eden mermiler hakkında bir şey söylediğine inanmıyorum."</p>

  <p>Max kıkırdadı. "Haklısın. Peki, Hali gemiye gelmeden biraz önce Hux sana neler anlattı?"</p>

  <p>"Bilmek istediğinden emin değilim." Juan'ın sesinde alttan alta hissedilen garip bir ton vardı. "Aslına bakarsan ben de tam olarak çözebilmiş değilim."</p>

  <p>Max aniden aralarına çöken kasvetli havayı dağıtmak amacıyla, "Anlat, ben kaldırabilirim," dedi.</p>

  <p>"Hux mücevherden sızan sıvıyı analiz etmeyi başarmış. Sıvı oldukça bozulmuş tabii; zaten mikroskobik nitelikteymiş, o yüzden Hux bulgularını kanıtlayamadı. Resmi raporunda, 'Kesin sonuca varılamamıştır,' ifadesi var."</p>

  <p>"Ama?..."</p>

  <p>"Sıvı insan kanıymış."</p>

  <p>"Herhangi bir insana ait olabilir. El-Cema o mücevheri kendi yapmış ve kullanmıştır."</p>

  <p>"Karbon miktarı ölçümüyle madde yaşını tespit etme yöntemi, sıvının MÖ 50 ila MS 80 yılları arasına ait olduğunu söylüyor. Esas bomba, Hux'ın sıvıda sadece kadın DNA'sı bulmuş olması."</p>

  <p>"Kadın kanımıymış yani?"</p>

  <p>"Hayır, kromozomlar kanın bir erkek kanı olduğunu kanıtladı, ama işin ilginçten de öte yanı, yüzde yüz mitokondriyal DNA olması; mitokondriya dışında bile... Lütfen benden bunu açıklamamı isteme. Hux bunu yapmaya çalıştı, ama başımı ağrıtmaktan başka bir işe yaramadı. İşin özeti, mitokondriyal DNA'nın insanlara yalnızca anneleri vasıtasıyla geçiyor olması..."</p>

  <p>Max dinlendirici havaya rağmen ürperdiğini hissetti. "Bu ne anlama geliyor?"</p>

  <p>"O kanın sahibi olan kişinin annesinin, o kişinin tüm DNA'sını temin ettiği anlamına... Hem de yüzde yüz oranında... Babasının sıfır katkısı olmuş; sanki hiç var olmamış gibi."</p>

  <p>"Sen neden söz ediyorsun Tanrı aşkına?"</p>

  <p>"Hux'ın sözleri, kanın bakirenin doğurduğu bir kişiye ait olduğunu düşündürüyor; bulunan kan örneği böyle bir şeymiş."</p>

  <p>"İsa."</p>

  <p>Max bunu huşu içinde söylemişti, ama Juan onun bu yorumuna yine de cevap verme gereği hissetti. "Anlaşılan öyle."</p>

  <p><br/></p>

  <p style="text-align: center;">SON</p>
</body>
</html>