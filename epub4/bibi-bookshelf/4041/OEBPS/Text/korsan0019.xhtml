<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON BEŞ</h1>

  <p><span class="ilkharf">G</span>az bir yamacın tepesindeydi, yani avantajlı bir konumda oldukları düşünülebilirdi, ancak ardına gizlenecekleri bir yer olmayınca bu durum bir avantaj olmaktan çıkıyordu. Gaz'ın o anki hızı Linc'e vitesi geri takacak zamanı vermiyordu, o da elindeki tek seçeneği kullandı. Uzaktan kumanda edilmeyen roket üzerlerine doğru gelirken, eski SEAL mensubu bütün gücüyle gaz pedalına asılıp aracı yamaçtan aşağıya hızla sürmeye başladı. Gösterge tablosu üzerinde hidrolik amortisör tertibatını devreye sokmaya yarayan bir düğmeye bastı ve tekerlekleri tamponun iyice altına gömerek kamyonetin ağırlık merkezini azalttı.</p>

  <p>Mark ön tamponun altına monte edilmiş 30 kalibrelik silahı devreye sokacak net görüşe sahip değildi, ama Linc'in hamlesi kamyonete, kum tepeciğinin üstünde yan yatmaksızın dengede kalabilmesini sağlamıştı. Linç bir başka düğmeye basarak izlerini örtmeye yarayan, arka tekerleklerin arkasındaki zincir perdeyi indirdi. Kamyonet bu hızda giderken ağır zincirler yoğun bir toz bulutu kalkmasına neden oluyordu; kızılötesi sistem bu yoğun dumanın ötesini görebilirken, aynı şey roket fırlatıcısının gece görüş özelliği için geçerli değildi.</p>

  <p>Roket güdümlü füze Gaz'ın saniyeler önce geçtiği yere düşüp patladı ve havaya zararsız kum ve döküntünden oluşan şiddetli bir fıskiyenin savrulmasına neden oldu. Karanlığın içinde hemen ardından açılan takip ateşi, kudurmuşçasına hızla ilerlemekte olan kamyonete yönelmişti.</p>

  <p>Linç, "Linda..." demişti ki sözü yarım kaldı.</p>

  <p>"Evet, çalışıyorum."</p>

  <p>Linda arka yük bölümünün kapısını açarak içeri atladı ve hemen üst bölmeyi açan düğmeyi çevirdi. Bölme açılır açılmaz makineli tüfeği yukarıya kaldırıp bölmenin alt kısmına yerleştirdi. Bölme kapakları Linda'nın yan taraftan açılabilecek ateşten korunmasını sağlıyordu, bu sayede doğrudan kendilerine ateş eden adama nişan alabildi. 30 kalibrelik makineli tüfek elinde gürledi ve parlak, donuk bir yarığın içinden pirinç mermileri boşaltmaya başladı. Linda ateşi belli bir bölgeye yoğunlaştırmıştı. O karanlıkta yüz metre ilerisinde neler olduğunu anlaması mümkün değildi, ama çılgıncasına yol alan Gaz'a yönelen ateş etkisini oldukça yitirmişti.</p>

  <p>Linda silahı, Linc'in tehlikeli sürüş stiline rağmen yana doğru savurup bir başka siperi tahrip etmeye başladı. Roket fırlatanla tüfekle ateş edenler farklı kişiler olmalıydı ki, meydana gelen patlama havaya parçalanmış cesetlerin savrulmasına yol açtı.</p>

  <p>Gecenin karanlığını delen bir başka patlama duyuldu, ama roket, Linc'in endişelenmesine fırsat vermeyecek biçimde Gaz'ın uzağına düştü. Linç aracın burnunu, kendilerine saldıran kişilere kusursuz bir koruma olanağı veren uzun bir kum tepesine doğru yönlendirdi. Aracı tepeyle arasında belli bir açıyı gözeterek sürüyordu, tepeye vardığında ağır kamyonetin dört çeker özelliğini devreye soktu, böylece uzak tarafta kalan bölümün tabanına vardıklarında Linda kendilerine ateş eden bütün adamları hedef göstergesinde görebilecek bir açıya sahip olabilecekti. Linda o noktada tüfeği büyük bir öfkeyle ateşleyip savunma pozisyonunda kalmış saldırganları tamamen yok etti.</p>

  <p>Mark bilgisayar ekranına bakarak, "Burada büyük bir termal görüntü tespit ettim," dedi.</p>

  <p>"Mesafe?"</p>

  <p>"Dört yüz elli metre... Arazi yapısı yüzünden kısmen görünmüyor, ama orada oldukça büyük bir şey var ve gittikçe ısınıyor."</p>

  <p>Linç, "Füzeler," diye emretti.</p>

  <p>Bozuk zemin yüzünden sürekli zıplıyor olsalar da. Mark bilgisayarın klavyesine komutu yazarken yanlış tek tuşa bile basmadı. Gaz'ın yan tarafındaki hidrolik paneller açıldı ve FGM-148 Javelin anti tank füzelerin küt burunları ortaya çıktı. Normalde omuz üstünden ateşlenen silah sekiz kilogramlık bir savaş başlığı taşıyordu ve hedef aldığı zırhlı herhangi bir aracın hakkından gelebileceği tecrübeyle sabitti.</p>

  <p>Javelin kızılötesiyle yönlendirilen ve hedefe kilitlenen bir silahtı, o yüzden Mark bilgisayarının hedef göstergesini kaynağı bilinmeyen sıcaklık sinyaline kilitledi. Füze hazırdı.</p>

  <p>Linda'ya, "Sipere ateş et," diye bağırdıktan sonra roket fırlatıldı.</p>

  <p>Roket sıcak egzozun taşkınlığı içinde fırladı tüpünden ve çölü ardında çizgi çizgi yol bırakarak kat etmeye başladı. Linda Gaz'ın yan tarafını kurşun yağmuruna tutmakta olan bir başka makineli tüfek siperini hedef alabilsin diye Linç, aracın direksiyonunu kırdı. Görünen o ki, hayatta kalabilmiş tek düşman da onları yok etmeye kararlıydı.</p>

  <p>Javelin çevresinde büyük bir şiddetle devam eden çatışmayı ve kendisini etkisiz hale getirmeye çalışan birkaç adamın beyhude çabalarını görmezden gelip ne istediğini bilen birinin kararlılığıyla sıcaklık kaynağına kilitlenmiş, kükreyerek gizli çöl üssüne doğru ilerliyordu. Hedefe on beş metre kala, sıcaklığa kilitlenen sistem sinyali birden kaybederek ondan daha soğuk ve yakın başka bir hedefle bağlantı kurdu; ancak roket bu tuzağa düşmedi ve ana rotasını korudu.</p>

  <p>Füzenin bilmediği şey, onunla hedefi arasından bir yakıt tankerinin geçtiğiydi; tespit ettiği daha soğuk termal görüntü de kamyonetin motoruydu. Roket kamyonetin oturma bölümünün hemen arkasındaki depoya isabet etti. Tam o anda yakıt ve hava karışımının, gökyüzünü yalar gibi görünen ve açan bir çiçeğe benzeyen ateş topu olarak infilak etmesiyle şoför hemen hayatını kaybetti. Çevrede kümelenmiş bir sıra çadır patlamanın etkisiyle paramparça olurken gergi halatları ince şeritlere, kazıkları kıymığa dönüştü. Yerleşim yerini uydu fotoğraflarından gizlemeye yarayan hurma ağaçlarına asılı kargo ağları birer kav gibi alev aldı. Bu esnada kamyonetten fırlayan metal parçalar kampta çalışmakta olan adamları birer tırpan gibi biçmiş, ama makineli tüfek personeline hiç zarar vermemişti.</p>

  <p>Linç, Linda ve Mark parçalanan kamyonetten kule gibi yükselen alevlerin arasında aynı anda iki şey gördüler. Bunlardan biri patlama yüzünden yana devrilmiş ve şasisi alev almış olan Dışişleri Bakanlığı ekibine ait kamyonet, diğeriyse çevredeki muhafızların korumaya çalıştığı şeydi.</p>

  <p>Kum torbalarından oluşan sığınağa gizlenmiş bu şey, belki de tarihin en çok korku duyulan savaş helikopteri, Rus yapımı bir Mi-24'tü. Mark'ın kızılötesinde algıladığı, helikopterin çifte Isotov türbinlerinden yayılan sıcaklık olmuştu. Pilot uçan tank katilini havalandırmak üzere hazırlık yaparken pervaneleri hayal meyal belli oluyordu.</p>

  <p>Murph, "Vay anasını!" diye bağırdı. "Pilot o şeyi havalandırırsa ayvayı yedik demektir."</p>

  <p>Murph daha sözünü bitirmeden, kod adı Dişi Geyik olan helikopter kendisini güçlükle gökyüzüne doğru kaldırmaya başlamıştı bile. Pilot helikopteri ekseni etrafında döndürürken, bir bölümü hala kum torbalarından oluşan duvarın gerisindeydi. Dişi Geyik'in burnunun altına dört namlulu bir mitralyöz monte edilmişti ve helikopter duvarın üst kısmına yükseldiğinde silah da ortaya çıkmış oldu.</p>

  <p>Çevresindeki çöl 50 kalibrelik mermilerle birden canlandığında, Linda içinde bulunduğu bölmede başını eğmeyi başardı. Mermiler Gaz'ın zırhla kaplı ön camını, çatlatacak kadar şiddetli biçimde dövüyordu ve şiddetli saldırının birkaç saniye daha devam etmesi durumunda camın paramparça olması işten bile değildi.</p>

  <p>Linç aracı vitese takıp gaza bastı ve arkasında, şiddetli biçimde püskürttüğü kumlardan bir iz bırakarak ileri atıldı. Üzerlerine yeniden yaylım ateşi açılırken, Gaz'ın biraz önce geçtiği noktada büyük bir patlama oldu. Ardından roketler yağmaya başladı ve yarım düzine kadarı. Dişi Geyik'in güdük kanatlarının altındaki kapalı bölmelerden fırlatıldı. Linç aracı sanki kum fırtınası içindeymişçesine sürerken, uzaktan kumanda edilmeyen roketler çevrelerindeki tepeleri dövüyordu. Linç aracı elinden geldiğince döndürdü, patlayan roketlerin arasında zikzaklar çizerken birkaç saniye daha kazanmayı umuyordu. Roketlerden biri arka tampona isabet ederek Gaz'ı amortisörleri üzerinde şiddetli biçimde salladı, ama güçlü çeliğe ezmek dışında önemli bir zarar vermedi.</p>

  <p>Linç, Murphy'ye bakarak, "Hazır mısın?" diye sordu.</p>

  <p>"Hadi!"</p>

  <p>Linç direksiyonu kırarak bütün gücüyle frene asıldı. Gaz hareketli kumlar üzerinde kayarak döndü, ancak geniş yapısı sayesinde devrilmekten kurtuldu. Aracın burnu Dişi Geyik'e doğru döndüğü anda Mark, istediği gibi nişan alacak zaman bulamasa da ısı takipçilerinin hedefe kilitleneceğine güvenerek bir çift Javelin'i ateşledi.</p>

  <p>Büyük kum girdabı içinde kalan Dişi Geyik'in pilotu hedefini kaybetmiş ve rüzgarın kumu dağıtması için ateş etmeyi bir süre ertelemişti. İşte iki füze de bu, içine nüfuz edilemez perdeden çıktı. İçlerinden bir tanesinin soğutma sistemi uygun ısıya ulaşmayı başaramayınca hala sıcak olan çöl yüzeyi üzerindeki hedefi yakalayamadı, yere çakılıp helikopterin uzağında infilak etti.</p>

  <p>Gövdesi türbinlerinden gelen egzozdan korunan Dişi Geyik' ten küçük bir termal kesit yüzey ortaya çıktı. Pilot bunu biliyordu ve ölü taklidi yaparak füzenin ıskalayacağını umut ederek hiçbir hamlede bulunmadı. Ama Javelin yine de hedefine kilitlenmişti ve bilgisayarının beyni, helikopterin alt kısmından sarkan hararetli dört tüpü, saldırıyı gerçekleştirmek adına oldukça ayartıcı buldu.</p>

  <p>Sıcaklık tespit edici, füzenin kanatlarına anlık düzeltmeleri göndererek füzenin doğrudan Dişi Geyik'in mitralyözünün hala sıcak olan namlularına yönelmesini sağladı. Pilot Javelin'in mitralyözü ıskalaması için son saniyede bir hamle yapmaya çalıştı, ama füze doğrudan pilot kabininin altına isabet etti. Patlama helikopteri ikiye bölerken, ön bölümünü neredeyse paramparça etti, gövdesi ve kuyruk kısmı patlamanın gücüyle şahlandı. Ana pervane hala tüm gücüyle çalıştığından, helikopter tüm dengesini yitirdi ve hızla dönmeye başladı, bir zamanlar pilot kabininin bulunduğu kara delikten yoğun bir duman yükselmeye başladı. Helikopter neredeyse doksan derecelik bir açıyla eğildiğinde, pervane bıçakları kaldırma özelliğini yitirdi ve on tonluk Dişi Geyik yere çakıldı. Aracın alüminyum pervaneleri parçalanana dek zemini deşti, sonrasında etrafa sesten hızlı biçimde şarapnel parçaları fırlattı. Helikopterin Isotov türbinleri o kadar çok iri kum yutmuştu ki, bir anda tutuştular ve alevler içinde kaldılar.</p>

  <p>Dişi Geyik'in yakıt tanklarının kendi kendini kilitleme özelliği devreye girdi, motorların yakıt borularının çevresindeki alevlerin benzinden mahrum kalmasıyla ikinci bir patlama yaşanmadı.</p>

  <p>Mark derin bir nefes verdi.</p>

  <p>Linç, "İyi atıştı Tex," dedi. Sonra, "İyi misin?" diye seslendi Linda'ya.</p>

  <p>"James Bond'un neler hissettiğini artık iyi biliyorum."</p>

  <p>"Kusura bakma."</p>

  <p>Linda başını tekrar kabinin içine soktu. "Dişi Geyik'i alaşağı ettiniz; anlayacağınız bu bir gözlemdi, şikayet değil... Nedir burası? Bir tür sınır istasyonu mu?"</p>

  <p>"Muhtemelen," diye karşılık verdi Linç.</p>

  <p>Mark, "Bizi Dişi Geyik'e götür, olur mu?" dedi. Kızılötesi görme özelliğini kullanarak düşen helikopteri inceliyordu.</p>

  <p>"Bu o kadar da iyi bir fikir değil. Çevrede bir engel yokken sıvışsak iyi olur."</p>

  <p>Murph, "Buranın bir sınır istasyonu olduğunu sanmıyorum," dedi. "Emin olmak için helikoptere daha yakından bakmam lazım. Ayrıca etrafta sağlam herhangi bir iletişim cihazı kalmışsa ortadan kaldırmalıyım. Hayatta kalan olmuşsa, istediğimiz en son şey yardım çağırmalarıdır."</p>

  <p>Linç aracı vitese takıp enkaza doğru dört yüz metre kadar ilerledi. Gaz daha tam olarak durmadan Mark kapıyı açıp dışarı fırladı. Mark, ilkel bir avcının ölüp ölmediğine emin olamadığı tehlikeli avına yaklaşmasına benzer biçimde yere çakılan helikoptere doğru ağır adımlarla ilerledi. Linda bölmedeki yerinden ayrılmamış, makineli tüfeğinin nişan tertibatından dikkatle için için yanmakta olan kampın enkazına bakıyordu.</p>

  <p>Bulunduğu yerden aşağıya bakmaksızın, "Ne arıyorsun?" diye sordu.</p>

  <p>"Aramıyorum, bakıyorum," dedi Mark.</p>

  <p>"Peki öyleyse, neye bakıyorsun?"</p>

  <p>"Hava girişleri normal görünmüyor; fazlasıyla büyük. Pervane kanatları için de aynı şey geçerli..."</p>

  <p>Linç, Gaz'ın oturma bölümünden, "Eee, ne düşünüyorsun peki?" diye atıldı.</p>

  <p>Mark dönüp Linc'e baktı. "Bu helikopter yüksek irtifalı operasyonlar için elden geçirilmiş. Türbinlerinin yakın hatlarına baksam eminim onların da normalden daha büyük olduğunu görürüm. Tabii bir de..." Mark savaş helikopterinin kanadının altına monte edilmiş füze taşıyıcıya hafifçe vurarak, "AA-7 Apex füzesi için fırlatma başlığı da var."</p>

  <p>"Yani?"</p>

  <p>"Apex Dişi Geyik'lerin sıradan bir parçası değildir; bunlar kara saldırısı helikopterleri içindir. Apex havadan havaya saldırılar için tasarlanmıştır, özellikle de MiG-23 Flogger'lar için."</p>

  <p>Linda, "Nasıl bu kadar emin olabiliyorsun?" diye sordu.</p>

  <p>"Şirket'e girmeden önce silah tasarımı işiyle uğraşıyordum. Bu şeylerle yaşayıp nefes aldım ben," diye karşılık verdi. "Eh, iş artık ikiyle ikiyi toplamanıza kaldı."</p>

  <p>"Havadan havaya saldırı füzesi, yüksek irtifa helikopteri..." Linç elleriyle bu iki unsuru tartıyormuş gibi bir hareket yaptı. "Sherlock Holmes'e layık bir gizem sayılmaz, değil mi? Adamlar bu kuşu Dışişleri bakanının uçağını düşürmek için kullanmışlar."</p>

  <p>Linda, "Yani burası Libyalılara ait bir yer mi, yoksa bir terörist kampı mı?" diye sordu.</p>

  <p>Mark, Gaz'daki yerini alırken, "Milyon dolarlık soruyu sordun," diye karşılık verdi. "Bakalım, bu sorunun cevabını bulabilecek miyiz?"</p>

  <p>Çölün iç kısımlarına doğru ilerlediler. Çadırlar neredeyse kül halindeydi, hurma ağaçları ve yaprakları tamamen yanmıştı. Linç Dişi Geyik'in teknisyenlerinden birinin cesedinin yanında durdu ve Gaz'ı cesetle açık çöl arasında bir yere park etti. Mark, Gaza'dan inip yanına gittiği cesedi çevirdi. Çevredeki alevlerin titreşen ışığında muhtemelen yakıt tankerinden fırlamış olan iri bir metal parçasının adamın göğsüne saplandığını görebiliyordu. Ancak adamın üniformasında herhangi bir nişan, sembol olmadığı gibi, ceplerinden bir kimlik, hatta askeri kimlik kolyesi bile çıkmadı.</p>

  <p>Mark, Gaza'dan fazla uzaklaşmamaya özen göstererek diğer başka cesetleri de kontrol etti; hiçbirinde ne bir rütbe, ne de bir kimlik vardı. Harap olmuş çadırların etrafında dolaşırken bir uydu telefonu bulup cebine attı, biraz ileride patlamanın etkisiyle ciddi biçimde hasar görmüş büyük bir telsiz gördü, ama hiçbir şey bu adamların kim olduklarını, ya da kime hizmet ettiklerini açıklamaya yetmiyordu.</p>

  <p>Mark, Gaz'ın kabinine geri dönüp kapıyı kapatınca Linda, "Eee?" dedi.</p>

  <p>"Burası tam bir muamma..." Yaşadığı hayal kırıklığının bir belirtisi olarak ince saçlarını sıvazladı. "Uçağın nasıl düştüğünü biliyoruz, ama bunu kimin, niçin yaptığını hala bilmiyoruz."</p>

  <p>Linç motoru çalıştırıp kamptan uzaklaşmaya ve Tunus sınırına doğru yol almaya başlarken, "Ben endişeli değilim," dedi. "Başkanın o helikopterden indikten beş dakika sonra bu soruların cevaplarını bulacağına eminim."</p>
</body>
</html>