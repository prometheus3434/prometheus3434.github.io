<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <p style="text-align: right;"><b>TRASLUSGARP KÖRFEZİ</b></p>

  <p style="text-align: right;"><b>ŞUBAT 1803</b></p>

  <div>
    <br/>
  </div>

  <p>Berberi başkentinin güçlendirilmiş surları ufak donanmanın görüş alanına girmişti ki, aniden bir fırtına çıkmış, iki direkli yelkenli <i>Intrepid</i> ve ondan daha büyük bir gemi olan <i>Siren'i</i> tekrar Akdeniz'e açılmaya zorlamıştı. Tek gözlü dürbününden bakmakta olan <i>Siren'in</i> ikinci kaptanı Teğmen Henry Lafayette şans eseri, iki Amerikan gemisinin korsanların yatağına bu denli yaklaşmayı göze alabilmesinin başlıca nedeni olan <i>Philadelphia'nın</i> gökyüzünü delen direklerini görmüştü.</p>

  <p>Altı ay önce kırk dört toplu <i>Philadelphia,</i> bir Berberi korsan gemisini Trablusgarp'ın tehlikeleriyle nam salmış limanına kadar takip etmiş ve sığ sahilde karaya oturmuştu. O günlerde savaş gemisinin kaptanı olan William Baimbridge, topları geminin bordasından kaldırmak da dahil olmak üzere, gemisini kurtarmak için elinden geleni yapmış, ama <i>Philadelphia</i> tam anlamıyla çakılıp kalmıştı; daha da kötüsü, suların yükselmesine saatler vardı. Bir düzine düşman gemisinin tehdidi altında olan Baimbridge'in bayrağını indirmek ve devasa savaş gemisini Trablusgarp paşasına teslim etmekten başka seçeneği yoktu. Şehirde ikamet eden Hollanda konsülü daha sonraları, Baimbridge ve üst rütbeli subaylarının iyi muamele gördüklerini, ama <i>Philadelphia</i> mürettebatının kaderinde. Berberi korsanların eline düşen diğerleri gibi kölelik olduğunu rapor etmişti.</p>

  <p>Akdeniz donanmasında görev yapan Amerikalı savaş gemisi komutanları <i>Philadelphia'nın</i> tekrar ele geçirilmesi ve limandan çıkarılması konusunda hiçbir umudun olmadığına kanaat getirmiş ve bu yüzden geminin yakılmasını kararlaştırmışlardı. Mürettebatın kaderine gelince; aracılar vasıtasıyla Trablusgarp paşasının, esirleri yarım milyon dolar gibi bir nakit para karşılığında serbest bırakmak konusunda yumuşadığı öğrenilmişti.</p>

  <p>Berberi sahili korsanları yüzyıllardır Avrupa'nın tüm sahillerini yağmalamış, İrlanda ve İzlanda'ya kadar uzanıp her yeri yakıp yıkmışlardı. Bütün şehirleri talan ettikleri yetmezmiş gibi, masum insanları esir alarak Kuzey Afrika'ya götürmüş, gemilerde kürek mahkûmu olarak kullanarak ve çeşitli işlerde çalıştırarak çürümelerine neden olmuş, güzel kadınlarıysa çeşitli hanların haremlerine cariye olarak vermişlerdi. Varlıklı esirlere arkadaşları ve aileleri tarafından ödenecek fidye parasıyla serbest kalma şansı tanınırken, fakirler hayat boyu kahır çekip ağır işlerde çalıştırılmıştı.</p>

  <p>Denizcilik alanında büyük güce sahip İngiltere, İspanya, Fransa ve Hollanda gibi ülkeler, ticari filolarını korsan saldırılarından korumak adına Berberi sahilinin önde gelen üç şehri Tanca, Tunus ve Trablusgarp'a aşırı miktarlarda haraç ödemişlerdi. Bağımsızlığını kazanana dek İngiliz bayrağı altında söz konusu korumadan faydalanan ve henüz toy bir devlet olan Amerika Birleşik Devletleri ise hükümdarlara haraç olarak vergi gelirlerinin yaklaşık onda birini vermiş, ancak bu durum Thomas Jefferson'ın üçüncü başkan olarak göreve gelmesiyle değişmiş ve Jefferson uygulamanın derhal sona erdirileceği vaadinde bulunmuştu.</p>

  <p>Berberi ülkeleri bu genç demokratik ülkenin tepkisini blöf olarak değerlendirmiş ve savaş ilan etmişlerdi.</p>

  <p>Jefferson buna. Amerikan gemilerinden oluşan bir donanmayı Berberi sahiline yollayarak karşılık vermişti.</p>

  <p>Üç direkli savaş gemisi <i>Constitution'ın</i> görüntüsü bile. Tanca kralının esir olarak tuttuğu tüm Amerikalı denizcileri serbest bırakıp haraç talebinden vazgeçmesine yetmiş. Amiral Edward Preble bunun karşılığında, kısa bir süre önce ele geçirdiği iki Berberi gemisini iade etmişti.</p>

  <p>Trablusgarp paşası bu durumdan hiç hoşnut olmamıştı. Denizcilerinin <i>Philadelphia'yı</i> ele geçirmesinin ardından gemiye <i>Allah'ın Lütfü</i> adını veren paşa, Amerika'nın en büyük savaş gemilerinden birine sahip olmak gibi bir başarının verdiği cesaretle hiçbir şekilde pazarlığa yanaşmamış ve haracın derhal ödenmesini talep etmişti. Amerikan cephesi Berberi korsanların seren yelkenli geminin yelken basmasını sağlayıp onu bir korsan gemisi olarak kullanabileceğine ihtimal vermiyor, ama bayrak direğinde yabancı bir bayrağın dalgalanacağı düşüncesi bile en acemi Amerikalı denizciyi yaralıyordu.</p>

  <p>Amerikalıların Trablusgarp'ın iç limanında yüz elli topla korunan <i>Philadelphia'yı</i> beş gün boyunca gözetlemesinin ardından, iki savaş gemisinin o güne dek gördüğü en korkunç fırtına kopmuş, göğün yarıldığı, denizin galeyana geldiği fırtınada kaptanlar, ufak donanmayı oluşturan iki geminin birbirinden ayrılıp doğuya doğru sürüklenmesine engel olamamışlardı.</p>

  <p><i>Siren'in</i> ikinci kaptanı Lafayette, kendi gemisinin halini gördükten sonra <i>Intrepid'in</i> mürettebatının fırtına esnasında neler yaşadığını tahmin bile edemezdi. Sadece altmış dört ton ağırlığındaki iki direkli yelkenli kendi gemisinden küçüktü ve bir önceki Noel'e kadar <i>Mastico</i> adı altında bir esir gemisi olarak kullanılmıştı. Gemi <i>Constitution</i> tarafından ele geçirilmiş, yapılan kontrol esnasında ambarlarında zincirlenmiş halde kırk iki Afrikalı bulunmuştu. Bunlar Trablusgarp paşasından İstanbul'daki sultana hediye olarak gönderilen esirlerdi.</p>

  <p>Amerikalılar ne kadar kül suyu kullansalar da, insan sefaletinin her bir tahtaya sinmiş o keskin kokusunu çıkaramamışlardı.</p>

  <p>Fırtına nihayet 12 Şubat'ta yatışmış, ama iki geminin denizde buluşması ve tekrar Trablusgarp'a yelken basması 15 Şubat'ı bulmuştu. O akşam küçük donanmanın komutanı olan Kaptan Stephen Decatur küçük, gözü pek <i>Intrepid'in</i> güvertesinde bir savaş konseyi toplamış, Henry Lafayette ve sekiz silahlı denizci konseye katılmak üzere bir sandalla gemiye gelmişti.</p>

  <p>Decatur Lafayette'in gemiye çıkabilmesi için alçak küpeştenin üstünden elini uzatırken, "Demek rahat rahat fırtınanın yatışmasını bekleyip zafer kazanmak üzere buraya geldin, ha?" diye takıldı ikinci kaptana. Kaptanlık gibi önemli bir sorumluluğun altından kolayca kalkabilen Decatur siyah gür saçlı, büyüleyici kahverengi gözlü, geniş omuzlu, yakışıklı bir adamdı.</p>

  <p>Lafayette, "Bu fırsatı hayatta kaçırmazdım," diye karşılık verdi. İki adam aynı yaşta, aynı rütbedeydiler, denizcilik okulundan beri de arkadaştılar, ama Lafayette, Decatur'un <i>Intrepid'in</i> kaptanı ve donanmanın komutanı olmasını saygıyla karşılıyordu.</p>

  <p>Henry, Decatur'la hemen hemen aynı boydaydı, ama bir kılıç ustası olarak vücut yapısı daha inceydi. Kömür karası gözleri vardı ve gerçek kimliğini gizlemek üzere giydiği yöresel giysilerle, bir gün karşılaşmayı umduğu efsanevi korsan Süleyman El-Cema kadar gösterişliydi. Quebec'te doğan ve Amerika'nın demokrasi deneyiminin bir parçası olmak isteyen Lafayette on altı yaşma basar basmaz Vermont'a gelmişti. Zaten orta derecede İngilizce biliyordu ve Henri olan ilk adını Henry olarak değiştirerek Amerikan vatandaşlığına geçmiş, iki direkli ahşap yelkenli <i>Lake</i></p>

  <p><i>Champlain'de</i> on yıl kadar çalıştıktan sonra Deniz Kuvvetleri'ne katılmıştı.</p>

  <p>On sekiz metrelik iki direkli geminin içine tıkışmış seksen adamdan pek azı kılık değiştirmiş, <i>Intrepid</i> taş dalgakıranı geride bırakıp Trablusgarp'ın en önemli demirleme limanına girerken, diğer mürettebat küpeştenin ardına gizlenmiş veya ambarda saklanmıştı.</p>

  <p>"Henry, Salvador Catalano'yla tanışmanı istiyorum. Limana yaklaştığımızda bize o kılavuzluk edecek."</p>

  <p>Catalano göğsüne kadar uzanan sakalıyla yanık tenli, tıknaz bir adamdı; başında kir içinde kalmış keten kumaştan bir sarık vardı, belindeki kuşağa, kabzasında çok da değerli olmayan bir taşın bulunduğu, uğursuz görünümlü, kıvrımlı bir hançer sıkıştırmıştı.</p>

  <p>Lafayette kılavuzun elini sıkmak üzere hamle yaparken, Decatur'a, "Bu iş için gönüllü olmamış sanırım," diye fısıldadı.</p>

  <p>Decatur, "Bize dünyanın parasına mal oldu," diye karşılık verdi.</p>

  <p>Henry Maltalı adamın yağlı elini sıkıca kavrarken, "Tanıştığımıza memnun oldum Bay Catalano," dedi. "Ve <i>Siren’in</i> mürettebatı adına, verdiğiniz cesurca hizmetlerden dolayı size teşekkür etmek isterim."</p>

  <p>Catalano'nun yüzüne geniş bir gülümseme yayılırken ayrık dişleri ortaya çıktı. "Paşanın korsanları gemimi o kadar çok yağmaladılar ki, bunu bir intikam fırsatı olarak değerlendirmenin doğru olacağını düşündüm."</p>

  <p>Lafayette dalgın bir tavırla, "Bizimle birlikte olduğunuza sevindim," diye karşılık verdi; dikkati yeni, geçici evine yönelmişti.</p>

  <p><i>Intrepid'in</i> iki ana direği olduğu gibi duruyordu, ama gergi halatlarının birkaçı bel vermiş, rüzgara dönmüş yelkenleri tuz yüzünden kabuk bağlamıştı, üstünde de çok sayıda yama görünüyordu. Güvertesi kül suyuyla ovalanmış olsa da, meşe tahtalarından zehirli ve kötü kokular yayılıyordu. Henry'nin koku yüzünden gözleri yaşarmıştı.</p>

  <p><i>Intrepid,</i> ateşlendiğinde tekerlekleri üzerinde yuvarlanmaktansa güverteye monte edilmiş hat üzerinde kayan dört küçük deniz topuyla silahlandırılmıştı sadece. Donanma mürettebatı el altında bulundurdukları tüfek ve kılıçlarla güvertede bulabildikleri dar alanlara sıkışmıştı ve çoğu beş gün süren fırtınanın etkisinden henüz kurtulamamışa benziyordu.</p>

  <p>Henry, Decatur'a bakarak gülümsedi. "Burada harika bir komuta düzeni kurmuşsunuz efendim."</p>

  <p>"Evet, çünkü bu benim gemim. Bay Lafayette bildiğim kadarıyla, bunca yıllık hizmetinizde size hiç kaptan olarak hitap edilmedi."</p>

  <p>Lafayette çakı gibi bir selam verirken, "Çok doğru kaptan," dedi.</p>

  <p><i>Intrepid'in</i> yelkenlerinin yeterli rüzgarla dolup Trablusgarp'a varabilmesi için bir akşamın daha geçmesi gerekti. Decatur ve Lafayette pirinç teleskoptan, surla çevrili şehrin, uçsuz bucaksız ve el değmemiş gibi görünen dümdüz çölün içinden yavaş yavaş ortaya çıkmasını izliyordu. Savunma amaçlı inşa edilmiş surların ve paşanın kalesinin çeşitli yerlerine yerleştirilmiş yüz elli top vardı. Demirleme yeri boyunca uzanan ve mendirek adı verilen dalgakıran yüzünden <i>Philadelphia'nın</i> sadece üç direğini görebiliyorlardı.</p>

  <p>Decatur saldırı için görevlendirdiği ikinci kaptanı Henry'ye, "Ne düşünüyorsun?" diye sordu. İkisi, Maltalı kılavuzun arkasında yan yana duruyordu.</p>

  <p>Henry <i>Intrepid'in</i> açılmış yelkenlerine ve küçük iki direkli yelkenli geminin ardında bıraktığı köpüklü dümen suyuna bakarak hızlarının dört deniz mili olduğu sonucuna vardı. "Hız kaybetmezsek, güneş batmadan çok önce limana varabileceğimizi sanıyorum."</p>

  <p>Salvador Catalano, "Üst ve flok yelkenlerinin camadanlarını bağlama emri vereyim mi?" diye sordu.</p>

  <p>"Şimdilik gerek yok; elimizden gelenin en iyisi de bu zaten... Daha sonra ay yeterince parlak olacak."</p>

  <p>Gölgeler birbirleriyle iç içe geçene dek uzamış ve güneşin son ışıkları batı ufkunun hemen üstünde toplanmıştı. İki direkli yelkenli gemi Trablusgarp Körfezi'ne girmiş. Berberi şehrinin heybetli surlarına yaklaşıyordu. Yükselmekte olan yeniay mendireğin taşlarına, hisara ve paşanın kalesine ürkütücü bir parlaklık verirken, istihkamlardan dışarıya doğru çıkıntı yapmış siyah top mevzileri tehditkar bir hava yaratıyordu. <i>Intrepid’in</i> mürettebatının güneş batmadan hemen önce duyduğu ezan sesi, hisarın üstünde, etrafa hakim minarenin ince siluetinden gelmişti.</p>

  <p>Kalenin hemen altında demirlemiş halde durmakta olan <i>Philadelphia'yı</i> gördüler. Gemi oldukça iyi durumdaydı; Amerikalılar geminin bir zamanlar ıskartaya ayrılmış toplarının tamir edilip yenilendiğini ve yeniden lombarlara yerleştirildiğini görebiliyorlardı.</p>

  <p>Gemiyi görmek Henry Lafayette'te çelişkili duyguların uyanınasına neden oldu. Lafayette bir yandan <i>Philadelphia'nın</i> harikulade hatları ve devasa ebatları yüzünden heyecanlanırken, diğer yandan kıç tarafında Berberi bayrağının asılı olduğu ve üç yüz yedi kişilik mürettebatının paşanın hapishanelerinde rehin olarak tutulduğu düşüncesiyle öfkeleniyordu. Decatur'un, adamlarına kaleye akın etmeleri ve tutukluları serbest bırakmalarını emretmesinden daha çok istediği bir şey yoktu, ama böyle bir emrin asla verilmeyeceğini de biliyordu. Akdeniz'deki tüm donanmanın komutanı olan Amiral Preble, Berberilerin halihazırdakinden daha fazla sayıda Amerikan denizcisini tutsak etmeleri gibi bir riski almayacağını net biçimde ifade etmişti.</p>

  <p>Limanın çevresinde kümelenmiş ve dalgakırana bağlı halde durmakta olan üç köşeli yelkenle donatılmış ticaret gemilerinin yanı sıra, direkleri arkaya doğru yatık ve içi toplarla tıka basa dolu korsan gemileri de olmak üzere, düzinelerce başka gemi de vardı. Lafayette en az yirmi gemi saymış, sonra saymayı bırakmıştı.</p>

  <p>Bir an içinde yepyeni bir duygunun ortaya çıktığını fark etti. Korku...</p>

  <p>İşler planlandığı gibi gitmezse, <i>Intrepid</i> bir daha limandan hiç çıkamayacak ve gemide kim varsa hepsi ölecek, ya da daha kötüsü, hayatlarının sonuna dek esir olarak yaşayacaktı.</p>

  <p>Birden Henry'nin ağzı kurudu; kılıcıyla yaptığı sayısız antrenmanlar gözüne yetersiz gibi göründü, belindeki kuşağa iliştirmiş olduğu çakmak tabanca tüy gibi hafif gelmeye başladı. Sonra <i>Intrepid ın</i> küpeştelerinin ardında saklanmakta olan denizcilere şöyle bir göz attı. Baltalar, kargılar, kılıçlar ve kamalar kuşanmış halleriyle, herhangi bir Arap korsan kadar kana susamış görünüyorlardı. Hepsi de gönüllü olan bu adamlar, dünyanın en iyi denizcileriydi ve Henry onların bu işin altından kalkabileceklerini biliyordu. Adamların arasında dolaşan bir deniz asteğmeni gördü; delikanlı bölükbaşıların lambalarını yaktıklarından ve balina yağma batırılmış fitilleri hazır ettiklerinden emin olmaya çalışıyordu.</p>

  <p>Sonra bir kez daha <i>Philadelphia'ya</i> baktı. Gemiye, küpeştesinde üç nöbetçinin durduğunu görebilecek kadar yaklaşmışlardı, korsanların kıvrımlı palaları çok net olarak görülüyordu. Ancak rüzgar çok hafif estiğinden, seslenme mesafesine gelene dek en az iki saatin daha geçmesi gerekecekti.</p>

  <p>Gemiye iyice yaklaştıklarında Gatalano Arapça, "Hey, oradakiler," diye seslendi.</p>

  <p>Korsanlar, "Ne istiyorsun?" diye karşılık verdiler.</p>

  <p>Decatur ve Lafayette'in şekillendirdiği senaryoya sadık kalan Maltalı kılavuz, "Benim adım Salvador Catalano," dedi. "Bu <i>Mastico</i> gemisi... Malta'daki İngiliz üssüne canlı hayvan götürmek üzere buradayız, ama fırtınaya yakalandık. Çapamız kırıldı, bu yüzden bir yere demirleyemiyoruz. Bu akşam için sizin bu görkemli geminize bağlanmak isterdik; sabah limana girip gerekli tamiratı yaptırırız."</p>

  <p>Decatur, "Önemli an geldi çattı işte!" diye fısıldadı Henry'ye. "Numarayı yutmazlarsa, başımız belada demektir."</p>

  <p>"Yutacaklar. Olaya onların gözüyle bak; sen olsan iki direkli bir yelkenliden kuşkulanır mıydın?"</p>

  <p>"Muhtemelen hayır."</p>

  <p>Nöbetçi amiri bir süre sakalını kaşıyıp <i>Intrepid'i</i> dikkatli gözlerle süzdü, sonra, "Bağlanabilirsiniz, ama şafak sökerken ayrılmanız gerek," diye seslendi.</p>

  <p>Catalano, "Sağ olun; Allah sizden razı olsun," dedikten sonra, iki kaptana dönerek İngilizce, "Kabul ettiler," diye fısıldadı.</p>

  <p>Hafif rüzgar <i>Intrepid'i Philadelphia'nın</i> bordasına doğru yavaşça itelerken, Lafayette, Decatur'un hemen yanında ayakta duruyordu. Üç direkli büyük savaş gemisinin topları dışarı çıkarılmış, namlularındaki top ağzı tapaları alınmıştı. Gemiye yaklaştıkça namlu ağızları göze daha büyük gelmeye başlamıştı. Korsanların şüphelenip borda ateşi açmaları durumunda, iki direkli yelkenli bu mesafeden bir çıra gibi yanar, güvertedeki seksen adam paramparça olurdu.</p>

  <p>Yaklaşmayı sürdürdükçe, geminin küpeştesinde sıralanmış korsanların <i>Intrepid'in</i> en az beş metre yüksekte olduğunu gördüler. Korsanlar iki direkli yelkenlinin küpeştesinin ardına sinmiş adamları fark ettikçe aralarında mırıldanmaya ve adamlara kuşkuyla bakmaya başlamışlardı.</p>

  <p>Aralarındaki mesafe üç metreye kadar düşmüştü ki korsanlardan biri, <i>"Amerikalılar!"</i> diye bağırdı.</p>

  <p>Catalano, "Adamlarınıza saldırma emri verin," diye feryat etti.</p>

  <p>Decatur sakin bir tavırla, "Komuta subayından gelmedikçe hiçbir emre itaat edilmeyecektir," diye karşılık verdi.</p>

  <p>Hemen üstlerinde Berberi korsanlar kılıçlarını çekmişti, içlerinden biri el yordamıyla sırtına kayışla bağlanmış alaybozan tüfeğinin kabzasını bulmaya çalışıyordu. Meşe gövdeli iki gemi yan yana geldiğinde Decatur'un, "Gemiye atlayın!" diye bağırdığı duyuldu.</p>

  <p>Henry Lafayette yanından hiç ayırmadığı İncil'e dokunduktan sonra, açık bir lombardan içeriye dalmak üzere bir eliyle lombarın ahşap kenarına yapıştı, diğeriyle ılık bronzu sıkıca kavradı. Topla, geminin bordası arasındaki boşluktan içeriye düşüp hemen ayağa kalkarken kınından keskin bıçağını çekti. Alçak tavandan sarkan tek bir lambanın yaydığı ışıkta güverteye çok sayıda adamın dolmakta olduğunu, bu esnada iki korsanın bir başka lombardan çıkıp hızla diğer tarafa seğirttiğini gördü. Ancak korsanlardan biri Henry'yi fark etmiş, çıplak ayağıyla güvertenin tahtalarını çiğneyip üstüne gelirken geniş palasını çekmişti bile; adam bir çığlık attı ve silahsız, acemi tüccar denizcilere saldırırken kullanılabilecek bir teknikle Henry'ye saldırdı.</p>

  <p>Henry hiç etkilenmişe benzemiyordu; korkudan kılını bile kıpırdatamayacağını sanırken, aslında içini soğuk bir öfkenin kapladığını fark etti.</p>

  <p>Adamın üstüne gelmesine izin verdi; korsan kılıcını, isabet ettirmesi durumunda Henry'yi ortadan ikiye bölecek şekilde kalça hizasında sallarken, Henry hafifçe öne doğru hareketlenip hamleyi boşa çıkardı ve aynı anda kılıcını adamın göğsüne sapladı. Korsanın hamlesi esnasındaki hızı, kılıcın kaburgalarının arasından girip sırtından çıkmasına neden oldu, Lafayette'in üstüne düşerken ağır palası büyük bir takırtıyla güverteye düştü. Henry kılıcını korsanın göğsünden çıkarabilmek için dizinden destek almak zorunda kaldı. Tam o anda hareket eden bir gölge fark edip hızla olduğu yerde döndü ve omzunu hedef alan baltadan son anda başını eğerek kurtulabildi. Aynı anda karşı hamleyi yaptı ve kılıcını düşmanına doğru savurup adamın karnını yaraladı. Korsanın iç organlarını deşebilecek bir açıya sahip değildi, ama yarasından fışkıran kan, adamın bir daha iflah olmayacağının bir göstergesiydi.</p>

  <p>Silah güvertesinde cehennemi bir manzara yaşanıyor, karanlık birtakım adamlar kendilerinden geçmişçesine birbirlerini kesiyorlar, çeliğe çarpan çeliğin sesi, kılıcın insan etini yardığı anlarda ortaya çıkan acı dolu çığlıklarla kesintiye uğruyordu. Hava barut kokusuyla yüklü olsa da, Henry bunun üstünde, kanın bakırımsı kokusunu ayırt edebiliyordu.</p>

  <p>Zar zor ilerleyip karmaşanın içine daldı. Silah güvertesi alçak tavanıyla, kılıç veya kargıyla savaşmak için ideal bir yer değildi, ama Amerikalılar inatla mücadele ediyorlardı. Henry savaşın içine dalmaya hazırlanırken Amerikalı denizcilerden birinin yere serildiğini gördü. Amerikalıyı deviren korsan güvertedeki herkese tepeden bakan bir insan azmanıydı; sarığı neredeyse tavandaki destek kirişlerine değiyordu. Korsan elindeki palayı Henry'ye doğru savurdu, Henry hamleyi bertaraf ettiği anda darbenin gücüyle kolunun uyuştuğunu hissetti. Arap palasını bir kez daha savurduğunda, Lafayette havada pırıl pırıl parlayan palanın yönünü değiştirebilmek için tüm gücünü kullanmak zorunda kaldı.</p>

  <p>Henry geriye doğru sendelediği anda korsan bu avantajı kullanmak için ona doğru vahşice bir hamle yaptı ve Henry'yi savunmada kalmaya mecbur bıraktı. Decatur baskını planlarken.</p>

  <p>limanda demirlemiş devasa korsan donanmasını düşünerek olabildiğince sessiz hareket etmeleri konusunda kesin emir vermişti. Ancak gücünün tükenmekte olduğunu hisseden Lafayette'in belindeki kuşağa sıkıştırdığı tabancasını çekmekten başka çaresi yoktu. Henry hedefi tam görmeden tetiğe asıldı; falya tavası içindeki az miktarda barutun parlamasının ardından silah, keskin bir sesle patladı ve 58 kalibrelik saçma korsanın göğsünde parçalandı.</p>

  <p>Saçma normal bir adama isabet etmiş olsa, gözünü açıp kapatmasına fırsat vermeden onu güverteye sererdi, ama dev üstüne gelmeye devam ediyordu. Pala tam vücuduna isabet etmek üzereyken, Henry kılıcını kaldırıp hamleyi savuşturma fırsatını ancak bulabildi ama darbenin sersemletici gücü silah güvertesi üzerine savrulmasına neden oldu ve <i>Philadelphia'nın</i> on sekiz kalibrelik toplarından birinin üstüne düştü. Decatur'un sessiz olmaları gerektiği yönündeki emri hala kulaklarında çınlarken, Lafayette, el yordamıyla belindeki kuşağa iliştirmiş olduğu kesenin içindeki yağ lambasını buldu ve ateşi bronz topun falya deliğine doğru tuttu. Yanan barutun kokusunu duyabiliyordu. Çıkan cızırtı, gemide kıran kırana devam eden savaşın gürültüsü içinde kayboluyordu. Henry vücudunu büyük topla dev korsan arasında koruma altına almışken, deniz toplarını uzun yıllardan beri kullanmanın verdiği tecrübeyle zamanlamasının kusursuz olacağına güveniyordu.</p>

  <p>Korsan Lafayette'in orada öylecene dikilmiş olmasından, onun tükendiği ve kaçınılmaz kaderini kabullendiği sonucunu çıkarmıştı. Dev Arap palasını havaya kaldırdı ve kendini, palanın et ve kemiği keserken göstereceği dirence hazırlayarak hamlesini yaptı. Tam o anda Amerikalı yana sıçradı; Arap palasını savururken çok kontrollü bir hamle yapmak istemiş ve topun arka tarafından süzülen dumanı fark edememişti. Top kükürtlü bir duman fışkırtmasının hemen ardından büyük bir sesle gümbürdedi.</p>

  <p>Topun geri tepme şiddetini yavaşlatmak ve silahın güvertede sarsılmasını önlemek amacıyla tasarlanmış kalın kenevir hatlar vardı, ama top buna rağmen büyük bir güçle bir iki metre geri savruldu. Topun arka bölümü korsanın tam kasıklarına isabet etti, leğen kemiğini parçalayarak kalça eklemlerini ezdi ve uyluk kemiğini un ufak etti. Hamur haline gelmiş gevşek vücudu bir kirişe doğru savruldu ve geriye doğru iki büklüm olmuş halde güverteye yığıldı kaldı.</p>

  <p>Henry durumu anlamak için bir an başını lombardan dışarıya uzattı. On sekiz kalibrelik toptan çıkan mermi limanın karşısındaki hisara isabet etmişti ve açılan gedikten aşağıya bir moloz çığı yuvarlanıyordu.</p>

  <p>"Bir taşla iki kuş... Hiç de fena değil <i>mon ami</i> Henry, hiç de fena değil..." Bunu söyleyen iri astsubay John Jackson'dı.</p>

  <p>"Kaptan Decatur sorarsa, topu bu serserilerden biri ateşledi, tamam mı?"</p>

  <p>"Ben de öyle gördüm zaten Bay Lafayette."</p>

  <p>Ateşlenen top, bir yarışın başlangıcında verilen işaret rolü oynamıştı; Arap korsanlar savunma yapmaktan vazgeçip lombarlara hücum ettiler ve kendilerini boşluktan aşağıya, limanın sakin sularına bıraktılar. Ana güvertedeki merdivenleri çıkmaya çabalayan bazılarıysa Decatur ve adamlarının kucağına düştüler.</p>

  <p>"Hadi, işe koyulalım."</p>

  <p>Adamlar yanıcı maddeleri almak üzere <i>Intrepid'in</i> ve orada kalan mürettebatın beklemekte olduğu yöne, geminin sancak tarafına geri döndüler. Jackson ve altı adamı fıçılar dolusu kara barutu sırtlarına yüklemiş halde arkasından gelirken, Henry Lafayette, bir merdivenden aşağıya inerek hamakların hala kirişlerde asılı durduğu, ama diğer tüm malzemenin götürüldüğü mürettebat yatakhanesini geçti. Birlikte üç direkli savaş gemisinin en alt bölümü olan alt güverteye inerek geminin ambarlarından birine girdiler. Deniz ikmal maddelerinden çoğu alınmıştı, ama kalanlar gemiyi yakmaya başlamak için yeterdi.</p>

  <p>Hızlı hareket ettiler. Henry adamlara ateşleme fitillerini nereye yerleştireceklerini ve fitilleri yağ lambasıyla ne zaman yakacaklarını gösterdi. Ancak alevler hiçbirinin tahmin edemediği kadar hızla yayıldı ve ambar göz açıp kapayıncaya dek duman içinde kaldı. Nefes alabilmek için kollarıyla ağızlarını kapatarak ambarda geriye çekilmeye başladılar. Tam o anda üstlerindeki tavanın top patlamasını andıran bir gürültüyle tutuştuğunu gördüler. John Jackson bir an dengesini kaybedip yere düştü, Henry onu bacaklarından yakalayıp kaba döşeme üzerinde sürüklemese adam yanan kalaslardan birinin altında kalacaktı. Ona ayağa kalkması için yardım etti, tutuşmuş kalas yığınları tavandan patır patır aşağı düşerken başlarını eğip sağa sola kaçışmaya başladılar.</p>

  <p>Bir merdivenin başına geldiklerinde Henry arkasına dönüp adamları yukarıya doğru yönlendirdi. "Hadi, çabuk olun, yoksa hepimiz öleceğiz."</p>

  <p>Koridor adeta bir yaylım ateşi altında kalmışken Henry, Jackson'ın hantal poposunun peşinden yukarıya tırmandı. Bir ara omzuyla Jackson'ın kaba etlerine yüklenip daha çabuk hareket etmesi için bütün gücüyle adamı kaldırmaya çalıştı. Ambardan volkanik bir patlamadan farksız biçimde büyük bir gürültü duyuldu, alevler tavana vurup etrafa korkunç bir saçak gibi yayılırken, ikisi birlikte ambar kapağını açtılar ve yana doğru yuvarlanarak dışarı çıktılar.</p>

  <p>Ateş denizinin içinde kalmışlardı. Duvarlar, güverte ve tavan tamamen alevler içindeydi; kesif duman yüzünden Henry gözlerinin yaşardığını hissetti. Jackson'la birlikte körlemesine koşturup bir başka merdivenden silah güvertesine çıktılar. Lombarlardan dışarıya duman fışkırsa da, son beş dakikadır ilk kez öksürmeden ciğerlerine temiz hava doldurma fırsatı bulmuşlardı.</p>

  <p>Küçük çaplı bir patlama <i>Philadelphia'yı</i> sallarken Henry, Jackson'la çarpıştı.</p>

  <p>"Hadi, gidelim genç adam."</p>

  <p>Lombozlardan birinden güçlükle dışarıya çıktıklarında, <i>Intrepid'deki</i> adamların yardımıyla küçük iki direkli yelkenliye bindiler. Mürettebattan bazı adamlar birkaç kez Henry'nin sırtına vurdular; Henry denizcilerin, başardığı iş nedeniyle kendisini tebrik ettiklerini sansa da, aslında bu hareketi için için yanan gömleğini söndürmek amacıyla yapmışlardı.</p>

  <p>Üstlerindeki küpeştede Stephen Decatur, bir ayağını puntele dayamış halde duruyordu.</p>

  <p>Lafayette, "Kaptan," dedi. "Alt güverteler temiz."</p>

  <p>"Çok iyi teğmen..." Kaptan adamlarının iplerden aşağıya inip gemiye binmelerini bekledi.</p>

  <p><i>Philadelphia</i> alevler içinde kaybolmuş, lombarlarından dışarıya fışkıran alevler halat donanımına sıçramıştı. Sıcaklık kısa bir süre sonra, sekizi doğrudan <i>Intrepid'e</i> yönelmiş olan topların kendiliğinden ateş almasına neden olacak kadar yoğunlaşacaktı.</p>

  <p>İki direkli yelkenliyle üç direkli savaş gemisini birbirine bağlayan ön taraftaki halatlar kolayca kesilip geminin denize açılması sağlanabilirdi, ama kıç tarafı sıkışmıştı. Henry adamları kenara itip kılıcını çekti. Halat yaklaşık iki buçuk santim kalınlığındaydı; savaş esnasında körleşmiş olsa bile, kılıcıyla tek hamlede halatı kesti.</p>

  <p>Alevler havayı tüketirken, iki direkli gemi yelkenlerini rüzgarla doldurmakta zorluk çekiyordu. Bu arada geminin flok yelkeni <i>Philadelphia'ya</i> yaklaşıyor ve büyük savaş gemisinin yanan halat donanımına dolanmak gibi bir tehlike yaşıyordu. Mürettebat gemilerini suyun üstünde yüzmekte olan tabuttan uzaklaştırmak için kürekleri kullandı, ama <i>Intrepid</i> ne zaman kurtulur gibi olsa, yine alevlerin içine çekiliyordu.</p>

  <p>Uç direkli savaş gemisinin ana direğinde yanmakta olan yelkenleri parçalanıyor, parçalar konfeti yağmuru gibi aşağıya düşüyordu. Bu sırada denizcilerden birinin saçları alev aldı.</p>

  <p>Decatur, "Henry," diye bağırdı. "Gemiden inip bizi filikayla çekin."</p>

  <p>"Başüstüne."</p>

  <p>Henry, Jackson ve dört adam filikayı suya indirdiler. <i>Intrepid'in</i> kıç tarafına bir halat bağlayıp iki direkli yelkenliden uzaklaşmaya başladılar. Halat gerginleştiği anda bütün güçleriyle küreklere asıldılar ve santim santim de olsa ilerlemeye çalıştılar. Kürekleri sudan çıkarıp bir hamle daha yapmaya hazırlanırken, o ana dek kat ettikleri mesafenin yarısını alev almış rüzgarın etkisiyle kaybettiler.</p>

  <p>Henry, "Asılın, küreklere asılın!" diye bağırdı.</p>

  <p>Adamlar emri yerine getirdiler. Altmış dört ton ağırlığındaki gemilerine ve ateşin güçlü emme gücüne karşı inatla savaştılar, omurgaları çatırdayana, boyunlarındaki damarlar şişene dek küreklere asıldılar. Decatur ana direğe bağlı yelkeni kaldırıp çöl tarafından esmeye başlayan hafif rüzgarla şişirmeye başarana dek, gemilerini ve içindeki mürettebatı <i>Philadelphia'dan</i> uzağa çektiler.</p>

  <p>Kısa bir süre sonra hisarın surlarında ani bir parlaklık belirdi, hemen ardından da topun gürlemesi duyuldu. Topun ateşi iki direkli yelkenlinin ve kayığın oldukça uzağına düştü, ama arkasından bir düzine daha patlama oldu. Deniz, üstünde oluşan minik gamzelerle canlanırken, hisarın nöbetçi kulübelerinin bulunduğu yerden ve dalgakıran boyunca koşuşturmaya başlayan korsanlardan hafif silahlarla ateş açıldı.</p>

  <p><i>Intrepid'in</i> mürettebatı bütün gücüyle küreklere asılırken, arkalarındaki <i>Philadelphia'nın</i> o ana dek yanmamış tek yeri olan yelkenleri de alevler içinde kalmıştı.</p>

  <p>Adamlar ardı ardına denize düşen saçmalar ve toplar eşliğinde yirmi gerilimli dakika boyunca kürek çektiler. Toplardan biri <i>Intrepid'in</i> babafingo yelkenlisini delip geçti, ama gemi bunun dışında bir isabet almadı. Önce tüfeklerin, sonra da paşanın toplarının menzilinin dışına çıktılar. Yorgunluktan bitap düşmüş adamlar birbirlerinin üstüne yığılırken, bir yandan da gülüyor ve şarkılar söylüyorlardı. Arkalarında hisarın surları, yanan geminin titrek parlaklığıyla aydınlanmıştı.</p>

  <p>Henry filikayı gemiye yanaştırıp filika direklerinin hemen altına çekti.</p>

  <p>Decatur, "Çok iyi bir iş başardın dostum," derken, yüzünde, arkalarındaki ruhani parıltının yansıması vardı.</p>

  <p>Nefes nefese solumaktan başka bir şey yapamayacak kadar bitkin düşmüş Henry, Decatur'a cansız bir selam çaktı.</p>

  <p><i>Philadelphia’nın</i> göğe değen direkleri etrafa kıvılcım saçan bir patlamanın eşliğinde iskele tarafına doğru devrilirken bütün gözler limana çevrildi. Ve sonra, sanki son bir kez selam verircesine topları kendiliğinden ateş aldı, çevrede yankılanan bombardımanda bazı gülleler suya, bazıları hisarın surlarına düştü.</p>

  <p><i>Philadelphia'nın</i> Berberi korsanlara karşı bu meydan okuma eylemi mürettebatın kendinden geçmesine neden olurken Lafayette, "Kaptan, şimdi ne olacak?" diye sordu.</p>

  <p>Decatur gözlerini denize dikmişti ve konuşurken Henry'ye bakmadı. "Bu iş bu akşam sona ermeyecek. Limandaki korsan gemilerinden birini tanıdım. Gemi Süleyman El-Cema'ya aitti. Adı da <i>Şahin...</i> Onun şu anda yelken basmak için hazırlandığına emin olabilirsin. Paşa bu akşam yaptıklarımızın hıncını elinde esir tuttuğu denizcilerimizden almayacaktır; onun için çok değerli o adamlar... Ama El-Cema intikam almak isteyecektir."</p>

  <p>"Süleyman bir zamanlar din adamıydı, değil mi?"</p>

  <p>Decatur, "Birkaç yıl öncesine kadar, evet," diye karşılık verdi. "Müslümanların imam dedikleri kişilerdendi. Hıristiyanlığa karşı beslediği nefret yüzünden vaaz vermenin yeterli olmadığına kanaat getiren ve Müslüman bayrağı taşımayan bütün gemilere karşı savaş açan türden bir adam..."</p>

  <p>"Onun esir almadığını duymuştum."</p>

  <p>"Ben de... Esirlerin fidyeyle serbest bırakılması gündeme geldiğinden beri El-Cema bu durumdan pek hoşnut olmasa gerek. Ama Paşa El-Cema üstünde fazla etkili değil; El-Cema'nın zaman zaman Trablusgarp dışına yolculuk yapmasına izin verdiği an şeytanla işbirliği yapmış oldu. Akına çıktığında El-Cema'ya katılmak isteyen gönüllülerin haddi hesabı olmuyormuş; adamları uğrunda ölecek kadar bağlılar ona.</p>

  <p>"Rütbesiz bir Berberi korsanı yaptığı işe bir meslek gözüyle bakar, hayatını kazanmanın bir yolu olarak görür. Bu onların nesillerdir yaptıkları bir şeydir. Bu akşam biz <i>Philadelphia'ya</i> çıkar çıkmaz çoğunun nasıl kaçıştığını gözlerinle gördün. Kazanamayacakları bir savaşta kendilerini ölümün kucağına atmazlar.</p>

  <p>Ama El-Cema'nın müritleri için aynı şey kesinlikle söz konusu değil. Adamları onun çağrılarını kutsal kabul ediyorlar; hatta buna bir ad bile vermişler: Cihat. Beraberinde tek bir gavur bile götürecek olsalar, ölene dek savaşmayı göze alıyorlar."</p>

  <p>Henry göğsüne yediği saçmaya rağmen peşini bırakmayan dev korsanı düşündü, onun El-Cema'nın adamlarından biri olup olmadığını merak etti. Adamın gözlerinin içine bakmamıştı, ama o korsanda cinnet getiren, bir Amerikalı öldürmenin <i>Philadelphia'nın</i> yakılmasını önlemekten daha önemli olduğuna inanan bir vahşi savaşçı havası sezmişti.</p>

  <p>"Bizden nefret etmelerinin nedeni nedir sence?"</p>

  <p>Decatur ona sert bir ifadeyle bakarak, "Teğmen Lafayette, hayatımda bu kadar yersiz bir soru duymadım," dedi. Derin bir nefes alarak, "Ama ne düşündüğümü söyleyeyim sana," diyerek devam etti. "Onlardan farklı olduğumuz için nefret ediyorlar."</p>

  <p>Henry bir süre sessiz kalarak Decatur'un cevabını sindirmeye çalıştı, ama böylesine bir nefreti aklının alması mümkün değildi. Bu akşam bir adam öldürmüştü, ama ondan nefret etmiyordu; o sadece kendisine verilen emirleri yerine getirmişti, o kadar. Bu kişisel bir şey değildi ve böyle düşünenleri anlayamıyordu.</p>

  <p>Sonunda, "Emirleriniz nedir kaptan?" diye sordu.</p>

  <p><i>"Intrepid, Şahin'ın</i> dengi değil, özellikle de biz bu kadar aşırı kalabalıkken... Planladığımız gibi <i>Siren’e</i> bağlanacağız, ama Malta'ya bir konvoy halinde dönmektense, senin ve <i>Siren'in</i> burada kalıp Süleyman El-Cema'ya Amerikan Deniz Kuvvetleri'nin onun gibilerinden korkmadığını göstermenizi istiyorum. Kaptan Stewart'a başarısız olmak gibi bir şansı olmadığını söyle."</p>

  <p>Henry gülümsemekten alamadı kendini. <i>Intrepid'in</i> ele geçirilmesi ve şimdi de <i>Philadelphia'nın</i> yakılması dışında, iki yıldır pek fazla hareket yaşamamışlardı. Korsanlarla göğüs göğüse savaşacakları için heyecanlanıyordu.</p>

  <p>"Onu yakalar veya öldürürsek, hepimizin morali yükselir," dedi.</p>

  <p>"Onlarınkini de ciddi biçimde zayıflatır."</p>

  <p><br/></p>

  <p>Şafak sökeli bir saat olmuştu ki, <i>Siren'in</i> ana direğinin tepesindeki gözcü, "Yelkenli! Sancağın beş nokta uzağında yelkenli göründü!" diye seslendi aşağıya.</p>

  <p>Henry Lafayette ve geminin kaptanı Teğmen Charles Stewart gündoğumundan beri bunu bekliyorlardı.</p>

  <p>Stewart, "Zaman geldi," dedi.</p>

  <p>Henüz yirmi beş yaşında olan Stewart, Kongre'nin Deniz Kuvvetleri'nin kuruluşunu resmen onaylamasından bir ay önce bu göreve atanmıştı. Stephen Decatur'la birlikte büyümüş olan Stewart, tıpkı onun gibi Deniz Kuvvetleri'nin yükselen yıldızıydı. Gemi içinde dolaşan dedikodulara bakılırsa, filo Amerika'ya dönmeden kaptanlığa terfi edecekti. Stewart ince uzun bir adamdı, uzun bir yüzü, derin ve ayrık gözleri vardı. Katı, ama adil bir disiplin yanlısıydı, hangi gemide hizmet verirse versin, o geminin mürettebatı kendini şanslı hissederdi.</p>

  <p>Gözcünün bir kez daha seslenmesi için, kum saatindeki kumların on dakika boyunca akması gerekti. "Sahile paralel olarak ilerliyor."</p>

  <p>Stewart homurdandı. "Kahrolası, burada tek başına olduğumuzdan şüphelendi herhalde, işimizi bitirip sonra <i>Intrepid'in</i> peşine takılmayı planlıyor." Sonra geminin seyir subayı Jackson'a dönerek," Yelkenler fora," diye emretti.</p>

  <p>Jackson bağırarak emri halat donanımında asılı olan adamlara iletti; kusursuz bir biçimde icra edilen ortak bir çalışmanın ardından bir düzine yelkenli açıldı ve insanı canlandıran rüzgarla birlikte şişmeye başladı. İki yüz kırk tonluk gemi Akdeniz'in sularını yarmaya başlarken, geminin pruva ve ana direkleri gerilip gıcırdadı.</p>

  <p>Stewart geminin meşe gövdesinin yan tarafında oluşan beyaz akıntıya bakarak hızlarını on deniz mili olarak tahmin etti; bu hava koşullarında sürati beş mil daha artırabileceklerini biliyordu.</p>

  <p>Gözcü, "Yerimizi tespit ettiler," diye bağırdı. "Bir yelken daha basıyorlar."</p>

  <p>Henry, "Bu sularda bizden daha hızlı gidebilecek başka bir üç köşeli yelkenli yoktur," dedi.</p>

  <p>"Öyle, ama bizim yarımız kadar su çekiyor. İsterse top menzilimizin dışında, sahile yakın seyredebilir."</p>

  <p>"Kaptan Decatur'la konuşurken, şu Süleyman El-Cema'nın savaştan korkmadığı gibi bir izlenim edindim."</p>

  <p>"Sence üstümüze gelir mi?"</p>

  <p>"Decatur öyle davranacağını düşünüyor."</p>

  <p>"Güzel."</p>

  <p><i>Siren</i> sonraki on dört saat boyunca <i>Şahin'i</i> takip etti. Büyük yelkenleriyle iki direkli Amerikan gemisi, El-Cema'nın düşman ticaret gemilerine saldıran savaş gemisinden birkaç deniz mili daha hızlıydı, ama Arap kaptan bu suları herkesten daha iyi biliyordu. Zamanı gelince <i>Siren'i</i> tehlikeli biçimde sığlık alana çekecek ve takibin daha derin sularda devam etmesini engellemeye çalışacaktı. <i>Şahin</i> aynı zamanda sahile yakın yerlerde, sahil şeridinin üstünde sonu gelmez siperler gibi yükselen sarp kayaların ötesindeki yakıcı çölden sürüklenen daha güçlü rüzgarları yakalamayı da becermişti.</p>

  <p>Güneş batmaya başlarken ve kıyıya doğru esen rüzgar hafiflemişken, iki gemi arasındaki mesafe gözle görülür şekilde azalmıştı.</p>

  <p>Stewart kamara görevlisinin getirdiği bir bardak ılık suyu içerken, "Bir saat içinde onu yakalamış oluruz," dedi ve açık silah güvertesini incelemeye koyuldu; mürettebat gülle ve barutu hazır etmiş, beklenti içinde topların yanında duruyordu ve topların doğrudan isabet alma olasılığına karşılık namluya çok fazla barut sürmemişlerdi. Patlayıcı madde sorumluları on yaşlarındaki çocuklar, topları beslemek üzere cephaneliğe gidip gelmeye hazırdılar; halat donanımında asılı olan adamlar gerektiğinde yelkenleri değiştirmek üzere emir bekliyorlardı; keskin nişancılar ikili gruplar halinde pruva direği ve ana direğin tepesindeki yerlerini almak üzereydiler. Bunlardan ikisi Appalachia'lı kardeşlerdi; mürettebattan kimse ne konuştuklarını anlamasa da, kardeşler silahlarını dakikada dört kez doldurup ateş edebiliyor, dört atışta da hedefi on ikiden vurabiliyorlardı.</p>

  <p>Birden <i>Şahin'in</i> yelpaze kuyruğu, iki beyaz su kümesiyle görünmez oldu ve hemen ardından ateşlenen topların kükremesi duyuldu. Güllelerden biri <i>Intrepid'in</i> iskele tarafının kırk beş metre uzağına düşerken, diğeri arkaya isabet etti.</p>

  <p>Stewart ve Lafayette birbirlerine baktılar. Henry ikisinin ortak endişesini seslendiren kişi oldu. "Kıç topları oldukça uzun... Aramızdaki mesafeyi en azından iki katına çıkarmalıyız."</p>

  <p>Stewart <i>Şahin'in</i> topçularını atlatabilmek için, "Bay Jackson, dümeni on derece iskele yönüne kırın," diye emir verdi. "Açılan her ateş için benzer bir karşılık vermek üzere emirlerimi bekleyin ve güllenin düştüğü en yakın yere doğru ilerleyin."</p>

  <p>İriyarı astsubay dilini tutamayarak, "Peki, isabet aldığımızda ne olacak?" diye sordu.</p>

  <p>Stewart böylesine saygısızca bir soru yüzünden Jackson'ı azarlayabilirdi, ama böyle yapmak yerine, "Her isabette bir maaş eksik alacaksın, dua et de çok karavana atsınlar," diye karşılık verdi.</p>

  <p>Sahile yakın esen rüzgar aniden durulmuştu. <i>Şahin'in</i> geniş, üçgen yelkenleri biraz gevşemiş, nafile bir biçimde çırpınırken, <i>Intrepid'inkiler</i> hala gergin haldeydi. Korsan gemisine geminin arka tarafındaki toplardan kaçınmak amacıyla kıç tarafından hafif bir açıyla yaklaştılar. Aralarındaki mesafe yüz metreye kadar inmişti ki, <i>Şahin'in</i> topları ateşlendi ve bordasından, geminin tamamen gözlerden kaybolmasına neden olacak şekilde bir duman bulutu yükseldi. İki atış karavana olurken, üçüncüsü <i>Siren'in</i> gövdesine isabet etti, ama delmeyi başaramadı.</p>

  <p>Stewart hiç karşılık vermedi, ateşleyeceği her bir topun isabet ihtimalini artırmak amacıyla mesafenin kapanmasını bekledi. Korsanların diğer toplarını gemisine doğru çevirmediğini görünce, Arap mürettebatın temizleyip doldurduğu ve ateşe hazır ettiği topların tükenmesini bekledi.</p>

  <p>"Ateş!"</p>

  <p>Dört gülle kısık bir uğultuyla ateşlenirken, Henry sanki tekme yemişçesine darbeleri göğsünde hissetti. <i>Intrepid, Şahin'e</i> ateş etmiş, bu esnada baş kısmı gövdesine de yayılmaya başlayan dumanla sarmalanmıştı. Üst güvertedeyse Amerikalı denizciler tüfekleri ellerinde, <i>Şahin'in</i> küpeştesi ardında görünmez olduklarını sanan korsanları birer birer avlıyordu.</p>

  <p>İlk yaylım ateşinin hedefini bulup bulmadığı henüz anlaşılmamışken, iki top daha ateşlendi. <i>Şahin</i> buna kusursuz bir biçimde hedef alınmış borda ateşiyle karşılık verdi. Güllelerden biri ateşe hazırlanan küçük toplardan birine isabet ederek silahı yana devirdi, ateşlenen toptan fırlayan gülle de hemen yanındaki mürettebata çarparak ikisinin ölümüne birinin sakatlanmasına, torbalar dolusu barutun da akkor işaret fişekleri gibi yanınasına neden oldu. <i>Şahinden</i> ateşlenen bir başka top bu kez <i>Intrepid'in</i> ana direğini parçaladı, ama bu, direği devirecek kadar güçlü bir atış değildi. Ardından gelen diğerleri geminin küpeştesinde, havaya iğne keskinliğinde kıymıklar savurarak içinden bir adam geçecek büyüklükte delik açtı.</p>

  <p>Stewart savaşın ortasında sesini duyurmaya çalışarak, "Bay Jackson," diye bağırdı. "Ana direkteki yelkenleri indirin, yoksa hepsini kaybedeceğiz. Bay Lafayette, siz de kıç tarafını kontrol edin. Yangını söndürüp küçük topların sıralanmasını sağlayın."</p>

  <p>"Başüstüne efendim." <i>Şahin'in</i> mürettebatının tüfekleriyle açtıkları yaylım ateşi güverteyi tararken, Henry hızlı bir selam verip kıç tarafına doğru koşturdu.</p>

  <p>Henry Berberi gemisinde yayılmakta olan yangına baktı. <i>Intrepid</i> elinden gelenin en iyisini yapıyordu. Bu esnada korsanlardan birinin etrafına emirler yağdırmakta olduğunu gördü; adam hiç de paniklemiş gibi görünmüyordu; tam tersine, içinde bulunduğu koşullarla çelişen bir biçimde oldukça soğukkanlıydı.</p>

  <p>üstünde temiz, beyaz bir cüppe, giysisiyle tezat teşkil eden ve ağzının her iki kenarından yol yol uzanan beyazların göründüğü, koyu bir sakalı vardı; burnu öylesine büyük ve kemerliydi ki, neredeyse üstdudağına değecekti.</p>

  <p>Süleyman El-Cema dikkatle incelendiğini sezinlemiş olmalıydı, çünkü tam o anda gözlerini karşısındaki Amerikan gemisine doğru çevirdi. Henry yaklaşık doksan metrelik mesafeden, adamdan yayılan nefreti hissedebiliyordu. O sırada patlayan bir topun neden olduğu duman, korsan gemisinin kaptanını bir an için de olsa gizledi. Henry, arkasındaki küpeşte parçalanırken başını eğmek zorunda kalmıştı. Başım kaldırıp tekrar baktığında El-Cema'nın gözlerini kendisine dikmiş halde hala orada durduğunu gördü.</p>

  <p>Henry bakışlarını kaçırdı.</p>

  <p><i>Intrepid'ın</i> kıç tarafına koştu, yangını söndürmek üzere yangın kovalarının getirtilmesini sağladı. İsabet almış küçük toplardan biri artık kullanılmaz haldeydi, ama hemen yanındaki oldukça sağlam görünüyordu. Henry inisiyatifi ele aldı; geminin bu bölümündeki silahlardan sorumlu olan çocuk yaştaki deniz asteğmeni tanınmayacak halde yanmıştı.</p>

  <p>Henry dolu silahla hedefine nişan aldı ve fitilini için için yanan kibritle yaktı. Top gümbürdedi, göz açıp kapayıncaya dek kılavuz rayları üstünde geriye doğru gidip geldi. Lafayette silahın namlusunu temizletecek bir adam bulduktan sonra, atışın <i>Şahin'de</i> nasıl bir hasara yol açtığım anlamaya çalıştı. Gülle lombarlardan birinin hemen yanına isabet etmiş, geminin güvertesinde patlayarak korsanlardan birinin acı içinde kıvranmasına neden olmuştu.</p>

  <p>"Ateşe hazır ol!"</p>

  <p>Yakın mesafeden birbirlerine doğrudan ateş etme imkanına sahip iki gemi, ne zaman pes edecekleri belli olmayan boksörler gibi kapışmışlardı. Hava kararmaya başlamış olsa da, mürettebat.</p>

  <p>ateşlenen silahlardan çıkan bir anlık parlaklık sayesinde karşı tarafın yerini kolaylıkla tespit ediyor ve ateşe karşılık verebiliyordu.</p>

  <p>Bir süre sonra <i>Şahin’in</i> ateş yoğunluğunda belirgin bir azalma oldu. Amerikalılar geminin toplarını birer birer susturuyorlardı. Trablusgarp gemisinden bir dakika boyunca hiç karşılık gelmediği anda, Stewart <i>Siren'in</i> gemiye daha da yaklaşmasını emretti.</p>

  <p>"Gemiye çıkarma yapacak mürettebat hazır olsun."</p>

  <p>Denizcilerin bir kısmı iki gemiyi birbirine bağlayacak kancaları hızla gererken, diğerleri kargı, balta ve kılıç gibi diğer silahları taşımaya başladı. Henry belindeki kuşağa iliştirdiği iki tabancanın ağızotu torbalarını kontrol ettikten sonra kılıcını çekti.</p>

  <p>Kıç tarafında köpürttüğü beyaz suyun eşliğinde <i>Siren, Şahin’e</i> bir boğa gibi hücum etti. Gemiler birbirlerine üç metre kadar yaklaştıklarında kancalar atıldı; gövdeler çarpıştığı anda Henry korsan gemisine atladı.</p>

  <p>Ayağı güverteye değer değmez korsan gemisinde ardı ardına patlamalar oldu; geminin topları aslında hiç susmamış, korsanlar <i>Siren'i</i> yakma çekmek için böyle bir tuzak hazırlamışlardı. On iki top iki direkli Amerikan gemisine ateş kusarken, Arap mürettebat da küpeştedeki adamları tarıyordu. Stewart keskin bir biçimde yön değişikliği yapmak zorundaydı; bu sırada denizciler kaçabilmek için çaresizce borda iplerini kesmeye çalışıyorlardı.</p>

  <p>Kader birliği ettiği yoldaşları birer birer öldürüldükçe, Henry sanki etinden bir parça koparılmış gibi oluyordu. Bu esnada kendi gemisiyle korsan gemisi arasındaki mesafe altı metre kadar açılmış, ancak gemiye atlama fırsatı bulamayan Henry <i>Şahin’de</i> kapana kısılmıştı. Amerikalı denizcilerin misket tüfeklerinden yağan bilye şeklinde saçmalar başının üstünde vızıldıyordu.</p>

  <p><i>Şahin'in</i> toplarını ateşlemekte olan Araplar Henry'nin güvertede kaldığını fark etmemişlerdi. Henry'nin yapabileceği tek şey denize atlamak ve gücünün, uzaktaki sahile yüzebilecek kadar yerinde olması için dua etmekti. İlerdeki küpeşteye doğru sürünmeye başlamış ve önemli bir mesafe kat etmişti ki, bir anda önünde hayalet gibi beliren birini gördü.</p>

  <p>Henry adamın, karşısındakinin kim olduğunu tam olarak anlamasına fırsat vermeden saldırıya geçti; sol eliyle tabancalarından birini çekti ve omzuyla adamın göğsüne doğru atılmadan hemen önce tetiği çekti.</p>

  <p>İkisi birlikte küpeştenin üstünden yuvarlanırken, Henry korsanın sakalındaki kolaylıkla ayırt edilebilen beyaz çizgileri tanıdı: Süleyman El-Cema.</p>

  <p>Birbirlerine dolanmış halde denize düştüler. Henry yüzeye çıktığında hemen yanında zorlukla nefes almaya çalışan El-Cema'yı gördü. Adam deli gibi çırpınıyor, ama bir yandan da oldukça garip görünüyordu. Henry işte o an beyaz cüppenin üstündeki koyu lekeyi fark etti. Tabancasından çıkan saçma, kaptanın omuz eklemine isabet etmişti ve adam kolunu kaldıramıyordu.</p>

  <p>Henry çabucak etrafına bakındığında <i>Şahin'in</i> daha şimdiden on beş metre uzaklaşmış olduğunu ve <i>Siren'le</i> karşılıklı olarak borda ateşine tutuştuğunu gördü. Her iki gemiden de kimsenin yardım çığlıklarını duyması mümkün değildi, o da boşuna nefes tüketmedi.</p>

  <p>El-Cema'nın başını suyun üstünde tutma çabaları gittikçe zayıflıyordu. Adam hala ciğerlerine temiz hava çekememişti ve ağır cüppesi yüzünden suyun içine çekiliyordu. Henry hayatı boyunca hep iyi bir yüzücü olmuştu, ama Arap'ın öyle olmadığı belliydi. Bir ara başı suyun altında kayboldu, sonra ağzına dolan suyu püskürterek tekrar yukarı çıktı. Tüm bunlar olup biterken adam bir kez olsun bile yardım istememişti.</p>

  <p>Korsan bir kez daha suyun altına çekildi ve bu kez daha da uzun kaldı; suyun üstüne geri döndüğünde dudaklarını zar zor su hizasında tutabiliyordu. Henry ağır çizmelerini çıkarıp attı ve kamasıyla El-Cema'nın cüppesini yardı. Adamın giysisi, üzerinden kurtulup suda yüzmeye başlamıştı, ama kendisi artık bir dakika daha dayanamayacaktı.</p>

  <p>Sahil en az dört buçuk kilometre uzaklıktaydı; Henry Lafayette korsanı tek başına sahile çekerek onca mesafeyi kat edebileceğinden emin değildi, ama Süleyman El-Cema'nın hayatı onun ellerindeydi ve adamı kurtarmak için elinden geleni yapmak gibi bir sorumluluğu vardı.</p>

  <p>Henry, El-Cema'nın çıplak göğsüne doğru uzandı ama kaptan çırpınarak onu kendinden uzaklaştırdı.</p>

  <p>Henry, "Gemiden aşağıya düştüğümüz anda benim düşmanım olmaktan çıktın, ama Tanrı adına yemin ederim, karşı koyarsan, boğulmaktan kurtulman için hiçbir şey yapmayacağım," dedi.</p>

  <p>Süleyman ağır aksanlı bir İngilizceyle, "Ölürüm daha iyi," diye karşılık verdi.</p>

  <p>"Sen bilirsin o zaman." Henry bunları söyledikten sonra ikinci tabancasını çekip El-Cema'nın şakağına hızla vurdu, hemen ardından bir koluyla bayılan adamı kavrayarak sahile doğru yüzmeye başladı.</p>
</body>
</html>