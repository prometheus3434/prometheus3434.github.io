<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ayhan Hocha</title>
  <link href="../Styles/Style11.css" rel="stylesheet" type="text/css"/>
</head>

<body>
  <h1>ON SEKİZ</h1>

  <p><span class="ilkharf">B</span>üyükelçi Moon içinde bulunduğu hükümete ait helikopterin kabininden enkaz bölgesini ilk gördüğünde, refakatçisi Dışişleri Bakanı Ali Gami'nin kucağına kusmamak için kendini zor tuttu. Ortada korkunç bir yıkım söz konusuydu. Dışişleri Bakanlığı uçağından geri kalanlar nerdeyse bir buçuk kilometrelik bir alana yayılmış, on beş metrelik kabin bölümü ve motorların dışında, doğru dürüst tek bir parça bile kalmamıştı.</p>

  <p>Gami, "Allah büyüktür," dedi. O da enkaz bölgesine ilk kez geliyordu.</p>

  <p>Aşağıda adamlar, Libyalı askerlerin oluşturduğu bir kordon altında enkazı inceliyordu. Bu, UUGK üyelerinin yanı sıra, birkaç yerel havacılık uzmanından oluşan bir heyetti. Adamlar Amerikan elçisinden kısa bir süre önce bölgeye gelmiş, helikopterlerini enkaz bölgesinin en az bir buçuk kilometre uzağına park etmişlerdi.</p>

  <p>Pilot özellikle ses geçirmez biçimde inşa edilmiş kabinin dahili haberleşme cihazından, "Sayın bakan," diye seslendi. "Pervanemiz enkaz bölgesine zarar vermesin diye onların helikopterinin yanına ineceğiz."</p>

  <p>Gami, "Sorun yok," diye karşılık verdi. "Biraz yürüyüş ve temiz hava bana da, büyükelçiye de iyi gelir sanırım."</p>

  <p>"Anlaşıldı efendim."</p>

  <p>Bakan Moon'a dönerek elini omzuna dayadı. "Hükümetim ve kendi adıma çok üzgün olduğumu belirtmek isterim Charles."</p>

  <p>"Teşekkür ederim Ali. Uçağın bulunduğunu haber verdiğinde içimde bir umut belirmişti." Elçi helikopterin pleksiglas penceresinden dışarıya işaret etti. "Ama şimdi..." derken sesi zor duyuluyordu. Söylenecek fazla bir şey yoktu.</p>

  <p>Pilot Fransız yapımı EC155 hükümet helikopterini askeri renklere boyanmış diğer helikopterin yanına indirdi. Az konuşan, nerdeyse boyunsuz bir dağ adamı olan Gami'nin koruması Mansur, pervaneler hala dönerken helikopterin kapısını açtı. Pervanenin kaldırdığı toz tabakasını görmezden gelen Gami aşağı atladı ve kendisine göre daha kilolu olan Moonün gelmesini bekledi.</p>

  <p>Birlikte enkaza doğru yürüdüler. Moon birkaç adım sonra terlemeye başlamıştı, ama ne Libyalı bakan, ne de koruması sıcaklıktan ve yakıcı güneşten etkilenmişe benziyordu. Arada bir esen rüzgarla kömürleşmiş plastik ve uçak yakıtı kokusu taşınıyordu burunlarına.</p>

  <p>Moon, enkaza yayan halde yaklaşmanın havadaki görüntüye kıyasla daha da tahammülsüz olduğuna karar verdi. Uçağı yutan alevler yüzünden her şey kapkara kesilmiş, çarpılmış, eğri büğrü olmuştu. Askerlerin oluşturduğu kordonda durdular ve UUGK ekibinin başmüfettişinin gelmesini beklediler. Başmüfettiş enkazın içinde yavaş hareketlerle ilerliyor, elindeki dijital kamerayla fotoğraf çekiyor, bu esnada yanındaki bir adam her şeyi kameraya kaydediyordu. Başmüfettiş nihayet bakan ve elçinin orada olduğunu fark etti, refakatçisine bir şeyler söyleyip yanlarına yaklaştı. Adamın uzun ve sıska yüzü asık görünüyordu.</p>

  <p>Yanlarına geldiğinde, "Büyükelçi Moon?" dedi.</p>

  <p>"Moon benim. Bu da Libya Dışişleri Bakanı Ali Gami."</p>

  <p>İki adam el sıkıştılar. "Benim adım David Jewison."</p>

  <p>Moon adamın adını duyan Gami'nin hafifçe kıpırdandığını sezinledi.</p>

  <p>Moon, "Bize bir şey söyleyebilir misiniz?" dedi.</p>

  <p>Jewison omzunun üstünden arkasına baktı, sonra büyükelçiye döndü. "Kesin olan bir şey varsa, o da buraya ilk bizim gelmediğimiz..."</p>

  <p>Gami sert bir biçimde, "Siz neden söz ediyorsunuz?" diye sordu.</p>

  <p>Moon Libya'nın bu krizi ele alış biçiminin, Trablusgarp Antlaşması'nın çok ötesinde, Amerika Birleşik Devletleri ve Batılı güçlerle olan ilişkilerini doğrudan etkileyeceğini biliyordu ve Jewison'ın bu açıklamasının Gami ve hükümetini zor durumda bırakacağından şüphe yoktu. Enkazın kurcalandığına dair herhangi bir delilin bulunması halinde, örtbas suçlaması da hemen ardından gelecekti.</p>

  <p>"Anladığımız kadarıyla bölgeden bir grup göçebe geçmiş. Geride yüzlerce ayak izi bırakmışlar, yemek için ateş yakmışlar, yaşam tarzlarıyla bağdaşan çeşitli atıklar bırakmışlar. Bir de başından vurularak öldürülen bir deve var. Yerel rehberimiz dişlerine bakarak devenin çok yaşlandığını ve bir işe yaramayacağı için öldürülmüş olabileceğini söylüyor.</p>

  <p>Enkazın bir bölümü yerinden kaldırılmış, sağa sola atılmış, muhtemelen bazı parçalar götürülmüş. Yolcuların eşyaları da alınmış. Müslüman geleneklerine göre ölen kişinin naaşı ölümden sonraki yirmi dört saat içinde defnedilmeli. Libyalı meslektaşım bu işi büyük bir ihtimalle bedevilerin yaptığını söylüyor. Onun bu değerlendirmesine şüpheyle yaklaşmam için bir neden yok, ama eğitimli köpekler gelene dek emin olamayız."</p>

  <p>"Uçağa ne olduğuna dair ilk izlenimleriniz neler?"</p>

  <p>"Şu an için, ki çok erken olduğunu belirtmeliyim, uçak, uçuş esnasında kuyruk bölümünün bir kısmını kaybetmiş gibi görünüyor. Nedenini bilmiyoruz, çünkü enkaz bölgesinde o parçaya rastlamadık. Uçağın rotasını takip ederek görsel bir araştırma yapacak helikopter birazdan burada olacak. Söz konusu hasar hidrolik sıvının kaybına, dümenin ve kuyruk kanadının bozulmasına yol açmış olabilir. Hidrolik sistem olmaksızın ana kanat üzerindeki kanat kapakları, kanatçıklar, tirizler ve hava deflektörü de çalışamaz hale gelir. Eğer dediğim gibi olmuşsa, uçağı kontrol etmek, olanaksız olmasa bile, çok zor hale gelmiştir."</p>

  <p>Gami, "Kanadın o bölümünün neden kaybolduğuna dair bir işaret var mı?" diye sordu.</p>

  <p>Jewison, "Henüz yok," diye karşılık verdi. "Ama bulur bulmaz kaza nedeniyle ilgili bir şeyler söyleyebiliriz."</p>

  <p>"Peki, ya bulamazsanız?" Bu sorunun sahibi Moon'du. Büyükelçi bu soruyu Gami'yi kasten tahrik etmek amacıyla değil, tepkisini merak ettiği için sormuştu. Adamı kişisel olarak takdir ediyor olması, buradaki görevini unutması anlamına gelmiyordu.</p>

  <p>"Diğer delillerin ortadan kaldırılmış olması da göz önüne alındığında, uçağın düşme nedeni resmi olarak 'şüpheli' diye değerlendirilir."</p>

  <p>Gami büyükelçiye baktı. "Charles, parçanın bulunacağına ve bu trajediye yol açan nedenlerin gün ışığına çıkarılacağına söz veriyorum."</p>

  <p>Jewison, "Sayın bakan," diye araya girdi. "Alınmayın ama, verdiğiniz bu sözü tutamayabilirsiniz. On sekiz yıldır uçak kazalarını araştırıyorum. Görülecek ne varsa gördüm, buna, havada infilak edip Long Island açıklarında sudan çıkarılan uçak da dahil... O olay bununla kıyaslandığında göreceli olarak daha anlaşılabilir bir olaydı. Hangi tahribatın kaza sonucu gerçekleştiğini, hangisinin halkınız tarafından yapıldığını bilemeyiz." Gami bu sözlere karşı çıkmak üzereydi ki, Jewison onu bir el hareketiyle durdurdu. "Bedevileri kastediyorum. Onlar Libyalı, yani sizin halkınız, söylemek istediğim buydu."</p>

  <p>"Bedeviler vatansızdır, onlar çöl insanıdır."</p>

  <p>"Öyle veya böyle enkazla o kadar kötü oynamışlar ki, kuyruğu bulmak bile bize kesin bir cevap veremez düşüncesindeyim."</p>

  <p>Gami gözünü havacılık uzmanına dikti. "Büyükelçi Moon ve hükümetinizin diğer temsilcileri bana, mesleğinizde dünyanın en önde gelen uzmanı olduğunuzu söylediler Bay Jewison. Onların verdiği bu güvenceyle sizin bir cevap bulacağınıza inanıyorum. Her türlü havacılık faciasına elinizden geldiğince en titiz biçimde yaklaştığınıza dair güvenim tam, ancak varacağınız sonucun bu çok ciddi ve önemli olayın seyrini değiştireceğini idrak etmelisiniz."</p>

  <p>Jewison bir büyükelçiye, bir bakana baktı. Bu soruşturmada politikanın oynadığı rolün büyüklüğünü anlamış, yüzü daha da asılmıştı.</p>

  <p>"Konferansa ne kadar zaman var?" diye sordu.</p>

  <p>Moon, "Kırk sekiz saat," diye karşılık verdi.</p>

  <p>Jewison yorgun bir ifadeyle başını iki yana salladı. "Kuyruğu bulursak ve tabii bedeviler tarafından tahrip edilmemişse, o zamana kadar bir ön rapor hazırlamış olurum."</p>

  <p>Gami elini uzattı. Jewison adamın elini sıkarken, Dışişleri bakanı, "Hepimiz sizden bunu bekliyoruz," dedi.</p>

  <p><br/></p>

  <p><i>Oregon</i> son derece sessiz olacak biçimde donatılmıştı. Geminin gövdesine çarpan dalgaların sesi için, burun kısmını rüzgara doğru çevirmenin dışında yapacak fazla bir şey yoktu. Bunun dışında, geminin pozisyonu hiçbir şekilde şansa bırakılmamıştı. Max Hanley otuz millik bir mesafede geminin çevresini, radar dalgalarını toplayacak ve bu bilgileri güvenli vericiler vasıtasıyla gemideki bilgisayara aktaracak şamandıralarla kuşatmıştı. Bu sayede, bölgede kendi radar sistemini kullanmayan bir gemi olması durumunda yeterli bir süre öncesinden uyarılıyorlardı. Hedef kendilerine doğru yönelmişse, geminin dinamik pozisyon alma sistemi, tamamen boşalıp sonradan şarj edilen devasa gümüş-çinko akülerinden aldığı enerjiyi kullanarak <i>Oregon'ı</i> hareket ettiriyor, böylece gemi püskürtme memeleri vasıtasıyla olabilecek en sessiz biçimde yol alıyordu. Gövdesi ve üst güvertesinin radar emici materyalle verniklenmiş olması sayesinde, yakınlardan geçen bir geminin <i>Oregon’ı</i> fark edebilmesi ancak görsel bir temas sağlanması halinde mümkündü.</p>

  <p><i>Oregon'ın</i> omurgasından, güverteden doğrudan denize açılan açıklıktan bir sonar sarkıtılmıştı. Üç yüz altmış derecelik açıdan dinleme yeteneğine sahip bu alet, akustik mikrofonları sayesinde yüzeyin altında gizlenmiş herhangi bir tehdidi algılayabiliyordu. Diğer algılayıcılarsa Libya sahili boyunca yol alan gemiler, uçaklar ve kıyıda konuşlanmış tesislerdeki elektronik verileri ve telsiz konuşmalarını kaydediyordu. Murph'ün, "gizlenmek ve çalışmak" olarak adlandırdığı bu özelliği Juan, <i>Oregon'ın</i> gerçekleştirmesini beklediği bu türden görevler için tasarlamıştı. Geminin bu gizli nitelikleri mürettebatın gemiyi düşman sahillerinden günlerce, gerekirse haftalarca uzakta bir yerde konuşlandırıp filo hareketleri, elektronik haberleşme, ya da müşterinin talebi doğrultusunda diğer herhangi bir istihbaratı toplamasını sağlıyordu.</p>

  <p>Fidel Castro'nun hastalığı esnasında iktidarı kardeşi Raul'a devretmek zorunda kaldığı dönemde <i>Oregon,</i> yirmi sekiz gün boyunca Küba sahillerinin açığına demirlemiş, komünist diktatörün özel inzivaya çekilme mekanında kapalı kapılar ardında olup biten her şeyi dinlemişti. Bu sayede Amerikan istihbarat teşkilatlarına kapalı rejimin işleyişiyle ilgili daha önceden bilinmeyen, emsalsiz bilgiler servis etmişler, yaşanan belirsizliği ortadan kaldırmışlardı.</p>

  <p><i>Oregon'ın</i> son derece sessiz olmasını sağlamak, gemide yapılan günlük bakımların da askıya alınması anlamına geliyor, mürettebat bu durumdan hiç şikayetçi olmuyordu. Ancak geminin spor salonu da ağırlıkların kazara birbirine çarpması ihtimaline karşılık kapalı tutuluyor, yemekler gemi mutfağındaki ocağa sabitlenmiş tencerelerin içinde önceden hazırlanan poşetlerde kaynatılıyordu. Mutfak personeli yemekleri hazırlamak konusunda kendilerini aşmıştı, ama Şirket'in ağzının tadına düşkün personeli için bu yemekler yetersiz kalıyordu. Normalde kullanılan çatal, bıçak ve porselen takımların yerini kağıt tabaklar, plastik çatal ve bıçaklar alıyor, televizyon ve radyo ancak kulaklık takarak dinlenebiliyordu.</p>

  <p>Max Hanley kamarasında oturmuş, Vietnam Savaşı esnasında komuta ettiği, genellikle nehir kıyılarında kullanılan hızlı bir gemi türü olan Swift modeli üzerinde çalışıyordu. Hanley geçmişe çok fazla takılıp kalan, ya da nostalji dalgasının etkisine kapılan bir adam değildi. Savaş sırasında kazandığı madalyaları Los Angeles'ta yıllardır açmadığı bir kasada saklar, eski gemi arkadaşlarıyla ancak cenazelerde bir araya gelirdi. Bu modeli inşa etmesinin nedeni, hiçbir yere bakmadan hafızasından yapabilmesiydi, bu sayede dikkatini sorumluluklarından başka bir şeye verebiliyordu.</p>

  <p>Doktor Huxley stresi azaltmak ve nabzı kontrol altında tutmak adına ona bir hobiyle meşgul olmasını tavsiye etmişti. Huxley'in verdiği tavsiyelerden, yoga dışında düzenli olarak yerine getirdiği tek şey buydu. Bir süre öncesinde <i>Oregon’ın</i> harikulade bir modelini yapıp Juan'a vermişti ve model yönetici toplantı odasında plastik bir mahfazanın içinde duruyordu. Hızlı tekneyi bitirdikten sonra planı, yandan çarklı bir Mississippi gemisinin modelini yapmaktı.</p>

  <p>Kapısı o kadar hafif biçimde çalındı ki, Max, gelenin sessiz olma olayını fazlasıyla ciddiye alan Eric Stone olduğunu anladı.</p>

  <p>Hanley, "Gir," diye seslendi.</p>

  <p>Eric elinde bir dizüstü bilgisayar ve büyükçe bir evrak çantasıyla kapıdan içeriye adımım attı. Bir haftadır uyumamış gibi görünüyor, bu hali muhtemelen gerçeği yansıtıyordu. Stone genellikle Annapolis'te kazandığı askeri tavırları ve dış görünüşü muhafaza ederdi, ama bugün gömleğinin eteği pantolonundan dışarıya sarkmış, pamuklu pantolonu top haline getirilmiş alüminyum folyo gibi kırış kırış olmuştu.</p>

  <p>Max düşman bölgesinde sıkışmış kalmış adamları olduğunda hep endişeli tavırlar sergiler, Eric ise ondan da kötü olurdu. Max, Şirket'e ilk katıldığında Stoney'in akıl hocalığını yapmış, ama Eric sonraları idol olarak Juan Cabrillo'yu benimsemiş. Mark Murphy de onun asla büyümeyen kardeşi haline gelmişti. Eric'in normalde pürüzsüz olan yüzünde aşırı yorgunluk yüzünden çizgiler ortaya çıkmıştı, sakalı gür olmasa da birkaç gündür yüzüne tıraş bıçağı değmediği belliydi.</p>

  <p>Max hal hatır sormadan, "Bir şey mi buldun?" dedi.</p>

  <p>Eric evrak çantasını açtı. "Juan'ın bulunduğu yerin detaylı haritası ve o bölgenin tarihine dair ayrıntılı rapor..."</p>

  <p>"Yapabileceğini biliyordum." Hanley, Eric'in haritayı serebilmesi için masasında yer açtı ve daha iyi bir açıdan bakabilmek için ayağa kalktı. "Neye baktığımı söylesene..."</p>

  <p>Hanley sahilden kabaca otuz beş kilometre uzakta, dağların içinde inşa edilmiş küçük bir eğitim tesisi görüyordu. Kamp tepeler sayesinde gözlerden oldukça iyi gizlenmişti, büyük bir çukur veya ona benzeyen bir şeye yakın olmasa, Juan'ın, yerini belirlemeye yarayan cildinin altındaki GPS vericisine rağmen gözden kaçırılması çok kolay olurdu. Sahilden çukura doğru yılankavi biçimde uzanan ve bölgenin dış sınırını yakından takip eden koyu bir hat vardı. Hattın sahille birleştiği yerde birkaç köhne bina ve uzun bir rıhtım görünüyor, vadinin kenarı boyunca uzanan, toprağın kazılmış olduğu bölgede başka binalar da göze çarpıyordu.</p>

  <p>Eric önce liman bölgesini işaret etti. "Bunlar, geçmişi 1840'lara kadar uzanan İngiliz yapımı kömür santralinden geriye kalanlar... 1914'te, muhtemelen I. Dünya Savaşı'nın beklentisiyle daha büyük bir liman yapılarak yenilenmiş. Liman Rommel'in Kuzey Afrika seferi esnasında kısmen yıkılmış. Almanlar daha sonra, Mısır çıkarmasında konaklama bölgesi olarak kullanmak amacıyla yeniden inşa etmişler. Buradaki koyu hat, santrali şuradaki kömür madenine bağlayan demiryolu..." Eric'in parmağı demiryolunu takip ederek açık madene tepeden bakan binalara kadar uzandı. "Burada kömürü nakletmek için mavna kanalı varmış, ama su havzası kuruyunca demiryolu inşa edilmiş."</p>

  <p>Max, "Birileri burayı yeniden açıyormuş gibi geldi bana," diye fikrini belirtti.</p>

  <p>"Evet efendim, yaklaşık beş ay önce... Demiryolu, daha büyük maden vagonlarının kullanımına uygun hale gelmesi ve eski madenden kömür çıkarılması amacıyla yenilenmiş."</p>

  <p>"Peki, kırk milyar varil petrolün üstünde oturan bir ülkede kimse bu ne anlama geliyor diye sormamış mı?"</p>

  <p>Eric, "Burasının ne olduğunu anladığımda ben sordum," diye karşılık verdi. "Kısaca ifade etmek gerekirse, hiçbir anlama gelmiyor... Özellikle de Libya hükümetinin çevreci bir yaklaşım sergileyip sahilin aşağı kesiminde gelgit oluşturmak üzere bir tesis kurduğu göz önüne alınırsa..."</p>

  <p>"Peki, gerçekte neler oluyor orada?"</p>

  <p>"CIA bunun, yeni bir yeraltı nükleer araştırma programını gizlemek için yapılmış bir paravan olduğu fikrinde."</p>

  <p>Max, "Ben de Muammer Amca'nın nükleer ihtiraslarından vazgeçtiğini sanıyordum," dedi. "CIA, kayınvalidem yeni bir yeraltı mahzeni açtığında, bunu yeni bir nükleer program peşinde koşmak şeklinde yorumlamıştır muhtemelen."</p>

  <p>Eric kıkırdadı. "Yabancı istihbarat teşkilatları CIA'in değerlendirmesini görmezden geldiler. Bunun meşru bir girişim olduğunu düşünüyorlar. Sorun, o kadar uğraşmama rağmen orada çalışan herhangi bir kurumsal şirket tespit edememiş olmam. Gerçi bu o kadar da şaşırtıcı bir şey değil. Libyalılar şeffaflıklarıyla tanınan bir halk değildir. Bir keresinde bir ticari yayında Libya'nın petrole alternatif olarak kömürü gaz haline getirmekle ilgilendiğini okumuştum; söylenenlere göre sistem, kömürü doğalgazdan daha temiz bir enerji haline getirmeye imkan veriyormuş."</p>

  <p>Max, "Pek inanmışa benzemiyorsun," dedi.</p>

  <p>"Biraz araştırma yaptım ve geçmişte santrali kullanmış gemilerden kayıtlar buldum. Zaman içinde yaşananlara bakılırsa oradan düzenli olarak yakıt ikmali yapan gemilerin bakım masrafları yüzde elli artarken, verimlilikleri yüzde yirmi azalmış."</p>

  <p>Max bir mühendis olarak Eric'in bulgularının ne anlama geldiğini hemen anladı. "Kömür pis kömürmüş, değil mi?"</p>

  <p><i>"Hydın</i> adında bir sahil şilebi kaptanının arşivlenmiş seyir defterine göre, adam o santralden kömür alacağına, ambarlarını talaşla doldurmayı yeğlediğini ifade etmiş."</p>

  <p>"Günümüzün madeni gaz haline getirme teknolojisiyle, kömürün temiz bir enerji haline dönüşmesi mümkün değil. Peki, bu yer gerçekten ne olarak kullanılıyor o zaman?"</p>

  <p>"Madenin kuzeyindeki tesis bir zamanlar Libya ordusu tarafından eğitim üssü olarak kullanılmış."</p>

  <p>Max, "Demek tüm bunlar hükümetin bilgisi dahilinde oluyormuş," diyerek acele bir yargıda bulundu.</p>

  <p>Eric, "Kesinlikle böyledir diyemeyiz," diyerek karşı çıktı. "Birkaç yıl önce kullanmaktan vazgeçmişler."</p>

  <p>Max, "Başladığımız noktaya geri döndük desene," dedi, acı bir ifadeyle.</p>

  <p>"Korkarım öyle. Son iki gündür Suriye'de şüpheli askeri manevralar oluyor ve uydularımız bu hareketliliği gözlemek üzere doğuya kaymış durumda. Bu fotoğraf iki aylık ve benim bulabildiğim en güncel fotoğraf."</p>

  <p>"Peki, ticari uydu şirketlerinden görüntü almayı denedin mi?"</p>

  <p>"Evet ve başarısız oldum. Normal ücretlerinin iki katını teklif etmemize rağmen bir hafta sonrasına dek yeni görüntü alamıyoruz."</p>

  <p>"O zamana dek Juan ve Fiona Katamora için çok geç kalmış oluruz."</p>

  <p>Eric, "Evet," diyerek aynı fikirde olduğunu belirtti.</p>

  <p>"Oradaki demiryolu hattında çalışan şirketin kurumsal duvarını delmek adına her şeyi yaptın, değil mi?"</p>

  <p>"Daha önce benzerini görmediğim kadar iyi korunuyorlar. Şirketin sahibini bulmak için gösterdiğim tüm çaba boşa gitti, hep çıkmaz sokaklara girdim. Ama Libya'da çalışan şirketler hakkında öğrendiğim şey, bu şirketlerin ortaklarının genellikle hükümet olduğu ve hükümetle yarı kamusal çerçevede faaliyet gösterecek biçimde anlaştıkları..."</p>

  <p>"Demek tüm bunların arkasında Libya hükümeti var?"</p>

  <p>"Cosco'yu bilirsin, değil mi?"</p>

  <p>"Evet, Çin gemi nakliye şirketi..."</p>

  <p>"Şirketin gerçek sahibinin Halkın Özgürlük Ordusu olduğu yönünde şüpheler var. Burada da benzer bir şey söz konusu mu diye merak ediyorum."</p>

  <p>Max, "Yani işin içinde Libya'nın merkezi hükümetinin değil, hükümetin bir parçası olduğunu mu söylemek istiyorsun?" diye sorunca, Eric başını salladı.</p>

  <p>"Askeri mi?"</p>

  <p>"Veya Libya'nın önde gelen casus teşkilatı Cemahiriye Güvenlik Teşkilatı, CGT. Kaddafi cici çocuk olduğundan beri CGT marjinalleşti. Bu, kaybettikleri itibarı geri kazanmaları adına onlar için bir fırsat olabilir."</p>

  <p>Max, "Bu insanların Katamora'nın uçağının düşürülmesiyle bir şekilde bağlantılı olduklarını bildiğimize göre, çok büyük bir kumar oynadıkları kesin," dedi. Stone bir yorum yapmayınca Hanley devam etti. "Peki, bu namussuzlar güruhuna başlarını başka yere çevirmeleri için para veren teröristler? Bu Bin Ladin için Sudan'da, ardından Afganistan'da işe yaramıştı. Ta ki biz Taliban'ı devirene kadar..."</p>

  <p>"Ben de öyle düşünüyorum," dedi Eric. "Libya'nın geçmişte teröristlere kol kanat gerdiğini biliyoruz. Maden ve demiryolu teröristlerin eğitim kampını gizlemek ve eylemleri için gerekli maddi kaynağı yaratmak için kurulmuş olabilir. El Kaide aynı düzeni Afrika'da kurmuş, elmas kaçakçılığı yapmıştı."</p>

  <p>Max piposunu yakmak için bir an duraladı. Bu, onun düşüncelerini toparlamak için kullandığı bildik bir zihin dağıtma yöntemiydi. Duman içine çekebilecek kıvama gelip tavana doğru bir bulut oluşturmaya başladığında, "Boşa kürek çekiyoruz," dedi. "Senin ve benim kimin neyi yaptığını tahmin etmeye çalışmamızın bir anlamı yok. Juan bunun cevabını bulacaktır muhtemelen. Gördüğüm kadarıyla, önceliğimiz onu oradan çıkarmak ve ne öğrendiğini anlamak."</p>

  <p>"Bence de."</p>

  <p>Hanley, "Herhangi bir önerin var mı?" diye sordu.</p>

  <p>"Şu anda, hayır... Bizimle bağlantı kurana dek beklemeliyiz."</p>

  <p>Max Hanley mürettebat tarafından kendi düşüncesine göre hareket eden bir adam olarak tanınırdı; o yüzden hayal kırıklığı içinde birden, "Bundan nefret ediyorum," dediğinde Eric şaşırdı.</p>

  <p>"Ne demek istediğini anlıyorum."</p>

  <p>"Juan öylecene o helikoptere binip gitmemeliydi."</p>

  <p>"Bunu bir taktik gereklilik olarak gördü. Yoksa nerde barındıklarını başka nasıl öğrenebilirdik ki?"</p>

  <p>"Daha güvenli başka yollar da var. Helikopteri radarla takip edebilirdik."</p>

  <p>Eric, "Onları kaza bölgesine uçarken hiç görmedik ki," diye karşılık verdi. "Yoksa başka nasıl takip ederdik? Radara yakalanmamak için yol boyunca çok alçaktan uçtular. Bu mesafeden bizim için tamamen görünmez haldeydiler. Ayrıca sen söylemeden ben söyleyeyim, uydu görüntüsünü alacak zamanımız da yoktu. Juan elindeki tek seçeneği değerlendirdi."</p>

  <p>Max seyrelmeye başlayan kızıl saçlarını sıvazladı. "Haklısın. Biliyorum. Sadece hoşuma gitmiyor. Ortada çok fazla değişken var ve ben hangi noktada olduğumuzu kestiremiyorum. Bu, Libya hükümeti içinde bağımsız hareket eden, sürüden ayrılmış bir güruhun devlet destekli terörizmi mi, yoksa Süleyman El-Cema tarzı sıradan bir terörist grubun işi mi? Kiminle karşı karşıya olduğumuzu ve adamların ne istediklerini bilmiyoruz. Katamora öldü mü, hayatta mı onu da bilmiyoruz. Yani elimizde hiçbir şey yok. Linç, Linda ve Mark Dışişleri bakanının uçağını düşürdüğünü sandıkları silahlı bir helikopter buluyorlar, ama biz bunun arkasında kimlerin olduğunu da bilmiyoruz. Sonra elimizde, bu olaya karışıp karışmadığına emin olamadığımız bir grup kayıp arkeolog ve eski karısına para ödeyebilmek için kendi dertlerine odaklanmış bir züppe var. Bu yap boza dair atladığım başka parça var mı? Ah, evet, Camp David'den beri düzenlenecek en önemli barış konferansına birkaç gün kaldı ve Juan'la hala bağlantı kuramadık. Hangi parça nereye uyuyor, ben de şaşırdım."</p>

  <p>Eric, işte bu, diye geçirdi içinden. Max'in sorunu tam da buradaydı. Hanley doğal bir lider değildi, bu anlamda Cabrillo'nun eline su dökemezdi. Max'in eline teknik bir sorun verilsin bir çözüm bulana dek çalışır, gerçekleştirmesi için bir plan verilsin, harfi harfine uygulardı. Ama iş önemli kararlar almaya geldiğinde kıvranmaya başlardı, çünkü bu onun en güçlü yönü değildi. Max bir stratejisi, ya da taktisyen değildi ve herkesten çok o bu durumun farkındaydı.</p>

  <p>Eric diplomatik bir tavırla, "Bana kalsa," dedi. "Juan bağlantı kurarsa diye. Mark ve diğerlerini madenin veya terörist kampının vurulma mesafesine gönderirdim."</p>

  <p>"Peki ya arkeologlar ve Süleyman El-Cema'nın yazıları?"</p>

  <p>"Şu an için dikkatimizi dağıtmaktan başka bir işe yaramıyorlar. Önceliğimiz, başkan ve sonra Dışişleri Bakanı Katamora."</p>

  <p>Max'in telefonu çaldı. Arayan, ekrandan gördüğü kadarıyla iletişim nöbetçi subayıydı. Max telefonun sesini hoparlörlere vermek için tuşa bastı. "Ben Hanley."</p>

  <p>"Max, biraz önce Overholt'tan bir güvenlik alarmı aldım."</p>

  <p>"Şimdi ne oldu?" diye patladı Max.</p>

  <p>"Kısa bir süre önce, Juan'ın bindiğine benzer bir helikopter Tunus'ta sınırdaki Roma arkeoloji bölgesinde ortaya çıkmış. Silahlı adamlar Profesör Emile Bumford'u, Tunuslu hükümet temsilcisini ve kamp ekibinden bir personelle onunla bağlantılı olabilecek bir çocuğu kaçırmışlar."</p>

  <p>Max, Eric'in gözünün içine bakarken gür kaşlarından birini havaya kaldırdı. "Dikkatimizi dağıtmak, ha?" Sonra iletişim uzmanına hitaben, "Tamam. Lang'e mesajını aldığımıza dair bilgi ver," dedi. Telefonu kapatıp şişkin koltuğunun arkasına yaslandı. "Yapboza uymayan kahrolası bir başka parça daha."</p>

  <p>Eric akıllıca davranarak, bu parçanın bambaşka bir yapboza ait olabileceğini söylemedi ona.</p>
</body>
</html>