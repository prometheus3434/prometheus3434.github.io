<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h3 class="p21"><span class="t31">- 8 -</span><span class="t22"><br /></span><span class="t22">Ertesi Sabah. Tan</span><span class="t22">ı</span><span class="t22">k</span></h3>

  <p class="p25"><span class="t26">–</span> <span class="t26">9. Gün, Mishamont Ay</span><span class="t26">ı</span><span class="t26">, AS 352 Y</span><span class="t26">ı</span><span class="t26">l</span><span class="t26">ı</span> <span class="t26">–</span></p>

  <p class="p51"><span class="t32">R</span>aistlin, kapının çalınmasıyla uyandı. Derin bir uykudan aniden kalkınca yatağında oturdu, kalbi deliler gibi çarpıyordu. Pencereden dışarı baktı. Gece hâlâ şehri örtüyordu. Çok kısa bir süredir uyuyordu sadece. Nerede olduğunu hatırlamaya çalışarak yatağında oturmaya devam etti.</p>

  <p class="p51">"Aç şu lanet olası kapıyı!" diye seslendi İolanthe anahtar deliğinden.</p>

  <p class="p51">Komşulardan biri seslerini kesmeleri için bağırdı. Raistlin kısa bir süre daha olduğu yerde kalarak durumunu değerlendirdi; sonra, Magius'un Asası'nı tutup "<span class="t19">Shirak,</span>" demesiyle birlikte asanın tepesindeki kristal yumuşak bir ışıkla parlamaya başladı.</p>

  <p class="p51">"İzin ver de giyineyim," diye seslendi adam.</p>

  <p class="p51">"Daha önceden görmediğim bir şeyin olmadığına eminim," dedi İolanthe sabırsızca. "Bir tek altın rengi olması olabilir."</p>

  <p class="p51">Raistlin gülmedi. Aceleyle giyinip kapıyı açtı.</p>

  <p class="p51">Bol, gece mavisi bir cübbeye sarınmış olan İolanthe, adamın yanından geçerek odaya girdi.</p>

  <p class="p51">"Kapıyı kapat," dedi kadın, "ve kilitle."</p>

  <p class="p51">Raistlin kendine söyleneni yaptı ve kadına uykulu gözlerle baktı.</p>

  <p class="p51">"Sana bir bardak bitki çayı getirdim." Üzerinde dumanı tüten bir bardak verdi adama. "Uyanık olman gerekiyor."</p>

  <p class="p51">"Saat kaç?" diye sordu adam.</p>

  <p class="p51">"Sabah olmak üzere."</p>

  <p class="p51">Adam bardağı hiç düşünmeden aldı ve elini yaktı. Bardağı yere koydu. İolanthe odadaki tek iskemleyi alarak Raistlin'i, yatağının kenarına oturmak zorunda bıraktı. Adam gözlerini ovuşturdu.</p>

  <p class="p51">İolanthe ellerini kucağında birleştirdi ve öne eğildi. "Buraya geldiler mi?" diye sordu gergince.</p>

  <p class="p51">"Kim buraya geldi mi?"</p>

  <p class="p51">"Tapınak muhafızları. Demek gelmediler. Nerede yaşadığını bilmiyorlar. İyi. Bu bize zaman kazandırır." Adama baktı. "Bu gece neredeydin?"</p>

  <p class="p51">Raistlin kadına mahmur mahmur baktı. "Yatakta. Niye?"</p>

  <p class="p51">"Bütün gece yatakta değildin. Sadece soruma cevap ver," dedi kadın sert bir sesle.</p>

  <p class="p51">Raistlin eliyle saçlarını düzeltti. "Büyülü bir eşyayı arayan ejderanlar yüzünden Kule'de kalıp temizlik yapmak zorunda..." "Onu biliyorum," diye kesti İolanthe adamın sözünü. "Sonra nereye gittin?"</p>

  <p class="p51">Raistlin ayağa kalktı. "Yorgunum. Bence gitmelisin."</p>

  <p class="p51">"Ve bence de sen bana cevap vermelisin!" dedi İolanthe, menekşe gözleri alev alevdi. "Kara Hayalet'in senin peşine düşmesini istemiyorsan elbette."</p>

  <p class="p51">Raistlin kadına dikkatle baktıktan sonra geri oturdu.</p>

  <p class="p51">"Kuleden çıktıktan sonra arkadaşın Snaggle'ı ziyaret ettim. Kertenkele adamlardan biri hançerimi almıştı..."</p>

  <p class="p51">"Komutan Slith. Onu da biliyorum. Snaggle'ı gördün mü?" "Evet, bir anlaşma yaptık. İksir karşılığında..."</p>

  <p class="p51">"İksirlerinin Cehennem'e kadar yolu var! Sonra ne oldu?" "Yorgundum. Odama gelip yattım," dedi Raistlin.</p>

  <p class="p51">"Gürültüleri duymadın mı? Sokaklardaki karmaşayı görmedin mi?"</p>

  <p class="p51">"Sokaklarda değildim," dedi Raistlin. "Büyü malzemeleri dükkanından çıktığımda o kadar bitkindim ki yürümek istemedim. Büyünün koridorlarından gittim."</p>

  <p class="p51">İolanthe gözlerini adama dikti. Adam da kadının gözlerinin içine baktı.</p>

  <p class="p51">"İyi, iyi," dedi kadın rahatlayarak ve adama hafifçe gülümsedi. "Bunu duyduğum iyi oldu. Olanlara senin de karışmış olabileceğinden korkuyordum."</p>

  <p class="p51">"Neye karışmış olmamdan?" diye sordu Raistlin sabırsızlanarak. "Bütün bu gizemin nedeni ne?"</p>

  <p class="p51">İolanthe iskemleden kalktı ve yataktaki adamın yanına oturdu. Sesini alçalttı, fısıldayarak konuştu. "Dün gece Yargıç öldürüldü. Tapınağın yakınında, Büyücüler Sokağı'ndan pek de uzakta olmayan bir kaldırımda yürüyormuş ki siyah cübbe giyen bir büyücü yanına yaklaşmış. Siyah Cübbe, Yargıç'ı lafa tutunca suikastçı arkasından yaklaşmış ve onu sırtından bıçaklamış. Hem suikastçı hem de büyücü kaçmış."</p>

  <p class="p51">"Yargıç..," dedi Raistlin, hatırlamaya çalışırcasına kaşlarını çatarak.</p>

  <p class="p51">"Geceefendisi'nin pis işlerini yapan kas yığını," dedi İolanthe. "Geceefendisi'nin gözleri döndü. Siyah cübbeli büyücüleri bulmak için şehrin altını üstüne getiriyor."</p>

  <p class="p51">İolanthe ayağa kalktı ve yumruk yaptığı elini diğer elinin avucuna vurarak odada volta atmaya başladı.</p>

  <p class="p51">"Bu daha kötü bir zamanda olamazdı! Büyücüler zaten zan altında ve şimdi de bu! Muhafızlar önce bana geldiler. Şansıma bir tanığım vardı. Ariakas'ın yatağındaydım."</p>

  <p class="p51">"Yani benim peşime düşeceklerini düşünüyorsun," dedi Raistlin; kayıtsız gözükmeye çalışıyordu ama başının ciddi ciddi belada olduğunu düşünüyordu. Şehirde ne kadar az Siyah Cübbe olduğunu unutmuştu.</p>

  <p class="p51">İolanthe volta atmayı kesti ve adama döndü. "Onlara aradıklarının kim olduğunu söyledim."</p>

  <p class="p51">"Söyledin mi?" diye sordu Raistlin korku içinde.</p>

  <p class="p51">"Evet. Suçluların hepsi öldü," dedi İolanthe sakin sakin. "Kuleden yeni geliyorum. Cesetleri gördüm."</p>

  <p class="p51">"Öldü mü?" diye tekrarladı Raistlin şaşkınlık içinde. "Cesetler mi? Kim..."</p>

  <p class="p51">"Kuledeki Siyah Cübbeler," dedi İolanthe. İç çekti ve ekledi, "O yaşlı adamların bu kadar tehlikeli olabileceklerini kim bilebilirdi ki? Burda, gözümün önünde, Gizli Işık için çalışıyorlarmış. Bunu gözden kaçırdığım için kör olmalıyım."</p>

  <p class="p51">Raistlin kadına bakakaldı, sonra da, "Nasıl öldüler?" diye sordu yumuşak bir sesle.</p>

  <p class="p51">"Geceefendisi, Kara Hayalet'i gönderdi." Kadın titredi. "Korkunç bir görüntüydü. Yaşlı adamların üçü de yataklarında yatıyorlardı, bedenleri kupkuru..."</p>

  <p class="p51">Raistlin ayağa kalktı. "Bu bana garip geldi. Geceefendisi neden onları tutuklamadı? Neden sorgulamadı? Neden suç ortaklarını sormadı?"</p>

  <p class="p51">"Sana Geceefendisi gibi mi gözüküyorum?" diye sordu İolanthe adamla yüzleşmek için dönerken. Sonra kadın tekrar volta atmaya başladı. "Senin nerede kaldığını öğrenmeleri an meselesi. Geceefendisi'nin muhafızları seni sorgulamak için, hatta belki de tutuklamak için buraya geleceklerdir. Seni onun uzanamayacağı, güvenli bir yere götürmeliyim."</p>

  <p class="p51">Yürümeye ve avucunu yumruklamaya devam etti. Aniden adama döndü. "Buraya büyünün koridorlarını kullanarak geldiğini söylemiştin. Kapın kilitliydi. Anahtarını almadın, değil mi?</p>

  <p class="p51">"Hayır, doğrudan odama geldim."</p>

  <p class="p51">"Güzel! Benimle geliyorsun."</p>

  <p class="p51">"Nereye?" diye sordu Raistlin.</p>

  <p class="p51">"Kırmızı Konak'a. Anahtarını hiç kullanmadın. Talent Orren buna tanıklık edebilir. Kimse hana girdiğini görmedi. Geceyi geç saatlere kadar çalışarak geçirdiğini söyleyebilirsin. Ben sana kefil olacağım, Ariakas da."</p>

  <p class="p51">"Neden böyle bir şey yapsın ki?" diye sordu Raistlin kaşlarını çatarak.</p>

  <p class="p51">"Hiçbir şey olmasa, Geceefendisi'nin burnunu sürtmek için. İmparator'un keyfi yerinde değil ve ne zaman bir şey ters gitse, rahipleri suçluyor. Şanslısın ki kardeşin, Kitiara yeninden gözüne girdi. Görünüşe göre iyi giden bir toplantı yaptılar. Onun küçük kardeşine yardım etmekten memnun olacaktır. Magius'un Asası'nı yanında getirsen iyi olur. Odanı arayacaklardır elbette."</p>

  <p class="p51">Kadın konuşurken, bir yandan da, içinde uyunmuş gibi durmaması için adamın yatağını düzeltiyordu.</p>

  <p class="p51">"Bu konak nerede?" diye sordu adam.</p>

  <p class="p51">"Kırmızı Ejderha Ordusu kampının yakınında. Şehir duvarlarının dışında, ki bu da diğer iyi özelliği. Cinayetten sonra Neraka Muhafızları kapıları kapattılar. Dolayısıyla dışarıdaysan içeri giremezsin. Ve içerideysen de dışarı çıkmış olamazsın."</p>

  <p class="p51">Raistlin kadının planını değerlendirdi ve iyi olduğuna karar verdi. Hem, Ariakas ile tanışmak için bir fırsat kolluyordu zaten. Belki de imparator ona bir teklifte bulunurdu. Raistlin bütün tekliflere açıktı. İçinde büyü malzemeleri olan keselerini kemerine bağladı.</p>

  <p class="p51">"Bütün '<span class="t19">misketlerini</span>' aldın mı?" diye sordu İolanthe sinsi sinsi sırıtarak. "Ejderanlar onlardan herhangi birine el koymadı, değil mi? Büyülü eşyaları bulmak için büyü yaptıklarını duydum."</p>

  <p class="p51">"Hayır, onları almadılar," diye yanıtladı Raistlin. "Zaten onlar sadece misket."</p>

  <p class="p51">İolanthe adama sırıttı. "Nasıl diyorsan öyle olsun."</p>

  <p class="p51">Kadın keselerinden birine uzandı ve bir avuç siyah kil çıkarttı. Kili yumuşatana kadar yuvarladı, bütün bu süre boyunca da mırıldanarak büyü kelimelerini telaffuz etti. Raistlin, kadını duymak için elinden geleni yaptı ama kadın sesini kısık tuttu. Büyüsünü bitirdiğinde kili duvara fırlattı. Kil duvara yapıştı ve sonra büyümeye başladı; hızla kabaran ekmek hamuru gibi gözüküyordu. Siyah kil, İolanthe'nin boyu kadar büyük bir yüzeyi kaplayana kadar genişledi.</p>

  <p class="p51">Kadının büyülü bir kelime söylemesi ile birlikte kil yok oldu, duvar da. Zaman ve mekan içinde ilerleyen bir koridor açıldı önlerinde.</p>

  <p class="p51">"Bu şey bana bir servete mal olmuştu," dedi İolanthe göğüs geçirerek. Raistlin'i bileğinden yakaladı. Adam içgüdüsel olarak elini çekmeye çalıştı ama kadın tutuşunu sıkılaştırdı.</p>

  <p class="p51">"Sana dokunulmasından gerçekten de hoşlanmıyorsun, değil mi?" diye sordu yumuşak bir sesle. "Kimsenin sana yaklaşmasına izin vermiyorsun."</p>

  <p class="p51">"Size yakın olanların başına neler geldiğini yeni öğrendim, hanımefendi," dedi Raistlin soğuk bir tavırla. "Sen de benim kadar iyi biliyorsun ki o adamların cinayetle bir ilgisi yoktu."</p>

  <p class="p51">"Beni dinle, Raistlin Majere," dedi İolanthe; o kadar sokulmuştu ki, kadının nefesini yanağında hissedebiliyordu adam. "Dün gece şehirde siyah cübbeli beş büyücü vardı. Daha fazla değil. Ben nerede olduğumu biliyorum. O üç salağın Kule'de nerede olduklarını biliyorum. Geriye sadece bir kişi kalıyor. Sen, arkadaşım. Ne yaptıysam, senin altın derini kurtarmak için yaptım."</p>

  <p class="p51">"Siyah Cübbe kılığına girmiş biri olabilir," dedi Raistlin. "Ya da kendini yanlış zamanda yanlış yerde bulan ve aslında tamamen masum olan bir Siyah Cübbe de..."</p>

  <p class="p51">"Olabilir." İolanthe adamın elini sıktı. "Ama öyle olmadığını ikimiz de biliyoruz. Endişelenme. Gözümde değerin arttı. Kaburgalarının arasında bir bıçak olması gereken bir kişi varsa, o da Yargıç'tı. Sessiz kalmam karşılında senden sadece tek şey istiyorum."</p>

  <p class="p51">"Nedir o?" diye sordu Raistlin.</p>

  <p class="p51">"Senin için ne yaptığımı Kitiara'ya anlat," dedi İolanthe. Raistlin'i yanında sürükleyerek büyülü koridora girdi. İçeri girdiklerinde adamın elini bıraktı, kili duvardan almak için elini uzattı; kil aslında yok olmamış, görünmez hâle gelmişti. Koridorun girişi arkalarından kapandı. Önlerinde bir kapı açıldı. İyi döşenmiş ve lüks, gardenya kokan bir odada buldu Raistlin kendini.</p>

  <p class="p51">"Bu, benim odam," dedi İolanthe. "Burada kalamazsın. Eğer seni benimle yakalarlarsa hayatımızdan oluruz."</p>

  <p class="p51">Raistlin'i kapıya götürdü. Kapıyı aralayarak hole baktı. "Güzel. Kimse yok. Acele et ve asanın tepesindeki ışığı da söndür! Solundan üçüncü kapı boş bir odaya açılıyor."</p>

  <p class="p51">Adamı karanlık hole itti ve arkasından kapıyı kapatarak kilitledi.</p>
</body>
</html>
