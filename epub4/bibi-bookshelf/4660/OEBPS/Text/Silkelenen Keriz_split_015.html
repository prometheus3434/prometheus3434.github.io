<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>0</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_13">ANLAŞILDI MI?:<br class="chapter" />
  SONUÇ VE GENEL DEĞERLENDİRME</h1>

  <p class="solbaslik">OKUDUKTAN SONRA</p>

  <p class="normal">Fark ettiğiniz gibi kitap, bu bölüm dâhil 12 bölümden oluşuyor. Şu anda okumakta olduğunuz sonuç bölümünü hariç tutarsak geriye kalan 11 bölümün 5’i en önemli olarak gördüğümüz analiz yöntemlerini anlatıyor. Kalan 6 bölüm ise, yatırım araçlarını ve piyasaları anlamayı kolaylaştıracağını düşündüğümüz destek bölümlerini oluşturmakta.</p>

  <p class="normal">Kitabı sıralı bir biçimde okuduysanız, piyasaları oluşturan unsurlardan ve onları etkileyen faktörlerden başlayan bir süreci, yatırımcılara temel tavsiyeleri, alım satım (trade) kurallarını ve son olarak da piyasa tahmin yöntemlerinin temellerini öğrendiniz. Size önerimiz, özellikle tahmin yöntemleri ile ilgili olarak, arada bir kitaba geri dönüşler yaparak bilgilerinizi pekiştirmenizdir. İnce ve kolay anlaşılabilir dile sahip bir kitap hazırlamayı amaçlamış olsak da, açıkçası, kitabın içerdiği konular pek de basit sayılmaz. Bu anlamda, kitabı anlamış olduğunuzu düşünüyorsanız dahi bizce bazı bölümleri tekrar etmekte yarar var.</p>

  <p class="normal">Eğitim tekniği olarak bakıldığında, kitabı okuduktan yaklaşık bir ay sonra bir kez daha “hızlı biçimde” gözden geçirmeniz, akılda kalıcılığı artıracaktır. Evet, insanların pek kitap okumadığı bir ülkede, böylesine teknik bir kitaba zaman ayırmış olan size, başka bir kitap okumak yerine, değerli zamanınızı bir kez daha aynı kitaba ayırmanızı isteme terbiyesizliğini yapmış gibi görünebiliriz. Ancak eğer bunu yapmazsanız, emin olun 3 ay sonra kitabın yalnızca adını hatırlayacaksınız (o da “bir ihtimal”). Ama eğer tam 1 ay sonra 2 saatinizi ayırır ve teknikleri bir kez daha gözden geçirirseniz, emin olun aklınızda çok şey kalacak.</p>

  <p class="normal">Öte yandan, bu kitabı zaten sırasız okumuş ve yalnızca ilginizi çeken analiz yöntemlerini incelemiş de olabilirsiniz. Elbette bu da bir yöntem ve kimi profesyonel okuyucu bu yöntemi tercih ederek zamandan kazanır. Bu okuyucular için de önerimiz, en azından ilgilendikleri ve faydalandıklarını düşündükleri bölümleri “hızlı okuma” ile tekrarlamalarıdır.</p>

  <p class="solbaslik">KİTABIN İÇİNDE NELER VARDI?</p>

  <p class="normal">Okuyup bitirdiğiniz kitabın içinde neler olduğunu bir hatırlayalım isterseniz. Siz de bu hatırlama seansı esnasında lütfen her paragraftan sonra, konuyu ne kadar hatırladığınızı bir kez daha düşününüz. Gerekirse, o bölümün sayfalarını kısaca bir gözden geçiriniz.</p>

  <p class="normal">Az önce de belirttiğimiz üzere, kitap 12 bölümden oluşuyor. Bunlardan birincisi <span class="idebold">“Kimdir Bu ‘Piyasa’?”</span> başlığı altındaydı ve kitaba bir giriş niteliği taşıyordu. Bu bölümde piyasa kavramı, arz, talep, fiyat oluşumu gibi temel kavramlar tanıtıldı.</p>

  <p class="normal"><span class="idebold">“Piyasaların Ciğeri”</span> başlığını taşıyan ikinci bölümde ise, tüm finans sisteminin en temel iki unsuru olan faiz ve döviz kuru kavramları ve bunların birbirleriyle ilişkileri incelendi. Burada, sistemdeki tüm faizlerin aslında belli bir mantıkla, birbirleriyle ilişkide oldukları ve faiz seviyesinin döviz kuru seviyesini belirlemekte etkin olduğu saptaması yapıldı.</p>

  <p class="normal">Üçüncü bölüm, <span class="idebold">“Ey Yatırımcı!”</span> başlığını taşıyordu. Bu bölümde iyi bir yatırımcı olabilmenin temel şartları sıralandı. Sonuçta kendisini bilmeyen bir insanın iyi yatırım yapamayacağı vurgusu yapıldı. Ayrıca yatırımcılar aktif ve pasif yatırımcı olarak sınıflandırıldı.</p>

  <p class="normal"><span class="idebold">“Yatırım Disiplini”</span> başlığını taşıyan dördüncü bölümde ise, profesyonel bir oyuncu ile amatör arasındaki en temel fark olarak kabul edilen “alım satım kuralları” ve birtakım yatırım teknikleri tanıtıldı. Her türlü bilgiye sahip olan ve yatırım için zamanı ve parası olan yatırımcıların dahi, başarısız olmalarının bir nedeni olarak gösterilen trading (alım satım) teknikleri özetlenmeye çalışıldı.</p>

  <p class="normal">Kitabın beşinci bölümü <span class="idebold">“Ya Şundadır Ya Bunda”</span> başlığını taşımaktaydı. Bu bölümde temel yatırım araçlarının özellikleri sıralandı. Yatırım araçlarının risk gruplandırması yapılarak hangi yatırımcının hangi durumda, hangi yatırım aracını tercih etmesinin daha doğru olacağı tartışıldı.</p>

  <p class="normal">Kitabın altıncı bölümü, ikinci bir giriş gibiydi. <span class="idebold">“Piyasaları Okumak”</span> adı verilen bu bölümde, kitabın sonraki bölümlerinde detaylı olarak incelenecek olan piyasa analiz yöntemleri çok kısa olarak tanıtıldı.</p>

  <p class="normal">Kitabın yedinci bölümünde banka bilançoları tanıtıldı ve bu bilançolara bakarak bankaların geleceği ne şekilde okudukları (ya da umdukları) aktarılmaya çalışıldı. <span class="idebold">“Esas Oğlan Bankalar”</span> başlığını taşıyan bu bölümde bankacılıkta aktif-pasif yönetimi kavramı kısaca tanıtılarak banka bilançolarının karşı karşıya oldukları riskler tartışıldı. Bu risklerin varlığının da bankaların piyasadaki hareketlerini yönlendireceği öngörüldü.</p>

  <p class="normal"><span class="idebold">“Tüm Analizlerin Temeli”</span> olarak tanımlanan temel analizi tanıtan sekizinci bölümde, öncelikle, yukarıdan aşağıya yaklaşımı anlatıldı. Ardından bu yaklaşımın bize lazım olan bölümü olan genel ekonomi analizi incelendi. Ekonomiyi öncü, destekleyici ve gecikmeli göstergeler yardımıyla okuma örnekleri tartışıldı.</p>

  <p class="normal">Dokuzuncu bölüm, fiyatların analizi üzerine kurulu olan teknik analizi aktarmayı amaçlıyordu ve adı da <span class="idebold">“Ve İşte En Havalısı!”</span> idi. Bu bölüm, geçmişteki fiyat hareketleri ve işlem hacmini dikkate alarak gelecekteki fiyatları tahmin etmeyi amaçlayan Dow Teorisi etrafında kurulmuştu. Bu bölümde oldukça fazla gerçek fiyat grafiğinden yararlandık.</p>

  <p class="normal">Kitabın onuncu bölümünü oluşturan <span class="idebold">“Ekonomiye Bulaşmak”</span>, kitabın belki de en teorik kısmıydı. Bu bölümde, makroekonomik göstergelerin en kolay biçimde yorumlanması hedeflendi. Göstergeler, ekonominin reel ve parasal kısmını inceleyenler olarak iki başlık altında toplandı; ağırlıklı olarak reel kısım içinde önde gelen göstergelerin nasıl yorumlanması gerektiği tartışıldı.</p>

  <p class="normal">On birinci bölüm olan <span class="idebold">“Teker Teker Gelin!”</span>de ise, TCMB’nin piyasaları ne şekilde etkilediği üzerinde duruldu. Buna göre, TCMB’nin doğrudan ya da dolaylı müdahalelerinin piyasaları hangi yön ve şiddette etkileyeceği incelendi.</p>

  <p class="solbaslik">SONUÇ VE SON UYARILAR</p>

  <p class="normal">Elinizdeki bu küçük kitap, finansal piyasaları anlamak ve bir bakıma bu piyasalarda geleceği okumak için gerekebilecek temel bilgileri içermektedir. Eğer kitabı bu noktaya kadar okuyabildiyseniz, piyasaları genel olarak okuyabilecek durumda olduğunuzu varsayabiliriz.</p>

  <p class="normal">Bu noktada oldukça temel bir uyarıyı da yapmakta yarar görüyoruz.</p>

  <p class="normal">Öncelikle, küçük yatırımcıların ciddi bir bölümü bu kitapta anlatılan analiz yöntemlerinden yalnızca birisini –örneğin yalnızca teknik analizi– tercih etmekte ve tüm yatırım stratejisini bunun üzerine kurmaktadır. Oysa, piyasa profesyonelleri bu yola girmezler. Bu yola girmenin çok riskli olduğunu bilirler. Profesyoneller, <span class="idebold">mümkün olabildiğince çok yöntemi kullanarak</span> ve bunları ağırlıklandırarak yönlerini bulmaya çalışır. Bu anlamda, yatırım kararı verirken analiz yöntemlerinden yalnızca birisini değil, olabildiğince çoğunu birlikte kullanmak yararlı olacaktır.</p>

  <p class="normal">Elbette çok önemli bir diğer uyarı da <span class="idebold">bilgilerinizi güncellemenin önemi.</span> Piyasa hızlıdır, onu kovalamak gerekir. Dolayısıyla yatırım araçlarının özellikleri ve piyasa değişkenleri ile ilgili olarak bilgi dağarcığınızı sürekli güncellemelisiniz. Elbette, yatırım ile ilgili temel kuralları, hesaplamalar için gereken temel finansal matematiği, temel ekonomik kuralları bildiğinizi zaten varsayıyoruz.</p>

  <p class="normal">Üçüncü önemli uyarı ise <span class="idebold">vergi</span> konusu. Yatırım araçlarının vergisel durumunu bilmek önemlidir. Örneğin hazine bonosu ile mevduat faizlerini kıyaslarken bu iki yatırım aracı arasında –eğer varsa– vergi oranı farklılıklarını dikkate almak gerektiği aşikârdır.</p>

  <p class="normal">Son uyarımız, aslında daha önce bahsi geçen bir konu: <span class="idebold">Kendini bilmek!</span> Tarihin derinliklerinden gelen bu uyarı, finansal piyasalarda tahmin ve yatırım konusu için çok günceldir. Ne kadar paranız var? Bunun ne kadarını riske edebilirsiniz? Riske etmek ister misiniz? Yatırım ufkunuz nedir? Ne kadar para kaybederseniz geceleri uykularınız kaçar? Bu ve bunun gibi sorulara dürüst olarak cevap verebilirseniz, kendinizi yatırımcı olarak tanımaya başlıyorsunuz demektir. Bu soruları kendinize sormadan yatırım yapmaya başlamayın. Bir dost tavsiyesi... Ya da en iyisi okuduklarınızı unutun ve bildiğiniz gibi davranmaya devam edin. Hele ki bugüne dek kullandığınız yöntem ile para kazandıysanız. Ne dersiniz?</p>
</body>
</html>
