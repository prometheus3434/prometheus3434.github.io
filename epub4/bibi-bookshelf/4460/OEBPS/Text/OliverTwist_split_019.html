<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OliverTwist</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">İLGİNÇ BİR HİKÂYE</h1>

  <p class="normal1">Dr. Losberne, Oliver’ı taşraya geri götürdü ve çocuk uzun bir zaman boyunca üzüntü içinde yaşadı. Oliver, arayışının mutlu bir sonla biteceğine inanamıyordu, ama öyle olacaktı.</p>

  <p class="normal1">Üç ay sonra Dr. Losberne, Oliver’ı tekrar Londra’ya götürdü ve bu sefer, Rose Maylie de onlarla birlikte gitti. Bay Brownlow’un geri döndüğünü ve Oliver’ı çok merak ettiğini öğrendiklerinde hepsi sevindiler. Yaşlı adam, Oliver’ı çok sıcak bir şekilde karşıladı ve kâhya Bayan Bedwin de onu sevinçle kucaklayıp öptü.</p>

  <p class="normal1">Selamlaşmalar sona erdiğinde, Oliver, Bayan Bedwin’e maceralarını anlatmakla meşgulken, Rose, Bay Brownlow’a yalnız görüşüp görüşemeyeceklerini, çünkü kendisine bir sır vereceğini söyledi. Yalnız kaldıklarında kız ona çok ilginç bir hikâye anlattı.</p>

  <p class="normal1">Bir iki gün önce, Nancy adında perişan haldeki bir genç kız, Rose’u Londra’da kaldığı otelde görmeye gelmişti. Nancy, Rose’a, birkaç gün önce kendisi oradayken Fagin’in evine gelen Monks adındaki bir adamdan söz etmişti.</p>

  <p class="normal1">Fagin ve Monks birbirlerini zaten tanıyorlardı, çünkü Rose’un Bayan Maylie ile birlikte yaşadığı evdeki soygunu birlikte planlamışlardı. Fagin, Monks’u başka bir odaya almış ve Nancy de kapıdan dinleyerek onların Oliver hakkında konuştuklarını duymuştu. Monks, Oliver’ın kendi küçük erkek kardeşi olduğunu ve öldürülmesi gerektiğini söylemişti. Böylece çocuğun serveti kendi eline geçecekti.</p>

  <p class="normal1">Nancy, Rose’a, “Monks’un sizin adınızı ve Londra’da nerede kaldığınızı söylediğini duydum,” demişti. “Bu yüzden sizi nerede bulacağımı biliyordum.” Nancy, sonra acı acı ağlamaya başlamıştı. “Lütfen bayan, sevgili Oliver’a bir zarar gelmesine izin vermeyin! Onu kurtarmak için kendi hayatımı bile feda ederim. Yemin ederim!”</p>

  <p class="normal1">Rose, “Ama ben ne yapabilirim?” diye karşı çıkmıştı. “Bu korkunç Bay Monks’u nasıl bulabilirim?”</p>

  <p class="normal1">Nancy, “Ben size yardım edebilirim,” diye söz vermişti. “Yardım edecek ve sizi koruyacak bir bey bulabilirseniz, Monks’un nerede olduğunu söylerim.”</p>

  <p class="normal1">Rose, “Nerede buluşacağız?” diye sormuştu.</p>

  <p class="normal1">“Londra Köprüsü’nde. Her pazar gecesi, saat on birden gece yarısına kadar orada olacağım,” demişti Nancy.</p>

  <p class="normal1">Rose’un hikâyesi Bay Brownlow’u hem şaşırtmış hem de ilgisini çekmişti. “Esrarengiz bir durum,” dedi. “Nancy, Oliver için kendisini tehlikeye atıyor. Çok cesur biri. Arkadaşları olan hırsızlar ve suçlular, bu yaptığını öğrenecek olurlarsa, onu hemen öldürürler.” Sonra sözlerine devam etti: “Yine de, bu şansı kaçıramayız. Oliver’ın hayatı ve serveti tehlikede. Bu kızla buluşmalı ve ondan öğrenebileceklerimizi öğrenmeliyiz!”</p>
</body>
</html>
