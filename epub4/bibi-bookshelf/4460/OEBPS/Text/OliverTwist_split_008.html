<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>OliverTwist</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4"><span class="idebold">FAGIN’İN ÇETESİ</span></h1>

  <p class="normal1">Oliver’ın henüz bilmediği şey ise bu yeni arkadaşının bir yankesiciler ve soyguncular çetesine bağlı olduğuydu. Üçkâğıtçı’nın sözünü ettiği iyi yürekli ihtiyar beyefendinin ise çetenin başı olduğunu da bilmiyordu. Bu adamın adı Fagin’di.</p>

  <p class="normal1">Fagin’in evi Londra’nın çok eski bir bölgesindeydi. Oliver ve Usta Üçkâğıtçı oraya gidene kadar labirent gibi karmakarışık, karanlık ve pis kokulu sokaklardan geçmek zorunda kaldılar. Oliver bunu zaten yeterince korkutucu bulmuştu, ama Fagin’le karşılaştığında daha da korktu. Fagin korkunç bir yüzü ve karmakarışık kızıl, gür saçları olan, çok yaşlı ve bumburuşuk bir yaratıktı.</p>

  <p class="normal1">Üçkâğıtçı, Oliver’ı tanıttığında, Fagin onu, “İçeri gel, içeri gel oğlum!” diye karşıladı. “Seni gördüğümüze çok sevindik!”</p>

  <p class="normal1">Oliver, Fagin’in sesindeki bir şey yüzünden tepeden tırnağa buz kesti, ama yaşlı adam epeyce nazik davranıyordu. Oliver’a yemek verdi, sonra da uyuyabileceği pis bir yatak gösterdi.</p>

  <p class="normal1">Sonraki günlerde, Üçkâğıtçı ve Fagin’in çetesindeki öbür genç çocuklar yankesicilik yapmaya çıktılar. Bir sürü mendil, cüzdan ve başka şeyler getirdiler, bunları türlerine göre sınıflandırması için Oliver’a veriyorlardı. Oliver bir gün Üçkâğıtçı ve Charley Bates adındaki bir çocukla birlikte dışarı çıkmasına izin verilene kadar bu şeylerin çalıntı olduğundan hiç kuşkulanmadı.</p>

  <p class="normal1">Çocuklar uzun bir süre sokaklarda adeta amaçsızca dolaştılar. Ancak Üçkâğıtçı birden dar bir geçitte durdu ve arkadaşlarının sırtını duvara yasladı.</p>

  <p class="normal1">Sonra geçitin öbür tarafındaki zengin görünümlü bir adamı işaret ederek, “Şu kitap tezgâhının önündeki yaşlı adamı görüyor musunuz?” diye fısıldadı. “Bize uyar.”</p>

  <p class="normal1">Charley Bates, “Çok güzel,” diyerek ona katıldı.</p>

  <div class="calibre1" id="calibre_pb_9"></div>
</body>
</html>
