<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>OliverTwist</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">GİZEM ÇÖZÜLÜYOR</h1>

  <p class="normal1">Monks arka taraftaki bir odaya götürüldü.</p>

  <p class="normal1">Bay Brownlow adamlarına, “Dışarı çıkın!” dedi. “Bay Monks’la yalnız konuşacağım!” Hizmetkârlar huzursuz gibiydiler, çünkü Monks tehlikeli görünüyordu. Yine de Bay Brownlow’un sözünü dinlediler.</p>

  <p class="normal1">Onlar çıktıklarında Bay Brownlow birkaç saniye için Monks’a üzüntüyle baktı.</p>

  <p class="normal1">İçinden, “Bunun o adam olduğunu biliyordum,” diye düşündü. “En iyi arkadaşımın oğlu. Nancy onu iyi tarif etmiş.” Sonra yüksek sesle, “Adın Monks değil, Edward Leeford!” dedi.</p>

  <p class="normal1">Monks şaşkınlıkla irkildi. “Nereden biliyorsun bunu?” diye kuşkuyla hırladı.</p>

  <p class="normal1">Bay Brownlow içini çekti. “Çünkü baban Edwin Leeford’u ve onun uzun yıllar önce ölen kız kardeşini tanıyordum… tam da evleneceğimiz gün ölen kız kardeşini!”</p>

  <p class="normal1">Karısı olacak genç kadını hatırlayınca, Bay Brownlow’un yüzünde bir an için acı dolu bir ifade belirdi. “Annen ve babanın birlikte mutsuz olduklarını ve sen daha küçük bir çocukken ayrıldıklarını biliyorum. Ve…” Bay Brownlow bir an için duraksadı. “Bir erkek kardeşin olduğunu da biliyorum.”</p>

  <p class="normal1">Monks’un gözleri kısıldı. “Benim erkek kardeşim falan yok. Ben tek çocuğum!” dedi.</p>

  <p class="normal1">Bay Brownlow, “Babanın senin annenle evliliğinden olan tek çocuğusun, doğru,” dedi. “Ama annen ve baban ayrıldıktan sonra, baban, Agnes Fleming adında genç ve güzel bir kıza âşık oldu. Zavallı Agnes çocuğunu doğururken ölmüş… Tanrı’nın lütfuyla sonradan elime düşen bir oğlan çocuğu! Agnes’in nasıl biri olduğunu biliyordum, çünkü baban bana onun bir portresini vermişti ve çocuk tıpkı annesine benziyor!”</p>

  <p class="normal1">Monks bu açıklamalar karşısında serseme dönmüştü. Ama yaşlı adam daha sözlerini bitirmemişti. Oliver’ın kitapçıya giderken kaybolduğunu ve onu ne kadar çok aradığını anlattı.</p>

  <p class="normal1">Bay Brownlow, ”Bu gizemi senin çözebileceğini biliyordum,” dedi. “Ayrıca suçlarla dolu bir hayatın olduğunu ve Batı Hint Adaları’na kaçtığını da biliyordum. Bu yüzden, senin peşinden oraya kadar geldim!”</p>

  <p class="normal1">Bay Brownlow, Batı Hint Adaları’na yaptığı yolculukta bir şey elde edememişti.. Kendisi oraya varana kadar, Monks tekrar İngiltere’ye dönmüştü. Bay Brownlow da uzun bir yolculuktan sonra tekrar evine dönmüştü ve haftalardır sokaklarda Monks’un peşindeydi. Ama yaşlı adam, Nancy’nin yara izi olan adamdan söz ettiğini duyana kadar, Monks’un nerede olduğuna dair hiçbir ipucu bulamamıştı.</p>

  <p class="normal1">“Küçükken çok kötü bir çocuktun zaten, demek ki hâlâ bir alçak ve üstelik bir soyguncusun!” dedi Bay Brownlow. “Küçük Oliver’ı öldürtmeyi planlıyordun değil mi, böylece babanın bütün servetine tek başına el koyabilecektin!”</p>

  <p class="normal1">Monks sapsarı kesilerek, “Hiçbir şeyi kanıtlayamazsın!” diye kabadayılık yaptı.</p>

  <p class="normal1">Bay Brownlow, “Ah, kanıtlayabilirim!” diye yanıtladı. “Fagin’i ve birlikte yaptığınız planı biliyorum!”</p>

  <p class="normal1">“Fa… Fagin mi?” Monks kekeledi. “O da kim?”</p>

  <p class="normal1">“Öyleyse, polisi arayalım da bunları onların karşısında da inkâr et, ha?”</p>

  <p class="normal1">Monks korkmuş görünüyordu. “Hayır, hayır, sakın!” diye yalvardı. “Beni… beni asarlar!”</p>

  <p class="normal1">Bay Brownlow, Monks’un korkmasından hoşnut olarak iç geçirdi. “Ah, o zaman istediklerimi kesinlikle yerine getireceksin!” diye haykırdı. “Oliver’a babanın servetinden hakkı olan payı vereceğine dair bir belge imzalamak zorundasın!”</p>

  <p class="normal1">Monks perişan görünüyordu. Polis hücresini, mahkeme salonunu ve eğer reddederse, kesinlikle boynuna geçecek olan celladın ipini düşündü.</p>

  <p class="normal1">“Pekâlâ,” diye mırıldandı. “Oliver mirastan hakkı olan payı alacak, söz veriyorum!”</p>
</body>
</html>