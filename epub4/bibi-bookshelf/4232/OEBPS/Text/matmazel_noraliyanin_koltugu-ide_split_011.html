<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">Mister Joe’nun Ferit’e nedense logaritma cetvelini hatırlatan kulaklarının girinti ve çıkıntılarında başlayıp yanaklarının kabartmasını oya oya ağzının etrafında dolaşan keskinlik, onu, sabit fikirleri yüzünün yapısından anlaşılan adamlar kategorisine sokuyordu. Derslerinde olduğu gibi, tabiatın kanunları dışında hiç bir ihtimal mevcut olmadığını tekrarladığı zaman, bu temel fikir onun burnunun kenarından çenesine doğru temel çivisi gibi dimdik inen çizgide resimleniyordu. Mister Joe bir kanun budalasıydı. Mister Joe’nun kafasında halledilmemiş ve kanunlaşmamış hiç bir mesele yoktu. Mister Joe kılıç gibi kesen ve şakırdayan mantığıyla ilmin askerleşmiş tipiydi. Dün gece Ferit’in koynuna giren çıplağı iki Fransızca kelime ile hemen izah etmişti: <span class="ideitalik">Cauchemar hallucinatoire.</span> Neymiş o? Mister Joe, kanun aşkıyla, galiba ilim uyduruyordu. Psychiatrie’de böyle bir terim var mı? Fakat o dogmatik beyniyle Ferit’in şüphesini nasıl seziyordu da:</p>

    <p class="normal">- Sıkıntılı rüyalarda görülen hayaller bazen yarım uyanıklık içinde de canlı kalarak insana realite hissi veren bir parlaklıkla yaşamaya devam edebilirler ve buna <span class="ideitalik">Cauchemar hallucinatoire</span> derler veya demek mümkündür, diyordu.</p>

    <p class="normal">Bu iyi. Peşinden sanki askerî talimatnamenin bir maddesini okuyordu.</p>

    <p class="normal">- Suret-i mutlakada bilmek lâzımdır ki, insanın ruhu yani beyni, fotoğraf makinesini andıran bir mekanizma ile hafızayı, hesap makinesini andıran bir mekanizma ile muhakemeyi, yazı makinesini andıran bir mekanizma ile dil kabiliyetini, sinema makinesini andıran bir mekanizma ile muhayyileyi vücuda getirir. Fizik bir gün bu mekanizmaların kanunlarını suret-i mutlakada bulup psikolojiye hediye edecektir. Hiç bir şey bunun kadar muhakkak değildir.</p>

    <p class="normal">Bütün o “suret-i mutlaka” ile ampiriko-pozitivist okulun bu soysuzlaşmış ilim subayı Ferit’te, müşahedeyi ve tecrübeyi başa alan disiplinin isabetinden şüphe etmenin zevkini artırıyordu. Bu şüphe o metottan ziyade bu tipe karşı isyanın neticesiydi.</p>

    <p class="normal">- Sen felsefeyi bırak, yine Tıp Fakültesine dön, diyordu Mister Joe, orada tabiatın kanunlarıyla daha yakından temas edecek ve kendini daha iyi anlayacaksın. Tıpta doktor, felsefede hasta olursun.</p>

    <p class="normal">Mister Joe bu nüktesini Ferit’in hafızasına kazabilmek için, sağ elinin havayı ikiye bölen ve birbirinin tersine iki kavis çizen hareketiyle “Tıpta doktor, felsefede hasta” vecizesini tekrarladıktan sonra, azıcık sevimli olabilmek için son şansını denediğinin farkına varmadan, Selma bahsine giriyordu. Ferit bu sabah kızı yine evinde bulamayınca Suzy’lerde aramak için buraya uğramış ve Mister Joe’nun dik çizgili grafik suratıyla karşılaşmıştı. Şimdi onun ağzında Selma, “Efendi ve mazbut kız”, “bir nizam perisi gibi tertipli bir yuva kurmaya muktedir bayan” ve “suret-i mutlakada Ferit’i ölçüye davet edebilecek bir kabiliyet ve liyakat sahibi” olmak gibi vasıflarıyla alelâde bir ev kadını tipine doğru yuvarlanıyor, bu sabah da evde bulunmamasının Ferit’te artırdığı hasreti azaltıyordu. Mister Joe, fakat Selma ile hemen nişanlanması ve Tıp Fakültesine devamı şartıyla Ferit’in maddî vaziyetindeki zorlukları ortadan kaldıracak tedbirler düşünmüş olduğunu söylediği zaman, sevimli değilse bile, iyiydi. Ferit’in suret-i mutlakada karar vermesi lâzımdır. Günlerdenberi Mister Joe’nun ona söylemek istediği bu idi.</p>

    <p class="normal">Ferit bu “suret-i mutlaka” bombardımanından kaçmak için, acele bir işi olduğu bahanesiyle bir “düşüneyim” vadi ekledikten sonra hemen kendini sokağa attı.</p>

    <p class="normal">Saim burjuva Mister Joe’nun proletaryasıydı. Aynı kafa, aynı izah tarzı. Terimler başka. Dün gece Ferit’in koynuna giren çıplak “dejenere” küçük burjuva entelektüelinin “<span class="ideitalik">hallucinatif buhranı</span>” idi. <span class="ideitalik">Hallucinatoire</span> yerine <span class="ideitalik">hallucinatif</span>. Saim Üniversitenin ekseri solcu talebeleri gibi hiç bir yabancı dili iyice bilmediği için, sıkışınca kelime uydururdu. Biraz sonra <span class="ideitalik">hallucinel</span> de demişti. Bu hallucinel buhranının mekanizmasını, tıpkı Mister Joe gibi beyin makinesinin bozulması kadar basit bir izaha bağladıktan sonra, ondan bir adım ileri giderek bu zavallı küçük burjuva entelektüelini buhrana sürükleyen sınıf tezadına gelip dayanmıştı.</p>

    <p class="normal">Ferit bu nutku, hatipten evvelki gün aldığı beş lirayı geri vererek yarıda kesebildi. “Lazımsa dursun” - “Teşekkür ederim” klişeleri sınıf tezadı hitabesinin uzamasına mâni olabilmişti: Ferit manto hikâyesini araya sokuşturdu. Yine başlar Saim diye korkuyor ve hikâyeyi uzatıyordu.</p>

    <p class="normal">Milliyetçi Muhtar, suret-i mutlakacı Mister Joe, proletaryacı Saim, hep aynı kafa yapısına sahiptiler. Üçü de sureti mutlakacıydı. Meselâ Mister Joe ailede, Saim zinada sureti mutlakacı.</p>

    <p class="normal">- At Selma’yı şu karyolaya be. Çok beceriksizsin ulan, Ferit. Bizim fakülte bu odada kaç kurban verdi. Kızlarda burjuva cemiyetinin bütün hurafeleri zar hurafesiyle birlikte kaybolur. Çok toysun Joe. Ne duruyorsun? Kadının inkılâbı cinsî hürriyetinden başlar. Kanundur.</p>

    <p class="normal">Hah, işte, kanun, bir kanun budalası daha. Mister Joe’nun kanunu aileden, Saim’in kanunu zinadan iğrendiriyordu.</p>

    <p class="normal">Ferit Saim’in inkılâp denemeleri yaptığı karyolaya bir baktıktan sonra, havada ansızın duyduğu pis bekâr kokusundan doğan temiz bir aile odası özleyişiyle, yine acele bir iş bahanesine sarılarak oradan ayrıldı.</p>

    <p class="normal">Beyoğlu’nda, sinema kapılarında fotoğraflara bakarak tabiatın kanunlarını, “Cauchemar hallucinatoire”ları, beyin makinesini, dejenere küçük burjuva entelektüelinin buhranlarını, aileyi ve zar inkılâbını düşündüren veya hepsini toptan unutturan bir film aradı, nihayet buldu ve koltuğa oturdu.</p>

    <p class="normal">Bugün Selma’yı göremediği halde iyiydi. Ateşi yoktu. Daha az yorgundu. Aylardan beri sinemaya gitmediği için olacak, adi mevzulu filmden hoşlandı. Parça parça fotoğraf, temsil ve nükte kıymetleri vardı. İhtiyarladığı halde gençliğinin işvesini devam ettirmeye çalışan bir kadını maskara ediyordu. Ferid’i oyaladı.</p>

    <p class="normal">Sinemadan çıkınca karşı kaldırımda Selma’yı görür gibi oldu. Kızın yine üstünde bej rengi pardösüsü vardı. Koştu yetişemedi. Bej rengi pardösü ileriki duraktan tramvaya binmişti. Ferit bir kaç derin nefes aldıktan sonra tramvayı Taksim’e kadar kovaladı. Sureti mutlakada Selma’yı yakalaması lâzımdı. Taksim’de tramvaya girdi ve ahaliyi güç belâ yardıktan sonra soluk soluğa bej rengi pardösüyü kolundan tuttu:</p>

    <p class="normal">-Selma! dedi.</p>

    <p class="normal">Selma değildi. Yakından ona hiç benzemeyen daha güzel bir kızdı. Başını çevirdi ve gülümsedi.</p>

    <p class="normal">- Selma olmadığıma müteessirim, dedi.</p>

    <p class="normal">Özür dilemesini hiç sevmeyen Ferit: “Selma’dan daha güzelsiniz, fakat onun tırnağı olamazsınız” dedikten sonra, tramvayın ön tarafından hızla inerken, arkasından kalın bir sesin “çüş!” diye bağırdığını duydu. Kendi kendine tasdik etti: “Çüş ki çüş! Kızcağıza eşekçe bir cevap verdim.”</p>

    <p class="normal">Saat yediye geliyordu. Artık Selma’ya annesinin yahut babaannesinin evinde aramaya gönlü yoktu. Bu geceyi buhransız geçirmek istiyordu. Caddede biraz dolaştı. Simsiyah kalın harflerle “Müttefikler Sicilya’da ilerliyorlar” serlevhasını taşıyan bir gazete aldı. Küçük bir lokantada az çok iştahlı bir yemek yedi. Biraz daha dolaştı ve pansiyona döndü. Yatağa uzanacak ve gazete okuyarak uyuyacaktı. Odasında, ceketini çıkarırken, kapı vuruldu. Fatma ona Tosun Beyin davetini haber veriyordu.</p>

    <p class="normal">-Tosun Bey kim?</p>

    <p class="normal">- Aha... Şu yandaki odada... Romatizmalı...</p>

    <p class="normal">- Hani saz çalıyor, o mu? Ne istiyor?</p>

    <p class="normal">- Görüşmek istiyor seninle. Dün gece duymuş. Bu gün bana sordu. Anlattım. O da görmüş çıplağı.</p>

    <p class="normal">- Ne zaman?</p>

    <p class="normal">- Bilmem ne zaman görmüş. Gelsin de konuşah diyor.</p>

    <p class="normal">- Şimdi gelemem.</p>

    <p class="normal">- Ne zaman gelirsin?</p>

    <p class="normal">Ferit saate baktı. Yatmak için çok erkendi.</p>

    <p class="normal">- Peki, şimdi gelirim! dedi.</p>

    <p class="normal">Ceketini tekrar giydi. Pişman olmuştu. Uzaklaşan Fatma’ya seslenmek istedi. Vazgeçti ve giyinmeye karar verdi.</p>

    <p class="normal">Tosun eski bir kanepeye uzanmıştı. Dizlerinin üstünde bir battaniye vardı. Ferit onun karşısına bir sandalye çekip oturdu. Tosun başucundaki alçak masanın üstünde duran çanağın içine kıllı ve kalın başparmağını sokup odaya tütünden başka bir maddenin kokusunu yayan sigarayı ezdikten sonra, hep önüne bakarak:</p>

    <p class="normal">- Safa geldin, dedi.</p>

    <p class="normal">Masanın üstündeki büyük teneke tütün kutusunu ona göstererek ilâve etti:</p>

    <p class="normal">- Kusura bakma. Romatizmadan kımıldayamam ben. Buyur, sar bir tane.</p>

    <p class="normal">Sesi çok kalın, hırıltılı ve boğuktu. Kafası çok büyüktü. Saçları siyah, kıvırcık ve kabarıktı. Çenesi köşeli ve genişti. Göz kapakları şişti. Gözleri Ferit’in bakışlarından kaçıp bu şişkinliklerin altında saklanacak bir yer arıyormuş gibi sağa sola dönüyor ve bazen ıslak bir şerit haline geliyordu. Yüzü sapsarıydı. Etli çenesinin kenarlarından sarkan, tümsekler ve çukurlarla dolu, insan bakışlarına teslim olmamak için, kaşın bir ucunu yukarı, dudağın bir ucunu aşağı, yanakları sağa sola çeken türlü türlü tiklerle mânâlarını kaçıran ve idraki şaşırtan bir yüzdü bu.</p>

    <p class="normal">- Geçmiş olsun, dün akşam...</p>

    <p class="normal">Dedi ve gözlerini yumdu. Uyumaya hazırlanır gibi soluyordu. Gözlerini açmadan, sayıklar gibi, devam etti:</p>

    <p class="normal">- Ben de gördüm o çıplak karıyı. Satıver anasını. Vafi’nin kuburuna prenses düşecek değil a. Ben kusmuşum onun kenef süpürgesi sakalına. O yolluyor bu kahpeleri. Sallamadım ben. Odanın ortasına kadar geldi. Anadan doğma. Yüzünü bir yazma ile örtmüştü. Bir küfür çaktım, gitti. Çırılçıplaktı be. Vay ölüsü boklu kahbe. Ne numara. Vafi’nin dalgası. Keratanın oğlu. Kusmuşum o kerhanecinin kitabına. Deyyus, pezevenk, namussuz. Of... Of... Of, Allahım...</p>

    <p class="normal">Gözlerini sımsıkı yumdu ve yüzünü buruşturdu. Yalnız küfürleri duyulan anlaşılmaz şeyler söylüyordu. Sesi gittikçe zayıfladı ve söner gibi kayboldu. Uyuyordu galiba. Ferit onun sarı yüzünü herhalde sık sık içtiği sigaraların içindeki mahut maddeye ve bu odayı saran dumana ve bu acayip kokuya ve bu hezeyanlı sayıklamaya ve bu uyku haline bağlayan <span class="ideitalik">toxicomanie</span>’nin çeşidini tayin etmekte gecikmedi. Geçen akşam kapının çatlağında bu kokuyu duysaydı içerideki dumanın sebebini anlayacaktı. Fakat artık bu odanın sırrı kalmamıştı. Ferit kalktı. Esrarkeşi uykusundan uyandırmamak için ayaklarının ucuna basarak bir adım attı ve durdu. Tosun homurdanıyordu:</p>

    <p class="normal">- Gitme be kardeş. Otur biraz, gitme. Otur. Kusura bakma, dalgadayım. Uyumuyorum. Çıt olsa duyarım. Otur ayaklarını öpeyim. Daha bir gram lâf etmedin. Merak ettim seni be kardeş. Niçin bağırdın öyle dün gece? Koynuna mı girmiş kahpe? Boğazını mı sıkmış? Vay geçmişi tenekeli kaltak! Vay lâğım yosması! Sen nasıl altta kaldın be?</p>

    <p class="normal">- Dün gece gelen o değildi. Kapı içerden kilitliydi. Anahtar kilidin üstündeydi. Pencereler sımsıkı kapalıydı.</p>

    <p class="normal">- Dalga mı geçtin öyleyse?</p>

    <p class="normal">- Dalga değil. Seni nasıl görüyorsam öyle. Uyanıktım. Rüya filân değil.</p>

    <p class="normal">Tosun büyük avucunu yüzünün üstünden geçirerek “hoy hoy” nidalarına benzeyen sesler çıkarıyor ve gözlerini yumuyordu.</p>

    <p class="normal">- Hoy, hoy... Allah sana acısın, bana acısın... Senin de var bir sıkıntın... Köpeğin olayım doğru söyle: Var, var değil mi? Var. Belli. Biz çakarız. Dalgadayız ama çakarız. Bunlar hep sıkıntıdandır. Of... Of... Of, Allahım! Söyle be kardeş, nedir sıkıntın, söyle, ayağını öpeyim söyle. Bir kere anlat bana: Kimsin sen? Bu kubura nasıl düştün? Hanedan evlâdına benzersin, nasıl düştün buraya? Hey yedi ceddine kuduz köpekler işesin bu tımarhaneyi işletenin. Söyle civanım, nasıl düştün. Tenezzül et de otuz gram lâf et yahu!</p>

    <p class="normal">Ferit ne konuşabiliyor, ne kalkabiliyordu. İradesinin üstüne çöken bu ağırlık, Tosun’un karanlık şahsiyetinde hâlâ kolay izahlara karşı sertleşen kuvvetler saklı olmasından geliyordu. Bu odanın havasındaki sır, dumanın şimik terkibinden ibaret değildi. Esrarkeşin ruhu bir türlü yere deviremediği korkunç bir yük taşıyordu. Ferit karşısında vahşi tecessüsün ağzına kendi hayatından bir parça tıktı: Kız kardeşlerinin ve annesinin ölümü, babasından haber çıkmayışı, Nilüfer’in tepen hastalığı, Necmiye teyzenin hainliği, Ferit’in dün sabah kanlı elini yüzüne bulayarak onu öldürmeyi bile düşünmesi.</p>

    <p class="normal">- Bre kuyruk sokumunu katır tepesi cimri karı! Bre uğursuz, bre merhametsiz! Hey iki gözünün deliğine birer sıçan giresi acuze! Bırak beni Allahım, kaldır ayağa beni, of! Of be, of be, of, of!</p>

    <p class="normal">Sancısı var gibi kıvranıyordu. Ferit sordu.</p>

    <p class="normal">- Romatizmaların mı ağrıyor? Hangi hekime gösteriyorsun?</p>

    <p class="normal">- Kanalizasyon çöksün başına bütün hekimlerin. Ne hekimi yahu, ne ilâcı be kardeş, benim gönlüm ağrıyor, vicdanım sızlıyor devletlim. Tutmayın beni yahu, melekler, zebaniler, evliyalar, tutmayın be kardeşler... Of, of Allahım! Nerede oturur senin teyzen?</p>

    <p class="normal">- Beşiktaş’ta.</p>

    <p class="normal">- Neresinde?</p>

    <p class="normal">Ferit tarif edince Tosun bağırdı:</p>

    <p class="normal">- Anladım ulan. Altıparmak Necmiye değil mi? Sol eli altıparmaktır onun. Anladım cadalozu. Ben ona iki sene evvel gazete bırakırdım. Anladım şimdi o cimri musibeti. Alt kat pencerelerine parmaklık yaptırmadı da, çingeneliğinden, evine hırsız girdi. Bildim mi?</p>

    <p class="normal">- Tamam.</p>

    <p class="normal">- Tuh! Titremesin elin, bas ulan bıçağı be... Tuh! Bilirim o karıyı... Ben dokuz sene gazete müvezziliği, sonra da bayilik ettim, iade kâğıdı sattım, beş-on kuruşum var hamdolsun. Nâmerde muhtaç değilim. Ölünceye kadar yeter bana. Zaten Anadolu’da babadan kalma toprağım da var. Gideceğim oraya. Gündüz toprağa, gece gökyüzüne bakacağım. Görmesin gözüm bu pis insanları. Tuh be, tuh, tuh!</p>

    <p class="normal">Robdöşambrının cebinden bir anahtar çıkarıp Ferit’e uzattı:</p>

    <p class="normal">- Al be kardeş, aç şu karşıki dolabı...</p>

    <p class="normal">Ferit tereddüt ediyordu.</p>

    <p class="normal">- Aç be çocuk, aç yahu, bak ne var orada, al şunu...</p>

    <p class="normal">Ferit gidip dolabı açtı.</p>

    <p class="normal">- Sağ tarafta bir alüminyum kutu var, al onu eline. Aç kapağını...</p>

    <p class="normal">Ferit kutuyu aldı ve kapağını açtı. İçinde elli, yüz, beş yüz liralıklar vardı. Tosun bağırdı:</p>

    <p class="normal">- Al oradan bir avuç, sok cebine... Ne kadar istersen al! Helâl olsun! Kardeşini o cadının elinden kurtar. Borcun olsun bana. Ödersin. Ödemezsen canın sağ olsun.</p>

    <p class="normal">Ferit paralara el sürmeden kutuyu yerine koydu.</p>

    <p class="normal">Tosun onun bu hareketindeki aceleyi ve kesinliği görünce başını arkaya salıverdi, gözlerini yumdu ve “of Allahım, of...” diye inlemeye başladı.</p>

    <p class="normal">Sonra doğruldu, arkasına döndü, duvarın köşesine dayalı tamburunu aldı ve geçen akşamki gibi başını sazın üstüne sarkıtarak, hafif mızrap dokunuşlarıyla, Ferit’in çok duyduğu ve ne olduğunu bilmediği bir hava çaldı. Gözlerinden yaşlar iniyordu.</p>

    <p class="normal">Ferit’in gözünde bir erkeğin donuna etmesi gözyaşı dökmesinden daha az çirkindi. Ruhun işemesinden başka bir şey olmayan ağlamak belki hiçbir halde güzel değil, fakat şimdi, bu adama yakışıyordu. Biraz evvel tik fırtınaları geçiren yüzüne tatlı bir disiplin getiriyordu.</p>

    <p class="normal">Oda kapısının dışında hafif ayak sesleri duyan Ferit başını çevirdi. İçerisini mi dinliyorlardı? Yoksa... Çıplak mı? Hemen önündeki masadan kibrit kutusunu aldı ve ayağa kalktı. Tosun’a el işaretiyle kapının önünde biri olduğunu, fakat çalmaya devam etmesi lâzım geldiğini anlattı. Ayaklarının ucuna basarak oda kapısına yürüdü. Kibriti çakacak ve eğer çıplakla karşılaşırsa onu tanımaya çalışacaktı.</p>

    <p class="normal">Kapıyı birdenbire açtı. Fakat ayak sesleri daha evvel uzaklaşmıştı. Kanadı aralık bırakarak yürüdü. Ayak sesleri merdiven istikametinde kaçıyordu. Odanın ışığı oraya kadar gitmediği için, Ferit koştu ve merdiven başında bir kibrit çaktı.</p>

    <p class="normal">İkinci basamakta, duvara arkasını dayamış, zayıf ve yaşlı bir erkek vardı, Ferit onu tanımıyordu. Bir kibrit daha çakınca adamın elinde bir fotoğraf makinesi gördü. Anlar gibi oldu ve sordu:</p>

    <p class="normal">- Kimsiniz siz?</p>

    <p class="normal">Yabancı değildi. Karnik usta idi, helâdan dönüyordu. Fakat elindeki fotoğraf makinesi bu yalanın içinde mânâsız kalmıştı.</p>

    <p class="normal">Ferit yine sordu:</p>

    <p class="normal">- Çıplağı mı arıyorsun?</p>

    <p class="normal">- He... Canım... Yok... Ne yaparsın? Susol... Beş on kuruş ekmek parası için... Affedersin... Rahatsız ettim... Gidip yatayım... Aramızda kalsın, he?</p>

    <p class="normal">Ferit geriye döndü ve Tosun’un kapısında durdu. İçeriye girmedi. Esrarkeş tamburunu çalmaya devam ediyordu ve bu gece kaşınmıyordu. Ferit kapıyı çekti ve kendi odasına girdi.</p>

    <p class="normal">Ve gevşek bir kahkaha salıverdi. Karnik geceleri çıplağın buralarda gezindiğini Fatma’dan öğrenmiş olabilirdi. Anafordan çıplağın resmini çekip el altından satabilmek için Ermeninin karanlıklarda beklemesi, onun gibi bir esnafın ve Ferit gibi psikopatın aynı hâdiseye karşı davranışları arasındaki farka unutulmaz bir komiğin damgasını basıvermişti. Bir ucuyla çıplağın fotoğrafını gizlice satın alacak liseli genç çocuğun hayalî zinasına, öbür ucuyla da Vafi Beyin taifesine ve ayetülkürsisine ve Ferid’in çıldırma korkularına kadar giden hâdiseyi küçücük bir Zeiss ve Kodak, en basit ve gerçek esasına nasıl götürüverecekti! Bu resimden bir tane de Ferit alıp somnambül Zehra’nın çıplağı önünde gerçeğin hurafelerden nasıl soyunduğunu görmek istedi. Karnik’in ticaretine mâni olmamalıydı. Yazık! Mister Joe’nun ve Saim’in konuşmak hakkı buraya kadardı. Fakat Ermeninin fotoğrafı dün gece Ferit’in boğazını sıkan çıplağın resmini alabilecek bir cihaz değildi ve muamma, yirmi dört saatten evvel merkezini Zehra’nın çıplağından ötekine nakletmişti.</p>

    <p class="normal">Geçelim ve yatalım. Bu gece iyiyim. Ateşim yok. Korkmuyorum. Vafi Beyin duasına muhtaç olmadan uyuyacağım.</p>

    <p class="normal">Ve uyudu. Ertesi sabah iyi kalktı. Selma’yı özleyişi müstesna, bir kaç günkü zaaflarından hiç birini duymuyor ve yaşamak ona eğlenceli görünüyordu. Yine Selma’ya gideceği için, yıkanması ve giyinmesi iki saatten fazla sürdü.</p>

    <p class="normal">Sokak kapısından çıkarken, Vafi Bey onun yolunu kesmiş, anahtarı soruyordu. Ne anahtarı? Sokak kapısının anahtarı. Görmedim ben, bilmiyorum.</p>

    <p class="normal">- Sen dün gece sokak kapısına inmedin mi?</p>

    <p class="normal">- Hayır!</p>

    <p class="normal">- Fesübhanallah!</p>

    <p class="normal">Vafi Bey aynı şeyi yukardan inen ve onlara doğru gelen Yahya Aziz’e de sordu. Hayır, o da görmemiş, bilmiyor, dün gece sokak kapısına inmemiş. Fesübhanallah!</p>

    <p class="normal">Fesübhanallah, çünkü anahtar, kapının arkasında, şu çivide her zaman asılı durur. Sabahtanberi Vafi Bey onu arar ve bulamaz. Herkese sormuştur. Fatma’nın, Karnik’in, Eda Hanımların, kimsenin haberi yoktur. Dün gece, galiba sabaha karşı Vafi Bey kendi oda kapısının önünde bir pıtırtı, ürkek basışlı bir ayak sesi de duymuştur. Taşlıkta bir terlik sürtünüşüne benzeyen sesler.</p>

    <p class="normal">Terlikse, Ferid’e göre Zehra değil. Çünkü o tepesinden tırnağına kadar çıplak dolaşıyor. Kapının aralığında havaya kalkan topuk. Hem Zehra’nın uykudaki dâvası kapı anahtarı değil hamamtası.</p>

    <p class="normal">Ferit Karnik’i Vafi Beye casuslamak zorunda kaldı ve dün geceki karşılaşmayı anlattı.</p>

    <p class="normal">- Hayır! dedi Vafi Bey, o almaz. Onun anahtarı var. Hem o sabaha karşı dolaşmaz. Başka biri.</p>

    <p class="normal">Fakat Vafi Bey kendi işlerine taifeyi karıştırmıyordu. Ferit bunu hatırlatınca o derhal reddetti:</p>

    <p class="normal">- Yok, dedi, taife benim malıma el atmaz. Hayırdır inşallah.</p>

    <p class="normal">Ferit ve Yahya Aziz birlikte sokağa çıktılar. Lise filozofunun halinde, Ferit’in onun hakkında verdiği birinci hükmü değiştirebilecek sırlı ve çekici bir dolgunluk vardı. Kendisiyle ayaküstü bir fikir ticareti yapılması arzusunu veriyordu. Ferit istedi ki bir şey sorsun o, ve konuşsunlar.</p>

    <p class="normal">Yahya Aziz sordu:</p>

    <p class="normal">- Sizi o geceden sonra ziyaret edemedim. Bazı bazı buna benzer krizler geçirir misiniz?</p>

    <p class="normal">Ferit caddeye çıkıncaya kadar krizlerinin birbirine hiç benzemediğini, yalnız bunlardan <span class="ideitalik">hallucinatoire</span> olanlarında müşterek bir karakter bulunabileceğini anlattı ve siyah köpekten koynuna giren çıplağa kadar bir kaç vakayı özetledikten sonra, Yahya Aziz’in teklifi üzerine, bir kahve içmek için, Köprübaşı’ndaki lokantaya girdikleri zaman, bütün meseleyi <span class="ideitalik">hallucination</span> probleminin önüne getirip bıraktı.</p>

    <p class="normal">Yahya Aziz, akıl hekimliğinin birçok bahislerinde olduğu gibi, bir strüktür muamması önünde kalan ilmin, tarif yerine tasvirle yetindiğini ve <span class="ideitalik">Esquirol</span>’danberi, <span class="ideitalik">hallucination</span>’un “objesiz idrak” diye özetlenebilecek tasvirlerinden bir adım ileri gidilmediğini söylüyor ve her tarif kılıklı tasvirin peşinden <span class="ideitalik">symptomatique</span> sınıflandırmalar geldiğini anlatıyor, böylece bir <span class="ideitalik">sensorielle</span>, öteki <span class="ideitalik">psyhique</span> iki büyük dala ayrılan <span class="ideitalik">hallucination</span>’ların çeşitlerini saymak ve tasvirini yapmaktan öteye geçilmediğini ilâve ediyordu. “Beden-ruh” ikiliğini bütün gayretlerine rağmen ortadan kaldıramayanların bu strüktür problemi önünde klinik müşahedeleri aşmaktan âciz kalmalarını tabiî bulan Yahya Aziz, <span class="ideitalik">hallucination</span> bahsinde, bir şeyi bir kişiden fazla kimsenin görmemesinin o şeyin mevcut olmadığına yeter bir delil sayılamayacağını da söylüyordu. Bu takdirde, şimal kutbuna bir kâşiften başka hiç kimsenin gidemediği farz olunursa, bu adamın deli olduğuna ve şimal kutbunun mevcut olmadığına hükmetmek lâzım gelecekti. Meselâ, Ferit’in o geceki krizinden sonra boynunda Yahya Aziz’in de gördüğü kırmızılık hangi parmakların eseriydi? Bu, Ferit’in kendi parmakları olabilirdi. Fakat o, aksini iddia ettiği müddetçe, hiç kimse bu parmaklara bir sahip bulamazdı.</p>

    <p class="normal">Ferit tasdik etti:</p>

    <p class="normal">- Boğazım sıkılırken ben uyanıktım. İki elimle çıplağın iki kolunu tutuyor ve bütün kuvvetimle boynumu kurtarmaya çalışıyordum. O anı çok iyi hatırlıyorum. Peşinden gözlerim karardı ve kendimi kaybettim. Hâlbuki <span class="ideitalik">hallucination</span> vakalarında hasta bilakis <span class="ideitalik">agité</span> değil midir?</p>

    <p class="normal">- Mutlaka değil. Bu da bir objesiz idrak olabilir. Yalnız böyle olduğunu ne biliyoruz? Siz bize boynunuzdaki parmak izlerini gösterdikçe ve vaka anındaki idrakinizin gayet sarih bir objesi olduğunu iddia ettikçe bizim sizi yalancı çıkaracak delilimiz bulunabilir mi?</p>

    <p class="normal">- Siz hayallere ihtimal veriyor musunuz?</p>

    <p class="normal">- Bütün ihtimalleri reddedebilmek için her şey hakkında tam bir bilgimiz olmak lâzım. İçinde büyük tabiat âlimleri de bulunan pek çok insanların, deli olmadıkları halde, gördükleri hayaletlerin birer vehim olduğunu nasıl söyleyebilirim? Lehde ve âleyhte izah imkânlarımın da, kendi tecrübelerimin de dışında kalan iddiaları kabul ve reddetmeğe hakkım yoktur. Daha geriye giderek <span class="ideitalik">Oliver</span> <span class="ideitalik">Lodge</span>’ların mezarlarında bağırmayalım. Ondan sonraki âlimler arasında, ellerinde birer fotoğraf makinesi, bu hayaletlerin resmini çekenlerin az olmadığını biliyoruz. Bu, resimler benim kitaplarımda da var. Kimine göre bu, medyumun bedeninden çıkan seyyalemsi bir şey, kimine göre rahmetli kayınpederin ruhu. Bana göre, herhalde bir şey, ne olduğunu bilmediğim, fakat <span class="ideitalik">hallucination</span>’dan anlaşılan mânâyı gülünç bir hale sokacak derecede başka bir şeydir.</p>

    <p class="normal">Ferit, elinde bir fotoğraf makinesi, hayaletlerin resmini çekmeye uğraşan âlimler serisine Karnik’in de girmeye hakkı olduğunu düşününce, gülümsedi.</p>

    <p class="normal">Ve sordu:</p>

    <p class="normal">- Benim yerimde olsanız, hayaletlerinize karşı ne yapardınız?</p>

    <p class="normal">- Onları severdim. Yalnız boğazımı emniyet altına alırdım. Üst tarafında hoşa gitmeyecek bir şey yok.</p>

    <p class="normal">Yahya Aziz, hesabı istemek için garsona işaret ederken ilâve etti:</p>

    <p class="normal">- Onlarla iyi geçininiz ve sevişiniz. Kendinizi hasta farz etmeyiniz. Hastalık, çok defa bu zandır.</p>

    <p class="normal">Ferit’in içinden, sureti mutlakacı olmayan bu adamı kucaklamak arzusu geçmişti.</p>

    <p class="normal">Birdenbire sıçradı arkasına baktı. Kimseler yoktu. Yahya Aziz sordu:</p>

    <p class="normal">- Ne oldunuz?</p>

    <p class="normal">- Yumuşak bir el ensemi okşadı.</p>

    <p class="normal">- Dostça mı?</p>

    <p class="normal">- Evet.</p>

    <p class="normal">- Ne mutlu size!</p>
  </div>

  <div class="calibre1" id="calibre_pb_12"></div>
</body>
</html>
