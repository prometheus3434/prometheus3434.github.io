<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="baslik" id="calibre_toc_2">İkinci Bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal">Aziz’in gölgesi asfaltın köşesinde kaybolunca, Ferit balkonun tahta parmaklığından ellerini çekti. Ayakta zor duracak kadar yorgundu. Şezlonga uzanmak istemedi. Uzanırsa, içine şimdi girdiği büyük yalnızlığa, sanki bir anda, kayıtsız şartsız teslim olacaktı. Karşısında alabildiğine uzanan denizin üstünde uçan bakışları, kıyıdaki beyaz köşkün damına kondu ve kalktı. Mesafe onun korkusunu büyütüyordu.</p>

  <p class="normal">İçeriye girdi. Pancurları kapalı odada, uzun bir zamanın koyulaştırdığı ve eşyanın üzerine macun gibi sıvadığı yapışkan bir karanlık, odanın köşesindeki balkon kapısından aynı hizadaki oda kapısına kadar bir yol keçesi eninde uzanan aydınlığı keskin bir ton farkıyla kendisinden ayırıyordu. Kapalı kalmış evlere mahsus koku, sanki aylarca istidat halinden vazife haline geçmeyi beklemenin sıkıntısı içinde terleyen mobilyaların mesamelerinden sızmaya devam ediyor ve dışarıdan gelen taze havayı bastırıyordu. Şiltesiz karyola, boş dolaplar, kâğıtla örtülü tablolar ve üzerlerine kılıf geçmiş koltuklar, yaptıkları işlerden aylarca uzak kalmış olmaktan gelen bir unutkanlıkla neye yaradıklarını hatırlamıyorlarmış gibi dalgın duruyorlardı. Onları kendilerine getirebilmek için, bu odada, sesi çıkmadan ve tek başına yaşayacak bir hastanın solukları yerine, kahkahalar, havayı çalkalayan ve eşyayı tartaklayan dinamik oturup kalkışlar lâzımdı. Biraz evvel Yahya Aziz, tellâl ve evi Ferit’e kiralayan Rum kadını Fotika burada iken, balkon kapısı açılınca alev alan aynalara şimdi yine karanlık günlerin gölgeleri dolmaya başlamıştı. Vafi Beyin evindeki fakir odaya nispetle burası lükstü. Fakat orada, her biri kendi üstüne düşen vazifeden çok fazlasını yapan fakir eşya, burada son rüyalarına dalıp giden tembel, ağır ve tombul koltuklardan, masif cevizler ve kristallerden ziyade varlığa sahiptiler.</p>

  <p class="normal">Ferit koridora çıktı. Burası daha karanlıktı. Sağ tarafta yukarı kata çıkan ve aşağı katlara inen merdivenlerin camekânları vardı. Yürüdü. Karşıki odanın kapısında durdu. Burada da mobilyalar aynı idi. Balkon çamlığa bakıyordu. Nilüfer iki üç gün sonra bu odaya gelecekti. Şimdi Aziz’den müjdeyi alınca kim bilir ne kadar sevinecekti. Onu heyecana düşürmemek lâzımdı. Aziz paraların bulunduğunu ve bu sabah ayrı ayrı iki bankaya yatırıldığını haber verecek, öğleyin teyzenin nasıl gömüldüğünü ve daha sonra Ada’da nasıl ev tuttuklarını söyleyecek, Tosun’dan hiç bahsetmeyecekti. Fakat Nilüfer’in daha fena bir şüpheye düşmesini nasıl önleyecekti? “Bana bırakınız!” demişti Aziz. Hastahaneden çıkar çıkmaz, son vapurla dönecek. Otelde kalmak istiyor. Nilüfer gelinceye kadar, birkaç gün, o odada yatsa ne iyi olacaktı. İstemedi. Rahat çalışmak içindi belki.</p>

  <p class="normal">Ferit saatine baktı. Son vapurun kaçta olduğunu bilmiyordu. Karanlık merdivenleri indi. Alt katın koridorunda, karşılıklı iki odanın da kapıları kapalıydı. Bunların biri Fotika’nın öteki de amcasının olacaktı. Ferit bir merdiven daha indi. En alt kattaki sofada, bahçe üstündeki büyük kapının iki kanadı da ardına kadar açıktı. Odalardan birinin kapısı da açıktı. Ferit oraya doğru yürüdü. İçeride, bir koltukta, beyaz sakallı ve kırmızı yüzlü bir adam, dimdik oturuyor bulanık ve ıslak gözlerle ona bakıyordu. Ferit yaklaştı, ihtiyarın zayıf, damarları kabarmış ve kıllı elleri dizlerinin üstündeydi. Vücudunda hareket yoktu. Gözleri az kırpılıyordu. Fotika’nın amcası bu olacaktı. Ferit onu başıyla selâmladı, fakat ihtiyar mukabele etmedi.</p>

  <p class="normal">Sofanın derinliklerinden bir tencere kapağının kapanmasına benzer sesler geliyordu. Ferit o tarafa doğru yürüdü. Madam Fotika mutfaktaydı. Türkçesi ne kadar düzgündü.</p>

  <p class="normal">- Buyurunuz, dedi, bir şey mi istiyorsunuz?</p>

  <p class="normal">Sesi de parlak ve ahenkliydi. Son vapurun saatini hemen söyledi. Aziz’in gelmesine üç buçuk saat vardı. Ferit onu iskelede karşılayacaktı.</p>

  <p class="normal">Bahçeye çıktı. Asfalta bakan demir kanepeye oturdu. Kalabalık çoğalmıştı. Arabalar daha sık geçiyordu. Yolculardan biri durdu, ona dikkatle baktı ve yürüdü. Karşı kaldırıma geçti ve orada bekleyen bir adama evi göstererek bir şeyler söyledi. İkisi birden ona, bahçeye ve evin cephesine baktılar. Sabahtan beri, Ferit’in vuzuhtan mahrum olduğu için Aziz’e açamadığı korkuyu doğuran sebepler, şimdi gayet sarih ihtimaller halinde beliriyordu. Tosun yakalanmış ve her şeyi itiraf etmiş olabilirdi. Polis Ferit’i arayabilirdi. Sabahleyin o, Vafi Beye veda ederken Ada’da ev tutacağını gizlememişti. Polis için bu kadarı kâfiydi. Ferit’in Ada’da Matmazel Noraliya’nın evini tuttuğunu tellâldan öğrenmek mümkündü. Vafi Bey ne demişti sabahleyin?</p>

  <p class="normal">“Tosun gece kaçmış. Hani kötürümdü? Nasıl aldattı beni o uyuz tazı. Meğer sağlam ayakkabı değilmiş. Polise haber verdim.”</p>

  <p class="normal">Fakat arkasından merhametli bakışlarla hemen ilâve etmişti:</p>

  <p class="normal">- Sen de mi gidiyorsun? Havalar güzel. Bahar erken geldi bu sene. Gitmelisin. Ada iyi gelir sana. Hemşireyi de alırsın yanına.”</p>

  <p class="normal">Ferit’e bir dua yazıp vermişti.</p>

  <p class="normal">“- Sakın bunu üstünden eksik etme. Pek sıkılırsan yine bana gel. Sana biraz üflerim. Eşyanı muhafaza ederim burada, merak etme. İstediğin zaman alır veya aldırırsın.”</p>

  <p class="normal">İyi adamdı Vafi Bey. Yaptığı işle keskin bir tezat haline giren derinlikleri vardı. Onu her kiracının ev sahibine karşı beslediği soğuk duygudan kurtulunca anlamak mümkün oluyordu. Tosun’u karakola haber vermişse belki de çoktan esrarkeşin peşine düşmüşlerdi. Anadolu’ya gideceğini söylüyordu o. Eskisi gibi kaçma refleksleri kuvvetli değildi. Dervişçe bir teslimiyet vardı halinde. Bu sefer yakalanabilirdi. Ferit’i ele verir miydi? Bilinmez. Polis dayağı şuurun hazinesini patlatır ve boşaltır. Tosun’a istemediği şeyleri de söyletebilir: “Bana teyzesinin adresini o verdi. Ne bileceğim ben. Evin içini o tarif etti. Beni teşvik eden odur. Paraları da götürüp ona teslim ettim.”</p>

  <p class="normal">Ferit titredi. Bütün bunlar mümkündü. Kalktı. Sanki asfalttan hafiyeler akıyordu. Burada oturması yakalanmasını kolaylaştırabilirdi. Hiç olmazsa Aziz gelinceye kadar vakit kazanmalıydı. Yola bir göz attı. Karşıki kaldırımda duran iki adam, ona ve eve hâlâ dikkatle bakıyorlardı. Sonra ağır ağır uzaklaştılar.</p>

  <p class="normal">Ferit odasına çıktı ve koltuğa oturdu. Titriyordu. Birer sivil polis olabilirdiler. Belki tertibat almak için eve girmemişlerdi. Neredeyse gelirler. Ferit cebindeki banka defterlerini bir yere saklamayı düşündü. Çocukluk. Polis bulur.</p>

  <p class="normal">Titremesi artıyordu. Göğsünün üstünde bir baskı vardı. Zor nefes alıyordu. Aşağıya inmeyi düşünürken gözünün önüne o korkunç ihtiyar geldi. Selâmı iade etmemişti. Ferit’in üstüne atılacakmış gibi dik ve gergin duruyordu. Onunla konuşulamazdı. Fotika’yı mutfaktan çıkarmak için de hiç bir ciddî konuşma sebebi yoktu. Ferit ona korktuğunu ve yalnız kalmak istemediğini söyleyemezdi. Kimden? Niçin? Kadında şüphe uyandıracaktı. Sokağa çıkmak da polisin ayağına gitmek gibi bir şeydi. Belki o adamlar sivil memur değildiler. Belki polis henüz tellâlı ve evi bulamamıştı. Burada saklanmak ve beklemek daha iyiydi. Fakat nasıl geçer dört saat? Kitapları Vafi Beyin evinde kalmıştı. Yanında bir gazete bile yoktu.</p>

  <p class="normal">Saate baktı ve şaşırdı. Deminden beri yedi dakika geçmişti. Hiç kimseyi tanımadığı bu adada ve içinden çıkmak istemediği bu odanın aşağıki ihtiyar gibi mumyalaşan korkunç eşyası arasında geçecek saatler büyük kriz tehlikeleriyle doluydu. Aşağıya inip mutfağın kapısında madamla sonu gelmez bir konuşma tutturması imkânsızdı; muhayyilesi o kadar tıkalıydı ki, korkusunun dışında hiç bir havaî mevzuu iki dakikadan fazla uzatamazdı. Fotika gençti, güzel değildi, tombuldu, basitti. Kendisiyle ancak maddeler ve şekiller konuşulabilirdi. “Bu ev şimdi kimin? Ne zaman yapıldı? Matmazel Noraliya sizin nenizdi? Kaç oda var burada?” O kadar. Bir şey daha sorabilirdi: “Amcanız niçin bana selâm vermedi?” Belki... - Ferit yine titredi- Belki ihtiyar bir şey biliyordu. Belki Ferit yukarıda iken, demin karşı kaldırımda duran siviller eve daha evvel girip ona bir şeyler söylemişlerdi. Fotika’nın bundan haberi yok muydu ki yüzü gülüyordu? Fotika basitti. Amcası gibi hâdiseleri derinliğine mânâlandıramazdı. Polisler gelip Ferid’i yakalayıncaya kadar, onun yeni kiracısı hakkındaki iyi zanları devam edecekti. Belki de sivillerin ihtiyarla konuştuklarından onun haberi yoktu. Mutfağından çıkmamış, ihtiyar da henüz koltuğundan kımıldamamıştı.</p>

  <p class="normal">Ferit bu adamla bir daha karşılaşmak istedi. Ona bir daha selâm verecekti. Mukabele görmezse ağzını aramalıydı. “Beni arayan oldu mu?” gibilerden bir şey sormalıydı.</p>

  <p class="normal">Kalktı, ağır ağır yürüdü, basamakları fazla çıtırdayan merdivenlerden bu sefer duvarlara tutunarak zahmetle indi. En alt katta açık duran oda kapısına doğru yürüdü. İhtiyar bu sefer ayakta idi. Arkası kapıya dönüktü. Ferit öksürdü. İhtiyar döndü. Göz göze geldiler. Ferit selâm verdi. İhtiyar yine mukabele etmedi. Bu sefer kaşları yukarı kalkmış ve içi duman dolu iki deliğe benzeyen gözleri daha fazla açılmıştı. Galiba kördü. Ferit ona hatır sormak üzere iken sofada bir ayak sesi duydu. Fotika geliyordu. Parlak ve ahenkli sesiyle:</p>

  <p class="normal">- Amcamla tanıştınız mı, konuştunuz mu? dedi, siz geldiğiniz zaman uyuyordu. Giriniz içeriye, buyurun tanıştırayım.</p>

  <p class="normal">Girdiler. Fotika amcasına Rumca bir şeyler söyledi. Ferit elini uzattı, ihtiyar uzatmadı. Fotika bir şey daha söyleyince ihtiyar hemen elini uzatarak Rum şivesiyle:</p>

  <p class="normal">- Memnun oldum, dedi, safa geldiniz, affedersiniz, benim gözlerim görmez.</p>

  <p class="normal">Ferit ihtiyarın kör olduğunu anlayınca ferahladı. Fotika ona bir koltuk gösteriyor ve soruyordu:</p>

  <p class="normal">- Hemen odanıza çıkar mısınız? Yatağınızı yapacağım, pijamanız, terlikleriniz filan çantanızda mıdır? Veriniz anahtarını bana.</p>

  <p class="normal">Sevimli bir hâkimiyet vardı. Ferit anahtarı verirken, ihtiyarla baş başa kalmak istemediği için:</p>

  <p class="normal">- Oturmayayım, dedi, çıkacağım biraz.</p>

  <p class="normal">Ve çıktı. Ada’yı bilirdi. Yedi sene evvel Nizam’da oturmuşlardı. O zaman da bu zümrüt çerçeve içinde karanlık günler geçirmişti. Neriman ölüyordu. Annesi, geceleri hasta uyuduktan sonra evden fırlıyor, kulüpte içiyor ve kumar oynuyordu. Ferit, bazı akşamlar tek başına sonuna kadar ağır ağır yürüdüğü bu Maden yolunda, bütün geleceği ve olacakları seziyormuş gibi geçirdiği derin melankoli saatlerini hatırladı. O zamanın kederi bu ânın korkusu kadar ağır değildi. O zaman yanından geçen her şüpheli adamın ona saplanan gözünde bir hafiye bakışı yoktu. O zaman eski hastalığı tepseydi nihayet peşine mevhum bir siyah köpek takılabilirdi, şimdi hakiki bir sivil polis.</p>

  <p class="normal">Durdu ve arkasına baktı. Yine titredi. Bir değil, iki. Demin karşı kaldırımda duran iki adam arkada idiler. Ferit daha hızlı yürüdü, onlar da adımlarını sıklaştırarak aradaki mesafeyi muhafazaya çalışıyorlardı.</p>

  <p class="normal">Ferit karşı kaldırıma geçti, onlar da geçtiler. Ferit iskarpinini bağlamak için durdu, onlar da durdular. Artık şüphe yoktu. Ferit doğrulduğu zaman, bir tanesi ona seslenecekmiş gibi dikkatle bakıyordu. Sonra yanındakine bir şey söyleyerek Ferit’e doğru koştu.</p>

  <p class="normal">- Affedersin, dedi, siz şu evde mi oturuyorsunuz?</p>

  <p class="normal">Mümkün olduğu kadar çirkin bir adamdı. Kirli esmer yüzünde alın yoktu. Simsiyah saçları neredeyse kaşlarına karışacaktı. Gözlerinin akında kan vardı. Ağzı büyük ve dişleri çürüktü.</p>

  <p class="normal">- Evet, dedi Ferit.</p>

  <p class="normal">- Adınız nedir?</p>

  <p class="normal">- Ferit.</p>

  <p class="normal">- Bitişiğinizde oturanın adını biliyor musunuz?</p>

  <p class="normal">- Hayır.</p>

  <p class="normal">Adam geriye döndü ve arkadaşının yanına gitti. Ferit yürüdü. Bacakları titriyordu. Koşamadı. Faydası da yoktu. Fakat niçin şimdi yakalamadılar onu? Belki henüz emin değildiler. Fakat öğrendiler: Ferit. Tamam. Şimdi yakalayabilirler. Bitişikteki evi niçin sordular? Numarada bir tereddütleri var belki. Aradıkları Ferit’i bulduktan sonra numaranın ne ehemmiyeti vardı? Belki şaşırtmak içindi.</p>

  <p class="normal">Arkasına baktı. Kaybolmuşlardı. Niçin gittiler? Öğrendiler. Lüzum yok. Araştırma safhası bitti. Şimdi telefon edecekler, emir verilecek.</p>

  <p class="normal">Bir arabaya atlayıp çamlara gitmeyi düşündü. Orada bir kaç saat kazanabilirdi. Aziz gelinceye kadar. Fakat onu karşılamak için iskeleye gitmeliydi. Vapur gelmeden yakalanabilirdi.</p>

  <p class="normal">İskeleye doğru yürüdü. Küçük meydanda durduğu zaman omuzuna bir el kondu. Kalbinden bir yıldırım geçmişti. Döndü. Feridun.</p>

  <p class="normal">- Ferit, merhaba! Ne oldun? Sıçradın, sarardın.</p>

  <p class="normal">- Dalgındım, korktum birdenbire.</p>

  <p class="normal">Feridun onun yüzünden bakışlarını zor kurtardıktan sonra koluna girdi:</p>

  <p class="normal">- Gel şurada oturalım, bir gazoz, bir şey iç. Vapuruma daha vakit var, konuşuruz.</p>

  <p class="normal">Pastacıda oturdular. Gözlerini onun yüzünden ayırmayan Feridun:</p>

  <p class="normal">- Sapsarısın! dedi.</p>

  <p class="normal">Ferit arkasını kapı tarafına vererek oturmuş, başını bir avucunun içine almıştı. Her şeyi anlatmak istiyordu. Tahir Beyin kurabiyelerini satın alan Feridun iyi kalpliydi. Hukuktandı. Bilirdi. Ferit’i tevkif edebilirler mi? Hapsedebilirler mi?</p>

  <p class="normal">- Hasta mısın? diye sordu Feridun.</p>

  <p class="normal">- Hastayım.</p>

  <p class="normal">- Nen var?</p>

  <p class="normal">- Ciğerlerim, sinirlerim... Burada bir kat tuttum. Yazı geçireceğim.</p>

  <p class="normal">- Çok iyi edersin. Ben seni hiç böyle görmemiştim. Bir tuhafsın. Zayıf? O kadar değil. Başka bir şey var sende.</p>

  <p class="normal">- Bırak onu. Ben sana hukukî bir mesele soracağım. Başımı döndürüyor: Yedi kişiyi öldürmüş bir canavar tasavvur et.</p>

  <p class="normal">Meseleyi dinlemeden halleden Feridun başını sallayarak hükmünü verdi:</p>

  <p class="normal">- Senin sinirlerin adam akıllı bozulmuş.</p>

  <p class="normal">- Hezeyan değil, Feridun, ciddî söylüyorum. Yedi kişiyi öldürmüş bir canavar. Olamaz mı?</p>

  <p class="normal">- Niçin olmasın! Yirmi kişiyi de öldürür. Fakat sana ne?</p>

  <p class="normal">- Dinle. Benimle alâkasını sorma. Bu canavar en son bir ihtiyar kadını öldürüyor ve yakalanıyor. İddia ediyor ki onu cinayete teşvik eden benim. Yakalarlar mı beni?</p>

  <p class="normal">Feridun güldü:</p>

  <p class="normal">- Vallahi Feritciğim, senin sinirlerin adam akıllı bozulmuş. Zaten söylerlerdi, hayalet görüyorsun diye. Bırak bu evhamı şimdi de, tatlı tatlı konuşalım.</p>

  <p class="normal">- Sen evvelâ cevap ver, yakalarlar mı beni?</p>

  <p class="normal">- Olur mu öyle şey yahu! Teşvik ne demek? Canavar diyorsun. Yedi adam öldürmüş diyordun. Hepsi de senin teşvikinle mi?</p>

  <p class="normal">- Hayır, sonuncusu.</p>

  <p class="normal">- Feritciğim, yahu hukukçu olmaya ne lüzum var? Yedi kişi öldüren bir canavarın senden teşvik gördüğünü iddia etmesi kaç para eder? Çocuk mu bu?</p>

  <p class="normal">- Fakat ya maktulün evini benden öğrendiğini iddia ve isbat ederse?</p>

  <p class="normal">- Etsin. Bundan da bir şey çıkmaz.</p>

  <p class="normal">- Maktulün paralarını bana verdiğini iddia ederse?</p>

  <p class="normal">- Paralar sende bulunmuş mu?</p>

  <p class="normal">- Hayır ama, ararlar değil mi?</p>

  <p class="normal">- Arasınlar. Paralar sende çıkarsa dâhili dava olursun.</p>

  <p class="normal">- Çıkmazsa?</p>

  <p class="normal">- Çıkmazsa hiç.</p>

  <p class="normal">Ferit hemen bu banka defterini bir yere saklamak lâzım geldiğini düşündü. Feridun’a daha fazla açılmak istemedi. Üniversiteye ait suallerle bahsi değiştirdi. Muhtar’la Saim, Eminefendi’de kavga etmişler. Alman-Rus harbi Muhtar klâsik kültürün en son müdafaasını Hitler ordularında bulduğunu söyleyince Saim ona beşinci kol demiş. Nedime orada imiş. Muhtar’dan yana çıkmış. Saim ona da hakaret etmiş: “Ben sana Marksist bir koca bulsam, zifaf gecesi fikirlerini değiştirirsin” demiş. Muhtar da Saim’e tokat atmış. Garsonlar ayırmışlar. Evvelki gün Nedime bunları anlatmış Feridun’a,</p>

  <p class="normal">- Selma için bir şey söyledi mi?</p>

  <p class="normal">- Ha! Ailesi evlendirmek istiyormuş onu. Selânikli bir kumaş fabrikatörünün oğluyla. Anası çok ısrar ediyormuş. Selma istemiyormuş. Tabii, Nedime de şiddetle aleyhinde. Senden bahsedecek oldu: “Ah, şu Ferit” dedi ve başka bir şey söylemedi. Vapurum geliyor, hemen kalkmalıyım.</p>

  <p class="normal">Feridun kalktı. İskele kalabalığına girmek istemeyen Ferit, yorgunluğunu bahane ederek dükkânda kaldı. Hemen eve gidip bankaya ait evrakı saklamalıydı. Fakat onun polisle mücadeleye takati yoktu. Sorarlarsa nasıl inkâr edecekti? Belki Aziz’i de sıkıştırırlardı.</p>

  <p class="normal">Saate baktı. Son vapura iki buçuk saatten fazla var. Susamıştı. Bira. Ağzını şapırdattı. Fena değil. Tenha bir yer olsa. Façyo. Kalabalıktır. Ferit denize en yakın masada oturur. Arkasını kalabalığa verir. Yüzünü görmezler. Oraya kadar takip edilmediğinden emin olarak yürümek lâzım.</p>

  <p class="normal">Hep arkasına bakarak yürüdü. Kimseler gelmiyordu. Onu geceleyin, evde yakalayacaklardı. Belki de yarın sabah. Feridun işi hafiften aldı. İnanmadı esasen. En mühim teferruatı da bilmiyor. Maktulün teyzem olduğunu bilmiyor. Benim Tosun’la aynı evde bir kaç gün beraber oturduğumu da bilmiyor. Demin peşime takılan iki sivilden haberi yok. Evham sandı, iyi ki daha fazla açmadım.</p>

  <p class="normal">Âlâ. Burası henüz tenha. Şu köşe iyi.</p>

  <p class="normal">- Bira. Meze istemem.</p>

  <p class="normal">Bir hamlede yarısını içti. Selânikli fabrikatörün oğluyla evlenmek istemiyormuş Selma. “Ah, şu Ferit!” Ferit ne yapsın? Ne yapayım? Hastayım ben. Üstelik bir de takip altındayım. Yoksa param var şimdi, Nilüfer de iyileşebilir. Selma ile ne unutulmaz bir yaz geçiririz Ada’da. Ve evleniriz. Ferit gözlerini yumdu. Çamlar. Mehtap. Selma. Kadehin ikinci yarısını içti. Biranın alkolünden ziyade soğukluğu onu diriltiyor ve cesaretini artıyordu. Ferik bir yaz geçebilir. Neden olmasın? Banka mevduatı mahremdir. Ferit inkâr eder de vesikaları polisten kaçırırsa mesele kalmaz. Aziz de ona kuvvet verir. Tamam. Cesaret. Bir bira daha. “Ah, şu Ferit!” Nedime, yavrum göreceksin beni sen. Anlayacaksın Selma’yı nasıl sevdiğimi. O saadeti bende tadacak. Cesaret. Şimdi eve gider, vesikaları saklarım. Nereye? Koltuklardan birinin yayları arasına. Hayır, klâsik. Çabuk bulurlar. Dolapların içi, altı, üstü de öyle. Balkondan bir iple boşluğa sarkıtmak? Gülünç. Levhalardan birinin mukavvasiyle resim arasına bir tanesi sığar. Bu güzel haydi fırla. Canlanıyorum. Gelir yine içerim. Bira enfes.</p>

  <p class="normal">Bir arabaya atladı. Fotika hâlâ oda ile uğraşıyordu. Yatak yapılmıştı. Ne muhteşem atlas yorgan. Levhaların üstündeki örtüler de kalkmış. Koltukların kılıfları duruyor. Karyolanın başındaki gece masasının üstüne bir saat, bir sürahi ve bardak konmuş. Fotika şimdi gardrobun içindeki kâğıtları değiştiriyor. Daha çantayı açmamış. “Nasıl seversiniz? Şunu ister misiniz, bunu ister misiniz?” gibi ikramcı ve titiz ev sahibi sualleri. Ben senin hemen çıkıp gitmenden başka bir şey istemem, Fotika. Bunu söyleyemem sana. Susarım. Sen de anlamaz, kalırsın. Polisler gelmeden işini bitir.</p>

  <p class="normal">- Size rosto yaptım bu akşam.</p>

  <p class="normal">- Fakat ben galiba yemekte yokum.</p>

  <p class="normal">- Peki, yarın öğleye de kalır.</p>

  <p class="normal">Uysal kadın. Ferahlık veriyor. Bir gitse. Ferit gardrobun aynasında bir parçasının aksi görünen büyük tabloya başını çevirip baktı. Galiba bir Ayvazovski kopyası. Annesinin “denize bir ressam gibi değil, kaptan gibi bakan” dediği adam. Fakat Allah razı olsun. Resmi o kadar büyük yapmış ki vesikalar onun arkasına, ortalarından açılmak şartıyla, rahat rahat sığar. Sığar ama polis hastahaneye gitmemişse. Nilüfer’den bir şey öğrenemez. Aziz’i görür orada. Sorguya çekerler. Tabii. Aynı evde oturan bir adam. Bankaya gittiklerini söyler mi Aziz? Söylemez, söyletirler. “Ferit her şeyi itiraf etti” derler. Ne kadar olsa bir memurdur Aziz. Korkar. Söyler. Söyleyebilir, söyleyemez, diyebilir misin? Hayır. Mümkündür. Ve hastahaneye gitmiş oldukları muhakkaktır. Tosun yakalanmışsa. Yakalanmıştır. Zaten aranan bir adam. Yakalanmıştır. Nafile uğraşma. Hem bu koskoca tablo duvardan yere nasıl iner, nasıl sökülür? Tam o sırada polisler geliverecek olsa... Vazgeç. Dön.</p>

  <p class="normal">- Bir bira, garson. Ne var meze?</p>

  <p class="normal">Acıkmamıştı, içi eziliyordu. Garson masayı donattı. Şimdi çok kalabalık. Ferit denizin üstünde de yer bulamadı. Bahçenin arkasına düşmüştü. Herkes ona bakıyordu. Halk anormali sezer.</p>

  <p class="normal">Vapur saati yaklaşıyordu. Ah, Aziz bir gelse... Şüphesiz gelecek. Eğer karakollara düşmemişse... Daha yarım saatten fazla var. O da geçer. Aziz’le şurada karşılıklı otursalar, Nilüfer’den de iyi haber gelirse Ferit’in cesareti artacak.</p>

  <p class="normal">Müvezzi geçiyordu. Ferit bir gazete aldı. İtalya’da çöküntü emarelerine ait büyük başlıklardan sonrakilere korku ile göz atıyordu. Bursa canavarının yakalandığını haber veren bir serlevhaya rastlamadan sayfaları çevirdi. Sonra daha cesaretle gazeteyi gözden geçirdi. Yoktu. Olamazdı da. Öğleye doğru yakalanan bir kaatilin havadisi akşam gazetelerine yetişemezdi.</p>

  <p class="normal">Harp haberlerini okudu. Tahminlerine uygundu. İtalya dayanamazdı. Fakat harbin sonu görünmüyor. Garson boş kadehi yakaladı.</p>

  <p class="normal">- İstemem artık, hesap getir, dedi Ferit.</p>

  <p class="normal">Son vapurun gelmesine on dakika vardı. İskele kalabalıktı. Ferit vapurdan çıkacak yolcuların hepsini rahatça görebilecek yüksek bir nokta aradı. Göze çarpmak da istemiyordu. Beş dakika sonra, içindeki büyük korkunun bir kısmını atacaktı. Aziz, büyük kuvvet.</p>

  <p class="normal">Vapur boşalıyor. Karşılayıcıların ve mütecessislerin çevirdikleri halkalar arasında çıkanların hepsini görmek mümkün değildi. Fakat Aziz de arar onu. Bulmadan gitmez. Ferit’in bakışları hiç biri Aziz olmayan tiplerin birinden ötekine hayal sukutlarının birinden ötekine sıçrıyor. Yok, Aziz yok. Ferit etrafına da bakmıyor. Vapur tamamıyla boşalmak üzere. Karşılayıcıların bir kısmı dağıldı. Kordon çözüldü. Meydan daha geniş. Ferit bakmıyor. Aziz yok.</p>

  <p class="normal">Yok! Ferit’in gözleri kararır gibi oldu. Birdenbire büyüyen korkusu ve içine çöken yalnızlık duygusu onu olduğu yere yıkacak kadar ağırdı. Sallandı. İskelenin büyük methaline doğru iki üç sarsak adım attı. Sonra köşedeki tütüncüye bir vapur daha olup olmadığını sordu. Hayır, bu son.</p>

  <p class="normal">Bayılacaktı. Bütün gece, yalnız. Ve Aziz şimdi karakollarda. Yoksa gelirdi mutlaka. Bu adam yalan söylemez. Mutlaka yakaladılar onu. Sorgudadır. Ve söyleyecek. Söyler. Memurdur. Yakalanmadan evvel karakola gidip her şeyi anlatmak. Fakat bayılacak. Ayakta duramıyor. Bir araba. Kendini bir arabaya atsa. Şurada arabalar. Bir kaç adım ötede. Ne kadar. Yürüyemeyecek. Sallanıyor. Yürümeye çalıştı. İki üç adım yürüyemeyecek. Son bir gayret. Karşıki eczahaneye kadar. Biraz daha, biraz daha. Eczahane kalabalık. Uzaklaştı. Araba. Biraz daha gayret. İleride. Bir kaç adım daha. Meydanı geçti. İşte arabalar. Bir tanesine atladı.</p>

  <p class="normal">Başını arkaya salıverdi ve gözlerini yumdu. Tekerleğin gürültüsü, arabanın çıngırağı ve sarsıntısı yaklaşıp uzaklaşıyordu. Bazen tamamıyla kesiliyor ve derin bir uğultu içinde kayboluyordu.</p>

  <div class="calibre1" id="calibre_pb_16"></div>
</body>
</html>
