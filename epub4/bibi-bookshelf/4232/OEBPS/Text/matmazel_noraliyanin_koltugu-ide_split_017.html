<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">Aziz yoktu. Gezmeye çıkmış olacaktı. Ferit hasır koltuğa oturdu. Çam ve deniz kokan taze ve tertemiz bir sabah havası genzinden göğsüne kadar açılan büyük bir boşluğu dolduruyormuş gibi ona ferahlık veriyordu. Bahçeyi yoldan ayıran demir parmaklığın kenarındaki sarı, pembe ve kırmızı güller, kendilerini kuşatan aydınlık hava hâlelerini boyayacak kadar parlak birer küçük renk yangını halinde gözleri aldıktan sonra dikkati yakalayıp kendilerine çekiyorlardı. Karşıdaki denizin üstüne bir şimşek aydınlığı yapışıp kalmıştı. Bu gözleri kamaştıran parlaklık Ferit’in gece gördüğü ışığın hatırası yanında pek sönüktü. Onu aynen hatırlamak imkânsızdı. Gözlerini kapadı. O anı bir pervane özleyişiyle arıyordu. Her şeyi bir anda kucaklayan, her şeyle, herkesle ve mutlak bir prensiple birleşik, kendi kendinden başka, onu aşan bir kendi olmanın şartları herhalde şimdi yoktu. Yoldan geçen arabaların gürültüleri, karşıki köşklerin bahçelerindeki haykırışmalar, Fotika’nın kahvaltı sofrasını kurmak için her an gelmesi ihtimali gibi onu madde hayatına bağlayan alâkalar bu tecerrüdü imkânsızlaştırıyordu. Hiç değilse, o anın hatırasını yaşamaya devam etmek için gözlerini açmadı. Koltukta oturan Noraliya’nın sedef yüzünü şimdi çok silik bir imaj halinde görebiliyordu. Bir ayak sesi ona gözlerini açtırdı.</p>

    <p class="normal">- Uyuyunuz! dedi Aziz.</p>

    <p class="normal">- Uyumuyorum. Size anlatacak nelerim var.</p>

    <p class="normal">Fakat arkasına baktı. Fotika elinde örtüler ve tabaklarla geliyordu.</p>

    <p class="normal">Kahvaltıdan sonra Maden yolunda yürüdüler. Ferit ehemmiyet verdiği mevzuları yürürken anlatmasını sevmezdi. Muhatabının gözlerini her an görebilmeliydi. Kahveye girdiler. Kimseler yoktu. Ferit, Aziz’in bir sigara yakmasını da bekledi.</p><br class="chapter" />

    <p class="normal">Yahya Aziz’in gözünde Ferit’in dün akşamki yalnızlık ve yakalanma korkusu, psikoloji ve psikopatolojiyi fazla şaşırtacak vakalardan sayılamazdı. Koltuk hâdisesi bunlardan ayrılıyordu. Ömründe birinci defadır ki Aziz, metapsişik eserlerdeki müşahedeleri andıran bir tecrübeyi, onu bizzat yaşayanın ağzından dinlemişti. Ve ne garip, dün akşam vapuru kaçırıp da pansiyondaki odasına dönünce şiddetle duyduğu ihtiyaç, bu eserlerin bir kaçından parçalar okumak olmuştu. Hattâ bu sabah vapurda göz gezdirmek için yanına aldığı kitaplardan biri de buydu. Serviyetini açtı ve içinden kocaman bir kitap çıkardı. Meşhur kemancı <span class="ideitalik">Kubelik</span>’in <span class="ideitalik">The Greater World</span>’da neşredilen şu vakasını tercüme ederek okudu:</p><br class="chapter" />

    <p class="normal">“Bir antikacı dükkânında, <span class="ideitalik">Haendel</span>’in eski bir yağlı boya portresini gördüm ve hemen satın aldım. Tuvalin üzerinde ressamın adı yoktu, fakat resmin bir üstat elinden çıktığı belliydi.</p>

    <p class="normal">“Mağazadan sevinçle ayrıldım ve otelime gelince, tabloyu odamın en iyi yerine koydum. O akşam yalnız olduğum için kemanda bazı egzersizler yapmaya başladım. Aynı zamanda gözlerimi <span class="ideitalik">Haendel</span>’den ayırmayarak çalıyordum. Fakat birdenbire kemanımı omuzumdan çektim: Yemin edebilirim ki, üstadın yüzündeki ifade değişmiş, gözleri bana alâka ile dikilmişti.</p>

    <p class="normal">“Tabloya yaklaştım ve ona dikkatle baktım. Hususi hiç bir şey göremediğim için bana muhayyilemin bu illüzyonu verdiğini düşündüm; kemanımı tekrar aldım ve tekrar çalmaya başladım.</p>

    <p class="normal">“Evet, bu defa, tamamıyla kani oldum ki gözlerinde hayat vardı ve ben bunu görüyordum. Kuvvetli bir içtepisiyle hemen tabloya yaklaştım ve Haendel’in ‘Largo’sunu çalmaya başladım</p>

    <p class="normal">“Başıma gelen bu hadiseyi hiç kimseye açmamıştım. Ertesi sabah, gündüzün ilk ışıkları odama girerken, kolayca inanışımdan biraz utanç duyuyordum.</p>

    <p class="normal">“Fakat bir kaç gün sonra, bulunduğum memleketin ispirtizma cemiyetinden şu mektubu aldım:</p>

    <p class="normal"><span class="ideitalik">“Dün akşamki seansımı</span><span class="ideitalik">zda M. Jean Kubelik’e şu tebliğin yollanması bizden rica edildi: ‘Haendel size Largo’sunu bu derece tatlı çaldığını</span><span class="ideitalik">zdan dolayı teşekkür eder.’”</span></p>

    <p class="normal">“Saat, gün, yer mektupta işaret edildiği gibi, cereyan eden hâdisedekine tıpatıp uyuyordu.</p>

    <p class="normal">“Bu vakıayı izah etmek iddiasında değilim: Hem de birçok insanlar bu anlattığım şeyi gülerek ve inanmadan okuyacaklardır. Fakat yemin ediyorum ki bu, hakikatin ta kendisidir.”</p><br class="chapter" />

    <p class="normal">Ferit heyecanının şiddetinden ayağa kalktı. Gözleri büyümüştü.</p>

    <p class="normal">- Dün akşam, tablonun karşısında, ben... dedi, kaldı. Kitabın üç yüzden fazla sayfası, buna benzer vaka ve müşahedelerle dolu idi. Bir tanesini daha okudular:</p><br class="chapter" />

    <p class="normal">“Çekoslovakya’da, Chrudim’de, profesör Vincente Collins, 1926’da yazıyordu:</p>

    <p class="normal">“Geçenlerde Chrudim’in siyasî ve iktisadî günlük gazetesi Chardimsky Kvaj’ın eski bir sayısı (25 Ağustos 1891 elime geçti. ‘Mahkeme’ sütununda şu havadisi okudum: (Chrudim ikinci ağır ceza mahkemesinin bir celse zaptından).</p>

    <p class="normal">“11 Eylül 1890 gününün akşamı, Mracek adındaki kadın, ineklerine biraz saman toplamak için barakasından çıkmıştı. Bir daha evine dönmedi. Ertesi gün cesedi o civarda akan bir ırmağın kenarındaki çalılıklarda bulundu. Arkasından giren bir kurşun onu öldürmüştü. Kim ateş etmişti? Ve niçin? Şüpheler kocasının üstünde toplanmıştı ve o, birkaç gün mevkuf tutulduktan sonra serbest bırakılmıştı. Peşinden avcı Joseph Zavrel ve Michel Vesely suçlandırıldılar. Fakat aileleri ve uşakları, vaka gecesi bunların evden ayrılmadıklarına müştereken şehadet ettikleri için onlar da serbest bırakıldılar. Eğer 1891 Şubat ayında yeni ve umulmadık bir vakıa zuhur etmeseydi bu mesele kapanıp gidecekti.</p>

    <p class="normal">“21 Şubat 1891 günü J. Kreil adında bir çiftçi, Chrudim’ de savcıya müracaat ediyor ve korkudan hâlâ titreyerek şu dehşet verici sözleri söylüyordu:</p>

    <p class="normal">“Bir kaç gün var, gece yarısına doğru, mukavemet edilmez bir kuvvetle uyandım ve gözlerimi açınca, yatağımın karşısında Anne Mracek’i (Öldürülen kadını) bembeyaz elbisesiyle gördüm. Onu tanımakta güçlük çekmedim. Kendimden geçerek hemen kaçmayı düşündüm. Fakat hayalet bana: ‘Korkma! dedi. Tüfekle ateş ederek beni öldüren Lastuvska’dır. (Yukarıda adı geçen Joseph Zavrel’in lakabı) Ve öteki, Vesely, beni Lastuvska’nın çiftliğindeki ahıra sürükledi. Rahip efendiye git, sana söylediklerimi ona anlat. İcabına bakar o.’ Hayalet bu sözleri üç defa tekrarladı, sonra kayboldu. Tamamıyla uyanıktım, duyularıma sahiptim. Bunun rüya olmasına hiç bir surette imkân yoktu. Duvar saatine bakarak gece yarısını otuz dakika geçtiğini anladım. Ondan evvelki akşam ne meyhaneye gitmiş, ne bira ve ne de rakı içmiştim. Bu cinayetten bana bahseden olmadığı için gördüğüm hayaletin duyduğum sözlerin tesirlerinden doğduğu da söylenemez. Ben Voijetchov kasabasının ve tabiatıyla bu cinayetin tamamıyla yabancısıyım. Bu vakaya karşı hiç bir alâka duymamıştım.</p>

    <p class="normal">“O garip gece vakasını Kreil bu basit ve inandırıcı sözlerle anlatmıştı. Fakat hepsi bu kadardan ibaret değildi. Hayalet bir ikinci defa, bir üçüncü defa ve bir dördüncü defa hep gece yarısından sonra tekrar tekrar görünmüş. Öfkelenmiş, Kreil’i tehdide başlamış. Eğer dediklerini yapmazsa onun yakasını bırakmayacağını tekrarlamış.</p>

    <p class="normal">“Adamcağız ne yapacağını şaşırmış. Ahali, septik, onunla alay etmişler. Kimse onun söylediklerine inanmıyor, o da geceleri rahat uyuyamıyormuş.</p>

    <p class="normal">“Hayalet bir gece son defa görünmüş. Her zamanki gibi yatağın karşısında imiş. Eski gözlerini tekrarlamış: ‘Lastuvska beni öldürdü. Vesely beni sürükledi...’ Dişleri birbirine vuran ve alnını soğuk bir ter kaplayan adamcağız kekelemiş: ‘Peki, bana söylediklerini ispat eden bir delil, yahut hiç değilse göze görünür bir işaret ver ki bana inansınlar!’ Bunun üzerine, hayalet cevap vermiş: ‘Delil vermek elimde değil; fakat bir işaret istiyorsan, yaklaş bana.’ Kreil yataktan atlamış, bir mum yakmış. Aydınlıkta da hayalet, yatağın yanında, aynı yerde, hareketsiz görünüyormuş. Elini adamın sol omuzu üzerine koymuş. Kreil, dehşet içinde, baygınlıklar geçirerek, Anne Mracek’i, yüzünü ve elbisesini bütün teferruatıyla seyrediyormuş. Nihayet onun yavaş yavaş eriyerek kaybolduğunu görmüş.</p>

    <p class="normal">“Masada mum tüterken, Kreil düşünüyormuş: ‘Bu bir <span class="ideitalik">hallucination</span> olamaz!’ Bu sefer karar vermiş. Ertesi gün kasabanın papazına gitmiş ve onun tavsiyesi üzerine Chrudim’ de savcıya müracaat edilmiş, ifadesi alınmış. Bunun üzerine, Kreil gömleğini açmış ve sol omuzu üzerinde parmakları açık bir elin siyah damgasını görmüşler. Beş parmak ve bilhassa başparmak, barizmiş.</p>

    <p class="normal">“Kreil’in ifadesinden sonra, ölen kadının kocası, Zavrel ve Vesely aleyhinde bazı şüphelerini anlatmış. İki avcı aleyhine tekrar dava açılmış ve bu defa netice cidden hayret verici olmuş. Şahitlerin yeniden ifade vermeye davet edilmeleri ve yalan söyledikleri takdirde ceza göreceklerinin kendilerine ihtar edilmesi üzerine, failler cinayeti itiraf etmişler. Zabıtta bütün tafsilât vardır.”</p><br class="chapter" />

    <p class="normal">Aziz kitabı kapadı.</p>

    <p class="normal">Bakıştılar. Ferit başını salladı: “Hayret!”</p>

    <p class="normal">Aziz de başını salladı ve dedi ki:</p>

    <p class="normal">- Daha böyle inanılır şahadetlere, mahkeme zabıtlarına, büyük üniversitelerin raporlarına geçmiş ne vakalar var. Hallucination ve rüya ihtimallerinden uzak binlerce hâdise...</p>

    <p class="normal">- Benimki rüya olamaz. Diyebilirim ki şuurum uyanık zamanlarımdakinden fazla idi. Çünkü vücuduma gelen uyuşukluk, uzviyetimin yükünden beni kurtarıyordu. Rüya olamaz. Hem bu okuduğumuz hikâyedeki omuz işareti, benim pansiyonda boğazımı sıkan çıplağın boynumda bıraktığı kızartıyı hatırlatmıyor mu?</p>

    <p class="normal">Etrafına hayretle bakarak ilâve etti:</p>

    <p class="normal">- Bugün ben tuhaf bir dünyadayım. Eskiden gördüğüm ve bildiğim her şeyin üzerine bambaşka bir mânâ yapıştı. Fakat siz niçin susuyorsunuz?</p>

    <p class="normal">Aziz kaşlarını çatmış, önüne bakıyor ve susmaya devam ediyordu. Vereceği hükümlerin büyük sorumunu idrak eden her namuslu fikir adamı gibi dikkatli ve acelesizdi. Müşahede safhasını çabuk aşmak istemediği görülüyordu.</p>

    <p class="normal">- Dün akşam benim de bu kitapları okumak ihtiyacını duyuşum bir tesadüften ziyade telepati vakasına benziyor, dedi.</p>

    <p class="normal">Fakat bu kadarcık bir izahtan memnun olmamış gibi silkinti:</p>

    <p class="normal">- Ben de yukarı katı görmeyi çok merak ediyordum dedi. Acaba madam razı olacak mı, anahtar onda mı?</p>

    <p class="normal">- Derhal gidelim.</p>

    <p class="normal">Yukarı katı görmek istemelerine bir sebep bulmak lâzım geliyordu. Kadına hakikati söylemekte mahzur görmediler.</p>

    <p class="normal">Fotika’nın ağzı, hikâyenin başından sonuna kadar, açık kalmıştı. Yalnız arada bir, iki avucunu tombul yanaklarının üstüne kapatarak:</p>

    <p class="normal">- Ah, Panayamu! diyordu.</p>

    <p class="normal">Ferit rüyasında gördüğü koltuğun yukarı katta sahiden olup olmadığını sorarak hikâyesini bitirdiği zaman, kadın bağırdı:</p>

    <p class="normal">- Var, var! Koltuk da var, şamdan da. Çıkarız şimdi, görürsünüz.</p>

    <p class="normal">- Başka eşya var mı?</p>

    <p class="normal">- Hayır, hayır, sizin gördüğünüz gibi, yalnız koltuk var. Ben onu terekede sattırmadım. Hepsi doğru: Otuz iki sene o koltukta oturdu. Gündüzleri bile pancurları kapar, mum yakardı. Hiç kimseyi o odaya sokmazdı: Ben bile yemeğini tepsi içinde kapının eşiğine bırakırdım. Otuz beş sene İstanbul’a hiç inmedi. Dükkânları var Galata’da. Kiralarını ben getiririm. Baba Dimitri alırdı bazen. İskeleye bile, üç, dört ayda bir inerdi. Çıkmazdı odasından. Ne varsa o koltukta. Durun, anahtarı bulayım.</p>

    <p class="normal">Fotika uzaklaşınca, Ferit’le Aziz yine bakıştılar.</p>

    <p class="normal">En üst katın camlı bölmesine geldikleri zaman, Fotika anahtarı sokarken, Ferit koridora bakıyordu. Rüyadakinin tıpkısı. Fakat üç katın koridoru da aynı olduğu için buna verilecek mânâ basitti. Fotika önden girdi ve yere eğildi. Cam bölmenin dibinde bir şey arıyor, “Şamdan nerede?”, diyordu. Koridorun sol tarafında, hep yerlere bakarak yürüdü. Pancurları kapalı, boş bir odaya girdiler. İşte, aynı köşede, koltuk! Ferit koştu ve eğildi. Rüyadaki gibi alçak ve ufarak. Fakat siyah değil, yeşil bir kadife kaplı; arkası yarım daire değil, yandan gelen iki kavsi birleştiren düz bir çizgide bitiyor. Kolları geniş ve yassı tahta değil, rüyadakinden daha ensiz ve kumaşlı.</p>

    <p class="normal">Fotika bağırdı:</p>

    <p class="normal">- Ah, Panayamu!</p>

    <p class="normal">Ve yere eğilmiş, koltuğun ayakucunda duran şamdanı alarak içine hayreti doldukça çocuklaşan gözleri kızarmış yüzüyle doğruluyordu.</p>

    <p class="normal">- Bu şamdanı buraya kim koydu? Ben camlı kapının yanına bıraktım. Buraya ben şamdan koymam. Çünkü bakın!</p>

    <p class="normal">Tavanı gösterdi.</p>

    <p class="normal">- Ampul yoktur burada. Şimdi ampul bulunmuyor, biliyorsunuz. Bu kattakileri çıkarıp hep aşağı aldık. Şamdanı bıraktım kapının yanına. Gece buraya çıkmak lâzım olursa, elimde kibrit kutusuyla gelirim. Tabii, kapının yanında olmalı ki şamdan, hemen yakayım diye. Ben buraya şamdan koyar mıyım hiç? Ah, Panayamu!</p>

    <p class="normal">- Son defa ne zaman çıktınız buraya siz? diye Ferit sordu.</p>

    <p class="normal">- Bir ay kadar var. Hani yağmur yağmıştı ya üç gün, bardaktan boşanırcasına. Geceleyin çıktım. Dam akıyor mu diye. Şuraya leğen koydum. Şamdanı da camlı kapının dibine, yere koydum, çıkarken. Üç gün sonra, hava açmıştı, sabahleyin gelip leğeni aldım. Şamdana el sürmedim tabii. Hem de bakınız, nasıl hatırlıyorum. Elimde leğenle merdiveni çıktım. Camekânın önüne gelince, bir elimle, leğeni tuttum, anahtarı kilide soktum. Kapıdan girince leğeni yere koydum, şamdanı yaktım. Bir elimle leğeni aldım. Öteki elimde şamdan vardı. Odaya girince leğeni duvara şöyle şuraya dayadım. Elimde şamdanla yağmurun damladığı yeri aradım. Sonra şamdanı şuraya, kapıya doğru yere koydum. Koltuğa hiç yaklaşmadım. Sonra leğeni şuraya koydum. Şamdanı aldım, camlı kapının yanında yere koyarken üfledim. Aşağıdaki koridordan gelen ışıkta merdiveni indim. Çok iyi hatırlıyorum.</p>

    <p class="normal">- Sizden sonra buraya başka birisi girmiş olamaz mı? Temizlemek için filân?</p>

    <p class="normal">- Kim girecek? Ben temizlerim burasını. Anahtar bendedir. Baba Dimitri aşağı kata bile çıkmaz.</p>

    <p class="normal">Ferit, Aziz’e geceleyin gördüğü koltukla şimdiki arasındaki farkları anlattı:</p>

    <p class="normal">- Fakat, dedi, mum ışığında neftiyi siyah görmüş olabilirim. Şu düzlüğü de yuvarlak görmüş olabilirim. Muhakkak ki bu köşede, bu alçak ve ufak koltuğu şimdiki gibi gördüm ben.</p>

    <p class="normal">Aziz başını hafifçe sallayarak susuyordu. Fotika’nın hayret nidaları arasında aşağıya indiler ve onu baba Dimitri’ye alevli bir Rumca ile vermeye başladığı izahatın heyecanında yalnız bırakarak bahçeye çıktılar:</p>

    <p class="normal">Oturdular. Ferit ayağa kalkacakmış gibi doğruldu:</p>

    <p class="normal">- O koltuktan bize daha evvel, ne tellâl, ne kadın, kimse bahsetmedi. En üst katta eşya olmadığını da bilmiyordum. Noraliya ölünce, orasının boşalması da şart olmamakla beraber mümkündür. Bunu rüyada böyle tahmin ve tasavvur etmiş olabilirim. Fakat şamdan ve koltuk?</p>

    <p class="normal">Gözleri biraz daha açıldı, parladı ve bir an hareketsiz kaldı.</p>

    <p class="normal">- Bunlar maddi deliller... Fakat asıl... İşte ben burada kalacağım, bu noktada: Asıl koltukta geçirdiğim anlar... Aziz Bey, insan kendinden geçince şuurunu da kaybeder. Ben kendimden geçtim, fakat şuurumu kaybetmedim. Daha doğrusu şuuru kaybetmedim. Çünkü bu artık benim şuurum değildi. Ben yalnız o şuurun belki şahidi olarak vardım. Bu nüansı anlatamam. Ölünceye kadar unutamayacağım. Sonra derin bir sevgi hali... Bunu hiç unutamam. O büyük aydınlık bir an sürdü. Fakat o, her şeyi kucaklayan bir aşk anıydı. “O’nu göreceksin” demişti hayalet. O kim? Bu ışık mı? Işık kim? Allah! Kendisi veya sembolü. Eğer koltuk olmasaydı, koltuk ve şamdan, bütün bunları mistik bir doğunun psikopat bir çocuğuna az yakışmayan bir rüya diye anlamak mümkündü. Fakat avazım çıktığı kadar bağırdım; rüya değil, rüya olamaz. Noraliya... Ha, Nuriye. İstemiyor Noraliya adını. Bu kadının hayatını öğrenmeliyiz. Fotika anlatsın. Evet: Düşündükçe içim içime sığmıyor. Çatlayacağım. Siz niçin susuyorsunuz? Okuduklarınız arasında var mı bunlar?</p>

    <p class="normal">- Oldukça. Bana hayret veren şey, supranormali yaşayan bir arkadaşın canlı tecrübesiyle ilk defa temasa gelişimdir. Yoksa bu mevzudaki müşahedeler pek çok. Bir spirit için siz aranıp da bulunmayan mediumlardan birisiniz. Sizinle bir dostuma gidelim. Zerre kadar hayret etmeyecek, sevinecektir.</p>

    <p class="normal">- Gidelim, çok isterdim.</p>

    <p class="normal">- Bu, daha ziyade onun sahasıdır. Fakat metapsişist’ lerin bu hâdiseleri izah yolunda, asırlardan beri çoğalan bir anlama açıklığıyla fazla acele ettiklerini sanıyorum. Ben çok ihtiyatlıyım. Belki de uzun zaman emrinde bulunduğum resmî ilim disiplininin içime aşıladığı korkuyu savamıyorum. Zaten bu supranormal hâdiselerin henüz gizli ilimlerden kurtulup resmî ilimlere mal olmamasının bir sebebi de, ikinci ve bir bakıma daha sofu bir orta çağdan başka bir şey olmayan çağımızın, metotlu bir şüpheden doğduğu halde, son asır boyunca kemikleşen kendi dogmatik ilmî inançlarından şüphe etmek korkusudur. Her biri birer kilise halini alan bugünkü dünya üniversitelerinde papaz profesörlerin, önünde tir tir titredikleri ilim disiplini, orta çağ fideizminin daha az müsamahalı yeni metotlara dayanarak sürüp gelmesinden başka bir şey değildir. Dayandığı prensiplerin yıkılması korkusundan doğan aynı iman ihtiyacı, zamanımızın üniformalı ilminde kilise taassubuyla kışla disiplinini birleştirmiştir. Ben Adanalı zengin bir çiftçinin oğluyum. Sorbonne Üniversitesini bitirdim. Şimdi bir lise hocasıyım. O bile değilim. Vekâletle ve babamla kavgalıyım. Dört ay evvel babam öldü. Dokuz vâris arasında açılan izale-i şüyu davasının sonunu bekliyorum. Elime büyücek bir servet geçecek. Tamamıyla serbest olacağım günler yakın olduğu halde, ben bile, istendiği kadar tekrarlanamadığı için münferit vakalar halinde kalan ve delillerinden ziyade şahitleri bulunan supranormal hâdiselere karşı sofu ilmin duyduğu korkuyu yaşıyorum. Sabahtan beri sizi dinlerken, tecrübenizde resmî ilmin verilerini altüst eden hakikatler bulunması ihtimalini düşünmekten ürküyorum. Ekmekleri, şerefleri ve yerleşmiş inançlardan gelen düşünce konforları birer üniversite kışlasına bağlı bulunan profesörlerde bu korkunun derecesini düşününüz. Fakat onlar korkularının tam şuuruna sahip değildirler ve içlerinden gelen şiddetli reddi metotlarının sağlamlığına ait bir emniyet mahsulü sanırlar. Bu, bir bakıma, insanın mutlak’ı özleyişinin fakat ondan mahrum kalışının her çağda başka bir disiplin altında görünen aynı ruh halidir. Aynı taassuptur. Bu imanın ifadesi değil, olmayan bir imanın hasretidir. Şüphe edenden bile gizleyen bu disiplinin az çok bir düşünce kuklası haline getirmediği profesöre rastlamadım. Çağımızın ilmi kilisenin dışında doğduğu gibi, yarının hakikati de üniversitenin dışında ele geçecektir. Belki daha serbest olduğum gün, daha serbest düşüneceğim. Şimdilik alıştığım metoda bağlı kalarak müşahedelerimi kontrol ediyorum. Yukarıdaki koltuğu daha evvel görmemiş olduğunuza inanabilirim, fakat bunu kabul edemem.</p>

    <p class="normal">Ferit anladı ve güldü. Aziz de gülerek devam etti:</p>

    <p class="normal">- Tecrübeniz size mahsustur. Dün geceyi siz yaşadınız. Matmazel Noraliya bir laboratuvara daveti kabul etmedikçe ve her istiyen bilgine görünmedikçe bugünkü beş duyu ilmi ona inanmamakta mazur olacaktır. Böyle bir metot, realitenin en kaba görünüşünden daha fazlasına inanmaya gücü yetmeyen bir basitliktedir. Ondan ilim değil, teknik doğar.</p>

    <p class="normal">Aziz biraz durakladıktan sonra devam etti:</p>

    <p class="normal">- Ben Vafi Beyin evinde, sizin boynunuzdaki pençenin izini gördüm. Kendi parmaklarınızla kendi boğazınızı sıkmadığınıza tam bir surette inanamam. Yukarıdaki koltuğu daha evvelden görmediğinize inanmalıyım. Anahtar kadındadır. Size bunu daha evvel vermemiştir. Yalan söylemesi için sebep yoktur. Şamdan için de az çok böyle. Fakat ben bu müşahedelerimi Paris’teki hocalarıma yazarsam, bana verecekleri cevap, bir hâdisenin tabiatı ve mahiyetini anlamaya yaramayacak ve istendiği kadar tekrarlanmayacak observasyonların hiç bir ilmî değeri olmadığına dikkatimi nezaketle çekmekten başka bir şey olmayacaktır. Fakat sizin vakanızı serbest ruh araştırmaları derneklerine yazarsak hararetli bir teşekkür mektubundan bir ay kadar sonra, bu vakaları neşreden mecmuaları da alırız. Çünkü bu dernekler üniversite kışlalarının disiplinine tâbi olmadıkları için, araştırdıkları imkânların hudutları bir lâboratuvarın duvarlarıyla çevrili değildir. Bununla beraber Amerika’da, <span class="ideitalik">Duke University, Hunter College</span> ve <span class="ideitalik">Colorado</span> Üniversitelerinde <span class="ideitalik">E.S.P</span>. ve <span class="ideitalik">P.K</span>. tecrübeleri yapılıyor, müsbet neticeler alınıyor.</p>

    <p class="normal">- Nedir bu tecrübeler?</p>

    <p class="normal">- E.S.P. (Exstra Sensory Perception) kelimelerinin baş harfleridir: “Duyularımızın dışındaki idrak” demektir Meselâ sizin koltuğu görmeniz bir E.S.P. hadisesidir, o Üniversitelerde, derneklerin, gözle görünmeyen cisimleri ve şekilleri görebildikleri sabit olmuştur.</p>

    <p class="normal">P.K. (Peycho kinesis) kelimelerinin baş harfleridir. Ruhun madde üzerine doğrudan doğruya tesirini ifade eder. Meselâ insanın istediği zarı -zar tutmadan, hilesiz- atabilmesidir. İngiltere’de <span class="ideitalik">Oxford</span> ve <span class="ideitalik">Cambridge</span> Üniversiteleri bu mevzularda doktora tezi kabul etmeye başladılar. Bu, Ortodoks ilmin yumuşadığını ve metapsişistlerin çok daha evvel ve daha büyük bir cesaretle yokladıkları sahalara onun da yanaştığını gösterir. Hattâ <span class="ideitalik">Duke Üniversity’</span>nin Parapsikoloji lâboratuvarının direktörü profesör <span class="ideitalik">J. B. Rhine, E.S.P.</span> tecrübelerinin, zaman ve mekâna bağlı olmayarak iş gören insan ruhunun öldükten sonra yaşadığına inandıracak neticeler verdiğini bildiren bir kitap da yazmıştır.</p>

    <p class="normal">- Koltukta geçirdiğim anları bahsettiğiniz bu tecrübelerden istidlâllere bağlamak mümkün müdür?</p>

    <p class="normal">- Nefsinize ait kısımlar için, hayır. Sizin bu rüyanız -ona verilecek başka bir isim olmadığı için rüya diyorum- bir felsefe tarihçisini ortaçağ sonunun Katolik mistiklerinden İslâm sufîlerine, <span class="ideitalik">Upanishad</span>’lara ve nihayet Buddhacı ve Brahmacılara kadar götürür. Tarih bakımından orijinal bir vaka değildir. Ehemmiyetli olan şey ilhamınızın kaynağıdır. Eğer yaşadığınız tecrübeyi bir rüya diye kabul edersek, şuurunuzun dibinde birikmiş tasavvufî bilgi ve hassasiyetlerin uyanışı gibi bir izahta az buçuk rahatlarız. Fakat ilhamı ve direktifi Matmazel Noraliya’ dan aldığınıza inanmamız lâzım gelirse, bu kadının hayatında sizin vakanızı hazırlayan bir ruhî gelişme safhalarının aranması gerekir.</p>

    <p class="normal">- Arayalım.</p>

    <p class="normal">- Bunu bize o kadıncağız, neydi adı...</p>

    <p class="normal">- Fotika.</p>

    <p class="normal">- ...İzah edebilecek midir? Ne olursa olsun Nuriye Hanımın hayatı bilinmeye değer.</p>

    <p class="normal">- Hemen gidelim.</p>

    <p class="normal">Kalktılar. Fotika onları sofada karşıladı. Öğle yemeğine kalacaklarını anlayınca yüzü sevinçten kızardı. Yoksa dün akşamki rostolarına acıyacaktı. Ferit, Noraliya hakkında onun ağzından bir şeyler dinlemek istediğini söyledi. Fotika bağırdı:</p>

    <p class="normal">- Ah, Panayamu! Baba Dimitri’nin de ağzı açık kaldı. Şamdanı kim götürdü oraya? Zavallı matmazel Noraliya. Size onu mu anlatayım? Yemek üstüne beni ağlatacaksınız!</p>
  </div>

  <div class="calibre1" id="calibre_pb_18"></div>
</body>
</html>
