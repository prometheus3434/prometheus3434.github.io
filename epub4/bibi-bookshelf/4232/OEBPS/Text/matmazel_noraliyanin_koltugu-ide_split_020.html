<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">Eda Hanım, Ferit’i görünce kollarını uzattı, kendisini denize atıyormuş gibi ileriye doğru fırlattı ve onu kaptı. İki kolundan da tutmuş, bağırıyordu:</p>

    <p class="normal">- Seni bana Allah gönderdi oğlum, bak şu halimize! Babuş yataktaydı; elinde bir tas, kusuyordu. Kendi karyolasının altında bir şey arar gibi yere eğilmiş, dizlerinin üstünde duran ve başı görünmeyen Zehra ayağa kalktı; imdat isteyen bir hamle ile Ferit’e doğru koştu. Eda Hanım, Babuş’u göstererek hıçkırıyordu:</p>

    <p class="normal">- Dün sabahtan beri böyle. Bir şey yemedi. Kuru ekmek ve su. Açlıktan büzüldü midesi. Bittim, oğlum, bittim. Artık bende hal kalmadı. Tahir Beyi şimdi yolladım. Birini bulsun da, Zehra’nın karyolasını satalım diye. Çıldırmak üzereyim. Seni Allah gönderdi.</p>

    <p class="normal">Ferit elini cüzdanına götürdü.</p>

    <p class="normal">- Beni sahiden Allah gönderdi, dedi, zaten sırf yardım için geldim. Artık çileniz doldu, teyze. Bundan sonra rahat edeceksiniz. Bak, şu yüz lira. Al, şaşırma, al. Yüz lira daha. Al bunu da. Dur. Bitmedi. Yüz lira daha. Al şunu da.</p>

    <p class="normal">Paraları alırken elleri titreyen Eda Hanım bağırdı:</p>

    <p class="normal">- Dur oğlum, yeter, sevinçten bir yerime inecek.</p>

    <p class="normal">Yüzü sararmıştı. Elleriyle beraber omuzları ve başı da titriyordu. Ferit ona iki yüz lira daha verdikten sonra:</p>

    <p class="normal">- Dinle beni, teyze! dedi.</p>

    <p class="normal">Fakat paraları nefti örme ceketinin uçları sarkan yırtık ceplerine sokup çıkardıktan sonra, koyacak yer arayan Eda Hanım, bu arama bahanesiyle hareket halinde boşalmak isteyen heyecanlarının fırtınasına tutularak Zehra’nın karyolasına koştu, yastığı kaldırdı, yere attı, sonra hırdavat sandığına koştu, tava gibi bir şeyi kulpundan çekip üstündeki sahanları yere düşürdü, sonra tekrar paraları cebine sokup çıkardı:</p>

    <p class="normal">- Ben bu pis ceketten kurtulacak mıyım?</p>

    <p class="normal">Diye bağırdı ve yırtık cebin sarkan ucunu tutup çekti, yırttı. Sonra kapıya koştu:</p>

    <p class="normal">- Tahir Bey, Tahir Bey, gitme, gel! diye bağırdı.</p>

    <p class="normal">Geriye döndü, Babuş’a doğru, yürüdü, “evlâdım!” dedi, sonra Zehra’ya doğru koştu:</p>

    <p class="normal">- Kızım Vafi Beyi çağıralım, borcumuzu verelim.</p>

    <p class="normal">Sonra Ferit’e baktı:</p>

    <p class="normal">- Evlâdım, Allah Allah... Seni... Ne diyeyim... Sevinçten dilim tutulacak.</p>

    <p class="normal">Ferit onun kolunu yakalamak istedi:</p>

    <p class="normal">- Teyze, gel otur şuraya sakin ol, bak ne söyleyeceğim, dedi.</p>

    <p class="normal">Fakat kadın “aman şu Vafi’ye borcumu vereyim” diyerek odadan dışarı fırladı.</p>

    <p class="normal">Ferit’in gözlerindeki endişeyi gören Zehra oda kapısına yürüdü, evvelâ esner gibi alt çenesi titreyerek ağzını açtı ve Ferit’e baktı. Omuzları yukarı kalkıyordu.</p>

    <p class="normal">- A... A... A... Aa...</p>

    <p class="normal">Diye sesler çıkardı; sonra birdenbire ıkındı; yüzü kıpkırmızı kesildi ve bağırdı:</p>

    <p class="normal">- An... Anne! Anne!</p>

    <p class="normal">Ferit hemen onu iki omuzundan tuttu ve yüzünü yüzüne yaklaştırarak:</p>

    <p class="normal">- Söyle! Bir daha söyle! dedi. Söyle: Anne!</p>

    <p class="normal">Zehra şaşırmıştı. Göz kapakları çırpınıyordu. Ferit ısrar etti:</p>

    <p class="normal">- Kendi adını söyle!</p>

    <p class="normal">Zehra’nın ağzı açıktı ve alt çenesi titremeye devam ediyordu. Kaşları yukarı kalkmış, gözleri olabildiğine açılmıştı. Boğazından gargara sesleri geliyordu.</p>

    <p class="normal">Ferit onu omuzlarından tutup sarsarak:</p>

    <p class="normal">- Söyle, dedi, adın, adın ne?</p>

    <p class="normal">- Ze... Ze... Zehra.</p>

    <p class="normal">- Bak, konuşuyorsun işte... Değil mi? Söyle. Konuşuyorsun değil mi?</p>

    <p class="normal">- E... E... vet. Ko... Konu... Konuşuyorum.</p>

    <p class="normal">- Bir şey daha söyle. Daha uzun olsun. Dur, ben sorayım. Memnun musun şimdi?</p>

    <p class="normal">- Çok... Memnunum. Al... Allah... Siz... Sizden... Razı... Ol... Olsun.</p>

    <p class="normal">Babuş da avazı çıktığı kadar haykırmaya başlamıştı:</p>

    <p class="normal">- Anne! Anne! Koş! Ablamın dili açıldı! Koş! Ablam konuşuyor!</p>

    <p class="normal">Ferit, Eda Hanımı büsbütün çıldırtmamak için oğlanı susturdu ve Zehra’ya, annesi gelince, birdenbire konuşmamasını tembih etti.</p>

    <p class="normal">Biraz sonra odadan içeri giren Eda Hanımın yüzü kırmızıydı. Vafi Beyi bulamamıştı. Ferit onu kollarından tutarak Zehra’nın yatağına oturttu:</p>

    <p class="normal">- Sakin ol, teyze! dedi, bak yüzüme bakayım? Sakin ol. Sa....kin ol! Acelesi yok. Dur. Vafi Beye borcunu sonra verirsin. Şaşırma. Sakin ol. Dinle beni. Dinle. Sana büyük bir müjdem daha var. Fakat kendini tutmazsan söylemem. Şöyle kollarını gevşek bırak. Elindekileri koy şuraya. Omuzlarını da gevşek bırak. Sakin ol. Ha şöyle. Dur. Bak. Dinle beni. Sen şimdi bunları yükte, Tahir Beyin şiltesi altında saklarsın. Yanına biraz para alır çıkarsın. Bu çocuğa hafif, domatesli bir çorba yapacaksın. Biraz da ızgara köfte. Ekşice elma bulursan al. Ekmeklerini kızartırsın. Başka şey yemesin. Bu bir. Sonra Vafi Beyle görüşürsün. Bu, bölmeyi kaldırır buradan. Benim odayı da alırsınız. Ferahlarsınız; bu iki: Sonra bu çocuk iki ay kadar dinlenir. Gazete satmaz. Benim babam Londra’dan geliyor. Çok parası var. Ben Babuş’u yatılı mektebe vereceğim, anladın mı? Onun amcasıyım ben. Okutacağım onu. Dur, ağlama. Sonra dua edersin. Şimdi beni dinle. Tahir Bey de dinlenecek, sende. Zehra’ya iş bulacağım, çalışacak. Dur, söyle bana, biraz daha sakin misin? Tamam. Sana bir müjde daha veriyorum. Zehra’nın dili çözüldü. Bak!</p>

    <p class="normal">Ötmeye hazır bir horoz gibi kabarık ve gergin duran Zehra birdenbire koştu, annesinin boynuna atıldı:</p>

    <p class="normal">- Ko... Konuşuyorum artık, anne, konuşuyorum! Diye bağırdı.</p>

    <p class="normal">Eda Hanım yine sarardı, geri çekildi, gözlerini kızının yüzüne dikti ve ağzı açık kaldı.</p>

    <p class="normal">Ferit ona yaklaştı; gözlerinin içine bütün tesirlerini doldurarak:</p>

    <p class="normal">- Fakat, dedi, bil ki bütün bunlar Tahir Beyin maneviyatı sayesindedir. Anladın mı? Onun duaları sayesindedir.</p>

    <p class="normal">Ona hürmet edeceksin. Ona sesini yükseltmeyeceksin.</p>

    <p class="normal">Eda Hanım başını avuçlarının içine almış, iki yana sallıyordu.</p>

    <p class="normal">- Allahım, Allahım!</p>

    <p class="normal">- Haydi, kalk, şimdi dediklerimi yap, haydi, durma.</p>

    <p class="normal">Kadın, şaşkın, gözlerini kızının yüzünden Ferit’in yüzüne çevirerek yerinden kalktı, sendeleyerek yüke doğru yürüdü, paraları şiltenin altına koydu. Sonra doğruldu, bir eliyle alnını sıkarak Ferit’e döndü:</p>

    <p class="normal">- Ne dedindi evlâdım? Çorba, köfte, bir de?</p>

    <p class="normal">- Ekşice elma bulursan al. Yoksa bir elma kompostosu yap. Kendinize de öteberi alın.</p>

    <p class="normal">Eda Hanım galiba anlamamıştı. Başını avucunun içinde sıkıyor ve Zehra’ya bakıyordu. Kız iki elini havaya kaldırıp çocuk gibi sıçrayarak:</p>

    <p class="normal">- Ben... Ben de... Ge... Geleyim, anne! dedi.</p>

    <p class="normal">Kadın bir hayret felci içinde ona bakıyor ve kımıldamıyordu. Kendini topladı:</p>

    <p class="normal">- Gel! dedi, haydi, yolda konuşuruz. Daha fazla açılırsın.</p>

    <p class="normal">Yürüdü ve Ferit’in önünde durdu. Yutkunuyordu. Heyecanını ve şükranını toptan ifade edecek bir söz arıyordu. Ferit onu bu zahmetten kurtarmak istedi:</p>

    <p class="normal">- Güle, güle, dedi, ben de şimdi gideceğim.</p>

    <p class="normal">- Oğlum!</p>

    <p class="normal">- Bana sonra bol bol dua edersin, güle güle...</p>

    <p class="normal">Bir şey söylemek isteyen Zehra’nın omuzunu okşadı.</p>

    <p class="normal">Ana kız, gidince Aziz’i odasında aramak isteyen Ferit çocuğa başıyla veda etti.</p>

    <p class="normal">Babuş yatağında dimdik oturmuş:</p>

    <p class="normal">- Güle güle, amca, güle güle, ben de senin evine her gün gazete bırakırım! diyordu.</p>

    <p class="normal">Ferit durdu:</p>

    <p class="normal">- Hayır, dedi, sen artık mektebe gideceksin!</p>

    <p class="normal">Aziz, gözünde kalın siyah bağa çerçeveli bir gözlük, başını büyük bir kitabın üstüne sarkıtmış, masanın başında oturuyordu. Kapının önünde duran Ferit’i bir an tanımadı. Başını denizden yeni çıkarmış gibi dalgın gözlerinde fikir ıslaklığı vardı. Ayağa kalktı ve Ferit’i tanımak için yakın gözlüğünü çıkarınca kollarını uzattı:</p>

    <p class="normal">- Tam zamanında geldin, dedi, dün akşamdan beri, Matmazel Noraliya’nın defterine bir cümlesini aldığı <span class="ideitalik">Boece</span>’in, yani <span class="ideitalik">Boethius</span>’un umumî fikirler problemi hakkındaki düşüncesini inceliyor ve hep seni hatırlıyorum. Geçen gece burada meseleyi sen açtın ve bana sordun. On sekiz asır sürmüş bir münakaşadır bu. Hâlâ da içinden çıkılabilmiş değildir. <span class="ideitalik">Porphyre</span>’den bugüne kadar gelmiştir.</p>

    <p class="normal">Aziz, Ferit’in eşikten ileriye doğru bir adım atmadığını görünce merasime ait eksiği tamamladı:</p>

    <p class="normal">- Buyurun, buyur... Şöyle... Geçen geceki yerinize...</p>

    <p class="normal">Ferit, üzerinde en müthiş krizlerinden birini geçirdiği kanepeye doğru ilerledi, fakat oturmak istemedi.</p>

    <p class="normal">- Hemen çıksak daha iyi olmaz mı? Ben biraz heyecanlıyım. Siz bu akşam Ada’ya geliyorsunuz değil mi?</p>

    <p class="normal">- Geliyorum. Çıkalım.</p>

    <p class="normal">Ferit’in yüzüne dikkatle bakarak sordu:</p>

    <p class="normal">- Neden heyecanlısınız?</p>

    <p class="normal">- Eda Hanımın odasında acıklı bir sahne oldu. Zehra’nın da dili çözüldü.</p><br class="chapter" />

    <p class="normal">Ferit oturdu ve Aziz’in gözlerindeki tecessüsten cesaret alarak dün geceki rüyasından iki dakika evvelki hâdiselere kadar anlattı. Onu hiç kımıldamadan dinleyen Aziz kucaklamak istiyormuş gibi sıcak bir davranışla:</p>

    <p class="normal">- Bravo Ferit, dedi, yaşa, varol! Çok ferahladım. Bu zavallı aile benim de kâbuslarımdan biriydi. O geceki sözünü hiç unutmam. “Ben diyordun, arkamdan siyah bir köpek geldiği için değil, Tahir Bey yükte yattığı için aklımı bozabilirim.” Evet, yaşa. Haydi çıkalım. Ben hazırım. Yolda konuşuruz.</p><br class="chapter" />
  </div>

  <div class="calibre1" id="calibre_pb_21"></div>
</body>
</html>
