<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">Kimbilir kaç defa uyuyup uyandı. Her uyanışında, odanın gittikçe kararan tonlarından akşamın ilerlediğini anladıkça, kol saatine bakmak için kımıldarken tekrar dalıyordu. Son uyanışlarında oda karanlıktı, bitişikten Eda Hanımın sesi geliyordu. Kapı açılıp kapanır gibi oldu ve sofada terlikli ayaklar uzaklaştı.</p>

    <p class="normal">Ferit artık saati göremezdi. Işığı yakmak için kalkmaya da hali yoktu. Elini alnına koydu. Ateşi yükseliyordu. Yorgunluk onun vücudunu sıcak ve karanlık bir buhar kuyusunun dibine çekiyordu. Yattığı halde bile kendi ağırlığını taşıyamayan bu vücut, uykudan ve bayılmadan daha dinlendirici bir sükûn banyosuna muhtaçtı. Onun en büyük yükü maddesi değildi. Çekemediği şeyler fena hatıralar ve korkulardı. Uzviyetin gizli anlayışı onları şuurun uzaklarında henüz şekilsiz birer karaltı halinde iken karşılıyor ve dağıtıyordu. Fakat biri giderken yerinde bir yenisi peydah oluyor ve bunlar, kendi mahiyetlerini şuurun merkezine sezdirmeden, birbirlerinin, peşinden kayıp giden bir gölgeler katarı halinde içinden çıktıkları hafızanın karanlıklarına dalıyorlardı. Belki aralarında Selma’nın kaç bakışı, Nilüfer’in öksürükleri, Necmiye teyzenin kanlı yüzü ve Eda Hanımın haykırışları vardı. Tabiatın onlarla Ferit’in benliği arasına giren siperi, tozlu bir mika gibi teşhis edilmelerine mâni oluyor, yalnız rengi belli olmayan koyu bir zemin üzerinde şekilsiz gölgelerinin kımıldanışlarını hissettiriyordu. Onlar şuura bir baskın yapsalar hastayı tekrar bayıltabilirlerdi. Ferit bu gizli müdafaayı anlıyor ve ona yardım etmek istiyordu. Belki arada bir uykuya benzeyen bir dalgınlık içinde şuurunun bir kat daha zayıflaması bu ihtiyacının neticesiydi. Derece derece azalıp çoğalan bu dalgınlık halinin ne kadar sürdüğünü de tahmin edemiyor, kendisini kendi anlayışından daha büyük bir gizli idrakin himayesinde hissettiği için ona emniyetle teslim olmaktan başka bir arzusu kalmıyordu.</p>

    <p class="normal">Birdenbire odada ışık yandı. Vafi Bey karyolaya yaklaşıyordu.</p>

    <p class="normal">- Nasılsın oğlum?</p>

    <p class="normal">- Çok yorgunum. Ateşim de var biraz. Derece... Derece var mı sizde?</p>

    <p class="normal">Vafi Bey cevap vermedi ve kapının eşiğinde duran Fatma’ya bir sandalye getirtip yatağın yanına oturdu. Ferit kırpılmış gözlerinin arasından onun başını titrek ve bulanık görüyordu.</p>

    <p class="normal">Vafi Bey avucunu onun alnına koydu.</p>

    <p class="normal">- Evlâdım, yorgunluğun ve ateşin şimdi geçecek. Göreceksin. Sıkılma. Burası evindir senin. İstediğin gibi ve dilediğin kadar bakılır sana. Paraca bir sıkıntın varsa o cihetten de üzülmeyesin. Dereceye lüzum yok. Kapa gözlerini. Benim okuyacağım âyet-i kerimeyi dikkatle dinle ve her defasında içinden tekrarla: <span class="ideitalik">Feseyekfikü</span><span class="ideitalik">hüm-ullahü ve hüves’semi ül alîm</span>.</p>

    <p class="normal">Vafi Bey bu âyeti üç defa okudu ve Ferit’in yüzüne üfledi. Elini çekti.</p>

    <p class="normal">- Eğer, dedi, şimdi vücudunda yorgunluk kaldıysa ben bu sakalımı süpürge yapıp senin odanı her sabah süpürürüm!</p>

    <p class="normal">Ferit gözlerini açınca, evvelâ etrafı görüşündeki netliğin verdiği hayret içinde, Vafi Beyin açık yeşil gözlerindeki berrak huzurla karşılaştı; derin bir nefes aldı ve dikkatini biraz evvel şiltenin uçurumunda kaybolan vücudunun iç mekanizması üzerinde dolaştırdı. Sonra elini başına koydu. Ateşi yoktu. Deminki kadar yorgun da değildi. Gülümsedi.</p>

    <p class="normal">Vafi Bey Fatma’ya döndü:</p>

    <p class="normal">- Yemek getireceksin. Bey oğlum yemeğini bitirinceye kadar başından ayrılmayacaksın.</p>

    <p class="normal">Kalktı, Ferit’in teşekkürüne başının kısa ve ağır bir selâmıyla mukabele ederek odadan çıktı.</p>

    <p class="normal">Şaşılacak şey! Yorgunluğundan eser kalmadığına inanması vücuduyla iç dikkati arasındaki muhabereleri yakalayıp uzviyetinden ona gelen duyguyu bir dinçlik idraki haline mi çeviriyordu? Yorgunluk devam ettiği halde sadece bu halsizliğin idrakini ondan gizleyen bir kendi kendini telkin büyüsü içinde miydi? Hiç, ama hiç yorgunluk duymuyordu. Nilüferin hastahanesine kadar yayan gidip gelebilirdi. Şuuru olmadıkça yorgunluk var sayılabilir mi? Tuhaf şey! Hem demin gözlerini açtıktan sonra onun kendisini yoklaması bir inançla değil, bir şüphe ve tecessüsle başlamıştı. İnanç, kontrolün müspet netice vermesinden doğmadı mı? Yorgunluktan eser kalmadığı hissi bu kanaatten evvel olduğu için telkin büyüsüyle izah edilemezdi. Böyle de olsa, inanç gibi bir ruh hali, dinçlik hissi gibi başka bir ruh halinin uzviyetten gelen yorgunluk duygusu tarafından yalanlanmasına nasıl mâni olabiliyordu? Bir yorgunluk duygusunun yalancı bir dinçlik duygusuna birdenbire istihalesi uzviyetin vasıtasız idrak edilen çıplak realitesi önünde mümkün müydü?</p>

    <p class="normal">Ferit yorganı fırlattı, yataktan kalktı ve odanın içinde dolaştı. Bu bir <span class="ideitalik">illusion</span> olamazdı. Yorgunluğu geçmişti muhakkak.</p>

    <p class="normal">Ellerini yıkamaya gitti. Döndüğü zaman Fatma, elinde tepsi, bekliyordu. Odada masa olmadığı için Ferit yatağında yemek yiyebilirdi.</p>

    <p class="normal">Kapıda Eda Hanım göründü ve ona hatır sordu. Fatma Tosun Beyin de onu görmek istediğini söyledi.</p>

    <p class="normal">- İlle gelsin bu akşam diyor.</p>

    <p class="normal">- Ne yapacak beni?</p>

    <p class="normal">Tosun, yarım saat sonra, Ferit’e oda kapısını iyi kapamasını ve arkasına bir sandalye koymasını tembih ettiği zaman, Ferit kanepesinde uzanmayan ve normal oturan esrarkeşin halinde geçen gecekine benzemeyen bir fevkalâdelik sezdi. Kapı kapanır kapanmaz Tosun ayağa kalkmıştı. Dinç adımlarla Ferit’e doğru yürüdü sağ elinin işaret parmağını dudaklarının üstüne koyarak sol eliyle karyolanın altını gösterdi.</p>

    <p class="normal">Ferit’in şaşırdığını ve kımıldamadığını görünce, gitti, oradan sarı bir bavul çekti ve odanın ortasına getirdi.</p>

    <p class="normal">- Nah, dedi, aç. İçindekiler senin. Yüz kadar altın. Yirmi bin lira kadar da kâğıt para. Saymadım. Çekmeceyi olduğu gibi bavulun içine boşaltıp getirdim. Burada şöyle bir göz atıp kapadım. Senin hakkın. Meteliğine dokunmadım.</p>

    <p class="normal">Ferit büyümüş gözlerini donduran bir hayretle Tosun’un göz kapakları altından sıvışarak dışarıda konacak bir madde arayıp da bulamıyormuş gibi istikamet değiştiren karanlık bakışlarını seyrediyordu.</p>

    <p class="normal">Tosun bavula bir tekme attı ve kanepenin köşesine oturdu.</p>

    <p class="normal">- Gel karşıma, dedi, anlatayım.</p>

    <p class="normal">Yanı başındaki masanın üstünde sarılması yarıda kalmış bir sigarayı aldı, kâğıdını yapıştırdı. Ferit ona doğru ağır ağır ilerliyordu. Kanepenin bir kenarına ilişti.</p>

    <p class="normal">Sigarasını yakan Tosun kibritin çöpünü odanın ortasına fırlatıp attıktan sonra:</p>

    <p class="normal">- Bak, dedi, vallah billâh senin hatırın içindir. Ben şimdiye kadar sıskalara bıçak vurmadım. Dolgun ve kırmızı olmalı et dediğin, kadın, erkek bakmam. Bıçağın ucu değince kan fışkırmalı. Nah, böyle şahlanır. İnan buna. Kaç defa gittim mezbahaya. Kanları gördüm mü erkekliğim uyanır. Elimde değil. Otelci Salih olsun, Kozacı İbrahim’in karısı Şemsifer olsun. Birinde ciğer gibi kırmızı ense, ötekinde, “Sapla bıçağı” diye yalvaran pembe göğüs. Dayanamam onlara. Okumuşsundur geçen sene gazetelerde. Bursa canavarı! Hatırladın mı? Bursa canavarı! İşte benim o. Bu yedinci. Fakat artık töbeler olsun. Tiksindim ulan be. Vallah, billâh senin hatırın için. O sıska karının cılız kaburgalarına bıçak vurulur mu be. İğrendim be ulan. Amma da nazlı kan çıktı. Sen söylemedin mi bana, avucuma kanını doldururum da suratına bularım diye. Hem ulan be, tuh, amma da içimi gıcıkladın ha, bir hoşuma gitsin benim o hayal: Kıpkırmızı bir surat, kan içinde... Aman be, aman be, o gece sen gittin, aman be... Düşündükçe sardı be yahu, vay dinine yandığım... O zamana kadar ben altı kişiyi bıçaklayayım da bunu düşünmeyim. Hey Allahım, ne sardı be, sapla bıçağı, doldur avucunu kanla, bula yüzünü...</p>

    <p class="normal">Tosun kan emer gibi nefes çektiği sigarasının dumanını yutuyordu. Bir yumruğunu iki diz kapağının üzerine de vurdu:</p>

    <p class="normal">- Demir gibi! Ama romatizma masalı bu gece bitiyor. Yarın sabah tüyeceğim. Yedi düvelin polisi bir araya gelse bulamaz beni. İstersen git haber ver, “Teyzemi öldüren Bursa canavarı burada” diye. Pencereyi aç, bağır. Kaçmak için şuradan şuraya kımıldarsam namerdim. Kuzu gibi giderim ipe. Çok talihsizim ben, anam. Hastayım ben be kardeş. Romatizma filân masal hep. Gönlüm hasta benim. Buram sızlıyor benim. Anlamazsın. Anlamazlar. Nasıl oluyor bak, boğazımdan yukarıya doğru, beynime bir dalga vuruyor içeriden. Kan dalgası. Her zaman değil. Üç kere, beş kere senede. Ne yapsam faydasız o zaman. Tambura sarılırım. Eşeğin kuyruğuna sarılsam daha iyi. Beni yerlerde sürükleye sürükleye kafamı paralar da kurtulurum belki. Ağlasam faydasız. Hep ısıracak şey ararım o zaman. Tütün paketlerini, mendilimi, ceketimin kollarını ısırırım. Bağıracağım, bağıramam. Bir insan haklarım, rahat ederim. Velâkin bileyim ki o fena insandır. Var daha Bursa’da bir kaç domuz. Ne soyarlar halkı be. Ne inletirler o zavallı köylüyü. Hey Allahım, bırak beni temizleyim hepsini. Kazıklasınlar sonra beni be. Vallahi gözüm yok bu dünyada. Ölümden mercimek kadar korkum varsa, bağla benim leşimi katırın kuyruğuna, sür dağdan taşa! Yok be civan, değil be yahu, anla beni be kardeş, off, of be Allahım, bak şuraya be...</p>

    <p class="normal">Tosun bir çekişte gömleğinin ve fanilasının düğmelerini kopararak uzun ve simsiyah kıllarla dolu göğsünü açtı.</p>

    <p class="normal">- Bak şuraya be... Nasıl tırnaklarım kendimi. Yaklaş da bak. Derim tırmık tırmıktır. Yolarım kendimi be anam. Nedir bu bendeki dert. Söyle be civan, nedir, söyle be!</p>

    <p class="normal">Gözlerinden yaşlar iniyordu.</p>

    <p class="normal">- Anam kederinden öldü. Yirmi bir yaşındaydım. Ama böyle hâşâ huzurdan yine it gibi. Köye bir tatar karısı dadanmıştı. Tavukları çalardı. Etli butluydu da, yatardı önüne gelenle. Frengisi vardı, herkesi aşılardı. Bana da cilve yaptı bir gün. Bastım küfürü. O da küfretti bana. Fakat bir şey söylemedim, hey Allahım, damarlarım boşaldı, kafama doldu. Yürüyüp gittim. Ertesi gün barışır gibi yaptım. Cilveleştik. Değirmenin arkasında hendek gibi bir çukur var, uzakta. İki kâğıt vadettim. Bir kâğıt da peşin. Gece yatsıdan sonra düştü oraya. Hemen arkası üstü yattı. Entarisini sıyırdım, bacaklarını açtım. Ne bekliyordu o. Bastım bıçağı arasına. Çektim, bir de göbeğine sapladım. Birincisi odur. İki jandarmaya frengi vermiş. Sıkı tutmadılar. “Canı cehenneme” dediler. Aramadılar fazla kaatili. Dua eden bile vardı. Geçti gitti öyle. İkincisi İbik Ahmet. Horoz ibiği gibi kırmızı teni vardı. Vücut değil, kan tulumuydu mübarek. Irz düşmanıydı o da. Kızlara salardı. Benimkine de tecavüze kalkmış bir gün. Kasabanın yolunda, sabah karanlığı hakladım onu. Dere gibi kan aktı. Eğilip kokladım kanını. Hey İbik Ahmet, sen ne şerbettin be. İşte böyle anam... İkincisi de o... Ruhu bile duymadı jandarmanın. Kimlerden şüphe ettiler de ben hatırlarından geçmedim. Bir kötü huyum var fakat. Sayıklarım geceleri. Bir gece bağırmışım. Anam odama gelmiş, rüyada söylediklerimi dinlemiş. Sıkıntıdan beyninde ur çıktı, gözleri kör oldu. Kakırdadı gitti kadıncağız. Ben İstanbul’a geldim, gazete sattım, sonra yine gittim Bursa’ya, bir herifi daha temizledim. Daha var bir iki tane, fakat artık töbeler töbesi... İnsana bıçak vuramam. Pek sıkılırsam bir koç keserim. İnsana benzemez tabiî. Onun kanı başka kokar. Neyse, hiç yoktan iyi. Geç bunu artık. Satıver anasını. En temizi bıçağı kendi karnıma saplamaktır. Bilsem kanın fışkırdığını göreceğim, durmam. Vallah billâh yaşamakta gözüm yok. Sevmedim bu kahpe dünyayı ben.</p>

    <p class="normal">Tosun başını arkaya salıverdi. Göğsü hırlıyordu. Gözlerini kapadı. Sonra doğruldu, arkasına baktı. Tamburuna doğru uzattı elini bir adam kovar gibi sallayarak:</p>

    <p class="normal">- Bir bu var, dedi, fakat her zaman sarmaz. O geceden sonra elime almadım. Sen gittin, yattın, uyuyamadım. Nereden soktun kafama o kanlı yüzü! Hem de acıdım ulan sana be. Ne bağırırsın öyle geceleri? Kimbilir ne kadar sıkıntı var içinde, dedim. Ben sıkıntı nedir, bilirim. Ne yufka yürek canavarım ben. Anlamadım, gitti. Burada bir şey var: Şu göğsümün altında. Başka türlü bir yürek. Bir insana acırsam canımı veririm, kızarsam canını alırım. Sana acıdım, o çiroza kızdım. Ablana da acıdım be. Kurtulsun o kızcağız cadalozun elinden, dedim. Çok düşünmem ben. Sarar ama başka türlü. Hani şöyle mi olur, böyle mi düşünmem. Dalga sardı. Zıpladım. Yalınayak, doğru aşağıya. Sokak kapısının anahtarını çividen alıp cebe attım. Ertesi gece, bavulu alıp yine Vafi’ye çaktırmadan sokağa. Teyzenin evini bilirim. Alt kata parmaklık yaptırmadı. Kolay kestim camı. Evvelâ onun işini bitirdim. Sonra çekmeceyi bavula boşalttım. Sofada ablana da rastladım. Yalvardım bir halt etmesin diye. Sustu, bereket. Yolda bekçiye de rastladım. Pe...h. Vız gelir. Çıktığım gibi girdim bu odaya. Nah, bavul orada. Al götür. Kafamı kızdırma. Nazlanma ulan. Ben senin için girdim bu zahmete. Yarın tüyeceğim. Gözüm arkada kalmasın. İsterim ki iki kardeş biraz rahat yüzü görün. Haydi al bavulu, git. İçini boşalt, getir buraya. Kalk.</p>

    <p class="normal">En kuvvetli tereddüdü bıçaklayan bir şiddetle tekrarladı:</p>

    <p class="normal">- Kalk!</p>

    <p class="normal">Ferit bavulun kulpuna elini uzatırken, arkasında, kapı tarafından gelen kalın bir ses: “Alma” diye bağırdı. Tosun, karşıki kanepede, başını yukarıya dikmiş, sapsarı yüzünde şişkin ve küflü göz kapaklarının altından fırlayan simsiyah bir dikkatle ona bakıyordu. Yüzünde donmuş bir fırtına vardı. Bağıran kim? Tosun değildi. Ferit arkasına döndü. Kapı kapalıydı ve arkasında, sandalye duruyordu. Bu sefer bavulun bulunduğu taraftan Nemciye teyzenin sesini andıran ince bir haykırış geldi:</p>

    <p class="normal">“Al!”</p>

    <p class="normal">Ferit hemen döndü. Bavul sallanıyordu. İçinden aynı ses tekrarladı. “Al!” fakat kapı tarafından gelen kalın ses de “Alma!” diye bağırdı. Odaya kırmızı bir sis doluyordu. Yüzünü bir kapıya, bir de bavula süratle çeviren Ferit bu ikisinden başka hiç bir şey göremez oldu. Sesler çoğalıyordu. Tavan istikametinden, pencereler, döşeme, bavul, kapı, her taraftan, inceli kalınlı, bazen koro halinde, bazen çifter çifter ve bazen da ayrı ayrı, fakat birbirini fasılasız, kovalayan sesler geliyordu: Al! Alma! - Al! Alma! - Al! Al! Alma! - Al! Alma! Alma! Alma! - Al! Al! - Alma! - Al! Alma! Al! Alma! Al!</p>

    <p class="normal">Omuzunda ağır bir el duyan Ferit sarsıldı. Bu sefer Tosun’un sesi, bütün haykırışları uzaklara atan bir gürleyişle:</p>

    <p class="normal">- Sallanma ulan, diyordu, al şunu, içini boşalt, getir. Acele lâzım bavul bana!</p>

    <p class="normal">Ferit yere devrilmiş yatan ve artık sallanmayan bavulun kulpunu titreyen eliyle tutarken bütün sesler kesildi. Kırmızı sis hafifliyordu. Tosun’un ayakta ve yakında duran siyah gölgesi hareketsiz bir bloktu.</p>

    <p class="normal">Bavul o kadar ağır değildi.</p>

    <p class="normal">Ferit, odasında, kapıyı kilitledikten sonra, ona zor itaat edecek kadar titreyen elleriyle bavulu yatağın yanı başında açtı. İçinden biri büyük, ikisi küçük üç torba çıkardı, yatağın üstüne koydu. Sonra kimi deste halinde, kimi zarf içinde, kimi dağınık, bin liralığa kadar muhtelif kıymetlerde kâğıt paraları yatağın üzerine yığdı. Boşalan bavulu Tosun’un odasına götürdü. Esrarkeş yine kanepeye uzanmıştı. Gözleri kapalıydı. Göğsünden hırıltılar çıkıyordu.</p>

    <p class="normal">Ferit odasına döndü. Kapısını kilitledi. Yatağa doğru yürürken durdu. Bütün vücudu titriyordu. Etrafına bakındı. Bu odaya da kırmızı bir sis doluyordu. Aydınlık gittikçe azalıyor ve tavandaki ampul bir kaç sarı çizgi halinde kalıyordu. Sendeleyerek yürüdü ve koltuğa çöktü. Gözlerini kapadı ve açtı. Oda karanlıktı. Kırmızı bir hâle ortasında zayıf bir sarı ışık veren ampul sallanıyordu.</p>

    <p class="normal">Başında, uykuya olduğu kadar baygınlığa da benzeyen bir sersemlik içinde gözlerini kapadı: Titremesi geçiyordu. Bitişikten Babuş’un sesi geldi. Ne söylediği anlaşılmıyordu. Fakat bu, Ferit’in realite duygusunu birdenbire kuvvetlendirdi.</p>

    <p class="normal">Gözlerini açtı. Oda karanlıktı. Kulak verdi, fakat artık çocuğun sesini duymuyordu. Bitişiktekiler uyumadan, odalarına gitmeyi düşündü. Fakat yorgundu ve oturmak ona iyi geliyordu. Başını arkaya dayadı. Çatlaklarına boylu boyuna uzun ve solgun mavi şeritler yapıştırılmış ahşap tavana bakıyordu. Kırmızı sis dağılmıştı.</p>

    <p class="normal">Gözleri yatağa gitti, oradan kaçtı. Paralara bakmaktan korkuyordu. Deminki sesleri duymayacağından emin olsa gidip torbaları boşaltacak, altınları ve kâğıtları sayacaktı. Neydi o sesler? <span class="ideitalik">Hallucination</span>. Yahya Aziz’i düşündü. Ona gidip her şeyi anlatmak ve sormak: “Bu paralar benim hakkım mı, alayım mı?” Birdenbire arkasındaki cam, yumruklanmış gibi sarsıldı ve şangırdadı. Başını oraya çeviren Ferit, pencerenin dışından, kalın ve ince iki ses duydu: “Alma!”, “Al!” Camın arkasındaki karanlık boşlukta hiç bir şey görünmüyordu.</p>

    <p class="normal">Titremeye başladı. Ayağa kalktı ve kapıya doğru yürüdü. Fakat o burada yokken biri içeri girer de paraları yatağın üzerinde görürse?</p>

    <p class="normal">Geriye döndü. Çantasını boşalttı. Havluları, tıraş takımını, fırçasını ve bir kaç kitabını koltuğun üstüne koydu. Paraları çantaya yerleştirecekti. Yatağa yaklaştı. El sürmeye korkuyordu. Evvelâ torbanın birini aldı. Ses yoktu. Titreyen elleriyle onu çantaya koydu. Sonra ikinci ve üçüncü torbaları koydu. Cesareti artıyordu. Paraların hepsini çantaya yerleştirdi. Anahtarı çevirdi ve yanına aldı. Fakat o kadar yorulmuştu ki yatağa biraz uzanmayı tercih etti. Soyunmaya da hali yoktu.</p>

    <p class="normal"><span class="ideitalik">Hallucination</span>. Objesiz idrak. <span class="ideitalik">Sensorielle</span>. Başka ne? Hiç. Klinik tasvirler. Fakat ben deli değilim. İşte muhakeme edebiliyorum. Kriz geçince... Fakat geçti mi tamamıyla?</p>

    <p class="normal">Bu evde çoğaldı krizler. Ne zaman geldi bu odaya? Geçen pazartesi. Bugün cumartesi. Altı gün.</p>

    <p class="normal">Altı gün! Bu kadar az mı? Tekrar hesapladı. Altı gün. Ona altı ay kadar uzun gelen ruh vakalarıyla dolu. Altı gün. Birinci geceki rüyası. Eda Hanımdan annesine ve annesinden tekrar Eda Hanıma geçen haykırış. Ne unutulmaz ebedî ses. Daha ne sonsuz asırlar ve ne sayısız insanlar böyle haykıracaklar. Onları ne susturur? Yeni bir içtimaî nizam, iktisadî adalet.. mi? Ondan sonra hiç bir ahşap ev tutuşmayacak, hiç bir dalgın adam yanmayacak mı? Şüphesiz Tahir Bey yükte yatmayacak ve sapsarı yüzlü, gazete satan Babuş daracık omuzlarıyla bir aileyi sırtlanmayacak. Amenna. Fakat teyzeleri hamamda portakal yerken ölen Zehra’lar, ister fakir bir pansiyonun, ister zengin bir apartmanın odalarında geceleri çırılçıplak, başlarında ölünün tabutuna konan yazmalarla, ne yaptıklarını bilmeden dolaşmayacaklar mı? Tahir Bey kurabiye satmayacak Fakat ben Selma’yı sevmeyecek miyim? Onun bacaklarıyla ruhu arasında tereddüde düşmeyecek miyim? Siyah köpek beni kovalamayacak mı? O zaman babam vardı ve zengindi. Ablalarım da veremden öldüler. Nilüfer yaşayacak mı? İktisadî mesele değil bu. Koynuma çıplak girip beni boğmaya kalkmayacak mı? Kalkarsa bunun <span class="ideitalik">hallucination</span> gibi sadece bir kelimeden başka bir şey olduğunu ve ne olduğunu bilecek miyim? Vafi Beyin keşif ve mucizeleri bana sırlarını açacak mı? Bütün bunlar hep ekonomi, köklü meseleler mi? Öküzün otlaması kadar basit mi? Sonra Tosun. O kendine göre bir adalet yapıyor: Tavuk hırsızlarını, frengili orospuları, ırz düşmanlarını ve cimri karıları boğazlıyor. “Var Bursa’da bir kaç domuz daha. Ne soyarlar halkı be yahu. Ne inletirler o zavallı köylüyü be. Hey Allahım. Bırak beni topunu birden temizleyim”. Şüphesiz bu bir içtimaî ve ekonomik huzursuzluğun isyan çığlığı. Fakat onun boğazından yukarıya doğru, beynine vuran kan dalgasında, uzviyet yapısına mahsus bir caniliğin kaderi yok mu?</p>

    <p class="normal">Ferit yine titredi. Karyolasının altından gelen bir kahkaha duyar gibi olmuştu. Dikkat etti. Bir kahkaha daha. Babasının sesine benziyordu. Doğrulup oturdu. Titremesi artıyordu. Kahkaha bu sefer tavandan geldi.</p>

    <p class="normal">Ferit karyoladan indi ve kapıya doğru yürüdü. Evvelâ anahtarı, sonra topuzu çevirdi. Fakat bütün kuvvetiyle çektiği halde kanadı açamıyordu. Bu sefer kahkaha, daha kısık ve sinsi, kapının dışından geliyordu.</p>

    <p class="normal">Gerisin geriye, bir kaç adım yürüdü. Beline ağır bir şey çarptı ve yere düşüp gürültü çıkardı. Hemen arkasına dönen Ferit, biraz evvel içine paraları koyduğu çantanın, ayaklarının dibinde sallandığını ve duvara doğru yürüdüğünü gördü. Dizleri o kadar şiddetle titremeğe başladı ki, vücudunu çekemiyor, kırılacak gibi oluyordu. Sol tarafında ve uzakta bir gürültü daha duydu. Koltuğun üstüne koyduğu traş kutusu yere düşmüş kapağı açılmış, makine dışarı fırlamıştı. Peşinden yere iki kitap düştü. Odanın içini yine kan renginde bir sis dolduruyordu. Gözlerini sımsıkı yumdu. <span class="ideitalik">Kayyum</span>. Dua. Hatırlamıyor. <span class="ideitalik">Kayyum</span>. İçinde bir baygınlık var. Sallanıyor. <span class="ideitalik">Hüve. Hüvel Kayyum. Hüvel kayyül kayyum.</span> Hatırlayacak. Şuurun arkasında nefesler halinde sesler dolaşıyor. <span class="ideitalik">İlâhe</span>. Titremesi azalıyor. <span class="ideitalik">İlâhe. Lâ ilâhe...</span> Gözlerini açtı. Sis dağılıyordu. Aydınlık. <span class="ideitalik">Lâ ilâhe illâ...</span> İçini çekti, nefesini içine doldurdu, doldurdu. “Allahım!” dedi ve hatırladı: <span class="ideitalik">Allahü l</span><span class="ideitalik">â ilâhe illâ hüvel hayyül kayyum.</span></p>

    <p class="normal">Etrafına baktı. Her şey yerli yerinde. Fakat göğsünde bir hırıltı, ağzında hafif bir kan lezzeti vardı. Öksürdü ve mendilini çıkarıp içine tükürdü. İnce kan çizgileri. Başı dönüyordu. Sendeleyerek kapıya doğru yürüdü: Bu sefer kanadı kolayca açtı. Yahya Aziz’in odasına koştu. Kapısının önünde düşecekti. Topuza tutundu ve kanada avucuyla bir kaç defa vurdu.</p>

    <p class="normal">Yahya Aziz onu iki koltuğunun altından destekleyip kanepeye kadar gitmesine yardım etmişti. Ferit uzandı. Bir eliyle kendisine bir şey sorulmamasını yalvaran işaretler yaptı. Sonra ağır ağır doğrulup oturdu ve başını önüne sarkıttı:</p>

    <p class="normal">- Fenayım, dedi.</p>

    <p class="normal">- Uzanınız.</p>

    <p class="normal">Yahya Aziz onun uzanmasına yardım etti. Başının altına yastıklar koydu. Bekledi. Gözlerini kapayan Ferit, gittikçe artan nisbî bir ferahlık duyuyordu. Mırıldandı:</p>

    <p class="normal">- Anlatamam... Neler... Dehşetten çıldırmak üzereyim.</p>

    <p class="normal">Gözlerini açtı:</p>

    <p class="normal">- Anlatmalıyım fakat, dedi, korkuyorum, ağzımdan daha fazla kan boşalacak.</p>

    <p class="normal">Yahya Aziz dikkatiyle sakinliği arasındaki emniyet verici zıtlığı tatlılaştıran bir sesle:</p>

    <p class="normal">- Anlatırsınız, dedi, biraz dinleniniz. Kapatın yine gözlerinizi. Ben başınızdayım. Çok yakınım size. Ruhunuzun yanındayım. Kendinizi bırakınız. Bırakınız bana. Korkmayınız.</p>

    <p class="normal">Ferit gözlerini kapadı. Kendini bıraktı. Bu teslimiyet hali içinde, yerini tayin edemediği, hattâ ona vücuduna olduğu kadar ruhuna da bağlı görünen çözülüşler duyuyordu. Şimdi, içinde, ne olduğunu bilmediği, varlığının cevherini andıran ve günlerden beri düğümlene düğümlene kasılan bir şey, beyninden avuçlarına ve tabanlarına doğru uzanıyor, vücudundan dışarı çıkacakmış gibi buharlanarak yayılıyordu.</p>

    <p class="normal">Gözlerini açtı. Karşısında, tavana kadar yükselen uzun raflarda kitaplar vardı. Elbise dolabının üstü de kitap dolu idi. Sol tarafındaki büyük masanın üstünde de kitaplar, sayfası açık bir defter, yanında bir stylo ve bir gözlük:</p>

    <p class="normal">Ferit anladı:</p>

    <p class="normal">- Çalışıyordunuz, dedi ben mâni oldum.</p>

    <p class="normal">- Onu düşünmeyiniz. Renginiz düzeldi. Biraz daha iyisiniz.</p>

    <p class="normal">- Anlatmalıyım. Belki daha ferahlayacağım.</p>

    <p class="normal">Doğrulup oturdu. Kendi kendine de hayret veren vuzuhlu bir hatırlayışla Yahya Aziz’den Galata’daki lokantada ayrıldığı günden beri geçirdiği hâdiseleri anlattı. Tosun’la bu geceki konuşmasını ve sonunda geçirmeye başladığı krizlere sıra geldiği zaman heyecanı artmıştı. Arada bir uzakları dinler gibi duruyor, odanın boşluğuna ve eşyaya yılgın gözlerle bakıyordu.</p>

    <p class="normal">Her şeyi anlattıktan sonra, birdenbire ayağa kalktı, kitaplara doğru bir adım atarak gözlerini yerden tavana kadar ağır ağır kaldırdı ve Yahya Aziz’e döndü:</p>

    <p class="normal">- Şimdi bütün bu kitapları beyninizde sıkınız ve bana bir damla, bir damla aydınlık süzünüz. Çıldıracağım. Söyleyiniz bana, nasıl bir dünyadayız biz? Vazgeçtim, söyleyiniz, nasıl bir evdeyiz? Demin hesapladım. Altı gündür burada imişim. Bana altı ay gibi geldi. Hayatımın en büyük hayretlerini bu altı günde yaşadım. Bir gece, karanlık merdivende, gerçeğin stratosferine fırlayacak kadar normali aşan bir çıplak, dört gün sonra, uykuda gezen bir kızın vücudundan ibaret sade bir realiteye dönüyor. Fakat bu da bana bütün sırlarını teslim etmiş midir? Hamamın göbek taşında portakal yerken ölen teyzesinin hatırası, Zehra’yı geceleri yatağından kalkarak ve çırılçıplak soyunarak, başında tabuta konan yazma ve elinde hamamtasıyla dolaşmaya kadar nasıl sevk ediyor? Bir sırdan kurtulmak için başka bir sırra tutunmaktan başka çaremiz kalmıyor. Aynı Zehra -size yangın hikâyesini anlatmadım- onu bırakalım, ayni Zehra, benim zamanı merak ettiğim bir anda ellerinin parmakları ve hareketleriyle bana saati nasıl haber veriyor? Teyzemin göğsüne bir bıçak saplanarak öldüğünü nasıl görüyor ve yazıyor? Merdivendeki çıplağı bir somnambülisme, benim duyduğum sesleri ve hareketleri de bir <span class="ideitalik">hallucination</span> vakasına bağlayıp çubuğunu yakmak isteyen kolaylık amatörlerini sadece <span class="ideitalik">télépathie</span> deyip geçtikleri hâdiseler bile basite irca temayüllerinden utandırması lâzım gelmez mi? Aziz Bey! Geliniz odama. Traş kutusunu yerde, makineyi bir karış ötede, kitapları da onların yanında göreceksiniz. Ben bunları koltuğa elimle koydum. Dalgınlıkla kenara değil, ortaya koydum. Ben titiz ve dikkatliyim. Sonra bu koltuk eski ve ortası çöküktür. Bir torba gibi. Traş kutusu orada idi. Erzincan zelzelesi bile onu zor yere düşürürdü. Kulağıma gelen sesler, odayı dolduran kırmızı sis, yatağın altındaki kahkaha, hepsi birer hallucination’dur, diyelim; koltukta iken şimdi herkesin yerde görebileceği traş kutusunun macerasından hangi deli sorumludur? Ben ona elimi sürmedim. “Sana öyle gelmiş” yok. Sürmedim. Gürültüyü duyunca koltuğa baktım. Ancak o zaman kutunun ve kitapların yere düştüğünü gördüm. Aziz Bey, şimdi normalim. Beni bile şaşırtan bir vuzuh ile düşünüyorum. İki dakika sonra bana bir titreme gelebilir. Sizin karyolanızı tavana çıkmış görebilirim. Bu iki dakika içinde idrakimin geçirdiği istihalenin karanlık mekanizmasını bilmeyen bir ilmin bu hâlime bir isim koymaya hakkı olsa bile, bu ismi bize bütün bir izah sistemi gibi kabul ettirmeye hakkı var mıdır? Sırları sırlarla veya isimleri yine isimlerle izah eden bir bilgi “Hayat hayattır”, ‘Varlık varlıktır” demiş olmaktan öteye geçiyor mu? Ben çıldırırsam, odama kırmızı bir sis dolduğu için, yatağımın altından babamın kahkahası geldiği için, traş kutum yere düştüğü için değil, nerede, neden ve ne olduğumu bilmediğim için çıldıracağım. Eğer bana “Bu budur bu”dan başka bir şey söylemeyen müspet felsefeyi aşamazsam, aklın tamamıyla lüzumsuzluğuna inanacağım. Abes bir varlık nizamı içinde akıl bir körbarsak kadar vazifesizdir. İçgüdünün yerini almaya niçin boşuna uğraşıyor? Bu kitaplara ne lüzum var? Maymunun bunlara ve elektriğe ihtiyacı yok. Bir sebepsizlik ve hikmetsizlik nafileliği içinde insan düşüncesinden daha maskara bir mânâ avcısı olur mu? Avını kendi yaratıyor, sonra onu avlamaya çalışıyor. Evvelâ buluyor, kendi eserini buluyor, sonra onu arıyor. Kendi kendisiyle saklambaç oynayan bu delinin yanında tımarhanelik deliler daha normal değil midirler? Eğer insanın aradığı mânâ kendi icadı değilse, mânâya mânâ veren kendisi değilse, bu, Allah’ın hikmetinden başka nedir? Bir zerresi insanın şuuruna dolan muazzam bir şuurun niyetinden başka nedir? Onun varlığı ve yokluğu hakkında bir karara varmak için, ya her biri kendi tecrübelerimizin yoluyla ferdî ve mistik bir sezişi kendimize rehber edeceğiz; veya evrensel bir anlayışı doğrulayan küllî mefhumlar delaletiyle düşüneceğiz. Birincisinde tecrübemiz tamamıyla şahsi olduğu için, evrensel bir anlayış tasdiğinden mahrum kalacak, bizim kendimizde bile bunun bir deli kuruntusundan ibaret olduğu şüphesini uyandıracaktır. İkincisinde küllî mefhum her objenin ve hadisenin kendi kendisini vücuda getiren hususî ve ferdî karakterini ifadeden mahrum kalacak, bizi bir muhayyel cevherler âlemi önünde bulunduğumuz şüphesi içine atacaktır. Medrese kavgasından kaçan en müsbet felsefenin bile - küllî mefhumlarla realite arasındaki barışmazlık yüzünden- yine ona düştüğünü görmüyor muyuz? Sistem kavgalarının devamına verilecek en doğru mânâ bu değil midir? Ben sizin kadar okumadım. Fakat spekülatif düşünmeye başladığım günden beri küllî mefhumla medlûlü arasında kaçan ve yakalanmayan bir şey olduğunu ve bu şeyin bizzat ismi olmayan realitenin kendisi olduğunu -yaşayarak- anladım. Meselâ bakınız, ben ümit kelimesinin aynı zamanda korku ifade ettiğini düşünürüm. Çünkü ümit, olması ve olmaması ihtimali olan bir şeyin olacağını farz etmektir. Fakat böyle bir faraziye o şeyin olmaması korkusu devam ettikçe mümkündür ve o korku nisbetinde kuvvetlidir. Bütün zıdlıklar ve meselâ hürriyetle esaret arasında da bir cevher birliği seziyorum. Tereddüdün ve tercih zaruretinin esaretinden kurtulmuş hürriyet var mıdır? İdeoloji kavgaları bana kelime kavgaları gibi geliyor. Hürriyet, mülkiyet, istihsal veya teknik gibi küllî mefhumlardan değil, içinde yaşadığımız sıkıntının tecrübesinden hareket etmek bana doğru görünüyor. Babuş’un sıkıntısı hürriyet yoksulluğu değil, ekmek yoksulluğudur. Hürriyetin en bol olduğu memleketlerde bizdekinden çok Babuş var. Sefalet var. Ve artıyor. Bu bir hürriyet problemi olmadığı gibi mülkiyet problemi de değil. Komünizmi burada anlamıyorum. Ferdden ferde değişen malik oluş proseslerini “Ferdî mülkiyet” mefhumunda topladığımız zaman sayısız hususîlikleri ihmal edişimiz bizi yine realiteden uzaklaştırıp medreseye düşürüyor. Hürriyet probleminde olduğu gibi hayatı bırakıp umumî fikirlerle oynamaya başlıyoruz. Fakat Babuş’un omuzundan kendisiyle beraber dört kişinin yükünü alan bir yeni dünya şarttır. Bana bu yeni dünyayı ne şekilde tasarlatırsınız? Çıldırmamı istemiyorsanız söyleyiniz. Beni peşime düşen siyah köpek değil, Tahir Beyin yükte yatması çıldırtır. Ve bana söyleyiniz. Nasıl bir dünyada ben, Selma’ya kavuştuğum takdirde, ondan mahrum kaldığım zamankinden daha az bedbaht olabileceğime emin olabilirim. Hiç âşık oldunuz mu? Oldunuzsa bu korkunç problemi bilirsiniz. İnsana ait her mesele gibi o da her meseleyi ihtiva eder. Bir şeyi bilmek için her şeyi bilmek lâzım olduğunu bize duyurur. Bazen Selma’ya karşı içimde uyanan müthiş kinin, beni ondan uzaklaştıran kinin aşk olduğunu biliyorum. Son tahlilinde sevgim onu kendimde veya kendimi onda yok etmek özleyişleriyle karışıyor. Aşkın, büyük zıtlıkları birbirleriyle hallü hamur eden temel duyguları bunlardır. Oradan ebedîliğe ve belki Allah’a çıkar gibi de oluyorum. Beni nasıl bir yeni dünyada, ne çeşit bir iç riyazetiyle aşkın ilâhî sırrına erdirebilirsiniz? Böyle bir dünyadaki cinsî ahlâk, aile, namus telâkkileriniz ne olur? Benim anam klâsik ahlâka göre bir dejenere idi; onu mazur, hattâ normal görebilmek için babamın dejenere gözleri lâzımdı. Sizin yeni dünyanızda da bunlara dejenere deyip çıkacak mısınız?</p>

    <p class="normal">Ferit durdu. Sallandı. Oturdu. Gözlerini kapadı. Açtı. Başını avuçlarının içine aldı.</p>

    <p class="normal">- Yoruldum, dedi, yine fenalaşıyorum.</p>

    <p class="normal">- Uzanınız.</p>

    <p class="normal">Ferit gözlerini açtı ve masanın altına bakarak sordu:</p>

    <p class="normal">- Şurada bir şey görüyor musunuz?</p>

    <p class="normal">- Evet, kâğıt sepeti.</p>

    <p class="normal">- Ben öyle görmüyorum.</p>

    <p class="normal">Yahya Aziz masanın altından sepeti alarak ortaya koydu:</p>

    <p class="normal">- İşte.</p>

    <p class="normal">Ferit parlayan ve kırpılmayan gözlerini sepete dikmiş, sayıklar gibi söylüyordu:</p>

    <p class="normal">- Annemin başına benziyor bu. Ta kendisi. Gözleri kapalı. Öldüğü zaman yüzü böyle idi. Şimdi gülümsüyor. Korkmuyorum. İşte böyle güzeldi annem. Bana bir şey söylemek istiyor. Ağzını oynatıyor. Sesini duymuyorum. Fakat...</p>

    <p class="normal">Birdenbire avucunu ağzına götürdü. Öksürdü. Mendiline tükürdü. Kan.</p>

    <p class="normal">Yahya Aziz onun yanına geldi:</p>

    <p class="normal">- Sizi yatağınıza götüreyim, dedi, mutlaka dinlenmelisiniz. Ben başınızdan ayrılmam. Size güzel bir uyku ilâcı da veririm, uyursunuz. Yarın konuşuruz. Bence sizin bu evde bir gece daha kalmamanız lâzım. Hazirana girdik. Havalar çok güzel. Yarın sizinle Ada’ya gidelim. Güzel bir ev bulalım. Orada size bakacak bir kadın da olsun. Maddî durumunuz da düzeliyor. Ahlâkî endişelerinizi bırakınız. Bu para sizindir. Güzel ve sıhhî bir eve taşınınız. Nilüfer’i de alınız yanınıza. En büyük krizler size bu evde geliyor. Çıkınız buradan. Ben sizi orada da yalnız bırakmam. Zaten Ada otellerinden birinde kalmak istiyorum. Ben de bunaldım burada. Orada da beraber olur, bol bol konuşuruz. Hangi gece sıkılırsanız bana istediğiniz saatte gelebilirsiniz. Biraz evvelki fikirleriniz bana o kadar yakındı ki hepsini konuşmak bir ihtiyaç oldu benim için. Fakat şimdi yatmanız lâzım. Durun size ilâcınızı vereyim.</p>

    <p class="normal">Yahya Aziz, Ferit’e yarım bardak su ile iki komprime verdi.</p>

    <p class="normal">- On beş dakikada tesirini hissedersiniz.</p>

    <p class="normal">Ferit teşekkür ederken, birdenbire doğruldu.</p>

    <p class="normal">- Dışarıda bir ayak sesi duydunuz mu?</p>

    <p class="normal">- Evet.</p>

    <p class="normal">Kulak verdiler, ses merdivene doğru uzaklaştı.</p>

    <p class="normal">Yahya Aziz ayaklarının ucuna basarak odadan çıktı. Bir kaç dakika dışarıda kaldı. Ferit başını arkasına dayamış, gözleri kapalı. Ada hayalleri içinde bekliyordu.</p>

    <p class="normal">Yahya Aziz geldi:</p>

    <p class="normal">- Tosun! dedi, elinde bir bavul, bir çanta gitti. Merdiven başından kulak verdim. Sokak kapısı gayet hafif kapandı.</p>

    <p class="normal">Ferit ayağa kalktı:</p>

    <p class="normal">- Selâmetle! dedi.</p>

    <p class="normal">İki adım attı. İrkildi. Ayağı sepete çarpmıştı. Onunla beraber odadan çıkmaya hazırlanan Yahya Aziz, devrilen sepeti göstererek gülümsedi ve sordu:</p>

    <p class="normal">- Bu nedir?</p>

    <p class="normal">Ferit de gülümsedi ve yürüdü.</p>

    <p class="normal"></p><br class="chapter" />
    <br class="chapter" />
    <br class="chapter" />
  </div>
</body>
</html>
