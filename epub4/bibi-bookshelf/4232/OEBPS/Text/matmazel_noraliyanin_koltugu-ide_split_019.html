<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">Fotika ağlıyordu. Aziz elindeki defteri kapadı ve saatine baktı. Sonra, okuduğu defterlerle geri kalanları saydı:</p>

    <p class="normal">- Ben sırasıyla altı defterden, rastgele sayfalar okudum, dedi. Geride on iki defter daha var. Vapurum olmasaydı okurduk. İstanbul’a inmeye mecburum.</p>

    <p class="normal">Ferit dalgındı. Birdenbire doğrularak:</p>

    <p class="normal">- Ben de! dedi.</p>

    <p class="normal">Fotika bir film seyrediyormuş gibi, ıslak gözlerinde parlayan bir dikkat ve hayretle defterlere bakıyordu.</p>

    <p class="normal">- Neler varmış bunlarda, dedi, neler yazmış! Hep gözümün önüne geldi. Ah, Panayamu! Çoğunu anlamadım ama anlamış gibi içim titriyordu hep...</p>

    <p class="normal">Baba Dimitri köşedeki koltukta, gözlerini kapamış, kımıldamıyordu. Uyuyor muydu? Ferit ve Aziz, onun mumyasını ve Fotika’yı selâmlayıp çıktılar. Sofadan geçerlerken Ferit durdu ve Aziz’e duvarı gösterdi:</p>

    <p class="normal">- İşte resmi.</p>

    <p class="normal">Fotoğrafın önünde bir an durdular ve yürüdüler. Vapura yetişmek için koşuyorlardı. Kamarada oturuncaya kadar konuşmadılar. Aziz kahvelerin gelmesini bekledi. Ferit ehemmiyet verdiği mevzuları enstantane fikirlerle piç etmemek için susuyordu.</p>

    <p class="normal">Vapur kalkarken etrafına baktı. Lüks kamarada kendilerinden başka iki kişi daha vardı ve uzakta oturuyorlardı. Aziz’e döndü ve sordu:</p>

    <p class="normal">- Aradığınızı buldunuz mu? Beni yatağımdan alıp koltuğuna kadar götüren Noraliya’nın hayaletini bir rüya diye kabul edebilir misiniz artık? O koltukta geçirdiğim bir kaç saniyelik ruh hali Noraliya’nın bu evdeki otuz iki senelik hayatını dolduruyor. Fotika’nın anlattıklarında ve bilhassa defterlerde apaçık değil mi bu? Şakaklarım zonkluyor ve beynim uğulduyor. Hep onunla doluyum. Demin şu pencereden gözüm denize ilişince, kendimi Roma’ya giden bir vapurda sandım. Yukarıki güverteye çıksam, bir köşede Noraliya ile Yorgo’yu görecektim. Hâlâ onun havasından çıkamıyorum. Fotika’nın anlattığı gibi vücudu on beş yaşında bir kız çocuğu gibiydi. Gördüm. Evet. Söylenenlerin ve defterde okuduklarımızın hepsi, bana onun hayaletinden gelen tesirleri aydınlatıyor ve tamamlıyor. Âdeta ben bunları dinlerken biliyor gibiyim. Hayretten daha şaşırtıcı bir ruh hali içindeyim. Ne söyleyeceğimi bilemiyorum. Başımın içinde bir sis ve hep ona bağlı karma karışık hayaller var. Hiç bir şey düşünemiyorum. Fotika’yı dinlerken hep Selma’yı hatırladım. Siz onun hayatını bilmezsiniz. Noraliya’nın Türklük ve Müslümanlıkta ısrarı, babasının Türk olması, babaannesinin tesirleri altında kalması, tamamıyla değilse de, hep Selma’yı andırıyor. Bakın hâlâ Noraliya diyorum. Bu isim onun, içinde çırpındığı tezatları ve felâketleri canlandırdığı için ona “Nuriye”den daha fazla yakışıyor. Ne hayat! Ne hayal kırıklıkları! İnsan inanamıyor. Târiki dünyaları da inkâr etmek lâzım. Fakat var, biliyorum. Daha müthişini annem anlatırdı. Defterlerin hepsini okusam, bir gün, kitap halinde çıkarmayı düşündüm. Böyle bir ruh, oraya olmazsa şuraya buraya kendi ebediliğinin damgasını mutlaka basar, istediği gibi, işte şimdi benim içimde rüzgâr gibi esiyor. Kitabı çıkarsa kim bilir daha ne ruhlara dolar. Tarif edilmez bir hal içindeyim. Onu tekrar görmek istiyorum. Sabahları gezdiği çamlıkta sabahları gezmek istiyorum. Bazan ben o imişim gibi geliyor bana. Onun sizdeki tesirlerini ve fikirlerinizi çok merak ediyorum. Ne sevimli, süblim, ilâhî bir karikatür değil mi? Şüphesiz... Normale ve herkes olmaya bu kadar isyan eden bir insan, ulvî olduğu kadar da karikatür olmaya mahkûm. Ve tabii, ondan bize, Fotika’nın ağzı ve defterlerinin delâletiyle gelen hayali aslına uygun olamaz. Fakat onun bir realiteden çıkıp bir efsane haline gelmesi de ruhunun tabiî istidatlarından biri değil mi? Efsaneleşmeden ebedileşmek mümkün mü? İnsan maddeyi ve kendi maddesini ancak böyle aşabilir. Neler söylemek istiyorum. Beni o kadar dolduruyor ve ben’imin önüne o kadar geçiyor ki muhayyilemde onu sessiz takip etmek ihtiyacına yeniliyorum.</p>

    <p class="normal">Aziz de etrafına baktı. Bu tenhalıktan ve bir buçuk saat sürecek rahat bir yolculuğun hayalinden gelen bir ferahlıkla arkasına yaslanıp sigarasını yaktı, sonra Ferid’e döndü:</p>

    <p class="normal">- Resimde yüzüne dikkat ettiniz mi? Alından ve gözlerden sonra bütün parçalar ufalıyor. Evet, bu vücut on beş yaşında bir kız çocuğuna ait gibidir. Bütün enerji kafatasının üst kısmına yükselmiş, orasını geliştirmiş ve geri kalan bütün organları âdeta nemasız bırakmış. Morfopsikolojide, hiç şüphesiz, <span class="ideitalik">Corman</span> haklıdır: Burada da şiddetli bir <span class="ideitalik">hyperexcitabilite</span> eşliğinde <span class="ideitalik">Catabolisme</span>’e çıkan garip bir intibak, daha doğrusu intibaksızlık görüyoruz. Yani uzviyet, muhtevası olan ruh gibi, içinde bulunduğu çevreye, intibak edemediği için geriye çekilmiş, büzülmüş, kurumuş bir haldedir. Bu tiplerde ferdiyet ve intibak zıtlaşır. İntibak zorlaştıkça ferdiyet artar. Çünkü intibak daima ferdiyetten bir fedakârlık pahasına mümkündür. Onun hayatına bakınız: Ferdiyetle çevresi arasında keskin bir zıtlaşma var. Annesini istemiyor, fakat onunla beraber yaşıyor. Ailesi, devamlı ihtilâfların ve gizli dramların hazırlandığı bir felâket çevresidir. Dramlar bu intibaksızlığı ve intibaksızlık dramları devam ettiriyor. Burada ruhun ve uzviyetin cemiyet ve tabiat çevreleriyle mücadeleleri tek olgular serisi halinde mütalâa edilmek lâzımdır. İsyan şiddetli olduğu zaman işte böyle bir târik-i dünya doğar. Birinci merhale bir ferdiyet kabarmasıdır. Fakat huzursuz ruh, Noraliya’nın “temaşa” diye tercüme ettiği <span class="ideitalik">Contemplation</span> devresine girip huzura kavuşunca, ben’in fırtınaları duracaktır. Çünkü inziva içinde, başka ben’ler tarafından fırçalanmayacak ve azdırılamayacaktır. Büyük hayal kırıklıklarından sonra, arzu etmekten ürken ve kendi kabuğu içine çekilen ben, bütün felâketlerin sebebini kendinde, kendi arzularında bulduğu için artık kendi kendini yemeğe başlar. Temaşa (<span class="ideitalik">Contemplation</span>) merhalesinden fena (<span class="ideitalik">Mortification</span>) merhalesine geçmek üzeredir. İskenderiye okulundan beri, katolik ve İslâm tasavvufunda, <span class="ideitalik">alâik</span>’ten <span class="ideitalik">tecerrüd</span>’den <span class="ideitalik">fena fillâh</span>’a kadar giden mertebelerin türlü derece ve isimleri vardır. Noraliya’nın hayatında ve defterlerinde <span class="ideitalik">temaş</span><span class="ideitalik">a</span> ve <span class="ideitalik">fena</span> merhalelerini açıkça görüyoruz. Kendisini Allah’tan ayıran karanlık duvarların benlik olduğunu anlayınca, onu atıp kâinatın ruhiyle birleşmek özleyişini duyuyor. Muhiddin-i Arabî’nin <span class="ideitalik">Fütuhat-ı Mekkiye</span>’sinde <span class="ideitalik">tavr-ı sâlis</span> dediği hal budur. Cüzînin küllîye dalışıdır. Bütün <span class="ideitalik">Philosophia Prennis</span>’in mevzuu da budur. Bize şimdi süblim bir karikatür gibi görünen Matmazel Noraliya’nın koltuğu, onun yalnız kendi ben’ine değil, bütün benlere, mücerret Ben’e isyandır. Bütün dinlerin, fikirlerin ve politikaların tarihi bu isyanın tarihidir. Dinler, insanın -iştah, şehvet, kazanç hırsı ve kibir halinde- kuduran ben’ini Allah’da eritmeye çalışmışlardır. Hümanizm onu insanlık idealinde uyuşturmaya savaşır. Nasyonalizm <span class="ideitalik">fena</span> <span class="ideitalik">fil’millet</span>’i emreder. Ben’in Allah’da yok olmaya koşması azizleri, insanlıkta yok olmaya koşması dahîleri, millette yok olmaya koşması kahramanları yaratmıştır. Bütün bu ideallerde müşterek olan şey ben’in fenasıdır. Fakat burada fenayı (fâni olmayı) lügat mânâsıyla anlamak doğru olmaz. Bu, mecazi bir yok olma halinde bir “emrinde olma”yı tazammun etmelidir.</p>

    <p class="normal">Orta çağın bozumundan sonra, şiddetli bir ferdiyetçilik halinde, ben’in hortladığını görüyoruz. Zamanımızın büyük işaretlerinden biri de bu ben kuduzudur. Fakat onun karşısına bu sefer de sosyalizm ve nasyonalizm çıkmıştır. Liberalizmin onu azdırmasına karşı bunlar daha üst planlardaki zaruretlerin tepkileridir. Düşününüz: Hürriyet mesuliyeti gerektirdiği halde, liberalizmin fikir hürriyetinde de kazanç hürriyetinde de sorum yoktur. İstediğiniz kadar yanlış düşünebilir, fakiri sömürerek istediğiniz kadar kazanabilirsiniz. Liberalizm gafletinizi, sömürücülüğünüzü ve kibrinizi hudutsuz plânına naklederek beninizi şahlandırmıştır. Buna rağmen fert hiç değilse “<span class="ideitalik">fena f</span><span class="ideitalik">îl’aile</span>” merhalesine erişebilmiş görünüyor. Bu feragatin kahramanı da anadır. İnsanın ancak evlâdı lehine devamlı fedakârlığına şahit oluyoruz. Bu fedakârlık yalnız harp gibi vecit ve galeyan hallerinde millet için bir kahramanlık derecesine varabiliyor. Zamanımızda Noraliya gibi Allah’da kendini kaybedenler azdır. Onun defterlerinde birinci dünya harbi için üç dört satır vardı. Dikkat etmiş olacaksınız: Harplerin, benliğini öldürmesini bilmeyen insana yüksek bir hedef uğrunda yok olmayı öğreten kanlı bir terbiye olduğuna işaret ediyordu. Dâva bu değil mi? “Ben” kendisini “biz”e ve “biz”den daha üstün bir perspektife doğru aşmalıdır. Taazzuvun şartı transandanstır. Yoksa benlerin çarpışması ve boğuşması içinde parçalanma mukadderdir. Ferdden millete, milletten insana, insandan Allah’a doğru aşmanın merhalelerini idealleştirmeyen ve kendi ölçüsünü yalnız kendisinde (ferdde veya küllî insan mefhumunda) bulan insanın nasibi bugünkü dünya katastrofundan başka nedir? Aşmaların silsilesi bize fertleri milletin, milletleri insanlığın, insanlığı Allah’ın otoritesi altına koyan bir nizam düşündürür. Fertlerin, milletlerin ve insanlık camiasının ihtiraslarını ancak her birinin daha üstündeki plândan gelen bir disiplinin emrinde gizlemek mümkündür.</p>

    <p class="normal">Ferit sordu:</p>

    <p class="normal">- Fakat Allah’ın varlığı, iki kere iki dört eder gibi muhakkak mıdır?</p>

    <p class="normal">- Daha fazla muhakkaktır. Muhakkak olmadığını farz edelim. Her otuz senede, bir bütün prensipleri baştanbaşa değişen ve muhakkak olmadığı görülen fiziği mekteplerde okutmuyor muyuz? Bugün Öklitçi olmayan bir geometri düşünebiliyoruz. <span class="ideitalik">Newton</span> fiziğine gülüyoruz. Zaman ve mekân hakkındaki bilgilerimiz alt üst olmuştur. Maddenin değişmez sandığımız vasıfları perişandır. Yarının bugünkü bilgilerimize vuracağı darbelerden haberimiz yok. Eğer muhakkakı ararsanız bütün okulları kapatmak lâzımdır. Fakat ben umumî söylüyorum. Bugünkü medeniyet ailesi içinde Türkiye için lâik olmamak mümkün değildi. Bu bir intibak zaruretidir ve ayrı bir meseledir. Avrupa’yı aşmak için, evvelâ tam manâsıyla Avrupalı olmalıyız; onun buhranlarını içinden yaşamalıyız ve onu onunla birlikte aşmalıyız.</p>

    <p class="normal">- İnsanlık otoritesini bir dünya devletinde mi buluyorsunuz?</p>

    <p class="normal">- Herhalde. Fakat bunun için millet otoritelerinin kaldırılması değil, kalması ve kuvvetlenmesi lâzımdır. Çünkü bu taazzuv daha üst plânda bir taazzuvla birlikte gelişir:</p>

    <p class="normal">Vücut, organlarıyla birlikte büyür. Bir insanın boyu uzarken gözleri kör ve bacakları kötürüm olmaz.</p>

    <p class="normal">- O halde devletin fert üzerindeki otoritesi de onu geliştirmeli, yok etmemelidir.</p>

    <p class="normal">- Şüphesiz. Biraz evvel “fena” kelimesinin “yok olma” değil, “emrinde olma” mânâsında alınması lâzım geldiğini söylememiş miydim? Ne ben’ler, ne milletler ne de insanlık yok olabilir: Allah’tan başlayan bir otorite silsilesi içinde birbirlerini emirleri altına alırlar.</p>

    <p class="normal">Ferit, biraz evvel Fotika’yı dinlerken, Matmazel Noraliya’yı, lüks eşyasını aşağıdaki odalarda kapatarak hizmetçilerin katında yaşamaya sevk eden duygudan yeni bir sosyal nizama çıkılıp çıkılamayacağını düşünmüştü. Bunu hatırladı ve gülümseyerek dedi ki:</p>

    <p class="normal">- Bu konuşmamızın Eflâtun diyaloğuyla gazeteci anketi arasında sallanmasına gülüyorum. Fakat soracağım: Nasıl bir ekonomik nizam tasarlıyorsunuz?</p>

    <p class="normal">Aziz de gülümsedi:</p>

    <p class="normal">- Öğretmenlik hayatı, beni biraz, hazırladığı kanun tasarısını gazeteciye anlatan bakan gibi çizgili ve oldukça didaktik konuşmak zorunda bırakıyor. Hakikatte ne fazla açık saçık olmayı, ne de karanlık nüanslar avlamayı severim. Tasarladığım ekonomik dünya, nazarî bakımdan çok sadedir; istihsali vücuda getiren sermaye ve çalışma arasında âdil bir paylaşma olmalıdır. Sermaye arslan payını almamalıdır. Bu ikisinden birinin tahakkümü üstüne kurulmuş ve kurulacak kapitalist veya komünist cemiyetlerin arasında, içtimaî adalet bakımından fark olmadığına kaniim. Ne çalışmayı sermayeye, ne de sermayeyi çalışmaya esir eden, fakat ikisini de birbirine karşı denkleştiren bir nizam imkânsız değildir. Televizyonun keşfedildiği bir devirde insanlık isterse, böyle bir içtimaî adaletin tekniğini de kolayca bulabilir. Birini yapan ötekinden âciz kalamaz. Adaletin ölçüsü ehliyet ve liyakattir. O zaman cahil bir Kayserili pastırmacının milyoner olduğunu ve bir fikir adamının süründüğünü göremezsiniz. Kazanç, sermaye ile çalışma arasında birinciye arslan payını vererek değil, eşit olarak da değil, istihsalde ikisinin tesir derecelerine, yani liyakate göre paylaşılır.</p>

    <p class="normal">- Bu âdil paylaşmayı korporasyon tarzında meslek teşekkülleriyle mi yapmak mümkündür?</p>

    <p class="normal">- Söylediğim gibi bu bir idare tekniğidir. Daha iyileri bulunabilir. Mesele sermayenin ve çalışmanın birbirlerini yutmalarına imkân vermemektir. Sendika mücadeleleri, milyonlarca iş saatinin kaybolmasından ve maliyet fiyatlarının artmasından başka netice vermediği için, işçiye müstahsil olarak kazandırdığı zammı müstehlik olarak kaybettirir; patrona da ücretlere zam olarak kaybettirdiğini fiyatlara zam olarak kazandırır.</p>

    <p class="normal">- O halde iktisadî hürriyetle içtimaî adalet barışmaz.</p>

    <p class="normal">- Asla. Hürriyeti yanlış anlayan bir dünyadayız. İnsan hür doğmaz. Eğer kendi ben’i ile mücadeleye başlayan bir irade destanının kahramanı değilse, eğer kendi nefsine galebeden ve kendi ihtiraslarına hâkimiyetten başlayan bir hürleşmeye doğru merhale merhale yol almıyorsa, eğer hürriyeti şahsiyetiyle beraber gelişmiyorsa, insan, en hür nizam içinde de hür değildir. Doğarken hürriyetimize de, şahsiyetimize de sahip olamayız. İkisini de, yaşadıkça ve liyakatimiz nisbetinde kazanırız. Burada ferdiyetle şahsiyeti birbirine karıştıranların ezelî hatasına düşmeyelim. Ferdiyet sadece biyolojik vahdetimizi ifade ettiği halde şahsiyet onu aşan ve emri altına alan sosyal hüviyetimizdir. Ferdiyetin şahsiyete bu yenilişi herkeste olmadığı ve olanlarda da müsavi derecede bulunmadığı için, şahsiyetle beraber gelişen hürriyet, herkes için eşit bir hak sayılamaz. Köylüye onu veriyorsunuz, almıyor. Her Türk kadınına verdiğimiz hürriyeti reddeden köylü kadını, hâlâ erkeği görünce yere çömeliyor ve ona arkasını dönüyor. Çünkü o hurafelerinin esiridir. Kanunlarımız onu bu kölelikten kurtaramadığı gibi, büsbütün başka şartlar altında teşekkül etmesi lâzım gelen şahsiyetine de kavuşturmamıştır. Hâlbuki münevver Türk kadını inkılâptan çok evvel çarşafı atmış ve kaçgöçü kaldırmıştı. Ekonomik hürriyet de öyle. İnsan, madde plânında, kazandığı para nisbetinde hürdür. Çalışmanın sermayeye, çalışanın çalıştırana esir olduğu bir dünyada iktisadî hürriyet, sadece, sermayenin hürriyeti demektir. Kendi müesseselerini öteki sosyal müesseselerden de, insan ruhundan da ayrı müstakil ve mücerret bir kıymetler nizamı sanan hukukçular, siyasî hürriyeti psikolojik hürriyetten ayrı düşünüp sadece fertle devlet arasındaki münasebet çerçevesi içine hapsetmekle sun’î bir tecrit yapmışlardır. İnsanın siyasî hürriyeti ne iktisadî, ne de ruhî hürriyetinden ayrı düşünülebilir. Hürriyet problemi tek bir bütündür. Parçalanmaz. Hürriyetin şahsiyetle münasebetini aramayan hukukçu, yalnız fertle devlet arasındaki münasebet plânında kalınca, aptalla zekiye, bilgisizle âlime, görgüsüzle görgülüye ayni rey hakkını tanımak zorunda kalır. Böyle bir hürriyet ve müsavat anlayışıyla iki ahmak bir dâhiden üstündür. Partilerin seçimlerde aptal avcılığına çıkmaları, onları kandırmak için başvurdukları demagojinin demokrasi yerine geçmesiyle neticelenir. Gazetelerde sık sık gördüğümüz “demokrasi demagoji haline geldi” sloganı bir kelime oyunundan ibaret sayılamaz, demokrasinin halkı bir rakam halinde görmesinin zarurî neticesidir. On cahili dokuz âlime tercih eden bir sistemde bilginin demagojiye mağlûp olmasına şaşar mısınız? Felsefî mânâsıyla hürriyetin, mutlak hürriyetin münakaşasına girmiyorum, bunu küllî fikirler ve mefhumlar bahsinde sizinle ayrıca konuşalım. Noraliya’ nın defterinde adı geçen <span class="ideitalik">Boece</span>, on dört asır evvel bu problemi en aydınlık taraflarıyla ortaya atmış ilk filozoftu. Bugünkü Fransız Existentialism’i bizi genel fikirlerin ve eski realistlerle nominalistler arasındaki mücadelenin tarihine zarurî olarak götürür. Bu tarih yeniden gözden geçirilmeden yeni bir metafizik mümkün değildir. Bunu ayrıca görüşürüz.</p>

    <p class="normal">Yüzü kızaran Aziz söndürdüğü sigaranın peşinden bir tane daha yaktı ve devam etti:</p>

    <p class="normal">- Ferdiyetçi liberalizm, “ben” ve “biz” arasındaki dâvada, birincinin müdafaasını yaptıkça, bugünkü sosyal huzursuzluğun temelindeki bencilliğin çatlağını genişletti. Ben kuduzunu azdırdı. Milliyetçilik, sosyalizm, komünizm, Hıristiyan ve İslâm tasavvufu, ona karşı çok başka yollardan cephe almışlardır. Fakat müşterek düşmanları ben’dir. Ben’in hürriyeti, ben’in mülkiyeti, ben’in şehveti, kazanç hırsı ve nahveti. Yalnız, ideolojiler, antroposantrik mahiyetlerinden dolayı, insanı aşan, yüksek bir manevî prensipten mahrum oldukları için, müminlerine dinlerin verdikleri büyük vecdi ve ideal coşkunluğunu verememişlerdir. Hattâ komünizm gibi dine yalnız bigâne kalmayıp düşman kesilen ideolojilerin kütleye verdiği hassasiyet parti ve sendika coşkunluğundan fazla olmamıştır. Yalnız Türkiye’de buna bir de gizliliğin saklambaç heyecanı katılıyor.</p>

    <p class="normal">Yıldızların ve mezarların önünde, sonsuzluk ve yokluk problemlerinin önünde susan ideolojiler, insana kendisini aşan gayeler teklif edemedikleri için, onun kendisiyle kendi arasına hiç bir <span class="ideitalik">transcendant</span> prensibin ve hiç bir idealin mesafesini koyamamışlardır. İnsana hedef olarak kendi kendisini gösterince, onu yerinde saymaya mahkûm ettikleri halde koşmasına çalışmak gibi bir imkânsızlıkla karşılaştıklarının farkına varamamışlardır. Bunun sonu yalnız uçakla madde halinde göklere çıkmaktan, fakat manen yerde sürünmekten başka ne olabilirdi? Teknik seviyenin yükselmesi nisbetinde spiritüel ve manevî kıymetlerin alçalması zarurîydi. İlerlemeyi, mekân içinde daha çabuk mesafe almaktan ibaret bir sürat telâkkisinde soysuzlaştıran insan merkezli bir dünya görüşü, aynı prensibi şümullendirerek her şeyin gayesini kendi kendisinde bulmaktan başka nereye gidebilirdi? İnsanın gayesi insan, hayatın gayesi hayat, süratin gayesi sürat, düşünmenin gayesi düşünme, sporun gayesi spor, yemenin gayesi yemek, şehvetin gayesi şehvet, ticaretin gayesi ticaretten başka ne olabilirdi? Kendi merkezi etrafında her gün biraz daha süratle dönmekten başka bir şey yapmayan insan, atlıkarıncada gözlerini kapayan çocuğun kilometrelerce uzaklara gitmesi hayalîne benzer bir ilerleme vehmi içindedir. Ben’inin tatmin edildikçe artan ve her gün biraz daha maddî bir mahiyet alan isteklerini karşılamaktan başka neye çalışıyor? Eğer bugün, eski Yunan düşüncesinin tazelenmesine borçlu olduğumuz bir klâsik temelli kültürümüz ve Rönesans dehalarından gözlerini ayırmayan güzel sanatlarımız varsa, belki de, Eflâtun otomobile ve Michel- Angelo uçağa binmediği içindi. İki bin sene sonra bugünkü kültürümüzden ve sanatımızdan adi bir pragmatizm ve daha soysuzlaşmış bir sürrealizmden başka bir şey kalacağına emin misiniz?</p>

    <p class="normal">Ben eminim. Çünkü Matmazel Noraliya’nın koltuğu vardır. Bu, bir isyanın ve insan düşüncesi kadar yeni bir aydınlığın sembolüdür. Aranırsa dünyanın başka bir köşesinde böyle gizli azizler hâlâ bulunur. Noraliya’nın defterinde, şimdi cümlelerini aynen hatırlayamadığım ve kime ait olduğunu da unuttuğum söze inanıyorum. Şöyle bir şeydi: “Bu dünyada kendisini iyiliğe ve güzelliğe veren bir tek kişi de kalsa, evler, memleketler ve insanlar yine bahtiyar olurlar”.</p>

    <p class="normal">Aziz gülümseyerek ilâve etti:</p>

    <p class="normal">- Matmazel Noraliya’nın koltuğunda insanlığın otuz iki sene değil, sizin gibi yarım dakika oturması kâfi. Asırların hazırladığı bir istihale için, bir an yeter. Peygamberlerin gelişi ve dinlerin devam edişi sebepsiz olmamıştır. Bugün camiler, kiliseler, sinagoglar eskisinden daha fazla insan yığınlarıyla dolup taşıyor. Rusya’da da çanların çalacağı günler yakındır. Eğer Ortodoks kilisesini bizzat Stalin ihya ederse buna hiç şaşmam.</p>

    <p class="normal">Kınalıada’dan vapura binip en yakın masaya yerleşen üç çocuklu bir ailenin enteresan gürültüsü Aziz’i ve Ferit’i hayata çekti. Beş yaşından fazla olmayan bir kız çocuğunun hayret verici bir telâkatle çamlıkta yaptıkları gezintinin intibalarını anlatması onları güldürdü. Ferit o zaman İstanbul’a niçin indiğini hatırlamaya muvaffak olmuştu. Evvelâ hastahaneye, sonra da öteki bavuluyla bir kaç kitap almak için pansiyona gidecekti. Aziz bu akşam adaya dönmek istemiyordu.</p>

    <p class="normal">- Fakat yalnız kalmak sizi üzerse gelirim, dedi.</p>

    <p class="normal">- Hayır, bu gece daha rahat uyuyacağımı sanıyorum.</p>

    <p class="normal">Ferit köprüde Aziz’den ayrıldı.</p>

    <p class="normal">Hastahanenin merdivenlerini çıkarken birdenbire durdu ve galiba sarardı. Selma iniyordu. Kız onu görünce koştu. Aralarındaki bütün meseleleri derhal unutturan bir sevgi hamlesiyle bağırdı:</p>

    <p class="normal">- İki saattir seni bekliyorum. Nilüfer geleceğini ümit ediyordu.</p>

    <p class="normal">Ferit iki eliyle onun ellerini tuttu:</p>

    <p class="normal">- Haydi öyleyse, dön geriye... dedi. Seni artık bırakmam. Sana bir sene anlatsam bitmeyecek kadar uzun hikâyelerim var. Seni çok aradım ben. Annen söylemedi mi?</p>

    <p class="normal">- Hayır. Vah vah. Dur. Bak şimdi. Of... Çok istiyorum seninle kalmak... Fakat... Dur... Kabil değil... Sonra anlatırım... Münasebetsiz bir mecburiyet. Fakat yarın geleceğim buraya. Nilüfer’e söz verdim. Ada’ya onunla beraber gideceğim. Sen götüreceksin onu değil mi?</p>

    <p class="normal">- Evet. Hep beraber gideriz. Yarın akşam kalır mısın Ada’da, bizde?</p>

    <p class="normal">Selma tereddütsüz cevap verdi.</p>

    <p class="normal">- Kalırım.</p>

    <p class="normal">Ferit onun gözlerine bir kaç saniye dikkatle baktıktan sonra:</p>

    <p class="normal">- Sana rastlayınca ne kadar sevindiğimi bilemezsin.</p>

    <p class="normal">- Ben de.</p>

    <p class="normal">Bir müddet bakıştılar. Bu, iki taraf içinde, sevişmenin delilsiz ispatlarıyla dolu, bitmesinden korkulan bir andı. Konuşamıyor ve ayrılamıyorlardı.</p>

    <p class="normal">Merdivende bir hastabakıcı görünce Selma sordu:</p>

    <p class="normal">- Yarın kaçta? Öğleden sonra dedi Nilüfer.</p>

    <p class="normal">- Hayır, sabahleyin. Saat... Saat onda.</p>

    <p class="normal">- Tam onda buradayım.</p>

    <p class="normal">Hastabakıcı geçince Selma yanağını Ferit’e uzattı. Nilüfer de iyiydi. Sabah derecesi 36,6. Öksürük azalmış. Kan yok. İştah iyice. Ferit onu kucakladı.</p>

    <p class="normal">- Artık mesudum diyebilirim, şimdi merdivende Selma’ya rastladım. Seni de fevkalâde iyi buldum. Dün gece hayatımın unutulmayacak bir garip hâdisesini yaşadım. Yarın size anlatacağım. Hayretten boğulacaksınız. Şimdi sorma. Yarın Selma buraya onda gelecek. Öğleden evvel. Hemen gideceğiz. Daha evvel hazırlan. Faturayı da çıkart.</p>

    <p class="normal">Nilüfer, söyleyecekleri ehemmiyetli bir sözü daha evvel uzun bir sessizlikle çerçevelemeğe uğraşanlar gibi sustuktan sonra:</p>

    <p class="normal">- Benim de sana verilecek büyük bir havadisim var, bil bakayım! dedi</p>

    <p class="normal">- Selma evleniyor.</p>

    <p class="normal">- Hayır, hayır... O da başka bir mesele. Seninle konuşacak. Ondan daha mühim.</p>

    <p class="normal">- Benim için bundan daha mühim mesele olamaz.</p>

    <p class="normal">- Daha mühim. Selma söylemedi mi?</p>

    <p class="normal">- Hayır, birbirimize söyleyecek o kadar çok şey vardı ki, dilimiz tutuldu. Hepsini yarına bıraktık.</p>

    <p class="normal">- Cevdet Beyin bir arkadaşı Londra’dan gelmiş. Babamı görmüş orada. Gelecek hafta geliyormuş İstanbul’a. Ameliyat olmuş. Ağır bir ameliyat. Fakat kurtulmuş. Bize telgraf çekmiş, galiba Beşiktaş’a. On beş gün evvel. Acaba teyzem vermek istemedi mi bana? Bu kadar hain miydi o kadın? Öldükten sonra, hâlâ, ona o kadar acıyorum ki fena bir şey yormak istemiyorum ona. Bizden cevap alamadığı için çok merak etmiş babam. Cevdet Beye bir mektup yollamış. Telgrafla acele cevap istemiş. İşleri çok iyi imiş. Fakat ölümden zor kurtulmuş.</p>

    <p class="normal">- Ne imiş ameliyat?</p>

    <p class="normal">- Ameliyat mühim değilmiş de galiba... Apandisit galiba... Fakat sonra ciğerinde damar tıkanmış. Bir ay arka üstü yatmış. Amboli mi derler ona?</p>

    <p class="normal">- Evet.</p>

    <p class="normal">Ferit’in gözleri daldı. Sevincin bundan fazlası kriz halini alabilirdi. Bahtiyar olmaya alışmamış insanların, her saadetin arkasında pusu kuran fena talihlerin bir suikasdinden ürkmelerine benzeyen sebepsiz bir korku içinde sevincini frenliyordu. Gülümseyerek Nilüferin burnunu tutup sıktı:</p>

    <p class="normal">- Dur bakayım, dedi, sen sahiden var mısın? Çünkü ben son günlerde hakikatle rüyayı birbirine fazla karıştırıyorum.</p>

    <p class="normal">- Eskiden olmayan şeyleri var sanırdın, şimdi olan şeylerden mi şüphe ediyorsun?</p>

    <p class="normal">- Ben deli değilim, yavrum, medyumum. Sen istersen beni deli zannet. Sana öyle şeyler anlatacağım ki aklımdan şüphe edeceksin.</p>

    <p class="normal">- Haydi anlat.</p>

    <p class="normal">- Şimdi olmaz. Pansiyona gideceğim. Beyoğlu’ndan da öteberi alacağım. Sen ne istersin, söyle.</p>

    <p class="normal">- Şimdi bir şey istemem. Ada’ya gidelim, sana orada ihtiyaçlarımın listesini çıkarırım. Sen tabii hemen terziye. Üç kat birden ısmarlarsın.</p>

    <p class="normal">- Hayır. Ben artık o eski züppe değilim. Bambaşka bir adam olduğumu göreceksin. Seni de değiştireceğim. Artık babamın kötü tesirlerinden ayrılıyorum.</p>

    <p class="normal">- Zavallı babacığım.</p>

    <p class="normal">- Onu artık yalnız baba olduğu için sevebilirim. Demonlu zekâsı için değil. İnsan değil o. Sadece baba. Sevgili babacığım. İşte o kadar. Hayır, yahut... Bugünün prototip insanı o. Ağzını bir karış açma. Sen anlamazsın. Swing bayansın sen. Üç plâkta senin dünyan biter. Hele iyi ol, kalk da senin ruhunla biraz meşgul olayım.</p>

    <p class="normal">Kendisinin bu hor görücü tonunda, mazeretini yüksek bir kıymetler sisteminde arasa bile bulacağı şüpheli ve nahoş bir kibir sezen Ferit ben’inin dizginlerini çekti:</p>

    <p class="normal">- Pardon, dedi, gevezelik bunlar... Ciddiye alma. Yarın tam saat onda buradayım.</p>

    <p class="normal">Ve Nilüfer’i kucakladıktan sonra çıktı.</p>

    <p class="normal">- Uzan benim yatağıma. Kimse bizi rahatsız etmez, merak etme. Fotika mutfakta bulaşık yıkıyor. Baba Dimitri uykudadır. Nilüfer de karşıki odada, bütün hayatının ilk rahat anını derin bir uyku ile selâmlamaya başlamıştır.</p>

    <p class="normal">Selma koltuğundan kalktı, yatağın kenarına oturdu ve iskarpinlerini çıkardı. Ferit onun çorapsız ayağının bütününü ilk defa görecekti, fakat bakmadı. Yatağın üstüne şöyle bir uzanma hareketinin ilk anlara ait mahremliğinde bile onu yalnız bırakmak için balkona doğru yürüdü ve geri döndü.</p>

    <p class="normal">Selma uzanmıştı. Emprimesinin kısa etekleri yukarı kaçtığı için, çıplak bacakları diz kapaklarının bir karış ötesine kadar, Amerikan askerlerinin çadırındaki takvimlerin çapkın kızlarını hatırlatan ve artık meşru sayılan bir hayâsızlıkla meydandaydı.</p>

    <p class="normal">- Gel sen de yanıma uzan, dedi, Selma.</p>

    <p class="normal">Ferit uzanmadı, yatağın kenarına oturdu ve Selma’nın bacaklarına arkasını vererek bir elini avucunun içine aldı.</p>

    <p class="normal">- Evvelki gece, dedi, şu yatakta yaşadığım anları sana şimdi anlatacağım. Sakın hayretinden bağırma. Ondan evvel anlatacaklarım da var. Senden, akşamüzeri, caddenin kaldırımında birdenbire ayrıldım ya... Nasıl bir gece geçirdim, ondan sonra başıma neler geldi, neler... İçinde hayaletlerin, esrarkeşlerin, somnanbüllerin, cinayetlerin ve kâbusların şu balkon kapısı ve dolap kadar gerçek, fakat rüya kadar anlaşılmaz oldukları bir hikâye.</p>

    <p class="normal">Selma, Ferit’in elini göğsüne doğru çekerek:</p>

    <p class="normal">- Seni gözlerimi kırpmadan dinleyeceğim, dedi, fakat ondan evvel ben bir şeyler söylemek istiyorum.</p>

    <p class="normal">- Söyle.</p>

    <p class="normal">- Bir itirafım var.</p>

    <p class="normal">Selma Ferit’in elini biraz çekti ve göğsünün sıcak yuvarlağına gömmek istedi. Hafif bir mukavemet görünce bıraktı.</p>

    <p class="normal">- Seninle Haylayftaki münakaşamızdan sonra ben günlerce buhranlar geçirdim, dedi. Hatırlıyor musun? O gün pastacıda ağladım. Bir “bacak yağıyor” deyişin vardı. İpek çorabımın içindeki ruhu avuçlamak istiyordun. Daha neler, neler söyledin. Boyadığım vücudumla sende hangi duyguya hitap ediyorsam ondan cevap aldığımı söyledin. Sonradan bunları ben belki yüzlerce defa düşündüm. Niçin isyan etmiştim o gün? O anda bilmiyordum. Sana bende bir ruh olup olmadığını sormuştum, değil mi? Evet, işte uzatmayayım, ben muntazam anlatmaya çalıştıkça unutuyorum. Benim isyanım... Bak... Nasıl anlatayım? Senin fikirlerini yanlış bulduğum için değildi. Onlar doğru, yanlış, başka mesele. Yanlış da değil. Sonra düşündüm, çoğunu doğru buldum. Mesele o değil. Benim gücüme giden şey, senin beni apartıman karanlığına bir eşya imişim gibi, benim arzularımın hiç ehemmiyeti yokmuş gibi o karanlığa çekip birdenbire kucaklamandı. O anı çok düşündüm. Sonra. Evet, anladın mı? Ben pasta gibi bir şey olmuştum. Pasta bile değil. Tabağa koymadın ki. Onun bile bir merasimi var. Öyle pasta yenmez. Başka bir şey. Anlatamıyorum işte. Fakat... Anladın mı ne demek istiyorum? Ha... Ya... İşte öyle... Ne diyecektim? Evet, gücüme giden bu. Yoksa haklı buldum seni sonra. Ben o kadar mutaassıp değilim, Ferit. Bak, işte senin yatağındayım. İstersen daha çıplak soyunurum. Bizim bir ruhumuz var, tabii... Onu sen de inkâr etmezsin, değil mi? Var tabii. Fakat bizim bir vücudumuz da var. Ben de onu inkâr edemem. Nasıl inkâr edebilirim ki, günümün yarısı onunla meşgul olmakla geçiyor. Hattâ bak, Ferit, sana çok samimi olmaya karar verdim, biz iki münevver insanız, birbirimizle ruh saklambaçları oynamak bize yakışmaz. Bak ne kadar açık söylüyorum: Bazen ben geceleri, hayalen, senin pansiyonundaki odana gelirdim. Bir defasında da orada çırıl çıplak soyunup senin koynuna girdim hayalen.</p>

    <p class="normal">Ferit sıçradı:</p>

    <p class="normal">- Boğazımı da sıktın mı?</p>

    <p class="normal">- Alay etme, rica ederim.</p>

    <p class="normal">- Bütün ciddiyetimle soruyorum. Beni dinlediğin zaman bunu niçin sorduğumu anlayacaksın. Cevap ver: Boğazımı da sıktın mı?</p>

    <p class="normal">- Hayır. Bilmiyorum. O anda böyle bir şey de düşünmüş olabilirim. Çünkü sana çok kızıyordum da. Boğazını sıkmak değil. Bilâkis... Ben senin koynuna girersem ilk arzum boğazını sıkmak olmaz. Bilâkis... Tahmin edersin... Demek istiyorum ki ben o kadar plâtonik değilim. O gün öyle oldu nedense... Sonra bu çiğliğimden utandım. Seni haklı buldum. Daha doğrusu, bak, insanın her günü bir olmuyor. O günden sonra değiştim ben. Hep senin sözlerin kulağımda çınlıyordu. Bakayım? Dur... Hatırlayayım. Neydi? “Göğsünüzde zıp zıp sıçrayan yuvarlaklar mevlûd mu okuyorlar” değil mi? O gün ağladımdı, sonra güldüm çok bu sözlere. Ben sana asıl, caddede, o akşam, benden birdenbire ayrıldığın zaman gücendim. Aman Yarabbi! Sana rast gelince ne kadar sevinmiştim. Dilim tutulmuştu. Birden bire, affet, nefret kusar gibi benden o kaçışın bitirdi beni! Ne kadar ağladım o gece. Bekledim, gelirsin, gönlümü alırsın diye. Gelmedin de. Bazen çok kabasın sen. Gücenme. Her şeyi konuşalım. Dün hastahanenin merdiveninde beni ne güzel karşıladın. Ne kadar ince idin. Her zaman böyle değilsin. Anneme hiç bir şey söylemedim. Ne ondan evvel, ne o akşam. Fakat o bir şeyler seziyordu. Beni evlendirmek istedi. Bir fabrikatör. Görülecek bir tip. Aman Ferit, senin iskarpinlerini boyamasına razı değilim. Lâyık değildir. Anlatamam. Fakat itiraf edeyim, bir şans denemek istedim. Tabii adamı görünceye kadar. Görür görmez, bak ne kadar samimiyim, senin hizmetçin olmayı onun karısı olmaya tercih ettim. Bu hikâyeyi sana ayrıca anlatırım, güleriz. Şimdi seni dinleyeceğim. İçimi biraz döktüğüm için rahat dinleyeceğim. Saatlerce söyle, doymam. Sana çok susadım.</p>

    <p class="normal">Selma ellerini uzattı, Ferit’in ensesinde parmaklarını birbirine takarak onun başını kendisine doğru çekmek istedi. Fakat birdenbire parmakları çözüldü ve kolları düştü. Ferit’in vücudunda bir gerginlik ve yüzünde bir sertlik vardı. Göz göze gelecekleri anda Ferit ayağa kalktı ve başını önüne doğru sarkıtarak balkona doğru yürüdü. Geriye döndüğü zaman Selma’nın şaşkın gözleriyle karşılaştı. Kız yatakta doğrulup oturuyor ve ayaklarını karyolanın kenarından sarkıtıyordu.</p>

    <p class="normal">- Ne oldun? dedi, şansımı denemek istediğime mi takıldın? Anlatacağım sana göreceksin ki...</p>

    <p class="normal">Ferit başını süratli bir hareketle yukarı kaldırdı ve hemen önüne eğerek:</p>

    <p class="normal">- Hayır! dedi, onu hiç düşünmedim. Ben de sana derhal samimilik borcumu ödemeye mecburum. Pastacıdaki hâdiseden sonra ben de müthiş buhranlar geçirdim. Ve seni haklı buldum. Garabete bak ki, bizi şimdi ayıran şey birbirimizi haklı buluşumuzdur. Ben o günkü sen oldum, sen de o günkü ben... Ruhlarımız tersine çevrilince, ihtilâf ve dâva aynı kaldı.</p>

    <p class="normal">Ferit, Selma’ya baktı. Kızın yüzü birdenbire kızarmıştı. Ayakları utanıyor ve biri ötekini örtmeye çalışıyordu. Eteğini dizlerinin üstüne çekti. Yere bakıyor ve iskarpinlerini arıyordu.</p>

    <p class="normal">Ferit ona doğru bir adım atarak devam etti:</p>

    <p class="normal">- Ben seni apartmanın merdiveninde kucakladığım gün, Selma, bir hayvandım. Seni o gün dudaklarının lokumunda, göğsünün zıplayışında, diz kapaklarında ve topuğunda aradım. Bereket sen başka yerde idin. O kadar kolay bulunsaydın şimdi ne kalacaktı senden? O gün bana ilâhî bir ders verdin sen. Şimdi o “sen” nerede? Hayretler içindeyim. Ben seni büyük bir hayrete hazırlarken sen beni şaşırttın.</p>

    <p class="normal">Ferit, Selma’nın iskarpinlerini giymesine yardım etmek için eğildi. Elleri titreyen kız:</p>

    <p class="normal">- Bırak rica ederim, dedi ve ayağını hafifçe çekti. Ayağa kalkan Ferit ona koltuğu gösterdi:</p>

    <p class="normal">- Gel, şuraya otur da, iyice konuşalım.</p>

    <p class="normal">Fakat Selma şapkasını giyiyor, aynada saçlarını düzeltiyordu. Çantasını alırken, Ferit onun yolunu kesmek için kapının önünde durdu. Kendisine doğru yürüyen Selma’yı kucaklayacakmış gibi kollarını açtı:</p>

    <p class="normal">- Çocukluk etme! dedi, hem iki münevver gibi objektif konuşmak isteyen sensin, hem de...</p>

    <p class="normal">Dışarı çıkmak için yol arayan Selma, boğulurcasına:</p>

    <p class="normal">- Bırak rica ederim, dedi.</p>

    <p class="normal">Kollarını indiren Ferit sordu:</p>

    <p class="normal">- Nereye?</p>

    <p class="normal">- Üstüme varma. Çıkıyorum.</p>

    <p class="normal">- Biraz dolaşıp gelecek misin?</p>

    <p class="normal">- Hayır. İstanbul’a gidiyorum. Zaten bu gece kalmayacaktım. Nilüfer’e söyledim. Yarın akşam gelecektim.</p>

    <p class="normal">Ferit onun ellerinden birini tutmaya çalıştı, muvaffak olamadı. Selma koridora çıkmıştı. Yanında yürüyen Ferit, içinde gururun çırpındığı bir sesle:</p>

    <p class="normal">- Bu şekilde ayrılman doğru değil, dedi, yarın akşam geleceksin değil mi?</p>

    <p class="normal">- Bilmiyorum, Ferit. Çok fenayım. Gelemezsem mazur gör beni. Elimde değil.</p>

    <p class="normal">- Otur biraz. Anlatayım. Açılırsın.</p>

    <p class="normal">- Elimde değil. Bir saniye duramam. Bence bu, objektif ve soğuk bir mevzu değil.</p>

    <p class="normal">- Ya ben şimdi hata ettiğimi anlamışsam?</p>

    <p class="normal">- Bilâkis... Belki çok haklısın. Benim için felâket de bu.</p>

    <p class="normal">Selma elini tutmak isteyen Ferit’ten kurtularak merdivenleri hızla indi.</p>

    <p class="normal">Nilüfer’den imdat istemeyi düşünen Ferit onun odasına girdi. Fakat kız kardeşi, bembeyaz yanaklarının ucunda koyu bir pembeliğin kanlı bir pamuğa benzettiği yüzünü kapı tarafına biraz çevrilmiş arka üstü yatıyor ve uyuyordu.</p>

    <p class="normal">Ferit merdiven başında ayak seslerinin uzaklaşmasını dinledikten sonra koridorda uzun bir tereddüt anı geçirdi, odasına girdi, avucunu alnına koydu ve durdu. Sonra balkona çıktı ve can çekişen bir ümitle asfalt yolda Selma’yı aradı. Göremedi. İçeriye girdi ve koltuğa oturdu.</p>

    <p class="normal">Aşkın gıdası mesafe. Realite iğrenç. Samimiliğin tabancası ikisini de yaraladı. Ne fena konuştular. Samimi ve kaba. Selma her şeyini bir anda açtı ve sundu. Ferit onu bir hayvan gibi tepti. Öteki yine sormalıydı: “Niçin böylesin Ferit?”</p>

    <p class="normal">Niçin böyleyim? Kabahat senin, yavrum, Selma! Bu kadar acıkmış bir âşıka, birdenbire vücudun ve ruhun büfesi boydan boya açılamaz. Bütün bu kaba görünüşüm içinde, seni yememek, bitirmemek ve kaybetmemek gibi bir inceliğim var. Seni kaçırmasaydım mahvolacaktın. Henüz toysun. Ruh saklambacı oynamak istemediğin için benim arzularımı kırbaçlamıyorsun. Hayır, bu kadar basit değil. İkimiz de mesafenin kurbanıyız. Birbirimizin realitemizi düzenleyemiyoruz. Aşk bir melekedir. Onun tekniği, uzun bir hasretin şiddetli bir ihtiyaç haline getirdiği samimiliği bertaraf eden bir ustalık istiyor. Aşk bir hayaldir ve realitenin bu kadar bol ışığına dayanamaz. Onun kendisine göre bir itiraf tekniği olmalı. Bunu ben de bilmiyorum, sen de. Fakat bacakların ne güzeldi. Dizinden ayak parmaklarına kadar inen çizgide...</p>

    <p class="normal">Ferit ayağa kalktı. Ayartma başlıyor. Çünkü Selma uzaklaşıyor ve mesafenin büyüsü Ferit’i sarıyor. Aşkın fasit dairesi. Selma bunu birdenbire anladı ve kaçtı. Yatağa uzandığı zaman çocuktu, kapıdan çıktığı zaman usta. Çok fenaydı sahiden, pastacıdakinden fena. Gelir mi yarın akşam? Gelmez. Biriktirdiklerini kaybetti, kaybettiklerini kazanacak. Belki hiç gelmez. Çünkü bacakları değil yalnız, kalbi de çıplaktı. Bütün realitesiyle göründü bir anda. Sırlarını sebil etti. Ne şuursuz cömertlik! Fakat zaman ve mesafe ona kaybettiklerini bulduruyor. İşte, daha şimdiden, Ferit’te hasret başladı ve Selma iskeleye doğru uzaklaştıkça, Ferit’te arzu büyüyor. “Sana çok susadım”. Dizkapaklarından ayak parmaklarına doğru uzanan çizgi. Daha bir milyon taze intiba. Gelir, gelir korkma.</p>

    <p class="normal">Ya gelmezse? Bütün saadetim zehir olur. Zaten dün korkuyordum. Yahut ben bu kadar saadeti taşıyamıyor ve büyük bir kısmını üstümden atıyorum. Onu ben kaçırdım çünkü, ben... Ve gelmez artık.</p>

    <p class="normal">Gelir, gelir, korkma. Çünkü bak...</p>

    <p class="normal">Hayır, Nilüfer’i uyandıracağım.</p>

    <p class="normal">Kızın gözleri kapıyla beraber açıldı.</p>

    <p class="normal">- Selma gitti, dedi Ferit.</p>

    <p class="normal">- Nereye gitti?</p>

    <p class="normal">- İstanbul’a.</p>

    <p class="normal">- Isırdın kızı yine tabii.</p>

    <p class="normal">- Bu sefer ısırmadığım için gitti.</p>

    <p class="normal">- Zaten bu gece kalmayacaktı, yarın akşam gelecek.</p>

    <p class="normal">- Gelmez.</p>

    <p class="normal">Nilüfer yatağın içinde oturdu ve gözlerini uğuşturdu.</p>

    <p class="normal">- Ne yaptın kıza?</p>

    <p class="normal">- Emin ol, bir şey yapmadığım için gitti.</p>

    <p class="normal">- Zaten sen öylesin, terssin: Yapılmayacak zamanlarla yapar, yapılacak zamanda yapmazsın.</p>

    <p class="normal">- İşte bunu doğru söyledin. Sokak ortasında birden bire onu yabancı bir apartmanın merdivenine çekerim. Sonra yatakta uzanır, nefis bacakları çıplaktır; benim de yanına uzanmamı ister; bu aşk ânında ve uzun bir hasretten sonra ben kalkar, ona ahlâk dersi veririm.</p>

    <p class="normal">- Sahi mi söylüyorsun? Nasihat mi verdin?</p>

    <p class="normal">- Onun gibi bir şey.</p>

    <p class="normal">- Gelmez artık. Aman ne hakaret! Ben de olsam gelmem.</p>

    <p class="normal">- Doğru. Ben bir eşeğim. Babam duymasın. Yatağına kadar gelen bir kıza ahlâk dersi veren bir adamı, evlâtlıktan reddeder. Hele Selma’nın bacaklarını da görürse...</p>

    <p class="normal">Birdenbire içini çeken Nilüfer bir avucunu göğsünün üstünden geçirerek sordu:</p>

    <p class="normal">- Bu akşam Aziz gelecek mi?</p>

    <p class="normal">- Hayır, yarın akşam gelecek.</p>

    <p class="normal">Ferit kız kardeşinin yüzüne dikkatle bakarak:</p>

    <p class="normal">- Niçin sordun? dedi.</p>

    <p class="normal">- Bana manâlı şeyler söylüyor.</p>

    <p class="normal">- Âlâ. Sevdiğim bir adam. Fakat aptallık etme. Nikâhtan sonra.</p>

    <p class="normal">- Bana da mı ahlâk dersi?</p>

    <p class="normal">- Asıl sana vereceğim, Selma gibi tehlike anında, kaçmayı da bilmezsin sen.</p>

    <p class="normal">Nilüfer gözlerini yumdu ve açtı:</p>

    <p class="normal">- Hayatımı sordu bana. İnce bir adam çok. Her şeyi anlatacağım ona.</p>

    <p class="normal">- Bana hiç bahsetmedi. Ne zaman?</p>

    <p class="normal">- Hastahaneye geldiği gün. Çok oturdu.</p>

    <p class="normal">- Tevekkeli vapuru kaçırmadı.</p>

    <p class="normal">Ferit odada sinirli dolaşıyordu. Balkona çıktı ve içeri girdi. Nilüfer’in karşısında durdu:</p>

    <p class="normal">- İyi düşün, dedi, yarın akşam gelir mi, gelmez mi?</p>

    <p class="normal">- Gelir, mademki söz verdi.</p>

    <p class="normal">- Söz vermedi.</p>

    <p class="normal">- Demin yarın akşam geleceğini söylemedin mi?</p>

    <p class="normal">- Kimin?</p>

    <p class="normal">- Aziz’in.</p>

    <p class="normal">- Selma’dan bahsediyorum.</p>

    <p class="normal">- Ha...</p>

    <p class="normal">Nilüfer düşündü ve başını yanına eğdi:</p>

    <p class="normal">- Bilmem. Onun bir de fabrikatörü var.</p>

    <p class="normal">- Yok canım. Alay ediyor onunla.</p>

    <p class="normal">- Pek o kadar değil.</p>

    <p class="normal">- Gidip gönlünü alayım mı?</p>

    <p class="normal">- Hayır, hayır düşersin.</p>

    <p class="normal">Ferit balkona doğru yürüdü. Kol saatine baktı. Vapur kalkmıştı. Nilüfer’e döndü:</p>

    <p class="normal">- Bana biraz Selma’nın aleyhinde bulunur musun? dedi.</p>

    <p class="normal">Nilüfer eski bir sitemini tekrarladı:</p>

    <p class="normal">- İstihzanı ciddîden ayıramıyorum. Babam gibi ol. O güler ve anlarım. Sende her zaman istihza ile ciddî karışır. Zaten sende ciddî, acı bir istihzadır. Sahi mi söylüyorsun?</p>

    <p class="normal">- Ciddî söylüyorum.</p>

    <p class="normal">- Ne olacak Selma’nın aleyhinde bulunacağım da?</p>

    <p class="normal">- Bak, yavrum, alâkalandığımız birisi, bizden uzaklaştıkça ayağı realiteden kesilir. Yani gözümüzün önünde olmadıkça, o gerçek değildir. Ve araya giren zaman ve mesafe onu buharlandırır. Anladın mı? Rüya olmaya başlar. Rüya değil, “Rüyada” olmaya başlar. Aşk bir rüyadır. Ve rüyada insan iyi görülmez. Ben şimdi senin gözlerini ödünç almak istiyorum. Selma’ya onlarla bakacağım.</p>

    <p class="normal">- Niçin aleyhinde bulunayım? Benim gözlerim ne görüyorsa sen de onu görmeye razı ol.</p>

    <p class="normal">- Çünkü benim onu sevdiğimi düşünürsün; ve farkında olmadan, kendi gözlerini bana vereceğin yerde, benim gözlerimle ona bakarsın.</p>

    <p class="normal">- Hayır, sen kimseyi sevmezsin, inanmam.</p>

    <p class="normal">- Şimdi bana Selma’dan yazılı bir emir getir, kendimi balkondan aşağı atayım. Fakat yanımda olursa atmam. Ben daima gaib’i seviyorum. Hâzır’ı sevmiyorum. Herkes biraz öyle. Fakat ben daha çok. Selma’nın bir tek kusurunu söyle, gideyim. İçeride yalnız kalmak istiyorum. Çabuk cevap ver; Selma aptal mıdır?</p>

    <p class="normal">Nilüfer tereddütsüz cevap verdi:</p>

    <p class="normal">- Biraz öyledir.</p>

    <p class="normal">- Ah, kadının en büyük meziyeti.</p>

    <p class="normal">Ferit çıktı. Odasında koltuğuna oturdu ve bacaklarını uzattı. Samimiydi. Kendi karanlığı üzerine kendi aydınlığını boşaltabilen bir kadın ki zeki demektir, ki iyi konuşuyor, ki bizi de kendi lâbirentlerinde dolaştırır, sırsız ve alımsızdır. İyi dost, fakat aşkla sevilmez. Sır sevilir, belli sevilmez.</p>

    <p class="normal">Sır nedir? Ebedîlik. Sır nedir? Allah. Sır nedir? Enerji. Sır nedir? Hayat. Sır nedir? Ruh. Sır nedir? Cevher. Sır nedir? Her ilmin ve felsefenin varlığını anladığı, mahiyetini anlamadığı meçhul. Bizi çeken o. Yaşatan ve güden o. Zekâ onu kovalıyor. Biz kovalayanı beğeniyor, fakat kovalananı seviyoruz.</p>

    <p class="normal">Bugün Selma aydınlıktı. Kaçınca yine karanlığa daldı. Mesafe bir sır mahfazasıdır. Ben onun çıplak bacağına bakmak istemedim; sırrı kaçmasın diye. Bir an gördüm. Kaptığım intiba çok güzeldi. Onu kaybetmemek için ikinci bir an görmek istemedim. İpek çorap ve don ve elbise ve sözün imâları ve şiirin sembolleri ve lûgati olmayan musiki dili de sır muhafazalarıdır. Belki en büyük sır mahfazası; Mezar. Ölmek sır saklamaktır.</p>

    <p class="normal">Sırrını verdi ve geri aldı bugün Selma. Anladı ve beraber götürdü. Bu sabah, vapura binerken, bir aralık, benim ona ne kadar yakın olduğumu görmek ister gibi başını arkaya çevirdi. Zaafını saklamak istedi. Başka tarafa baktı. Hiç bir şey görmediği bir andı. Gözlerinde ebedîliği görür gibi oldum. Kayar gibi oldum ve iskelenin demirine tutundum. Sonra, vapurda, boş yere aradım gözlerinde onu. Bulamadım. Hep şekillere bakıyordu. Gözün baktığı ve görmediği anda var sonsuzluk. O vakit zekâ değil, ruh bakıyor. Sır bakıyor. Demin yatakta bomboştu gözler. Aydınlıktı. İzah ediyordu zekâ, çünkü. Fakat sır anladı kovalandığını. Ayakları bir aralık nasıl utandı. Utanmak sırrını kıskanmaktır. Ve biri ötekini örtmeğe çalıştı. Parmaklar büzüldü. Sırlarını aramaya başladı ayaklar. Ruh da sır mahfazasını arıyordu. “Bilmiyorum, Ferit, çok fenayım.” Bilmiyorum: Sır. Ve şaşırdım. Sırrın önünde eller yukarı!</p>

    <p class="normal">Ferit artık yerinde duramayacaktı. İçi savruluyordu. Sebepsiz koşmak istiyordu. Kalktı, sokağa çıktı iskeleye gitti, vapura baktı, tereddüt etti. Selma’ya gitse düşer miydi? Meydanda dört döndü, rıhtımda oturdu, bira içti, her vapur geldikçe kalktı, iskeleye koştu, çıkanlara baktı, sebepsiz bir ümitle onu aradı, yine bira içti, yine dolaştı, arabaya bindi. Nizam’a gitti, çamlığa daldı, ağladı, döndü yaya yürüdü, iskeleye geldi, yine bira içti, vapurdan çıkanlara baktı, tekrar arabaya bindi, eve geldi, yemek yemedi, Nilüfer’in karşısına oturdu. Noraliya’yı anlattı, kızı şaşkına döndürdü. Selma’yı ne kadar sevdiğini söyledi, onsuz yaşayamayacağını söyledi, başında bir ağırlık olduğunu söyledi, Nilüfer’i korkuttu, Fotika’yı çağırmasına mâni oldu, uykusu geldi, odasına döndü, soyundu, çıktı, yıkandı, geldi, yattı, gözlerini kapadı, açtı, tavanda ayak sesleri duydu, kapıya dikkatle baktı, baktı, topuz dönmedi, baktı, baktı, kanat açılmadı. Tavanda ayak sesleri gitti, geldi, yine gitti, yine geldi, kesilmedi, kapı açılmadı, Ferit, Nilüferi uyandırmak istedi, vazgeçti, Fotika’yı düşündü vazgeçti, yukarı katın camlı kapısını görmek istedi, kalktı, ışığı yakmadı, kapıyı açtı, ay ışığı arkadan geliyordu, çıktı, baktı, camlı kapı açıktı, basamakları ağır ağır çıktı, en üst katın camlı kapısı önüne geldi, o da açıktı, bekledi baktı, baktı, ışık yoktu, ayak sesleri yaklaştı, yaklaştı, önünden geçti, sola doğru yürüdü, uzaklaştı, tekrar geldi, yaklaştı, geriye döndü. Ferit yürüdü, ayak seslerinin peşinden gitti, koltuğun önüne geldi, durdu, bekledi, bekledi, hiç bir şey göremedi, fakat bir varlık sezdi, sormak istedi:</p>

    <p class="normal">- Burada mısınız?</p>

    <p class="normal">Soramadı. Fakat cevap aldı. Nefes halinde bir ses duydu:</p>

    <p class="normal">- Evet.</p>

    <p class="normal">- Gelecek mi yarın akşam?</p>

    <p class="normal">- Ferruh yanımda.</p>

    <p class="normal">- Selma... Gelecek mi yarın akşam?</p>

    <p class="normal">- Ferruh yanımda.</p>

    <p class="normal">- Cevap vermek istemiyor musunuz?</p>

    <p class="normal">- Rövüler geçiyor.</p>

    <p class="normal">- Anlamıyorum</p>

    <p class="normal">- Rövüler geçiyor.</p>

    <p class="normal">- Anlamıyorum.</p>

    <p class="normal">- Ve sırlar geçiyor.</p>

    <p class="normal">- Sırlar!</p>

    <p class="normal">- Ve cevherler geçiyor.</p>

    <p class="normal">- Bana görünmek istemez misiniz?</p>

    <p class="normal">- Yorgunsunuz.</p>

    <p class="normal">- Değilim.</p>

    <p class="normal">- Uykudasınız.</p>

    <p class="normal">- Değilim.</p>

    <p class="normal">- Mestsiniz.</p>

    <p class="normal">- Ah! Bana bir aydınlık veremez misiniz?</p>

    <p class="normal">- Yarın gidiniz çocuğa.</p>

    <p class="normal">- Selma’ya mı?</p>

    <p class="normal">- Hasta çocuğa. Ona yardım ediniz. Kızın dili çözülüyor.</p>

    <p class="normal">- Eda Hanıma mı?</p>

    <p class="normal">Cevap alamadı, rica etti.</p>

    <p class="normal">- Lütfen cevap veriniz!</p>

    <p class="normal">Cevap alamadı, koltuğun boşaldığını sezdi, döndü, ağır ağır yürüdü, merdiveni indi, odasına girdi, balkona çıktı, ay ışığının aydınlattığı sonsuz bir boşluktan başka bir şey göremedi, bahçeler ve köşkler yoktu, yol yoktu, deniz yoktu, sis yoktu, berrak ve mavi bir aydınlıkla dolu boşluktan başka bir şey yoktu, gökte yalnız ay vardı, parlaktı, yuvarlaktı, odasına döndü, bakındı, kulak verdi, ayak sesleri kesilmişti, yatağına girdi, gözlerini kapadı, içinden sordu: “Yarın akşam gelecek mi?” cevap alamadı, sıkıldı, besmele çekti, Âyet-i Kürsî okudu, ferahladı, uyumaya başlamadı, uykuda olduğunu anladı, kendini bıraktı, indi, yüzdü, gevşedi, daldı.</p>
  </div>

  <div class="calibre1" id="calibre_pb_20"></div>
</body>
</html>
