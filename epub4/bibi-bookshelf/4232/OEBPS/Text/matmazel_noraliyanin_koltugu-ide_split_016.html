<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">Sofada kimseler yoktu. Merdivene kadar gidemezdi. Kendisini koltuğa bıraktı. Yorgunlukla baygınlık arasında şuuru, varlıktan kalkıp yokluğa bulaşan lüzucetli bir madde gibi uzayıp kısalıyordu. İçine gömüldüğü koltuk sanki onu varlık içinde kucaklayan yokluktu. Şimdi ona kayıtsız şartsız teslim olmakta, son sığınağını var olmamakta arayanların rahatlığını duyuyordu. Hiç bir mücadeleye takati kalmadığı için hiç bir korkusu da kalmamıştı. Vücuduyla hayat ve bezginlik içinde, iki kanadı da ardına kadar açık kapıya tasasız gözlerle bakıyordu. Şimdi polisler gelebilirler, onu ayaklarından tutup karakola kadar sürükleyebilirlerdi. Belki taşlara çarpan başı da acımayacaktı.</p>

    <p class="normal">Gözleri tavandaki Pembe fanusa daldı. İçinde zayıf bir ışık vardı. Mutfakta yıkanan bir sofra takımı haykırıyordu. Yemek yemiş olacaklardı. Karşıki odanın kapısı kapalıydı. Belki de ihtiyar yatmıştı. O da yatsaydı. Şimdi iki merdiveni birden çıkamayacaktı. Gözlerini yumdu. Asfalttan bir şarkı ve kahkaha nehri akıyordu. Bu sesler, onun kulağını dolduran bir uğultunun dumanı içinde bulanık ve donuktu.</p>

    <p class="normal">Karşıki odanın kapısı açıldı. İhtiyar çıktı. İki adım attı, durdu. Mutfak tarafına doğru baktı. Alt çenesi titriyormuş gibi sakalı oynuyordu. Sonra Ferit’e doğru baktı. Belki orada bir insan olduğundan şüphe etmişti. Başını bir gizli sese kulak veriyormuş gibi hafifçe sola doğru eğdi. Ferit nefes almadı. Onunla konuşmaya hali yoktu. İhtiyar aradığı sesi bulamayınca karşıdaki mindere spondiliti varmış gibi dimdik oturdu. Sakalı yine oynuyordu. Kendi kendine konuşuyor gibiydi. Ferit’in uyuşuk ve dağınık enerjileri birdenbire uyanan dikkatinde toplanınca yorgunluğu azalıyordu. Korkuları da yoldaydı. Bahçe kapısı önünden içeriye vuran kuvvetlice bir ayak sesi onu hemen kapıya baktırmıştı.</p>

    <p class="normal">İhtiyarın çenesi daha geniş açılıp kapanmaya ve genzinden homurtuya benzer bir ses çıkarmaya başladı. Galiba dua ediyordu. Başını hafifçe öne doğru eğdi. Şimdi istavroz çıkarıyordu. Biraz sonra durdu, doğruldu, ellerini dizlerinin üstüne koydu ve döndü. Ferit ona bakakaldı. İhtiyar kımıldamıyordu. Gözlerini kapadı. Sonra arkasına yaslandı. Boyu uzun olduğu için, başı arkasındaki duvara asılı büyük levhaya dokundu. Tekrar doğruldu, bir istavroz daha çıkardı, kalktı, minderin kapı arkasına düşen köşesine kadar gitti, uzanır gibi oturdu. Artık yalnız bacakları görünüyor ve kanadın arkasından hafif bir dua mırıltısı geliyordu.</p>

    <p class="normal">Ferit hemen kalkacaktı. Gözleri karşıdaki levhaya takıldı. Bu bir fotoğraf agrandismanıydı. Siyah elbiseli, dar yakası ince boynuna yapışarak çenesinin altına uzanan, siyah saçları göze görünmeyen bir topuzla arkasından toplanmış, zayıf ve uzun yüzlü bir kadın. Geniş ve yüksek bir alnın altında çok iri gözleri fanusa doğru bakıyordu. Burun, ağız ve çene hayret verici bir nispetsizlikle küçüktü. Yüzün bütün varlığı gözlere ve alına doğru fırlamıştı. Öteki uzuvların hepsi birer formaliteden ibaretti.</p>

    <p class="normal">Ferit bu garip nispetsizliğe gündüz de dikkat etmişti. O sırada Yahya Aziz, Fotika ile pazarlık ediyordu. Evi gezmiş ve beğenmişlerdi. Pazarlık uyuşunca Fotika bir kahve içmelerini rica etmiş ve mutfağa gitmişti. Ferit yine bu koltuğa oturmuş, resme bakıyordu. Aziz tellâlla bahçeye çıkmıştı. Kahveleri getiren Fotika hâlâ gözleri resimden ayrılmayan Ferit’e evvelâ “tiyam” demişti; sonra elindeki tepsiyi bir saygı pozuyla hafifçe yukarı kaldırarak ilâve etmiştir</p>

    <p class="normal">- Matmazel Noraliya.</p>

    <p class="normal">Ferit daha evvel bu ismi iki defa tellâlın ağzından duymuştu. Ancak Fotika’nın tonundan henüz sebebini keşfedemediği büyük ehemmiyetini anlamıştı. Bu evin sahibi ve Fotika’nın teyzesi olmaktan daha büyük bir ehemmiyet.</p>

    <p class="normal">Ferit kapıya baktı. Bahçenin önünde yine iki adam duruyordu. Bir kibrit çaktılar. Yanıp sönen alevin ışığında görünen profilleri akşamki adamları hatırlatıyordu.</p>

    <p class="normal">Ferit titredi. Muhakkak ki şimdi içeri gireceklerdi. İşte, bahçeye ve sofaya bakıyorlar. Belki de koltuğa iyice gömülen Ferit’i gördüler. Yürüyorlar. Fakat başlarını çevirip bahçeye ve evin üst katlarına bakıyorlar. Belki Ferit’ in kaçmasını önlemek için arka kapıyı da emniyet altına alacaklar. Aziz’in sorgusu bitmiş ve emir verilmiştir.</p>

    <p class="normal">Ferit’in tevkifi Nilüfer’in ölümü demekti. Bunu onun ölümü takip edebilirdi. Gülener ailesinin ciğerleri büyük manevî sarsıntılara dayanacak kadar sağlam betonarme hesaplarıyla yapılmamıştı. Babası her zaman böyle söyler, can sıkıcı hâdiselere karşı Epiktetos’a rahmet okutan bir tasasızlık öğüdü verirdi. Fakat aile içinde Ferit’ten başka onun mizacına yaklaşmaya niyet eden yoktu. Evden iki sene içinde üç cenaze çıkmıştı. Şimdi sıra Nilüfer’e gelirse, beşincisi Ferit olacaktı.</p>

    <p class="normal">Elini alnına koydu. Yine ateşi vardı. Kalkıp madamdan derece isteyebilirdi. Neye yarar? Şimdi gelecekler. Yalnız bir gece karakolda yatmak onu öldürebilirdi. Daha şimdiden titremeye başlamıştı. Kapının arkasından, dinî bir şarkıya benzeyen duanın mırıltısı geliyordu. Ferit ihtiyara “Benim için de biraz dua ediniz” demek istiyordu. Bu dilenme ihtiyacından utandı. Başına biraz daha kan çıktı. Sonra boğazını bir şey tıkadı. Yutkunamıyordu. Solumaya başladı. Boğulacak gibiydi.</p>

    <p class="normal">Gözleri resme takıldı. Bir çığlık koparacaktı. Fotoğrafın demin fanusa dönük gözleri şimdi dosdoğru ona bakıyordu. Göz kapakları ağır ağır kapandı ve açıldı. Gözbebeklerinde, ışığını fanustan alan iki pembe nokta vardı. Ferit birdenbire ayağa kalktı. Hafif bir gürültü duyan ihtiyar da köşesinden çıkarak ayağa kalktı. İki adım attı. Dimdik duruyor ve Ferit’e bakıyordu. Rumca bir şey sordu. Ferit cevap veremiyor, resimden gözleri ayrılmıyordu.</p>

    <p class="normal">İhtiyar kollarını tamamıyla gererek ileri uzattı. Ferit’e doğru iki adım attı. Rumca bir şey daha söyledi. Kaşları çatılmıştı. Bir adım daha attı ve kollarını salladı. Onu yakalamak istiyordu. Ferit mutfağa doğru geri çekildi. Ayaklarından hiç ses çıkmadığı halde, ihtiyar onun hangi istikamette kaçtığını anladı ve o tarafa doğru geniş iki adım daha attı. Ferit yine geri çekildi. Kulaklarının uğultusu artıyor, ihtiyarın gölgesi uzuyordu. Ferit, “Benim” diyecek oldu, sesi çıkmadı. İhtiyar Rumca bağırıyor ve gölgesi uzuyordu.</p>

    <p class="normal">Ferit’in arkasından iki el kollarını yakaladı. Fotika bağırıyordu:</p>

    <p class="normal">- Ne oluyorsunuz?</p>

    <p class="normal">Kadın ihtiyara da Rumca bir şeyler söyledi, sonra Ferit’in karşısına geçerek tekrarladı:</p>

    <p class="normal">- Ne oluyorsunuz?</p>

    <p class="normal">İhtiyar da durmuş hiç kımıldamadan, izah bekliyordu.</p>

    <p class="normal">Ferit makul bir cevap aradı. Titriyor ve başı dönüyordu. Hemen arkasını çevirdi ve merdivene doğru koştu. Durdu, hız aldı ve odasına kadar, karanlıkta, hiç bir basamakta durmadan bir hamlede çıktı.</p>

    <p class="normal">Işığı yaktı ve kapıyı kapadı. Üstünde anahtar ve sürme yoktu. Arkasına bir koltuk dayamayı düşündü. O kadar yorgundu ki hemen kendisini yatağa arka üstü bıraktı. Kulak verdi. Merdivende ayak sesleri yoktu. Bekledi. Gelmiyorlardı. Şüphesiz Ferit’ten alamadıkları izahı birbirlerinden istiyorlardı. Biraz sonra polisler gelince her şeyi anlayacaklardı. Hayır, ben demeliydim ki, amcanız dua ediyordu, mâni olmak istemedim, kendimi gizledim. Niçin sesim çıkmadı? Zehra gibi mi oldum?</p>

    <p class="normal">Tecrübe için yüksek sesle tekrarladı: Zehra gibi mi oldum? Fakat kendi sesi ona yabancı gelmişti. Buna hayret ederken, merdivenlerde bir çatırdı duydu. Polisler. Dikkat etti. Bir kişinin ayak sesleri bu. Ve ürkek adımlar. Galiba Fotika. Yaklaşıyordu. Kapı vuruldu.</p>

    <p class="normal">Hemen doğrulup ayağa kalkan Ferit, müsaade edince, kapı açıldı, elinde bir gece lâmbası:</p>

    <p class="normal">- Bunu getirdim size, diyordu. Konsomasyon yapmaz. Sabaha kadar yansın. Başucunuza koyayım.</p>

    <p class="normal">Ferit’in yanından geçerken durdu:</p>

    <p class="normal">- Affedersiniz, dedi, baba Dimitri sizin olduğunuzu anlamamış birden, içeriye serseri çocuklardan biri girdi zannetmiş. Çok üzüldü.</p>

    <p class="normal">Fotika lâmbayı karyolanın başucundaki dolabın üstüne koyup prize takarken, Ferit bu sefer kendi sesiyle:</p>

    <p class="normal">- Asıl ben mahcup oldum, dedi, amcanız dua ediyordu, mani olmak istemedim, kendimi gizledim.</p>

    <p class="normal">Fotika küçük lâmbayı yakıp söndürdü; prizin işlediğine emin olduktan sonra ayağa kalktı ve tekrarladı:</p>

    <p class="normal">- Çok üzüldü. “Ben gider, söylerim” dedim. Başka bir şey ister misiniz? Suyunuz var. Kimse sizi rahatsız etmez. Rahmetli Noraliya sağ olsaydı belki siz de sinirlenirdiniz. Bu odada kiracı durmaz. Evvelki sene paralarını geri verdik. O zamandan beri kapalıdır bu oda. Tiyam sabaha kadar gezerdi çünkü. Bu odada da, karşıda da hep ayak sesleri duyulurdu. Uyumazdı hiç. Geceleri iki saatten fazla uyumazdı. Dolaşırdı hep. Allah rahmet eylesin. Hali başkaydı onun.</p>

    <p class="normal">- Siz ne güzel Türkçe konuşuyorsunuz. Rum olduğunuz hiç belli değil.</p>

    <p class="normal">- Beni Nuriye teyzem büyüttü. Rumca konuşmamı istemezdi. Onun asıl adı Nuriye’dir. Ana tarafı Noraliya derler. Size bir anlatsam onun hayatını, tabiatlarını, şaşarsınız. Anlatırım sonra. Allah rahatlık versin. Ben sizin altınızda yatıyorum. Bir şeye ihtiyacınız olursa ayağınızla vurun, gelirim.</p>

    <p class="normal">Fotika çıktı. Ferit yatağa baktı. Biraz evvel kuştüyüne ve somyaya kavuşan vücudundaki rahatlığın hatırasıyla ne kadar yatarsa kâr olacağını düşünerek tuvalete koştu, iyice yıkandıktan sonra odasına geldi, tavandaki ışığı söndürüp gece lâmbasını yaktı ve yattı.</p>

    <p class="normal">Vafi Beyin rutubetli odasında, somyası olmadığı için kamburlaşan şiltede lumbago ağrılarına tutulan belinin şimdi bu kuştüyü yatakta şefkat kadar tatlı bir yumuşaklığa kavuşması, onda, ana kucağına gömülen bir çocuğun rahatlık ve güvenlik duygusunu uyandırıyordu. Yastığın lavanta çiçeği kokan tertemiz keten örtüsünün serinliğine sıcak yüzünü değdirince, hiç olmazsa polisler gelinceye kadar bir iki saatlik bir prens uykusu çekmek ihtiyacıyla gözlerini yumdu. Nilüfer. Selma. Aziz. Çıngırak. Sarı Fenerler. Deniz. Bir yere toplanmış adamların Ferit’i bir kuyudan çıkarmaya uğraşırken burnu onun burnuna yapışan Zehra’nın gözlerinden gelen sesli cümleler: “Sana mademki bir çarşamba sabahının mandallarından kopmuş bir yaprak soranlara...” Ve polisler. Ayak sesleri. Hep ayak sesleri şimdi.</p>

    <p class="normal">Ferit gözlerini açtı. Ayak sesleri. Merdivende değil, tavanda. Çıtırdılar arasında, topuk yere bastığı zaman, çok uzaklarda bir davula hafifçe vuran tokmağın çıkardığı yuvarlak ve dolgun ses uzaklaşıyor ve tekrar Ferit’in başının hizasına kadar yaklaşıyor. Araştırma yapan polisler mi? Ferit gündüz yukarı kata çıkan camekânın kapısını yoklamıştı. Kilitliydi.</p>

    <p class="normal">Uykusu bastırdıkça dikkati zayıfladığı için ayak seslerini bazen duymaz oluyordu. Dalıyor ve yine uyanıyordu. Ayak sesleri evvelâ boşlukta sallanıyor, istikametini gizliyor, sonra tavanın muayyen noktalarında yerleşiyordu.</p>

    <p class="normal">Şimdi vücudunda bir uyuşukluk vardı. Ayaklarından diz kapaklarına doğru bir duygusuzluk yürüyordu. Karnına doğru geldi. Dizlerini birbirine vurdu. Vurmamış gibiydi. Ayaklarını birbirine ve yatağa sürttü. Hiç bir temas duygusu yoktu. Elini karnına bastırdı. Hiç. Şimdi göğsü ve başı uyuşuyordu. Sıra şuuruna gelecek sandı. Gelmedi. Her şeyin farkında idi. Odaya göz gezdirdi. Her şeyi görüyordu. Balkon kapısından giren mehtap oda kapısına kadar uzanıyordu. Gardrobun aynasında donuk mavi parıltı vardı. Biraz daha sağda oda kapısı ve beyaz topuzu.</p>

    <p class="normal">Beyaz topuz. Çok beyaz; ve bir gıcırtı. Dönüyor. Topuz dönüyor. Kapının kanadı oynadı. Göze görünmüyor, fakat bu onun gıcırtısı. Açılıyor. Yarım aralık. Bomboş ve karanlık.</p>

    <p class="normal">Karanlık. Biri var orada gibi. Ferit hiç bir şey görmüyor ve işitmiyor, seziyor. Biri var orada. “Madam Fotika, siz misiniz” diye soramıyor.</p>

    <p class="normal">Dilini ağzında bulamıyor ve kullanamıyor. Biri var orada. “Kim o?” diyemiyor.</p>

    <p class="normal">“Kim var orada?” Hayır, söyleyemiyor. Sesi çıkmıyor. Kapının kanadı biraz daha açıldı. Artan aralık bomboş, karanlık. Ve... Ve nefes halinde “Gel” der gibi bir ses. Yaklaştı ve tekrarladı:</p>

    <p class="normal">- Gel!</p>

    <p class="normal">Bu sefer daha kuvvetli.</p>

    <p class="normal">Ferit yataktan inmek istiyor. Davete karşı hiç bir mukavemeti yok. İstiyor. Hazırlanıyor. Ses daha yaklaştı ve tatlılaştı. “Gel!”.</p>

    <p class="normal">Kolaylıkla yataktan indi. Önde kendisini çeken hafif bir hava dalgası vardı. Kapıya doğru yürüdü. Bu sefer kulağının dibinde aynı ses: “Gel!”.</p>

    <p class="normal">Yürüdü. Yukarı kata çıkan camekânın kapısı kendi kendine açıldı. Bu sefer ses, merdivenin üstünden, tekrarladı: “Gel!”.</p>

    <p class="normal">Ferit basamakları ağır ağır çıktı. Bir camlı kapı daha; ve kapalı. İçerisi karanlık. Bekledi. Sol tarafta mandalina dilimi kadar küçük bir ışık belirdi. Yaklaştı. Boşlukta duran küçük bir el şamdanında bir mum alevi halini aldı. Koridor aydınlanıyor. Bomboş. Alev havada yürüdü. Kapının önüne geldi, durdu. Topuz gıcırdadı. Kanat yavaş yavaş açılıyordu. Ses tekrarladı: “Gel!”.</p>

    <p class="normal">Girdi. Şamdan önde, onun göğsü hizasında, ağır ağır, koridorun sol tarafında ilerliyordu. Yürüdü. Bomboş bir oda. Pancurlar kapalı. Köşede, iki pencere arasında alçak ve ufarak bir koltuk. Mumun alevi ona yaklaştı. Bütün dikkatiyle bakıyordu. Siyah maroken kaplı, arkası yarım daire biçiminde, kolları geniş ve yassı, hiç bir stili olmayan koltuk bomboştu. Mum birdenbire söndü. Gözlerini koltuktan ayıramıyordu. Odada çıt yoktu.</p>

    <p class="normal">Nereden geldiğini anlamadığı ve başa çıkmayacağından emin olduğu bir bekleme arzusuyla gözlerini koltuk istikametinden ayırmadı. Odayı dolduran havanın terkibinde veya kesafetinde bir takım gizli istihaleler sezdiren ve daha büyük anlayışlar vadeden garip bir ruh hali içindeydi. Koltuktan yarım metre kadar yukarıda, yumurta biçiminde, soluk ve titrek bir ışık peydah oldu. Süratle büyüyor ve salkım gibi üst tarafı geniş ve alt tarafı gittikçe daralan bir şekil alıyordu. Bir kadın yüzü belirdi. Sofadaki fotoğrafa benziyordu. Biçiminde de fark olmayan elbisesinin rengi beyazdı. Üzerine kuvvetli bir ışık huzmesi vurmuş sedef gibi parlayan yüzde iri gözler Ferid’e dikilmişti. Kenar çizgilerinin titrekliği gittikçe kaybolarak billûrlaşan baş hafifçe arkaya doğru meyletmişti. Küçük burun belli belirsizdi ve ufacık ağzın etrafında, bakışların içe işleyen tatlı dikkatini tamamlayan bir gülümseyiş vardı.</p>

    <p class="normal">Koltuğun iki kolundan iki beyaz ve süzgün el, nur damlaları halinde eriyip akacakmış gibi hafif bir duruşla sarkıyordu.</p>

    <p class="normal">Ferit içinden söyledi: “Matmazel Noraliya.” Kadının dudakları kımıldadı. Sesi çıkmıyor, fakat söylediği anlaşılıyordu.</p>

    <p class="normal">- Hayır, Nuriye. Demin, aşağıda, baba Dimitri’nin sana dua etmesini istedim. Resmime baktın.</p>

    <p class="normal">Kadın gözlerini yumdu. Göz kapakları şeffaftı. Gözleri daha sisli ve güzel görünüyordu.</p>

    <p class="normal">- Ben bu koltukta otuz iki sene oturdum. Kaçtım insanlardan. Her şeyi sildim. Ruhumun dibine indim. Ve... O’nu gördüm. Şimdi... Sen de göreceksin.</p>

    <p class="normal">Hayalet birdenbire eridi.</p>

    <p class="normal">Fakat kaybolmamıştı. Eline sıcak bir şey değdi. Bir avuç, nazik bir temasla onun elini tuttu.</p>

    <p class="normal">Koltuğa oturdu. Eli sıcak avucun içindeydi. İçine doğdu ve gözlerini kapadı. İçine doğdu ve ben’ini aradı. İçine doğdu ve ondan kopmaya çalıştı. Hafızasını tıkadı. Kendisi olduğunu hatırlatacak idraklerin kırıntılarını da şuurun üstünden silmeye uğraşıyordu. Çok zordu bu. Şuuru da onlarla beraber silinecek gibi oluyordu. Kulağının tâ içinde ince bir ses: “Gayret!” dedi. Ne ile, ne üzerine ve nasıl tesir ettiğini bilmeden uğraşıyordu. Elini tutan avucu hissetmez oldu. Nerede olduğunu da bilmiyordu. Arada bir şuurunda belirip kaybolan kaçak idrak anlarında “Ben kimim?” diye kendi kendine sorarken kendi kendini tanıyordu. Bu anlar seyrekleşti. Gayret ediyordu. Bir daha gelmediler. Artık şuurunda kendi ben’ini değil, başka ve geniş ve her şeyle birleşmiş, sonsuz bir kendi vardı. Bu, kendinden çıkan ve onu aşan, her şeyi kavrayan ve her şeyle bir olan bir kendi şuuruydu. Bu bir mutlak birdi. Ansızın gözleri kör edecek kadar keskin bir ışığa benzeyen ve hududu görünmeyen büyük bir aydınlık parladı; ve ansızın her şeyi kavradı ve sonsuz derinliklere iner gibi bir duygu bütün ruhunu sardı.</p>

    <p class="normal">Gözlerini açtı. Karşısında Yahya Aziz. Gülümsüyor.</p>

    <p class="normal">Etrafına baktı. Gündüz. Kendisi yatakta.</p>

    <p class="normal">Aziz yüzüne baktı. Onun gözlerinde hayret ve sevinç vardı. Kendisinde de aynı şey: Hayret ve sevinç. Fakat çok daha büyük.</p>

    <p class="normal">Ruhunun içinde kaybettiği bir şeyi dışarıda arıyormuş gibi, hayran ve mahmur gözlerini odada, eşyada ve yorganın mavi atlası üzerinde dolaştırıyordu.</p>

    <p class="normal">Aziz’e baktı. O hep gülümsüyordu:</p>

    <p class="normal">- O kadar güzel uyuyordunuz ki sizi beş dakikadır büyük bir hayret içinde seyrettim.</p>

    <p class="normal">Ferit, içinden çıktığı uykunun yerini alan şaşkınlıktan kurtulamıyordu.</p>

    <p class="normal">- Fakat... dedi.</p>

    <p class="normal">Sonra tekrar etrafına bakındı:</p>

    <p class="normal">- Ben... dedi.</p>

    <p class="normal">Sonra yarı açık duran oda kapısına bütün dikkatiyle baktı. Aziz’e sordu:</p>

    <p class="normal">- Siz geldiğiniz zaman bu kapı kapalı mıydı?</p>

    <p class="normal">- Evet.</p>

    <p class="normal">- Çok rica ederim, bu kapıdan çıkınız, sağ tarafta, yukarı kata çıkan camlı kapıya bakınız. Kapalı mı ve kilitli mi.</p>

    <p class="normal">Aziz çıktı. Ferit yatakta oturdu.</p>

    <p class="normal">- Evet kapalı ve kilitli, dedi Aziz.</p>

    <p class="normal">Ferit omuzlarını kaldırarak mırıldandı:</p>

    <p class="normal">- Çok garip şey!</p>

    <p class="normal">- Garip olan nedir? Ben sizi çok iyi görüyorum.</p>

    <p class="normal">- Tasavvur edemezsiniz, ne büyük bir hayret içindeyim ve ne kadar... Memnunum...</p>

    <p class="normal">Aziz oturdu.</p>

    <p class="normal">- Bana sitem etmeyişinizden belli, dedi, fakat ben yine özür dilemeliyim: Vapuru kaçırdım dün akşam. Sizi merak ettim. Şimdi çok çok iyi buldum. Nilüfer de çok iyi. Yarın gelecek. Doktor izin veriyor. Ne kadar sevindiğini bilemezsiniz.</p>

    <p class="normal">Anlatacaktı. Kapıya yaklaşan ayak sesleri onu susturdu. Fotika elinde bir kahve tepsisiyle eşikte duruyordu. Ferit’in bir baş hareketinden sonra içeri girdi: Kahveyi Aziz’e verdi. Ferit’ten geceyi iyi geçirdiğini ve bahçede kahvaltı etmek istediğini öğrendikten sonra gitti.</p>

    <p class="normal">Yahya Aziz, Nilüfer’i iyi bulmuştu. Kan durmuş. Dün gece son alınan derece 37,6 imiş, bu sabah 36,9. Doktor, büyük <span class="ideitalik">hémoptysie</span> vakalarında, bu kadar kısa bir istirahat ve tedavinin bu kadar çabuk ve iyi netice verdiğini pek az görmüş. Nilüfer gece hiç öksürmemiş gibi bir şey, ve iyi uyumuş. Neşeli uyanmış. Bu kadar ümitli bir tablo karşısında, Aziz, hastanın reaksiyonlarını hiç bir an gözden kaçırmayarak her şeyi ona anlatmış. Uzun süren bir hayret krizi geçirmiş Nilüfer. Kaşları ve omuzları kalkmış, gözleri ve ağzı açık kalmış. Yüzü kızarmış ve teneffüsü sıklaşmış. Korkutmuş biraz Aziz’i. İlk sözü şu olmuş; “Nasıl da içine doğmuştu kadıncağızın.” Ve dalan gözleri yaşarmaya başlamış. Sonra Tosun’un hüviyeti, karakteri, pansiyondaki halleri ve Ferit’e paraları vermesindeki anlaşılmaz jesti hakkında Aziz’i bir sual yağmuruna tutmuş. Birçok meçhullerin baskısından kurtulunca, daha büyüklerini kendi idrak seviyesinin fevkinde bulanlara mahsus bir kendini bilişin verdiği tevekkül içinde, hâdisenin ameli neticelerini düşünmeye başlamış. Polis ve adliye tarafından hiç tehlike olmadığı hakkında Aziz’in verdiği teminattan sonra, Büyükada’da Ferit’le uzun zaman hiç bir para sıkıntısı çekmeden yaşamanın vaat ettiği saadetin hülyası içinde, Necmiye teyzenin de esasen bu paraları onlara vermek istediğini de düşünerek ve “Ne garip tesadüf! Ne garip tesadüf” diyerek sevinmeye başlamış. Aziz onun hayretten kedere ve kederden sevince doğru geçirdiği inkılapların safhalarını dikkatle takip ve idare etmek lâzım geldiği için vapura yetişememiş ve Ferit’in bir buhran gecesi daha geçirmesi ihtimalini düşünerek çok üzülmüş. Fakat onu da böyle iyi görünce ferahlamış.</p>

    <p class="normal">- Ben şimdi bahçeye iniyorum. Sizi orada beklerim, dedi, kalktı ve odadan çıktı.</p>

    <p class="normal">Yalnız kalan Ferit başını tekrar yastığa bıraktı. Aziz’in ayak sesleri basamaklarda uzaklaştıktan sonra kapıya baktı. Gözlerini gardrobun aynasına ve balkon kapısına çevirdi. Sonra yataktan kalktı, oda kapısının topuzuna yakından baktı. Dışarı çıktı ve yukarı katın camlı kapısını açmaya çalıştı. Kilitliydi. Gerçeği rüyadan ayıran ihsas ve idrak farklarını vücuda getiren dekor, renk, hareket ve bunların arasındaki münasebet düzenini yokluyordu. Geceki hatırasının unsurlarıyla müşahhas üzerinde şimdiki müşahedesinden aldığı intibaları yan yana getirerek mukayesesinin neticesini rüya ihtimaline yaklaştıracak silik, bozuk ve yanlış teferruat arıyor, bulamıyordu. Camlı kapıdan yukarı kat merdivenine baktı. Geceleyin burası şimdikinden daha karanlıktı. Yukarıyı görmesi lâzımdı. Orada oda boş muydu? Gördüğü koltuk var mıydı, aynı mıydı? Yukarı kat, bazı kısımlarıyla rüyadan ziyade rüyaya ve bazı kısımlarıyla da gerçekten ziyade gerçeğe benzeyen dün geceki hâdisenin meçhullerini aydınlatacak bazı mukayese unsurları verebilirdi. Aziz’e bunları anlatmak ve Fotika’dan yukarı katın anahtarını almak sabırsızlığı içinde yıkandı, traş oldu, giyindi.</p>

    <p class="normal">Bahçeye indi.</p>
  </div>

  <div class="calibre1" id="calibre_pb_17"></div>
</body>
</html>
