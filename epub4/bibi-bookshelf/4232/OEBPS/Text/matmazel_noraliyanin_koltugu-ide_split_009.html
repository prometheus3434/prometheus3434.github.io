<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">Sabahleyin uyanınca, başında bir ağırlık. Vücudu çok yorgun. Kollarında ve bacaklarında uğulmak ihtiyacı. İki kuvvetli el onu leğenden çıkmış bir çamaşır gibi sıksa ve bursa. İki kuvvetli el. Ve birdenbire patlayan bir his deposundan ruha boşalan bir Selma özleyişi. Selma, Selma, Selma! Onu bugün görmesi lâzım. Hattâ şimdi, şimdi gidip görmeli. Geceleyin, haberi olmadan, nasıl içine dolmuş, dolmuş, sabahleyin taşıyor. Tepesinden tırnağına kadar Selma dolu. Ağzından, burnundan çıkan nefes odur. Bütün bunları bir kaçış mı yaptı? Bir kaçış, ne saltanat! Kaçmak, sevgiliden kaçmak, sevilmek için kaçmak, fakat kaçabilmek. Ben kaçabilir miyim?</p>

    <p class="normal">Kaçabilir mi? Dün gece kaçtı ya. Gitmedi. Fakat şimdi koşa koşa gitmek istiyor. Yalvarmaya bile razı. Razı ne demek? İstiyorum. Yalvarmak da bir zevk. İstiyorum. Belki o kaçış ve o topuk. Selma’nın bende kalan dünkü intibaının bir dirilişiydi. Ne garip ruhum var. Deli değilim ben, deli kadar basit değilim. Neyim öyleyse?</p>

    <p class="normal">Şimdi de başına kan çıkıyor ve haykırmak istiyordu. Doğrulup oturdu. Bitişikte ses yoktu. Kalkmamışlardı. Demek çok erken. Pencereye baktı. Zamanı anlamak yine imkânsız. Fakat dünkü gibi şart değil. Şimdi parası var. Günlerce sırtüstü yatabilir. Fakat hemen kalkmak istiyordu ve dosdoğru Selma’ya gitmek. Lâcivert elbisesini benzinle silmeliydi. Kalktı ve tuvalete koştu. Musluğu birdenbire o kadar fazla açtı ki, şiddetle boşalan su yüzüne kadar sıçradı ve üstünü ıslattı. Musluğu kapadı ve biraz bekledi. Onun da böyle boşalmaya ihtiyacı vardı ve belki, farkında olmadan, bir gün için suyun ruhuna vekâlet ettiğini görmek istemişti. Çünkü yıkanmaya sıra gelmiş değildi.</p>

    <p class="normal">Odasına dönerken sofada Eda Hanımla karşılaştı. Kadın onu görünce durmuş ve sormuştu:</p>

    <p class="normal">- Nen var oğlum, rahatsız mısın?</p>

    <p class="normal">Ferit şaşırdı:</p>

    <p class="normal">- Gece bağırdın da.</p>

    <p class="normal">- Bağırdım mı?</p>

    <p class="normal">- İki defa. Hem de nasıl! Hepimiz uyandık. Ben seslendim sana, cevap vermedin.</p>

    <p class="normal">- Farkında değildim.</p>

    <p class="normal">- Benim Zehram da sesi kısılmadan evvel böyle bağırırdı. Dün gece ona da bir şeyler oldu. Yatağında döndü, çırpındı, kalktı, yattı. Pek sinirliydi. İpini de bağlamayı unutmuşum. Yoksa çözüyor mu, bilmem ki, onu kime göstersek. Sizin mektebe götürelim mi? Hocalarınız...</p>

    <p class="normal">- Olur. Bir gün götürürüz.</p>

    <p class="normal">Ferit odasına girerken Eda Hanım kapının eşiğine kadar gelmişti. Dün geceki hayaletin Zehra olması ihtimalini düşünen Ferit onu davet etti:</p>

    <p class="normal">- Buyurunuz, giriniz.</p>

    <p class="normal">Ve köşedeki koltuğu gösterdi.</p>

    <p class="normal">- Oturunuz. Kusura bakmayın.</p>

    <p class="normal">Kurulanıyordu. Mırıldandı:</p>

    <p class="normal">- Hastahaneye götürürüm onu. Hocalara gösteririm. Dün gece uykuda gezdi mi acaba?</p>

    <p class="normal">- Bilmem ki. Ben siz bağırınca uyandım.</p>

    <p class="normal">Eda Hanım durdu. Bavulundan lâcivert elbisesini çıkarıp yatağın üzerine seren Ferit ona yakından baktı. Kadının gözleri dalmıştı. Ferit’in yaklaştığını görünce doğruldu.</p>

    <p class="normal">- Ona bu haller ablamın ölümünden sonra geldi, dedi. Hamamda öldü ablam. Portakal yerken öldü. Göbek taşında portakal yiyormuş: Yanında Salih Beyin gelini varmış. Bir fenalık gelmiş birdenbire. Başına tasla soğuk su dökmüşler. Bayılmış, bir daha ayılamamış. Kalbi vardı. Rahmetli Hacı Kemal Bey ona “sıcağa gitme” derdi. Ah ne iyi kalpli hekimdi o. Tanımadın mı oğlum onu?</p>

    <p class="normal">- Duydum.</p>

    <p class="normal">- Zehra teyzesini çok severdi, ama ne kadar severdi bir bilsen. Ablam ölünce Zehra’ya bir hal oldu. İkide bir bayılıyordu. Geceleri sayıklıyordu.</p>

    <p class="normal">- Ondan evvel uykuda gezmez miydi?</p>

    <p class="normal">- Çocukken de bazı gezerdi. Ablam öldükten sonra çoğaldı. Bir de fena bir huy peydahladı. Ha!.. Dur, unutturma, yazmayı anlatayım evvelâ. Ablamın tabutuna konan yazmayı Zehra istedi. Tutturdu. Ağlıyor, kıyameti koparıyordu. Verdik. Hâlâ o yazmayı her gece yastığının altında saklar. Ne var o tülbent parçasında bilmem ki. Zehra’nın canını al, onu elinden alma. Ne diyecektim? Fena bir huy peydahladı. Ablamın ölümünden sonra uykuda çıplak gezmeye başladı.</p>

    <p class="normal">Ferit merdivendeki hayaletle dün geceki topuğun sırrını bir anda yakalamış gibi iki eliyle birdenbire karyolanın ayak ucundaki demirini tuttu ve Eda Hanıma doğru eğilerek bağırdı:</p>

    <p class="normal">- Çıplak mı?</p>

    <p class="normal">Kadın şaşırdı ve başını geriye doğru çekerek derecesini fazla bulduğu bu hayretin mânâsını anlamak isteyen bir dikkatle Ferit’in yüzüne baktı ve tekrarladı:</p>

    <p class="normal">- Çıplak. Başında ablamın yazması ve elinde de bir hamamtası, yanan evde dolaşıyordu. Belinde de peştamal yerine eline ne geçerse bir şey sarıyordu. Rahmetli Hacı Kemal Bey “zamanla geçer, geçmese de azalır” dediydi.</p>

    <p class="normal">Ferit, evvelki gece Fatma’nın anlattıklarını da hemen hatırlamıştı. Beyninin içinden bir sırrın kurşunu çıkmış gibi rahatlayarak yatağın kenarına oturdu ve kollarını karyolanın kenarına dayayarak Eda Hanımın yüzüne gülümseyen gözlerle baktı.</p>

    <p class="normal">Fakat Eda Hanım ayağa kalktı ve bölmeye dönerek bağırdı:</p>

    <p class="normal">- Geliyorum, geliyorum.</p>

    <p class="normal">Çocuk içerden onu çağırmıştı. Kadın kapıya doğru yürüdükten sonra durdu:</p>

    <p class="normal">- Geçmedi oğlum. Azalmadı da. Ayaklarını bağlıyorum. Onu da mı çözüyor nedir? Yatağın kenarına leğenle su koydum, o da fayda etmedi. Dur ellerimi yıkayayım da şu oğlanın çayını vereyim.</p>

    <p class="normal">Eda Hanım odadan çıkınca Ferit bavulundan elbise fırçasını aldı, fakat iki adım attıktan sonra durdu. Vafi Beyin “taife-i cin”den olduğunu iddia ettiği çıplak, “merdivendeki üryan”, Fatma’nın Hüseyin sandığı pıtpıtlar, hamamtasının yerini değiştiren ve dün gece Ferit’in yüzünü sıvazlayan el, artık şu karyola, şu koltuk, şu fırça gibi besbelliler dünyasına girivermişti. Âlâ. Bütün bunlar Selma’yı yarım saat kadar eğlendirecek bir hikâye haline geldi. Şu talkı da bavuldan çıkarıp evvelâ yakayı temizleyelim.</p>

    <p class="normal">Ferit bir saatten fazla uğraştı ve elbiseyi temizledikten sonra giyindi. Odasını toplarken kapı vuruldu. Yine mi Eda Hanım? Artık ondan öğrenebileceği hiç bir şey yoktu. Başını çevirdi ve sevindi: Nilüfer!</p>

    <p class="normal">- Bravo! diye bağırdı, kolay buldun mu burasını?</p>

    <p class="normal">- Aman ağabey, ne pis sokak, ne karanlık ev, ne suratsız adam o aşağıdaki sakallı. Beni salıvermiyordu. Yemin ettirdi.</p>

    <p class="normal">- Ne yemini?</p>

    <p class="normal">- Kız kardeşiyim dedim, inanmadı, yemin ettirdi.</p>

    <p class="normal">Nilüfer’in gözleri odada Ferit’den daha mühim bir şey arıyordu. Koltuğu görünce ona doğru yorgun adımlarla koştu.</p>

    <p class="normal">- Çok aradım. Ne fena sokaklar.</p>

    <p class="normal">- Fakat ev temiz. Ve eğlenceli.</p>

    <p class="normal">- Tevekkeli değil, seni neşeli buldum.</p>

    <p class="normal">- Sen de yorgunsun galiba.</p>

    <p class="normal">Nilüfer başını arkaya salıverdi ve içini çekti:</p>

    <p class="normal">- Ben fenayım.</p>

    <p class="normal">- Nen var?</p>

    <p class="normal">- Yine ateşim var. Bu kadın beni öldürecek. “Hastayım” diyorum, anlamıyor. Yine bu sabah erkenden kalktım. Su kesilmiş. Kuyudan su çektim. Abdest ibriğini doldurdum. Baygın düştüm ve yattım. Tepeme dikildi, beni kaldırdı. Haydi çarşıya. Kömür aldım, geldim, ateş koydum. Ağabey, ben dayanamayacağım.</p>

    <p class="normal">Ferit mantonun satılması müjdesiyle yatıştırılamayacak bir kederle karşılaşınca, kuru teselliler yerine susmayı tercih etti. Nilüfer’e doğru yürüdü ve sordu:</p>

    <p class="normal">- Ne hissediyorsun?</p>

    <p class="normal">- Doktor gibi sorma. Ben o kadından, o evden kurtulmalıyım. Ateşim var diyorum sana. Çabuk yoruluyorum. Sinirlerim berbat. Uyuyamıyorum. İştahım kesildi. Öksürüyorum. Biliyorsun bunları. Tepti yine.</p>

    <p class="normal">- Kan geliyor mu?</p>

    <p class="normal">- Pek az. Fenayım ama, fenayım.</p>

    <p class="normal">- Fiyevrin ne kadar?</p>

    <p class="normal">- Dün gece 36,7 idi. Şimdi de var biraz. Dayanamayacağım diyorum sana. Babamdan haber yok değil mi? Dayanamayacağım. Peşime takılanlar var. Ya birine teslim olacağım yahut mahalle bekçisiyle bile olsa evleneceğim. Geç bile kaldım diye korkuyorum.</p>

    <p class="normal">Ellerini ceketinin cebine koyduktan sonra başını sola doğru eğen Ferit, hep yere bakarak oda kapısına doğru yürüdü, geri döndü ve kız kardeşinin önünde durdu. Asıl hastalık, teyze idi. Bu kızı öldürmek için Koch basilleriyle yarışa çıkmış ve onları geride bırakmıştı. Ne oluyor bu kadına? Suali yüksek sesle tekrarlamak için Nilüfer’in yüzüne bakan Ferit, onun birdenbire çantasından çıkardığı mendili ağzına götürüp kuru kuru öksürdüğünü görünce durdu. Bu öksürük, annesinin ölümünden bir sene evvel, sekiz ay ara ile iki ablasını birden götürmüştü. Neriman ve Suat’a da, tıpkı böyle, evvelâ kuru, sonra bronşların etrafında çatallanıp birbirinin peşinden süratle halkalanan hırıltılar arasında, göğüslerini içeri çekip omuzlarını kaldırarak ve başlarını öne doğru sarkıtarak, gözleri kapalı, sarsıla sarsıla öksürürlerdi. Ferit de boğazında bir gıcık hissetti ve yutkundu. Nilüfer’in öksürüğü çabuk dinmişti. Ferit sormakta acele etti:</p>

    <p class="normal">- Ne oluyor bu kadına?</p>

    <p class="normal">Nilüfer ağzından uzaklaştırdığı mendile baktı. Kan görmemiş olacaktı. Mendile dikilen gözlerindeki endişe çabuk silindi ve yerini öfkeye verdi.</p>

    <p class="normal">- Biliyorsun ağabey.</p>

    <p class="normal">Öksürüğün korkusu devam ettiği için Nilüfer yutkundu ve konuşmadı. Ferit ona mantonun satıldığı müjdesini vermenin en müsait ânı gelip gelmediğini düşündü ve bekledi.</p>

    <p class="normal">- Fena bir şey oldu geçen gün! diyebildi Nilüfer.</p>

    <p class="normal">Kısa ve kuru öksürüklerin kırptığı yarım cümlelerle anlattı ki, evvelki gün Orhan gelmiş eve. Swing öğretecekmiş Nilüfer’e. Gramofonu kurmuşlar. Aşağıda namaz kılan Necmiye teyze kızmış. Namazdan sonra hemen yukarı çıkmış. Fakat sessiz adımlarla. Ve onları fena yakalamış. Nasıl fena? Çok mu? Kaçıncı devre?</p>

    <p class="normal">- Üç devreye ayırsak... dedi Ferit.</p>

    <p class="normal">- İkinci devrenin sonu.</p>

    <p class="normal">- Demek ayakta değildiniz.</p>

    <p class="normal">- Minderin üstünde.</p>

    <p class="normal">Ferit önüne bakarak mırıldandı:</p>

    <p class="normal">- Senin devreleri nasıl ayırdığını anlamıyorum.</p>

    <p class="normal">- Üçüncü devre. En son. Biz ikincinin sonundaydık.</p>

    <p class="normal">- Teyzem bunu gördü mü?</p>

    <p class="normal">Hayır, birdenbire toparlanmışlar. Fakat, işte o kadar. Çözük düğmeler, kırmızı yüzler ve kim bilir ne perişan bakışlar... Bir sürü günah işareti. Necmiye teyze kapıyı çekip gitmiş. Tabii Orhan da fazla duramayıp gitmiş. O gün bugün teyze bir barut fıçısı. Patlamak üzere.</p>

    <p class="normal">Ferit düşündü. Hastalık teyzenin kendisi değil. Hastalık namazla Swing arasında. Memleketin hastalığı. Birinden biri gitmeli. Şimdilik ayırmak lâzım.</p>

    <p class="normal">- Üç gün sabret. Seni bu odaya alacağım.</p>

    <p class="normal">Nilüfer etrafına bakındı, sonra arkasına dönüp yakındaki harap duvara vuran güneşin ikinci aksini kadavra sarısı bir aydınlık halinde odaya dolduran pencereyi gördü. Ürperdi ve silkindi.</p>

    <p class="normal">- Ben burada ölürüm. Bir damla güneş girmiyor buraya.</p>

    <p class="normal">Doğru. Ferit hemen belinin ortasından iki küreğinin arasına yürüyen ağrıyı duymuştu.</p>

    <p class="normal">- Müthiş rutubet! dedi Nilüfer.</p>

    <p class="normal">- Doğru. Odanın içi insanı boğamayan ve gözden saklayan bir karanlık su dolu. Ben de bu odadan kaçmalıyım.</p>

    <p class="normal">Artık en müsait anın gelip gelmediğini düşünmeden cüzdanını çıkardı.</p>

    <p class="normal">- Şu iskarpin parası. Bu da ayrıca yirmi lira.</p>

    <p class="normal">Ve mantonun nasıl satıldığını anlattı. Bu şansın birdenbire verdiği cesaretle bağırdı:</p>

    <p class="normal">- Git, o karıya söyle. Seni rahat bırakmazsa onu öldürmeye karar verdim.</p>

    <p class="normal">Bu kararından, kendisi de Nilüfer’le beraber haberdar olmuştu. Çünkü cümlenin hangi zihin ameliyesinden sonra ağzından çıktığının farkında değildi. Bir meseleyi kökünden halletmeğe o kadar ihtiyacı vardı ki bu fikri beğendi ve tekrarladı.</p>

    <p class="normal">- Karar verdim. Şakam yok. Bilsin... Bir katil gibi göğsüne bıçak saplayarak onu öldüreceğim. Bir hırsız gibi para ve altın çekmecesini alıp gideceğim. Başka türlü rahat etmeyeceğiz. Söyle ona. Kararım katidir. Eğer ikinizden birinizin mutlaka ölmesini icap ettiren vaziyetler yaratmaya devam ederse, seni kurtarmak için onu öldüreceğim. İnansın bu sözüme ve ona söyle ki, ben söylüyorum, ben, anladın mı, ona söyle, benim tarafımdan, benim ağzımdan söyle ki sen onun namazına karışmıyorsun, oda senin sevgiline karışamaz. Ona söyle ki, sevgilisinin kucağında bir kızın yoğurulması, pandispanya yemek veya su içmek kadar tabiidir. Ona söyle ki isterse o örümcek beyniyle buna kızsın. Fakat... Cimri karı, hain karı! İki ablamız bu illetten gitti. Sabah karanlığı abdest ibriği dolduracak bir hizmetçi bulamıyor musun? İstif ettiğin altınları bozdur. Ona böyle söyle. Ben söylüyorum. Öldüreceğim. Zaten cinlerim tepemde. Öldüreceğim. Fantomalara taş çıkaran bir ustalıkla. Hiç kimse anlamayacak.</p>

    <p class="normal">- Ah!</p>

    <p class="normal">- Ah ne? Acıyor musun o karıya?</p>

    <p class="normal">- Acımak mı? Vallahi onu öldürmek benim de kaç defa aklımdan geçti.</p>

    <p class="normal">- Öldüreceğim. Bilsin. Anneme yaptıklarını da unutmuyorum. Ve ona söyle ki yeryüzünde Allah’a en az inanan karı odur. Düzenbazdır o. Öldüreceğim.</p>

    <p class="normal">- Geçen hafta kavga ettik. Söylemedim sana. Ev meselesi. Hisse-i şayiaya babam razı olmamış. O doğru. Ben dedim ki “Neden evi kendi üstüne yaptın?” Anneme güveni yokmuş. Satar yermiş. “Morfine verir” dedi. “İnsan morfine yetmiş bin lira verir mi?” dedim. “Onun morfini olmasaydı bana evi sattırmazdı. Şimdi o ev yüz bin lira ederdi” dedi. “Peki, dedim, yirmi bine aldınız evi harpten evvel, dört sene sonra yetmiş bine sattınız. Az mı? Anneme neden 35 bin lira yerine on bin verdin? Neden yirmi beş bin liranın üstüne oturdun?” Diline dolamış. “Şimdi yüz bin lira ederdi” dedi. Hiç oraya yanaşmıyor. Saatler sürdü kavga. Ben mosmor oldum.</p>

    <p class="normal">Ferit de o anda kendisinin mosmor olduğunu sanıyordu. Tekrarladı.</p>

    <p class="normal">- Öldüreceğim.</p>

    <p class="normal">Ve hayalen bıçağı teyzesinin tam kalbi üzerine saplıyor, kanlı elleriyle onun yüzünü ovalıyordu. Sonra bodruma iniyor, küp, çekmece, sandık, bir şey arıyordu. Dişlerinin arasından:</p>

    <p class="normal">- Paralarını nereye sakladığını öğrenmeliyiz! dedi.</p>

    <p class="normal">- Öğreniriz.</p>

    <p class="normal">Sustular. Ferit yine bıçağı teyzesinin kalbine saplıyor, avuçlarındaki kanı onun yüzüne buladıktan sonra çekmeceler ve sandıklar açıyor, avuç avuç altın, deste deste ellilik, yüzlük çıkarıyordu. Bütün bu servete kavuşmaktan üstün, intikamdan üstün, Nilüfer’i kurtarmak saadetinden üstün bir zevk de duyuyordu. Bunun farkına vardı, fakat zevkin mahiyetini birdenbire anlayamadı. Düşündü. Para ihtiyacı, intikam duygusu ve kardeş sevgisi çıkarıldıktan sonra geri kalan neydi? İşin kendi bünyesinden geldiğini sezdirdiği halde cinayet zevkine benzemeyen bir şey. Düşünüyor ve o sırada Necmiye teyzesinin paralarını saklamakta gösterdiği sinsiliğe ve becerikliliğine hayretini anlatan Nilüfer’in teferruata girdiği noktalarda hiç dinlemiyordu. Birdenbire bağırdı:</p>

    <p class="normal">- Hah!</p>

    <p class="normal">Bulmuştu. Fakat ne aradığını bilmeyen Nilüfer’e, “geri kalan şey”in kendisinde herhangi bir iş yapmak iktidarının bulunmadığından şüphe eden bir adamın bu iktidarı kendi kendine karşı isbat etmek rahatlığından başka bir şey olmadığını söylemedi. Belki cinayetlerin çoğu, bir aşağılık kompleksini hiç değilse irade cephesinden telâfi hamlesiydi. Bıçağı teyzesinin kalbine bir daha soktu. Tamam. Bıçak girerken varlığının şuuru artıyordu. Hayır, şuuru değil. Bıçağı bir daha soktu. Varlığı, varlığının kendisi artar gibi oluyordu. Herhangi bir iş yapmak iktidarından mahrum olduğunu sanan bir adamın şüphesi varlığının kesafetine, dolgunluğuna ait bir şüpheye benziyordu. Bıçağın kalbe girerken ispat ettiği şey bu dolgunluktu. Ben teyzemi öldürürsem varım.</p>

    <p class="normal">Bu ona bir bedahet gibi göründü. Önüne bakıyor ve Nilüfer’in gözlerinden kendi üzerine doğru boşaldığını hissettiği dikkati, yüzünün derisine yapışmış gibi duyuyordu. Onunla göz göze gelmek istemedi. Yabancı bir yüzün aynasında kendi mânâsını seyredebileceği an değildi. Çirkindi, muhakkak. Daha fazla var olmak için daha çirkin olmaya razıydı, fakat bunu görmemezlikten gelmek şartıyla.</p>

    <p class="normal">- Ne düşünüyorsun ağabey? dedi Nilüfer, ne kadar korkunçsun!</p>

    <p class="normal">Ferit düzeldi. Gülümsedi.</p>

    <p class="normal">- Canileri anlamaya çalışıyorum, dedi.</p>

    <p class="normal">Fakat birdenbire, onu uzaktan görür görmez kaçan Selma’nın renkli eteğine benzer dalgalı bir parıltı hayali içinde silkindi. Ve kısaca dünkü Selma vakasını anlattı. Nilüfer’in gözlerinde her safhaya ait hükümler arayarak. Fakat hiç bir şey bulamadan. Dikkat ve hayretten başka hiç bir şey. Nihayet sordu. “Çok çirkin ağabey. Öpüşmek için iki kişinin arzusu lâzım. Ayıp vallahi. Git bugün ona ağabey. Ben de geleyim mi?” dedi kız.</p>

    <p class="normal">- Ben yalnız gitmeliyim, Nilüfer. Sen bir kaç gün daha sabırlı olacaksın. Git yat.</p>

    <p class="normal">Hayır öğleden sonra Nilüfer doktora gidecek. Onun ilâçlarını yaptırdıktan sonra gidip yatacak. Pek âlâ. Bu iyi fikir. Hocanın iki defa elini öpsün. Biri Ferit adına.</p>

    <p class="normal">Yorgun gelen Nilüfer canlı gitti. Arkasından bakan Ferit “güzel kız, ölme sen” diye düşündü. Selma’dan da güzel. Fakat Selma başka. Şu anın karanlık fikirleri arasında bir onun aydınlığı. Haydi koşalım ona, koşalım.</p>

    <p class="normal">Fakat bu evden çıkmadan koşulmaz. Vafi Bey adamın yolunu keser.</p>

    <p class="normal">- Hemşire miydi o?</p>

    <p class="normal">- Evet.</p>

    <p class="normal">- Hemşire!</p>

    <p class="normal">- Şüphe mi ediyorsunuz Vafi Bey?</p>

    <p class="normal">- Adı ne?</p>

    <p class="normal">- Nilüfer!</p>

    <p class="normal">- Azıcık içeri buyur.</p>

    <p class="normal">Girdiler, Vafi Beyin her köşede bir nikel, bir pirinç, bir gümüş parıltısının zıpladığı odasına...</p>

    <p class="normal">Koruk yeşili gözler Ferit’in gözlerine dikildi.</p>

    <p class="normal">- Nilüfer!</p>

    <p class="normal">- Evet.</p>

    <p class="normal">- Güzel isim. Kendisi de güzel maşallah. Fakat ben evimde güzelleri istemem, Ferit Bey oğlum. Bir kere için müsaade ettim. Güzellik daima mesele ihdas eder.</p>

    <p class="normal">- Başka bir oda aramamı mı istiyorsunuz, Vafi Bey? O benim kız kardeşim.</p>

    <p class="normal">- Pek âlâ, pek âlâ. Buraya gelirken boyanmasa ve uzun bir elbise giyse olmaz mı?</p>

    <p class="normal">- Sualimi tekrar ederim.</p>

    <p class="normal">- Benzersiniz. Zaviye’l-veçhiye ve gözler aynı. Fakat o kumral, sen esmer. Başımız üzerinde yeri var, istediği zaman buyursun.</p>

    <p class="normal">Kapıya bakarak elini Ferit’in omuzuna koydu ve bağırdı:</p>

    <p class="normal">- Ha!.. İşte... Üstat geldi. Dün zikr-i cemîlini etmiştik ya. Hâce-i dâna.</p>

    <p class="normal">Odadan içeriye dar omuzlar üstünde seyrek saçlı büyük bir baş, siyah ve iri gözlerin altında kalın çerçeveli bir bağa gözlük, esmer ve oyuk yanaklar, ince bir ağız ve Ferit’in hüküm vermekteki tereddüdüne çattığı halde sempatisini kazanmaya istidatlı büyük bir mânâ girdi. Yahya Aziz. Lise filozofu. Vekâlet emrine alınan hoca. Ferit’in elini sıktıktan sonra Vafi Beye sordu:</p>

    <p class="normal">- Biraz evvel buradan çıkan kızın adını biliyor musunuz?</p>

    <p class="normal">Vafi Bey ona cevap vermeden evvel Ferid’e döndü:</p>

    <p class="normal">- Ben bu sakalı değirmende ağartmadım. Güzellik mesele ihdas eder demedim mi? İşte mesele hâce-i dânamızın bile merakına benzer şeylerle çıkmaya başlar.</p>

    <p class="normal">Sonra Yahya Beye cevap verdi:</p>

    <p class="normal">- Nilüfer Hanım.</p>

    <p class="normal">- Tamam! Ta kendisi!</p>

    <p class="normal">- Tanıyor musun onu üstat?</p>

    <p class="normal">Vafi Bey ve Ferit ona dikkatle baktılar. Yahya Aziz onu çarşamba günü, dört gün evvel Ada vapurunda tanımıştı. “Ne garip tesadüf!” diye başladı. Vafi Bey, Ferit’e bakarak söyleyeceği hikâyenin cesaretinden filozofu mahrum etmemesini isteyen gözlerinden birini kırptı ve ona susmasını işaret etti.</p>

    <p class="normal">Yağmurlu bir gündür. Tenha lüks kamarada, sol köşedeki koltuğa büzülmüş bir ihtiyar kadın o kadar hareketsiz oturmaktadır ki, üç boyutundan birini kaybetmiş gibi, simsiyah elbisesiyle, arkasındaki fona sürülmüş bir boya lekesine benzemektedir. Yahya Aziz başını sağa çevirir. Baktım, benim hizamda, köşede bu güzel kız; ve kamarada başka hiç kimse yok. Vafi Bey, sen bana yakıştıramazsın, fakat onun gözleri ve bacakları beni tâ yanına kadar çekti. Bir sürü boş yer varken gidip yanındaki kanepeye oturdum. Gazetemi okumaya başladım. Beş dakika geçti, geçmedi, bana saati sordu ve konuşmaya başladık. Kınalı’da Müzehher isminde bir arkadaşına gitmiş, bulamamış, dönüyor. Burada kızın gözleri doldu. Biraz sonra farkına vardım ki, arkadaşına dökülecek bir derdi vardır ve onu bulamadığı için, kalbinin üstündeki yükü geri götürmenin sıkıntısı içindedir. Çok uğraştım. Anlattı. Babası bir iş için Londra’ya gitmiş, dönmemiş, galiba hava bombardımanlarında ölmüş. Bir erkek kardeşi var, üniversitededir, fakat hedefsiz ve iradesiz, tembel ve şaşkın, sinirleri perişan bir genç, ondan da hayır yok. Adı Nilüfer. Teyzesinin yanında oturuyor. Kadın bir facia. Müstebit ve cimri. Kızı halayık gibi kullanıyor ve yoruyor. Ciğerlerinden hasta kız. Nöbet gelmektedir. Elimi alnına koydum, ateşi vardı. Ona ümitsiz bir anında beni arayabilmesi için adresimi vermek istedim. Yanımda kalemim yoktu. Çantasından bir kalem çıkardı bana verdi, buranın adresini yazdım. Fakat kalemi dalgınlıkla cebime koymuşum.</p>

    <p class="normal">Cebinden siyah bir stilo çıkardı ve Vafi Beye uzattı. Bir daha gelirse ona verirsiniz. Ferit düşündü: Benim kalemim. Nilüfer’de kalmıştı.</p>

    <p class="normal">Vafi Bey ele verici bir bakışmayı önlemek için, kalemi alırken gözlerini yumdu. Yahya Aziz biraz evvel odasından çıktığı zaman, kızın merdivenden inen gölgesini arkadan görebilmişti. Bilseydi hemen peşinden koşardı. Geç karar vermiş. Hemen geri dönüp kahverengi elbisesinin cebinden kalemi almış, koşmuş, fakat sokakta ve caddede onu bulamadan geri gelmiş.</p>

    <p class="normal">Kendi kendine sorar gibi:</p>

    <p class="normal">- Acaba beni mi aradı? dedi.</p>

    <p class="normal">Ferit bu mevzuda hiç konuşmak istemediği halde, birdenbire:</p>

    <p class="normal">- Hayır! dedi, bana geldi.</p>

    <p class="normal">- O halde, lütfen bu kalemi ona...</p>

    <p class="normal">- Veririm.</p>

    <p class="normal">Ferit kalemi alırken, bu son tesadüfün lise filozofunu hiç hayrete düşürmediğini gördü ve hem zekânın bu soğukluğunu felsefeye yakıştırdığı için, hem de bir hayretin peşinden gelebilecek istihza ve merhamet gibi münasebetsiz duygulara mevzu olmaktan kurtulduğu için ferahladı. Vafi Bey Arapça bir şey söylüyordu. O zaman Ferit Yahya Aziz’in dalgın gözlerinde bir çırpınma ve esmer yüzünde bir kızarma peyda olduğunu fark etti. Arapça sözü anlamadığı için, Vafi Beyin duasıyla Aziz Beyin yüzündeki depremi birbirine bağlamak mümkün olup olmadığını anlayamadı. Gözler artık çırpınmıyordu ve yanaklar eski rengini bulmaya başladı. Çizgilerin ifadesi çabuk normale dönmüştü: Geçen buhran bir utanç mıydı? Nilüfer’in gözlerine ve bacaklarına zaafını, hedefsiz ve iradesiz, sinirleri perişan, tembel kardeşinin önünde itiraf etmiş olmaktan mı utanmıştı? Eğer böyle ise yazıklar olsun bu adama: Bir filozof için en utanılacak şeyin utanmak olduğunu unutuyordu. Sebeplerin toplu sezilişinden ve bilinişinden başka şey olmayan felsefe, neticelerin sorumunu onlara değil de kime yükleyebilirdi? Hürriyete ve mesuliyete inanan bir adamın asla filozof olamayacağını Ferit ilk defa o anda düşündü. Kamaranın boş yerleri arasında, güzel gözlerin ve bacakların cazibesinden doğan tercihin kozalitesi Nilüfer’in vücuduna mı, Yahya Aziz’in ahlâkına mı bağlıdır? Neme lâzım! Ben kendimi ve Nilüfer’i bu adamın merhametinden kurtarmalıyım.</p>

    <p class="normal">- Demek bir katta oturuyoruz, dedi adam.</p>

    <p class="normal">- Evet.</p>

    <p class="normal">- Görüşürüz daha, değil mi?</p>

    <p class="normal">Ferit cevap vermedi. Bu adam onu felsefeden de soğutabilirdi.</p>
  </div>

  <div class="calibre1" id="calibre_pb_10"></div>
</body>
</html>
