<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">Akşamüstü. Hamamdaki muhallebicinin arka tarafında karanlık bir masanın başına çöktü. Oturmakla dinlenemeyecek kadar yorgundu. Başını dayayacak yer arıyordu. Gururu vücudundan daha yorgundu. Selma’yı bütün gün dört defa aramış, evinde bulamamıştı. İzzetinefsini yoran şey, sabahtan beri gittikçe artan arzusunu saatlerce süren bir araştırmanın soyup çırılçıplak bir zaaf haline getirmesi değilse, dört ayrı zamanda, uzun uzun çalındığı halde açılmayan kapının Selma’ya vekâlet ediyormuş gibi, şuurlu bir mukavemeti andıran bir hareketsizlikle kapalı kalmasıydı. Sanki evin sessizliğinde Selma’yı müdafaa eden kaderin cevabı vardı. Fakat niçin alınıyorum? Ne evin şuuru, ne de benim geleceğimden Selma’nın haberi var. Ben oraya bin defa gidebilirim ve bundan Selma’nın haberi olmadıkça, onun gözünde hiç gitmemişim demektir. Bu hâdise olmamıştır. Olmayan bir hâdisede gururum benden bir amortisman hesabı açmamı nasıl isteyebilir? Dört defa Selma’yı ararken, onun boşlukta beni, görünmeden; adım adım takip eden bakışı, ısrarımı görmüş gibi, yahut hayır, içimde onun her an hazır oluşu hissinden gelen bir aldanışla, yahut da kendi kendime vermeğe mecbur olduğum hesapta, kendi gururumdan ayırıp onun şerefine kaybetmemem lâzım gelen payı ondan esirgememek gibi bir namuslulukla izzetinefsimden bir şeyler eksildiğini seziyorum.</p>

    <p class="normal">İştahı her günden daha az olduğu için, öğleyin yine bu muhallebicide yediği bir sütlâçla bir parça francaladan başka midesine bir şey girmediği halde acıkmamıştı. Öğleden sonra Sirkeci’ye kadar gidip aldığı kol saatine baktı. Altı buçuğa geliyordu. Hava iyice kararmıştı. Dükkânın ışıkları yandı. İsteksizlikle bir sütlâç daha yiyebildi. <span class="ideitalik">Vaso-moteur</span> veya <span class="ideitalik">fié</span><span class="ideitalik">vre</span> yüzünden derisinde bir sıcaklık vardı. Avucunu alnına koydu. Sıcak; ve bütün vücudunda, oturdukça artan bir dermansızlık. Selma’ya beşinci defa gitmek onun vücudunu da, gururunu da baygın düşürebilirdi. Fakat arzu?</p>

    <p class="normal">İstiyordu</p>

    <p class="normal">İstiyorum. Bizim gibi megalomanları bitirmek için bir kaçış kâfi, istiyorum.</p>

    <p class="normal">Ve sabahtan beri kaç defa, Selma, Ferit’in hafızasındaki gerçek ve hayalindeki mümkün şekil ve kıyafetlerinin kaç türlüsüyle, kaç defa onun içinde göründü. Kaybolması, bir dansöz gibi elbise ve şekil değiştirmesi içindi. Şuurun sahnesine her çıkışında yeniydi. Gittikçe güzelleşiyordu. Ferit’in onu görmesi, mesafenin ona kattıklarını realitenin indirmesi için de lâzımdı. Hiç bir makyaj ve tuvalet bu mesafe kadar sevgilinin, fakat kaçan sevgilinin büyüsünü artıramazdı. Bundan kurtulmak için, onun yüzüne bir pudra pomponu kadar yaklaşmak lâzımdı. Gitmeliydi.</p>

    <p class="normal">Kalktı. Muhallebiciden çıkınca, Osmanbey’e kadar tramvaya binmek için aksi istikamete doğru yürüdü. İlk adımları hızlıydı, sonra yavaşladı. Bu sefer de Selma’yı bulamazsa, daha güzel fakat çok daha ağır bir sevgili hayaliyle geri dönecekti. Haylayf’a girip Selma’nın mutlaka evde bulunacağı saate kadar beklemeği düşünüyordu. Birdenbire yanında Selma’yı görür gibi oldu ve sıçradı. Üstünde bej spor pardösüsü vardı. Fakat bir saniye evvel kızın göründüğü noktada, yarım adım ötede şimdi kimseler yoktu. Ferit etrafına bakındı. Hiç kimse. Eskiden de yaşadığı buna benzer kuruntu ve hayret anlarının biri içinde, Selma’nın aynı noktada bulunduğuna emin olmak hissiyle ortada ondan eser olmaması tezadından gelen şaşkınlıktan kurtulmaya çalışarak, yorgun ve sarsak bir kaç adım atarken durdu: İşte Selma! Geliyor!</p>

    <p class="normal">Geliyor! Ve üstünde bej spor pardösü, geliyor! Ferit birdenbire ona doğru koştu ve kaldırımın tam köşesinde onu durdurdu. Yüzü herhalde kıpkırmızıydı, yanıyor ve şakakları atıyordu. Bu hamlesinin ele vereceği zaaftan o kadar utandı ki, hemen onu telâfi çareleri aradı. Selma’nın uzanan elini tutmasıyla bırakması bir oldu. “Bugün seni aradım” dememeliydi ki, arzusuyla gururu arasında bozulan muvazeneyi bulabilsin. Fakat şuurunun yüzünü hep bu aramak fiili kaplamıştı. Seni aradım, kaç defa! Dört. Şimdi yine sana geliyordum. Selma, bizim bir ruhumuz var. İnanıyorum. Selma, ruhum...</p>

    <p class="normal">Fakat hiç bir şey söylemedi. Kızın gözleri, yarı karanlıkta, hiç kırpmadan, Ferit’in gölgesini daha bol ve rahat içebilmek içinmiş gibi açılıyordu, büyüyordu, bekliyordu.</p>

    <p class="normal">Ferit tıkandı. “Seni bugün ne kadar aradım” demeyecekse, hiç bir şey söylemeyecekti. Fakat biraz evvelki hamlesinin Selma’ya verdiğini geri almak ihtiyacı onu tıkadı. Sonra içine müthiş bir korku girdi. Ya şimdi Selma da bir kelime söylemeden yürüyüverirse... Ferit’in bir kaçışa daha tahammülü yoktu. Ondan evvel davranmalı ve kaçmalıyım. Bu sefer ben kaçmalıyım.</p>

    <p class="normal">Selma’nın yorulan gözleri kırpıldı ve omuzlarında bir çırpınma oldu. Sanki bir rüyadan uyanmıştı. Derin bir nefes aldı ve sordu:</p>

    <p class="normal">- Nasılsın Ferit, neredesin? Hep öyle misin?</p>

    <p class="normal">Buna “Sabahtan beri seni arıyorum”dan başka cevap verilemezdi. Ferit birdenbire, onu iki elinden tutmak, dudaklarını öpecekmiş gibi yanaklarına yaklaştırmak ve bunu söylemek için bütün vücudunda bir otomatizm hazırlığından şüphe edince, hemen, kupkuru bir sesle:</p>

    <p class="normal">- Allahaısmarladık!</p>

    <p class="normal">Dedi ve ayrıldı. Koşarak yürüdü. Kaçıyordu, kaçabilmişti. Karşı kaldırıma geçer geçmez durdu. Geriye baktı. Selma’nın gölgesi kaybolmuştu. Peşinden koşmak istedi, fakat vücudu sallandı ve bir adım atamadı. Mıhlandı. Tıkanıklık bütün şuurunu ve göğsünü sarıyordu. Nefes alamadı. Bir an cadde sallandı, kayboldu, tekrar yerine geldi.</p>

    <p class="normal">Artık ayakta duramayacaktı. Pastacıda dirseklerini masaya dayadı ve başını avuçlarının içine aldı. Yüzü yanıyor ve şakakları zonkluyordu. Karşıki eczaneden bir termometre almayı düşündü. Kımıldayacak halde değildi. Eve taksi ile gitmeliydi. Belki ateşi vardı. Boğazında bir gıcık ve öksürdü. Hoca üç sene evvel Neriman’ı muayene ettikten sonra onun da göğsünü bir dinlemiş, dikkat tavsiye etmişti. Sonradan yapılan iki radyografide <span class="ideitalik">ganglyonlar</span> dolgundu ve şezen şiryanı anatomik meylinden fazla sağa kaymış görünüyordu. Bu bir gürültüsüz mücadele ve daha fena günlere hazırlık tablosuydu. Günlerden beri artan iştahsızlık ve derin yorgunluk fena günlerin yaklaştığını haber vermiş olabilirdi. Şimdi ateşi de varsa, kaderinin üstünde şeamet kasırgası esmeye başlamış demekti. Hem Nilüfer, hem ben... Ve meteliksiz...</p>

    <p class="normal">Titredi; kısa ve kuru, iki üç defa öksürdü. Ismarladığı çayı içmedi. Kalktı, sallanarak çıktı, bir taksi aradı.</p>

    <p class="normal">Pansiyona gelir gelmez yıkanmadan ve soyunmadan, yatağa uzandı. Ürperme devam ediyordu. Hastalık başlarsa, Nilüfer’i de yanına alarak fakültenin kliniklerinden birinde yatmayı düşündü ve bu imkân ona biraz teselli verdi. Fakat Selma’dan ayrılışının hiç bir tesellisi yoktu. Kaçmak fikrindeki budalalığı anlamak istiyordu. Anlar gibi oldu.</p>

    <p class="normal">Ben kaçmadım ki, kaçmanın taklidini yaptım. Vücudum kaçtı ve içim orada kaldı: Kaldırımın köşesinde ve Selma’nın bastığı yerde. Yahut ben bölündüm ve parçamın biri ötekinden kaçtı. Ne sersemlik! Hayvan! Selma’yı bir kere daha ve belki tamir kabul etmez bir tarzda kırdın, hayvan!</p>

    <p class="normal">Fakat o da niçin “hep öyle misin?” diye sormuştu? Ferit o anda “Sabahtan beri seni arıyorum” demek arzusunu boğan gururunun bu “öyle” kelimesinden sızan karanlık mânâdan da yüksündüğünü şimdi anlıyordu. Bu kelimenin hangi fikir zincirlemesiyle o anda ne incitici hayallere doğru uzandığını hatırlamıyordu; fakat bu “öyle misin” sualinin, Ferit’in şahsiyeti hakkında toptan ve ağır bir hüküm taşıdığını, şimdiki gibi vuzuhla değil, kalabalık bir caddenin kaldırımında, idrakin üzerine dışarıdan yağan tesirlerin bir kara bulut halinde toplandığı anda şuurun altına bir ok yılanı gibi birdenbire girivermiş olması ihtimalini kabul ediyordu. “Hep öyle misin?” Bu, sağlığına, paraya, saadet derecesine ait bir sual olamazdı.</p>

    <p class="normal">Hep öyle misin? Öyle, yani hep sinirli misin, hep züğürt müsün, hep kötümser misin.. mi? “Nasılsın Ferit, neredesin?” Bu iyi. Hasret ifade ettiği ümidini veren “neredesin?” çok iyi. Fakat “hep öyle misin” ne demek? Bende aradığı büyük istihaleyi göremeyecekse beni toptan inkâra karar verdiğini mi ima ediyordu? Benden şahsiyetimde aradığı inkılâbın müjdesini mi bekliyordu? Belki söz gelişi... Hayır! “Nasılsın, neredesin?” suallerinden sonra klişe bir tedainin getireceği söz, meselâ... Meselâ “Niçin görünmedin, beni aramadın, hasta mıydın, bize geldin de bulamadın mı?” gibi şeylerdi. “Hep öyle misin?” suali, düşünceden değil de, bir ruh otomatizminden geldiği zaman, Selma’nın kendi kendisinden bile saklamış olabileceği bir hükmü ifade ettiği için, düşünülerek söylenmiş olmasından daha korkunçtu. Kaçtığıma iyi ettim. Fakat o zaman bu tahlili yapmamıştım. Beni kaçıran fikir, onun benden evvel kaçmasını önlemekti. Kaçmak için kaçtım. Korkumdan kaçtım. Aşk stratejisinde bu, sevgilide, sevişmenin müşterek seviyesini aşan bir fazlalık peyda olduğunu sezen gururun onu bir an için küçümsemesinin tezahürü olduğu zamanlardakinin tam zıddına, bir hezimettir. Gururun zaferi değil, bozgunudur. Ben ruhumla değil, bacaklarımla kaçtım. Ruhum hâlâ onun peşinde. Hâlâ onunla dolu. Nasıl göz kırpmadan bakıyordu yüzüme. Nasıl tekerlek ve büyük ve siyah ve derin bakıyordu. Nasıl gözlerinde sonsuzluğa kayar gibi oldum!</p>

    <p class="normal">Bir defa, geçen yaz, Kadıköy’üne birlikte giderken, güvertede Ferit’e buna benzer gözlerle bakmıştı. Fakat daha kısa. O zaman da sonsuzluğa doğru kayma duygusunu yaşadı Ferit. Bir saniye, belki daha kısa. Ve hemen Ferit onun elini tutmuştu. Fakat yandaki merdivenden çıkan ve onlara dikkatle bakan bir adam büyüyü bozmuştu.</p>

    <p class="normal">Selma’nın gözlerinin tarihinde bu dalgın ve sabit bakışlar azdır. Çok defa önüne bakar o. Ferit’in yüzünde meçhulü aradığı zamanki bakışları kısa ve kaçaktır. Meselâ dün onu deli gibi kucaklayan Ferit’in kollarından kurtulup sendeleye sendeleye pastacıya kadar yürüdükten sonra, orada, çantasından aynasını çıkarıp dudaklarının rujunu tazelerken, Ferit’e doğru, hiç istemediği bir mânâya rastlamaktan korkuyormuş gibi ürkek bir tecessüsle bakmış ve kırpışan gözleri hemen aynaya kaçmıştı. Bu gözlerde, belki çocukluğundan beri içinde yaşadığı aile dramının herkese karşı onda uyandırdığı güvensizlikten doğan bir devamlı şüphe ve korku halinin, bazen yere doğru bir bakış ve saklanış, bazen bir müdafaa refleksi halinde bir kale kapısı gibi kapanan göz kapaklarıyla uzunca süren bir yumuluş, bazen de bir çırpınış halinde ifadelendiği olurdu. Daha ziyade şüphe ettiği zaman önüne bakar, korktuğu zaman gözlerini yumar, korktuğuna uğradığını sandığı zamanlar da gözlerini kırpıştırırdı. Dün, pastacıda Ferit’in yüzüne baktığı zaman muhakkak ki en ziyade korktuğu mânâya rastladığı için kırpışan gözlerini kaçırmıştı. Buna şüphe yoktu. Fakat geçen yaz, vapurdaki sabit ve dalgın bakışıyla bu akşamki bakışı aynı his kaynağından mı geliyordu? Her ikisinde de hayret ve tecessüs mü vardı? Hayır! Vapurda ben ona <span class="ideitalik">Rimbaud</span>’nun mısralarını okumuştum:</p><br class="chapter" />

    <p class="indentmetin">On a retrouvè</p>

    <p class="indentmetin">Quai? Léternité.</p>

    <p class="indentmetin">C’est la mer allée.</p>

    <p class="indentmetin">Avec le soleil.</p><br class="chapter" />

    <p class="normal">Ve şuna benzer bir tarzda tercüme etmiştim:</p><br class="chapter" />

    <p class="indentmetin">Bulundu.</p>

    <p class="indentmetin">Ne? Ebedîlik.</p>

    <p class="indentmetin">Bu, güneşin altında</p>

    <p class="indentmetin">Deniz yoludur.</p><br class="chapter" />

    <p class="normal">Hattâ peşinden: “Bulundu. Ne? Ebedîlik. Bu, benim gözlerimin altında senin bakışındır.” diyecektim. Yalnız bu nazire, bana tercümemden daha kötü göründüğü için söylemedim. Bana bu hissi veren şey, biraz evvel ona, adaların ötesinde, keskin bir temmuz güneşi altında pırıldayan denizi gösterip de gözlerinin bir an daldığını görmem olmuştu. Merdivenden çıkan şişman adam o ânın şiirinin üstünden manda gibi geçti ve ebediliği ezdi. Bu akşamın dekoru tamamıyla aksi. Geniş ve bomboş Marmara yerine dar ve kalabalık bir kaldırım. Parlak güneş yerine başlayan gecenin serseri ışıkları. Hayır, fakat yine bende sonsuzluğa doğru kayar gibi olma duygusu.</p>

    <p class="normal">Ferit şimdi Selma’nın gözlerini, iki dekorundan da ayrılmış, etrafı bomboş, yüzün çeneye doğru inerken tamamıyla silinen titrek zemini üzerinde, donmuş gibi hareketsiz durduğu halde müthiş canlılığını maddenin hangi haliyle ifade ettiği anlaşılmayan garip ve güzel bir tezadın eşsiz tecellisi gibi görüyordu. Bu gözlerden bakışla beraber çıkan, fakat mânâdan bambaşka bir şey, maddî ve manevî hiç bir şeyle izahı mümkün olmayan bir şey Ferit’in bütün varlığını sarıyordu. Zehra’nın gözlerinde olduğu gibi bu, boğulmuş heyecanların bakışlar yoluyla taşması değildi. Burada, bilâkis, burada, insanı sardıktan sonra içeriye çeken ve ruhun ötelerine, her şeyin ötesine götüren ebedilikte tasarladığımız hareketsizliğe, maddesizliğe ve manasızlığa yakın, fakat hazdan bayılacak kadar tatlı ve derin bir hal vardı. Niçin vapurda söylemedim ona. Ne kadar sevinecekti. Bulundu Selma, bulundu. Ne? Ebedilik. Bu, benim gözlerimin altında senin bakışındır.</p>

    <p class="normal">Belki estetiğin ve aşkın bambaşka kanunları olduğu için, şimdi bu nazire Ferid’e güzel görünüyordu. Yerinden fırlamak ve hemen, şimdi, bir otomobille Selma’nın evine gidip ona bunu söylemek istiyordu. Bulundu. Buldular. Ben buldum. Hayır, bulundu, Selma. Ne? Ebedilik. Bu benim gözlerimin önünde, hayır, benim gözlerimin altında senin bakışındır. Selma, ben “hep öyle” değilim. Dünden beri tamamıyla değiştim. Selma, ben seni artık bacaklarında değil, gözlerinde buluyorum. Ruh, ruh... Selma! Şüphesiz bir ruhumuz var. Ve yalnız ruhumuz var. Affet beni. Fakat anladım Selma. Zaten seziyordum, fakat artık “anladım.” Çünkü bulundu. Ne? Ebedilik. Bu, benim gözlerimin altında senin bakışındır.</p>

    <p class="normal">Birdenbire gururu silkindi. İçinin bir köşesinde, babasının bir gözü onun bütün ruh hallerini seyrediyordu. Gerçekten seyretseydi, ona belki “deli ol, âşık olma” diyecekti. “Delilik şüphesiz aptallıktan iyidir. Delilik var olmuş bir zekânın yok oluşudur; aptallık, var olmamış bir zekânın var olmamağa devam edişidir. Deliliğin hiç olmazsa mazisi şanlı. Aptallığın şerefli bir tarihi bile yok.” Ferit için de, şimdi, âşkı aptallığa benzeten şeylerden biri, bütün şahsiyetin yutuluşu ve sevgilinin hayali içinde, zevksiz bir santimantalizme doğru yuvarlanışıdır. Fakat bu hayal, işte Selma’nın gözleri, tuhaf şey, tıpkı deminki gibi, donuk ve canlı, hep öyle misin? Bu sualde bir “değiş” emri gizli. Benim kendisine doğru hamlemden o anımın bütün zaafını sezen bir mahlûkun bu fırsattan, benim iç istihalelerimin kumandanı olmaya kadar gidecek derecede faydalanmaya kalkması vakıasını nasıl görmüyorum? Şimdi nasıl yakaladım! Ruhumun inkılâpçısı olmak sevdasına düştü. Ve ben, yok olmaya hazır bütün şahsiyetimle onun gözlerinde erimeyi benzersiz bir haz gibi duyacak kadar kendimden geçtim. Ona bu sualinin hesabını soracağım yerde, gözlerindeki ebediliğin kasidesini ona, müstebitin kendisine okumak arzusuna düştüm. Babam daima haklıdır. Peşimden gelen köpeğin mevcut olmadığını söylediği zaman da, bu dünyada istihzamızdan kurtulmaya lâyık hiç bir şey olmadığını söylediği zaman da, aşkın bir ahmaklık olduğunu söylediği zaman da haklıdır. Öyleyse şunu da söyle baba, ne yapmalıyım? Bir kahkaha atmalısın, oğlum. Bir kahkahanın halletmediği hiç bir mesele yoktur. Gözünü oyarlarken bile bir kahkaha at, acı duymazsın. Gül ve geç. Fakat gülemiyorum, baba. Sen iki kız kaybettin, bütün servetini kaybettin, şimdi neredesin, bilmiyorum, sağ mısın, bilmiyorum. Sağsan, gülebiliyor musun? Daima, daima, Ferit, gülebiliyorum. Nilüfer’i ve seni kaybedersem de güleceğim. Yoksa ben hepinizden evvel kaybolurdum. Az mı üzdünüz ve harap ettiniz beni? Ateşin var oğlum, hastasın, kahkahadan başka ilâcın yoktur, sen de gül, Ferit, oğlum, sen de gül.</p>

    <p class="normal">Fakat Ferit ağlamak istiyordu.</p>

    <p class="normal">Elini başına koydu. Evet, ateşim var. Gözlerini yumdu. Alnında Selma’nın avucunu ve nemli saçlarının arasında onun parmaklarını düşünüyordu. Aşk kadar hastalığa -belki yakın, belki de ruhtaki muadili olduğu için- yakışan ihtiras yoktu. Başını Selma’nın göğsüne koydu. Ve başının orada eridiğini ve Selma’nın teninden içine sızarak ona karıştığını tahayyül etti. Selma’da kaybolmak ve Selma olmak hayalinin tadı, belki de şimdiki yorgunluğunun ancak ölümde dinlenecek kadar fazla olmasının verdiği bir tenasüh özleyişinden başka bir şey değildi. Belki de aşk bir yorgunluktu. Herhalde beraber anıyorlardı. Bu akşam Selma’ya doğru atılışı, devrilesiye yorgun olmaktan gelen son bir imdat hamlesiydi. Bu atılış, fakat dur, dur, dün Selma, Suzy’nin apartmanından içeri girince, Ferit’e doğru atılır gibi yürüyüşünün ele verdiği zaafı dizginlemek için birdenbire yavaşlamış ve durmuştu. Sonra... Dur... Evet... Ferit’e hatırını sormuştu. Ne cevap verdim ben?</p>

    <p class="normal">Ferit birdenbire doğruldu ve yatağın içinde oturdu. Bu anî hareket başını döndürmüştü. Gözlerini yumdu ve açtı. Selma’ya verdiği cevap daha baş döndürücüydü. Salonun kapısında Suzy’ye görünmeden apartımandan çıkabilmeleri için Ferit kestirme bir cevap vermeyi tercih ederek “hep öyle” demişti. Hep öyle. Şimdi, şimdi Selma’nın deminden beri Ferit’e bir mânâ uçurumu gibi görünen “hep öyle misin?” sualinin masum sebebi anlaşılıyordu. Şimdi bu sualin düz ve aydınlık yüzünde, Selma’nın bir gün evvelki samimiliği arayan iması gözle görülecek kadar açıktı. Ferit biraz evvelki fena yorumunun sebeplerini kendi mizacıyla aşkın doğurduğu alınganlık arasında hangi nispetlerle pay etmek doğru olacağı meselesi önünde kaldı ve şaşırdı. Bu alınganlığın insanı hakikatten ne kadar uzaklara götürebileceğini ve şüphenin karanlıkları içinde ne hata kuyularına düşürebileceğini, ansızın, yorgun vücudunu havaya fırlatan bir hayretle anlamıştı. İşte şimdi bir taksiye atlayıp Selma’ya gitmek, ona bunu, bunları söylemek ve af dilemek istiyordu. Ayağa kalktı, fakat hemen oturdu. Oda kapısına gidemeyecek kadar yorgundu. Avucunu tekrar alnına koydu. Yanıyordu. Ateşi var, hiç şüphesiz ateşim var.</p>

    <p class="normal">Soyunmaya bile takati yoktu. Uzandı. Selma’ya ertesi sabah, erken, çok erken gidebilirdi. Bu hayal ona kuvvet verdi. Sevgiliyi görmek ümidinde, ölüyü diriltecek bir enerji kaynağı olduğunu, şimdi, yaşıyarak anlıyordu. Selma’yı göreceği andan, onunla görüşeceği ve yapacağı şeylerin son safhalarına kadar bir çok şeyler düşündü. Bu hayaller bir saatten fazla sürmüştü. Ona soyunmak iradesini ve takatini verdi.</p>

    <p class="normal">Soyundu. Gidip yıkandı. Odasına dönünce, geceleyin Zehra’nın çıplağından kurtulmak için kapıyı kilitlemeyi unutmadı. Işığı söndürdü ve yattı. Başı yastığın serinliğine değince ateşi olduğunu bir daha anladı.</p>

    <p class="normal">Ertesi sabah Selma’yı görmek ümidinin verdiği iyimserlikle bu ateşin geçici bir soğuk algınlığı, yorgunluk ve sinirlenme neticesi olabileceğini düşündü ve biraz rahatladı. Her şeyi en kötü ihtimale bağlamanın cezasını, daha biraz evvel, “hep öyle misin?” meselesinde çekmiş olduğu için, başındaki ateşi hemencecik ölümün habercisi gibi yorumlamakta acele etmemeye çalıştı. Şimdi uyuyuverse, onu Selma’ya kavuşturacak an birdenbire ne kadar yaklaşacaktı. Gözlerini kapadı.</p>

    <p class="normal">Bu Selma buhranı, dün, Ferit’in bir şehvet anından doğmuştu. İşte burada, buracıkta bir nüans çırpınıyordu. Aşkın şehvete doğru inişi bir soysuzlaşma farzedilse bile -ki öyle olduğu da muhakkak değil- Selma’nın reaksiyonundaki şiddeti mazur görebilir miydi? Burada meseleyi halledecek şey, ruha ait kalite hallerinin kemiyet nispetlerine çeviren bir ölçü elde edebilmekti. Nafile bir teşebbüs: Fakat rakamsız, keyfiyet hallerinin kemiyet gibi düşünülmesine imkân veren bir derece şuuru bu ölçünün yerini alabilirdi. Eğer Selma’nın reaksiyonu haddinden fazla ise, bu fazlalıktan, o gün tablo meselesinden duyduğu ızdırabın payı da çıkarıldıktan sonra, geri kalanını, aşk mücadelesinde sevgiliyi küçümsememek için gururun onda aradığı hatayı bulup fazla büyütmek günahıyla izah etmek lâzımdı. Selma bu günahı işlemişti. Ferit daha ona “niçin bu ruju sürüyorsun?” diye başlayan hücumunu yapmadan evvel, Selma ona, “niçin böylesin Ferit?” diye sormuştu. Bak, “böyle” kelimesinin “hep öyle” ile akrabalığına da Ferit şimdi dikkat ediyordu. “Öyle” ve “böyle” hemen hemen aynı şey. İşte bir mesele daha.</p>

    <p class="normal">Selma’nın “hep öyle misin?” sualindeki “öyle”, Ferit’ in ona Suzy’lerde verdiği “hep öyle” cevabından mı, yoksa Selma’nın pastacıda Ferit’in bütün mizacını ve şahsiyetini istihaleye veya hiç değilse vuzuha davet eden “niçin böylesin” sualinden mi geliyordu? Fakat bütün bunlarda affedilemeyecek bir şey var mı? Çok yorgunum. Oda karanlık. Objelerle münasebetim kesilmiş. Onların beni daima gerçeğe davet eden hazır oluşlarından mahrum kalınca fantezilerimle realite arasındaki hududu bulamıyorum. Plânları aşıyor ve birbirine karıştırıyorum. Uyumalıyım şimdi, iki günün intibalarını tamamıyla silmeliyim. Yarın, dünün ve bugünün tesirlerinden âzade, bağımsız bir dikkatle Selma’yı müşahede altına alırım. Sevişmemizin safhalarında, onun gururuna mal edilebilecek bir günahın izlerini dinlenmiş bir kafa ile ararım. Artık çok yoruldum. Önümde hata uçurumları var. Görüyorum. Düşebilirim. Muhakemelerimin doğruluğundan emin değilim. Bu bahsi keselim. Zihnimi başka şeyle oyalayayım. Birden yüze kadar, fakat bir, üç - iki, dört - üç, beş - dört, altı - beş, yedi - sayayım. Beş, yedi, altı - sekiz - yedi, dokuz - sekiz, on - dokuz, on bir... Selma dulları sayarmış, gelirmiş uykusu. Benim tanıdığım dullar bir düzineyi bulmaz. Çabucak biter. Bak, yine zihnim Selma’ya kaydı. Rakam saymak zihni belâ-fikirden kurtarmıyor. Belâ-fikir, yani musallat olan, belâ olan fikir; <span class="ideitalik">Obsession</span> karşılığı olabilir mi? Olamaz. Her medeniyetin kendi ilim dili var. Greko-Lâtin medeniyetinin terimleri o medeniyeti benimsemiş milletler tarafından müşterek kullanılıyor ve kullanılmalıdır.</p>

    <p class="normal">Neydi? Ne düşünüyordum? Unuttum. Neydi? Belâ-fikir. Nereden geldi bu aklıma? Ha... Zihnimi Selma’ya kaymaktan alıkoyacak, fakat beni heyecanlandırmayacak başka bir mevzu bulmalıyım. Rakam saymak çok monoton. Dur. Bulmaca gibi bir şey. Meselâ “Selma” hayır “saray” kelimesinden on dört kelime çıkarabilir miyim? Sar, bir. Ay, iki. Ray, üç. Say, dört. Ara, beş. İyi. Şimdi tersinden: Yar, altı. Yara, yedi. Yas, sekiz. Yasa, dokuz. Sara, on. Arsa, onbir. Araş, on iki. Aray, Yasar, Yarsa, Yaraş... Hayır... Başka yok galiba... Uykum var, fakat uyuyamıyorum. Yarın kaçta kalkmalıyım? Bugünkü gibi geç kalırsam ve yine Selma’yı bulamazsam büsbütün hastalanırım.</p>

    <p class="normal">Avucunu tekrar başına koydu. Ateşim var. Dinlenmek de fayda vermedi. Belki de yarın kalkamam. Selma’ya telgraf çekmeli. Gelir mi? Vafi Bey onu yukarı alır mı?</p>

    <p class="normal">Selma’nın bu odaya geldiğini düşünmek Ferit’i sardı. Kendisi hasta yatarken, onun şu koltuğa, hayır, şu yatağın kenarına oturduğunu, Ferit’in üstüne eğilip alnını okşadığını ve fısıltı halinde konuştuğunu düşünmekten başlayıp bir yandan onun bakışında ebediliği bulmaya ve sonsuzluğa kaymaya, bir yandan da vücudunu soyup yorganın altına almaya kadar giden hayaller dal budak salıyordu. Bak, Selma, senin bu göğsünle... Dur... Müsaade et... Gıdıklanıyor musun? Dur... Bak... Senin bu göğsünle ruhun ve sonsuzluk arasında hiç mi münasebet yok? Dün niçin beni yanlış anladın? Bak, etlerimiz birbirine değince ikimiz de ürperiyoruz. Burada ebediliğe çıkan bir hak yok mu? Of! Enfes! Fakat Vafi Bey Selma’yı yukarıya bırakmaz. “Kimsiniz?” diye sorar. “Üniversiteden arkadaşıyım.” Bırakmaz. Kızkardeşim için bile güzellik mesele ihdas eder, diyordu. Katiyen bırakmaz. Evvelâ Vafi Beyi çağırıp rica etsem, her şeyi anlatsam? Anlar mı? Belki ruh adamıdır, anlar. Şarlatandır anlamaz. Neresi ruh adamı? Babasının kitaplarını satıp pansiyon işletiyor. Belki eline yirmi lira tutuşturursam, razı olur. Her imkâna başvurayım bakayım. Eğer yataktan kalkamazsam. Ah, Selma’nın geleceğini, ve Vafi Beyin razı olacağını bilsem kalkmam. İki gün içinde Selma benim içimde nasıl büyüdü. Niçin? Ben hiç bir zaman Selma’ya bu kadar bağlanmadım. Selma’yı dünden beri sevmeye başlamışım gibi geliyor. Daha evvel hiç sevmiyordum Selma’yı. Bak, “onu” diyeceğim yerde, onun ismini tekrarlamak daha hoşuma gidiyor. Selma, Selma, Selma’yı, Selma’nın, Selma... Bu bir isim fetişizmi midir? Eskiden “Selma” adı sinirime dokunurdu. Arapçadan frenk ahengine uygun isim yapmanın moda olduğu devirlerin yadigârı: <span class="ideitalik">Selma, Sara, Leylâ, Necla, Azra, Feyha, Cevza, Semra, Hamra</span>... Şimdi bu isimlerin hepsi güzel geliyor bana. Uyuyacak mıyım? Aşk bu mudur? Aşk bir belâ-fikir midir? Fakat bana hep fikir Selma veya hürriyet problemi, her fikir belâ olur. Belki sadece aynı aşk objesini değiştiriyor. Hâlâ ateşim var. Nilüfer ne yaptı? Teyzeye benim tehdidimi götürdü mü? Sabahleyin onu öldürmek hayalini birdenbire nasıl sevmiştim! Şimdi lâkaydım. Biraz Nilüfer’i düşünsem yine bıçağı alıp teyzenin kalbine saplayabilirim. Bunu hayalen bir defa bile yapmış olmak insanda bir cinayet istidadı olduğunu göstermez mi? Şüphesiz her büyük ruhta bu istidat vardır. Orada kinin nispetleri de büyüktür. Büyük ruh? Şüphesiz benim büyük bir ruhum var. “Şüphesiz…” Çok defa cümlelerin başında dilimize musallat olan bu “şüphesiz” içinde kıvrandığımız şüphelerden hiç değilse sözle kurtulmak ihtiyacının ifadesi mi? Nerelere gidiyorum. Uykudan ne kadar uzaklara kaçıyorum “Şüphesiz.” Ondan evvel ne diyordum? Unuttum. Şüphesiz... Ondan evvel? Gelmiyor hatırıma. Artık beynim tamamıyla yoruldu. Belki birdenbire uyuyacağım. Kapıyı da kilitledim. Zehra’nın çıplağı beni rahatsız edemez. Bütün bunları Selma’ya ne güzel anlatacaktım... Ne kadar şaşıracaktı. Ne kadar gülecektik. Ben bir zıpırım. Bir öküz benden fazla sağduyu sahibidir. Öküz, ne güzel hayvan! Ne makul hayvan! Uyku saatleri hiç şaşmaz. Âşık olmaz. Olursa hedefine gider, sapmaz, sapıtmaz. Öküz veya eşek, hepsi öyle. Aman! Hep öyle değil, “hepsi” öyle. Ben hep öyle miyim? Yine başlamayalım. Saatlerden beri “hep öyle” meselesi içindeyim. Daha çıkamadım. Bir dışarıya atlayabilsem, hop! Artık sapıtıyorum. Muhakkak ki uyuyacağım veya çıldıracağım. Hayır, uyuyacağım. Bir, üç - iki, dört - üç, beş - dört, altı..</p>

    <p class="normal">Uyumak üzere iken uyandı. Alnında bir avuç vardı. Kendi eli değil. Bütün vücudu gerildi. Rüya mı? Hayır. Alnında parmaklar geziniyor ve nemli saçlarının arasına dalıyordu. Parmaklar, yahut parmaklar halinde bir şefkat. İçine baygınlığa benzer bir haz da karışan korkunç bir hayret Ferit’in kımıldanmasına engel oldu. Şimdi boşlukta bir bileği yakalamak için elini kaldıramıyordu. Yine mi Zehra’nın çıplağı? Fakat ben kapıyı içerden kilitledim. Anahtar üstünde. Dışarıdan bir anahtarla da açılamaz. Bu el kimin eli? Rüya mı? Çıldırdım mı?</p>

    <p class="normal">Rüya görüp görmediğini anlamak için evvelâ kendi vücudunun realitesini yokladı. Bir ayağını ötekinin üstüne koydu. Yutkundu. Nefesini derinleştirdi ve kısalttı. Bütün duyuları, iradesi ve muhakemesi yerinde idi. Titremeye başladı. Şimdi el, bir kanat kadar nazik, yanaklarını okşuyordu. Ferit başını biraz kaldırdı ve kısık bir sesle sordu:</p>

    <p class="normal">- Kimsiniz?</p>

    <p class="normal">Başı yastığa düşünce, yüzünün üstünde sıcak bir nefes gezindiğini ve “Zehma” gibi bir şey söylediğini duydu.</p>

    <p class="normal">- Zehra mı?</p>

    <p class="normal">- Zehma.</p>

    <p class="normal">- Selma.</p>

    <p class="normal">- Zee-hma.</p>

    <p class="normal">Ferit elini uzattı. Merdivende avuçladığı göğüs. Ufarak, sert, fakat vücudu eğildiği için öne doğru hafif sarkık. Ucunu tuttu: Dimdik. Sonra avucunu çıplağın göbeğine doğru indirdi. Vücut çok sıcak, biraz da nemliydi. Ferit’in eli değdikçe ten ürperiyordu. Ne kadar ince, düzgün ve cilâlı. Birdenbire dudakları üzerinde kızgın dudaklar yayıldı. İnce, uzun, bir yılan yavrusu gibi kıvrak ve soğuk bir dil. Ferid’in ağzının içine girdi, kıvrandı ve ısındı. Bir el yorganı kaldırdı ve çıplak boylu boyuna Ferit’in vücuduna yapıştı. Ağzının serbest kaldığı anlarda. Ferit, boğuk bir fısıltı halinde “Selma sen misin?” diye soruyordu. Hemen dudakları dudaklarla kapanıyor ve bir el pijamasının ceketini çözüyordu. Yorganın içini hafif bir ten, ter ve lavanta kokusu doldurdu. Chanel. Sonra iki el, Ferid’in başını çıplağın göğsünde iki yuvarlağın arasına gömdü. Sanki baş tenin içine girmiş ve erimeye başlamıştı. Eriyorum. Bulundu. Ne? Ebedilik... Bu...</p>

    <p class="normal">Ferit birdenbire silkinmek istedi. Ayaklarıyla şilteyi tekmeledi. Boynunda sertleşmiş parmaklar vardı. Boğazını sıkmaya başlamıştı. Ferit bağırmak istiyor, fısıltı halinde bir ses: “Öldüreceğim seni!” diyordu. Ferit, asılmış bir adam gibi kendini boşlukta hissediyor ve ayaklarını sallıyordu. Tekrar bağırmak isterken, birdenbire her şey karardı.</p>

    <p class="normal">Uzaktan, çok uzaktan sesler geliyor ve ne söyledikleri anlaşılmıyordu. Sesler yaklaşmıştı. Kapı vuruluyor gibiydi. “Kıralım” diyorlardı.</p>

    <p class="normal">Kapı tekmeleniyordu. İnceli, kalınlı sesler haykırışıyordu. Sonra biri ötekine hakim oldu. “Kapı kırılmaz!” diyordu. Vafi Beyin sesine benziyordu bu. Ferit ellerini boşlukta gezdirdi. Çıplak yoktu. Kapı daha şiddetli tekmeleniyordu. “Kıralım” diye tekrarlayan ses Eda Hanımındı.</p>

    <p class="normal">Ferit kalkmak istedi. Muvaffak olamadı. Bir daha gayret etti. Yatağın içinde oturdu. Gözlerini uğuşturdu. Çıplakla mücadele ettiği için kolları ve parmakları ağrıyordu. Hele boynu kopacak gibi ağrıyordu. Seslendi:</p>

    <p class="normal">- Geliyorum.</p>

    <p class="normal">Ve kalktı. Işığı yaktı. Odada kimseler yoktu. Kapıya koştu. Anahtarı çevirdi. Sonra topuzunu çevirdi. Kapı açılınca, dışarıda bir kaç kişi, hayretten donmuş, ona bakıyorlardı. Evvelâ Vafi Bey içeriye girdi. Arkasından Eda Hanım, Tahir Bey, Yahya Aziz, Fatma, Babuş...</p>

    <p class="normal">Ferit bir onlara, bir de kapıya, bölmeye, tavana, yere, pencerelere bakıyordu. Avucunu boynuna götürdü. Ağrı müthişti.</p>

    <p class="normal">Vafi Bey ona yaklaştı:</p>

    <p class="normal">- Hayrola evlâdım?</p>

    <p class="normal">Ferit hiç bir şey söylemiyordu. Bu kalabalığın niçin geldiğini de anlayamadı. Vafi Bey sordu:</p>

    <p class="normal">- Niçin bağırdın?</p>

    <p class="normal">- Bağırdım mı?</p>

    <p class="normal">- Hem de kaç defa ve nasıl! Bütün hane halkı yataklarımızdan fırladık.</p>

    <p class="normal">Ferit elini boynundan ayırmayarak ve sancıdan omuzlarını kaldırarak:</p>

    <p class="normal">- Beni boğuyorlardı! dedi.</p>

    <p class="normal">- Âlemi mânâda mı?</p>

    <p class="normal">- Hayır, rüyada değil. O sırada bütün fakültelerime sahiptim. Kendimi kontrol ediyordum. Rüya değil. Beni boğuyorlardı.</p>

    <p class="normal">- Kim boğuyordu?</p>

    <p class="normal">- İşte o. Merdivendeki... Üryan.</p>

    <p class="normal">Eda Hanım bağırdı:</p>

    <p class="normal">- Rüya oğlum, rüya. Kapı, pencere, her yer kapalı. Kimse giremez ki.</p>

    <p class="normal">Ferit elini boynundan çekerek:</p>

    <p class="normal">- Bu nedir? diye sordu. Boynum kopuyor.</p>

    <p class="normal">Ferid’in boynu pençe pençe kıpkırmızıydı.</p>

    <p class="normal">- A!.. diye bağırdı ve geriledi Eda Hanım.</p>

    <p class="normal">Vafi Bey başını salladı ve mırıldandı:</p>

    <p class="normal">- Taife! Bu oda tekin değil. Mannik’i taife götürdü.</p>

    <p class="normal">Sonra etrafındakilere, münakaşaya izin vermeyen kesin bir tonla emretti:</p>

    <p class="normal">- Siz çıkın. Ben Ferit Bey oğlumu teskin edeceğim.</p>

    <p class="normal">Boynunun ağrısını da geçireceğim. Taife de gelmeyecek.</p>

    <p class="normal">Grup kımıldamıyordu. Vafi Bey daha şiddetle tekrarladı:</p>

    <p class="normal">- Çıkın!</p>

    <p class="normal">Ferit’in gözlerindeki şüpheyi de görerek hemen ona bakışlarını sapladı:</p>

    <p class="normal">- Ben şarlatan değilim, oğlum. Bu illetin devası bendedir.</p>

    <p class="normal">Gruba döndü:</p>

    <p class="normal">- Haydi, çıkın!</p>

    <p class="normal">Oda boşalınca, Ferit, Vafi Beyin istediklerini yaptı: Yattı, gözlerini yumdu ve onu dinledi.</p>

    <p class="normal">- Âyetü’l-Kürsî, dedi Vafi Bey.</p><br class="chapter" />

    <p class="normal">Ve bir besmele çektikten sonra okudu:</p>

    <p class="normal">- <span class="ideitalik">Allahü</span> <span class="ideitalik">lâ ilâhe illâ hüvel hayyül kayyûm</span>.</p>

    <p class="normal">Ferid’in yüzüne ve boynuna üfledi.</p>

    <p class="normal">- <span class="ideitalik">Lâ te’hüzühü sinetün ve lâ nevm lehu mâ</span> <span class="ideitalik">fis’semâvâti ve mâ fil’ard</span>.</p>

    <p class="normal">Ferit’in yüzüne ve boynuna üfledi. Âyeti okumaya devam etti.</p>

    <p class="normal">Ferit uyuduktan sonra da Vafi Bey okuyor ve odanın her tarafına üflüyordu.</p>
  </div>

  <div class="calibre1" id="calibre_pb_11"></div>
</body>
</html>
