<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>ONUNCU PİPO</h3>

  <p>Çok saf, aynı zamanda kendine çok güvenen kimseler, insanların nesneler (eşyalar, maddeler) üzerinde kesin egemenlik kurduklarını, onları isterlerse atacaklarını, isterlerse satacaklarını, isterlerse birine armağan edebileceklerini sanırlar. Böyle bir şeyin yanlışlığı bir yığın olayla kanıtlanmıştır. Tam tersine, insanlar tümüyle nesnelere bağımlıdırlar. Tenimize en yakın gömleğimizden tutun da Kaliforniya’nın altınına, Irak’ın petrolüne değin... Çeşitli savaşların tarihi, aslında, kendilerine oturacak yer, hizmet edecek uşaklar, hizmetkârlar seçmeye çalışan eşyaların insanlara çektirdikleri eziyetlerin anlatımından başka bir şey değildir. Selanik yakınlarında 1916 yılında birçok Hintli ölmüşse bunun nedeni oradaki Lotaring madeninin niteliğinde aranmalıdır. Gazetelerde okuduğumuz cinayet haberleri sanmayın ki, birtakım insanların serüven düşkünlüğünden doğar; hayır, bunlar çoğunlukla kadınların kullandığı türden eşyaların yarattığı dinmek bilmez tedirginliklerin öyküsüdür. Eşyaların üzerimizdeki egemenliği güçsüz ve güçlü insanlar için aynı derecede geçerlidir. Zavallı Akaki Akakiyeviç’in<a class="footnote-link" href="#footnote-225-16" id="footnote-225-16-backlink">16</a> özene bezene diktirdiği paltosu, Sezar’ın togosundan<a class="footnote-link" href="#footnote-225-17" id="footnote-225-17-backlink">17</a> daha az heyecanlı, daha az fırtınalı bir yaşam sürmemiştir, bunu böyle bilin.</p>

  <p>Nesnelerin insanlara egemen oluşu konusundaki büyük bilgi eksikliğimiz müsbet bilimlerin yetersizliğinden kaynaklanmaktadır. Bilim şu ya da bu maddede saklı gizli gücü bize önceden gösterseydi çok iyi olurdu. İşte o nedenle, eğer kendimi saymazsam, çeşitli uluslardan tam otuz beş kişinin yaşamını etkileyen on üç pipo ile ilgili kitabımın ortaya koyduğu güvenilir veriler belki de genç bir bilim adamını eşyaların psikolojisini ciddi olarak araştırmaya yönlendirecektir. Başlangıç için genç bilim adamına, öyküsünü biraz sonra anlatacağım, garip durumlar sonunda ele geçirdiğim basit pipodan başlamasını salık veririm.</p>

  <p>Bildiğimiz çam ağacından yapılmış, boyamaya bile gerek görülmemiş bu pipo, minik bir fıçıcık ile bunun içine sokulmuş kısa bir ağızlıktan oluşmaktadır. Böyle bir şeye pipo denmesi, kırmızı yabanmersinini kaynatıp çay diye içen, lahana yapraklarını kurutup tütün niyetine tüttüren, benim kitaplarımı ise güzel edebiyat yapıtı diye hevesle okuyan bir zamanların hayal düşkünü insanlarının marifetidir. İşin aslına bakarsanız, minik bir fıçıcık ve sopacıktan oluşan bir nesne pipo olmak istemiştir ve olmuştur. Aşağıda sunacağım olaylar bu piponun yaşamıyla ilgilidir. Genç bilim adamını ve merak eden gözlemcileri önceden uyarıyorum: Yazacağım şeyler, rüzgârın önüne katıp savurduğu kopuk kopuk tarih sayfaları türünden şeylerdir.</p>

  <p>Kiyev’de Mariyinsko-Blagoveşensk Sokağındaki otuz üç numaralı evde Nikita Galaktionoviç Volyaçka adında, sessiz mi sessiz, kimseye zararı dokunmayan, aynı zamanda belirgin bir özelliği bulunmayan bir tarih öğretmeni otururdu. Yalnız adamın bir alışkanlığı vardı; akşamları durup dururken, yazı filan yazmadığı halde, karısı Agafya İvanovna’ya:</p>

  <p>— Gapka, hayatım, kurutma kağıdı lütfen! diye seslenirdi.</p>

  <p>Bu gibi tuhaflıklar birçok insanda bulunduğu için üzerinde fazla durmaya değmez. Ekim Devrimi gerçekleşince Nikita Galaktionoviç’in öğrencileri tarih dersi okumaktansa tarihi kendileri yapmayı yeğlediler; böylece işsiz kalan tarih öğretmeni bir sürü karışıklıklar sonunda 1919 yılı baharında Kiyev’de Sovyet yönetimi egemen olur olmaz bölge tarım işletmesinde hayvan üretimi bölümünde bir işe girdi. Girdiği iş ciddi bir işti, burada önemli projeler uygulanıyordu, o bakımdan hiçbir “denetleme kurulu” işten anlamıyor gerekçesiyle onu oradan uzaklaştırmaya kalkışmadı. Gene de bir yanlışlık sonucu Nikita Galaktionoviç genç ve gösterişli bir öküzü damızlık boğa diye üretim harasına gönderdiyse de bunu büyük bir kusur saymamak gerekir. Çünkü yıllar yılı insanlık tarihiyle uğraşan bir kişinin tarih duygusundan yoksun hayvanların üreme işlerinde yanlışlık yapması çok doğaldır.</p>

  <p>18 Haziran yağmurlu bir gündü. Hayvan üretim bölümünde o sabah bir haber yayıldı: Bir parti “tüketim malı” satışa sunulmuştu.<a class="footnote-link" href="#footnote-225-18" id="footnote-225-18-backlink">18</a> Para çantası, kadınların kullandığı çorap bağı, tarak gibi kırk iki parça mal getirilmişti ama bölümde tamı tamına yetmiş iki çalışan vardı. Getirilen şeyler herkese yetmeyeceği için çalışanların bir bölümü malların parçalanıp atılmasını, bir bölümü üst makamlara yazılı protesto gönderilmesini, bir bölümü de tüketim mallarının satın alınıp ortaklaşa kullanılmasını önerdi. Ancak bölümün aklı başında sekreteri Kravets yoldaş uygun bir çözüm yolu bulup malları satın almak isteyenler arasında kura çekilmesini önerdi. On dakika sonra Volyaçka kaz ayağına benzeyen elini kura numaralarının konulduğu kalpağın içine sokup çıkardığında üzerinde 11 sayısı yazılı kâğıdı çekti. Herkes sevinçle onun kurada iyi bir eşya kazanacağını haykırıp, adamcağızın kendisi de seyrek saçlarını sıvazlayarak bir tarak çıkmasını beklerken şansına elde yapılmış beyaz bir pipo çıkmasın mı? Nikita Galaktionoviç sigara tiryakisi olmadığından şanslı biri sayılmamalıydı, o nedenle kurada çıkacak başka bir malla pipoyu değiş-tokuş edebileceğini söyledi arkadaşları. Ama o nedense birden kızdı ve piposuna sevecen bir fiske vurarak;</p>

  <p>— Kurutma kâğıdı lütfen! Pipomu kimseye vermem! diye bağırdı.</p>

  <p>Kura çekilişi çoktan bitmişti ama iki konu çalışanların zihnini kurcalamaktan geri kalmıyordu. Birincisi, sekreter Kravets yoldaş tek başına yaşayan bir bekâr olduğu halde kurada kendisine pembe renkli bayan çorap bağı çıkmasıydı. Yukarda da belirttiğim gibi, kura çekimi 18 Hazirana rastlıyordu; bundan üç gün sonra ise sekreter yoldaş hayvan üretim bölümü kayıt memurelerinden genç bayan Şel’le birlikte nikâh memurluğunun yolunu tuttu ve bu mutlu gün dolayısıyla çalışma arkadaşlarına bolca yoğurt ikram etti. Olaya dışardan bakanlar işin içinde aşk ya da bu gibi alışılmış şeyler arayabilirler ama bölüm çalışanları aklı başında, kül yutmaz kişilerdi. Hepsi de “tüketim malı”nın ne anlam taşıdığını bildiklerinden, şükranla yoldaş Kravets’in, kurada çıkan pembe çorap bağı bir işe yarasın diye bayan Şel’le evlenmesini anlayışla karşılıyor, o nedenle yoğurdu neşe içinde kaşıklıyorlardı.</p>

  <p>Bölümdeki görevlilerin zihnini kurcalayan ikinci konu ise Volyaçka’nın davranışlarında gözlemlenen mucizemsi değişikliklerdi. Üç gün içerisinde adam tam üç densizlik daha yapmıştı. Salı günü Kravets yoldaşın yarım kilo tutan mayıs ayı şeker hakkını kendisi almış, çarşamba günü kuzuların yavrulayacağını ileri sürerek kasadan bin ruble çekmiş, perşembe günü ise işe gelmemişti. Kendisinin de hiç beklemediği bir anda başına gelen yuva kurma mutluluğu içinde, şeker hakkını aşıran Volyaçka’yı bağışlayan bölüm parti sekreteri Kravets, onun işe gelmediği perşembe günü, çaldığı şekeri Bessarabka pazarında tütünle değiştirdiğini görünce beyninden vurulmuşa döndü. Üstelik adam bir askerle değiş-tokuş ettiği berbat tütünle yetinmeyip yavrulayacağını söylediği kuzular için aldığı bin rubleyle de en iyisinden hafif bir tütün için pazarlığa girmesin mi? Volyaçka, Kravets yoldaşı görünce umursamadı bile. Sekreter yasal yollara başvuracağını bildirince piposunu ağzına alıp ne dese beğenirsiniz?</p>

  <p>— Görmüyor musunuz ben kime benziyorum?</p>

  <p>Ne yapsın Kravets? Üzüntüyle elini salladı, pembe çorap bağlarını verdiği karısının yanına gitti.</p>

  <p>O günden sonra kimse Nikita Galaktionoviç’e ne “Nasılsınız?”, ne de “Agafya İvanovna nasıl?” diye sordu. Herkes “Pipodan ne haber?” diye soruyordu. Onun değişmez yanıtı ise: “Teşekkürler, işe yarıyor” türünden laflardı.</p>

  <p>Öte yandan Kravets artık karısı için yaşar olmuştu. Ona yeni ayakkabılar alıyor; evinden pirincini, kadıncağızın yemek borusunun nazikliği dolayısıyla pudra şekerini eksik etmiyordu. Yaşlı tarım uzmanı Vlasyev’in kuradan çıkan sobasına gelince, o da sobasına hizmette hiç kusur etmedi sayılabilir. Henüz mevsim yaz olduğu halde ilerde gelecek soğukları şimdiden iliklerinde duyarak Volyaçka’nın hazırladığı projeleri, hatta bürodaki tabureleri yakmakta bir sakınca görmedi. Nikita Galaktionoviç’in varı-yoğu piposuydu artık. Kendini bir çeşit dul gibi hisseden Agafya İvanovna akşamları sızlanmaya başlıyordu:</p>

  <p>— Bari kurutma kâğıdı istemeyi bırakmasaydın...</p>

  <p>Ama Volyaçka piposunu tüttürüyor, başka bir şey istemiyordu.</p>

  <p>Derken, ağustos ayında Beyazlar ansızın Kiyev’i yeniden kuşattılar, Agafya İvanovna hemen kuzuların ve öküzlerin yavrulanma projelerini, aylık erzak karnelerini ateşe atıp yaktı, hatta piponun bile ortadan kaldırılmasını istedi.</p>

  <p>— Bunun Bolşevik işi olduğunu anlarlarsa gününü görürsün. Rengi beyaz ama şunun kokusuna bak! dedi.</p>

  <p>Bu sözleri işiten Volyaçka deliye dönerek önce “Enternasyonal”i, sonra karısının bilmediği başka marşları söyledi. Karısı merak edince,</p>

  <p>— Tıpkı Kremlin saati gibiyim<a class="footnote-link" href="#footnote-225-19" id="footnote-225-19-backlink">19</a> diye açıkladı.</p>

  <p>Agafya İvanovna kaygısında haklıydı, pipo başlarına çeşitli işler açacağa benziyordu. Akşama doğru evlerine bir kazak askeri<a class="footnote-link" href="#footnote-225-20" id="footnote-225-20-backlink">20</a> geldi ve Volyaçka’nın karısının şurasını burasını elleyerek;</p>

  <p>— Vay sizi komünistler sizi! diye küfretti.</p>

  <p>Sonra da Volyaçka’nın tarih öğretmenliği yaptığı zamandan kalma, çarlık dönemini anımsatan ne varsa hepsini topladı: Çalar saat, yüksük, geceleyin yatakta giyilen başlık... Kazak askeri bunları toplarken Agafya İvanovna yüksek sesle homurdanıyor, Nikita Galaktionoviç ise elleri göğsünün üstünde çaprazlanmış, heykel gibi dururken hiç sesini çıkarmıyordu. Asker işini bitirip giderken pipo dikkatini çekti, bunu Volyaçka’nın dişlerinin arasından çekip alarak;</p>

  <p>— Bu askeri malzemedir, senin keyfine hizmet edemez... İstersen dumanı göbeğinden çıkar, dedi.</p>

  <p>Kazak pipoyu götürdü ama Nikita Galaktionoviç de adamın peşine takıldı. Onun arkasından koşarken gecenin karanlığında iri bir kısrağın yedeğinde seğirten küçük bir tayı andırıyordu. Issız sokaklardan birine geldiklerinde yerden bir tuğla aldı, kazağın boyuna yetişmek için havaya sıçradı ve askerin kafasına olanca hızıyla vurdu. Tuğla parçalandı, tuğlayla birlikte kazağın kafası da... Volyaçka pipoyu kaptığı gibi uzaklaştı oradan. Eve dönmeye cesaret edemediği için kentin dışına çıktı. Tarlalardan, sapa yerlerden dolaştı, anlaşılacağı üzere piponun egemenliğinden kurtulamayarak günlerce yol yürüdü ve günün birinde kendini Çernigov ilinin Poçep köyü yakınlarında buldu. Yol boyunca tütün yerine kuru yaprak içen Volyaçka’ya köylüler su, ekmek verdiler. Aradan bir ay geçmişti ki Kızıllar geldi köye, Volyaçka’nın onuruna koca bir alay bando-mızıkayla geçit töreni yaptı. Volyaçka piposu ağzında ayakta dikilirken;</p>

  <p>— Rütbelere işte böyle saygı gösterin! Bir-iki, bir-iki! diye mırıldanıyordu kendi kendine.</p>

  <p>Geçit töreni bitince, kesinlikle kendi iradesi dışında, ama herhalde yukarda belirtilen yiğitlik gösterisinin etkisiyle, onu saygıyla karşılayan alayla birlikte Petliyurovsk cephesine doğru yola düştü. Yolda alay hapishane kaçkını soyguncularının baskınına uğradı, iki Kızıl asker hafif yaralanırken Volyaçka anlaşılmayan bir zedelenme sonucu ruhunu Tanrıya teslim etti. Alayın veterineri, aynı zamanda at baytarı Sşip yoldaş, ölümün hava sarsıntısından ileri geldiğini söyledi. Volyaçka bırakıldığı çukurda tam üç saat ölü yattıktan sonra birden diriliverdi, cebinden piposunu çıkarıp yaktı, sıçraya sıçraya yürümeye başladı. Önüne bir su birikintisi çıkınca yüzükoyun yere uzandı, kendi görüntüsüne baktı. Yumruk iriliğinde, kaşsız, o yüzden utanmaz gözüken bir yüz, kaymağı alınmış süt renginde gözler, iri bir ben, kirli yakalar, en sonunda bir pipo gördü. Görünüşünden hayli hoşnut kalmış olacak ki, “Oh, be! Ben neye benzemişim?” diye geçirdi içinden.</p>

  <p>Birikintiye ayakkabısını daldırıp su aldı, bir yudum içti, kızıl renkli çamurla karışarak iyice koyulaştığı için sıvıyı tiksintiyle tükürdü, onu öldüren aşağılık soyguncuların bulunması gereken yöne, batıya doğru baktı, zafer kazanmışçasına haykırdı:</p>

  <p>— İsveçlilerin onuruna!</p>

  <p>Nedeni belirsiz bu kadeh tokuşturma sözünden sonra Nikita Galaktionoviç’in başına neler geldiğini pek bilmiyorum, bununla birlikte coşkulu yaşantısının bazı bölümlerinden bilgimiz vardır. Petliyurovsk cephesine giderken uğradığı baskından sonra Kızıllarla birlikte Voronej ili Bobrovsk kasabası, Gvozdilovo köyüne vardığı biliniyor. Burada Volyaçka karşısına çıkan ilk papazın sakalına yapışıp öfkeyle;</p>

  <p>— İki parmakla haç çıkaran gerici<a class="footnote-link" href="#footnote-225-21" id="footnote-225-21-backlink">21</a>, karşıdevrimcilerden misin? diye bağırdı.</p>

  <p>Feleğin çemberinden geçmiş papaz durumu birden kavrayarak;</p>

  <p>— İki değil, üç değil, beş uca<a class="footnote-link" href="#footnote-225-22" id="footnote-225-22-backlink">22</a> inanırım ben, dedi.</p>

  <p>Bu yanıtla da paçasını kurtardı. Volyaçka elinde bir sopayla evlerin birinden çıkıp öbürüne giriyordu. Sopayı önce karşısına çıkan köylünün kafasına indiriyor, sonra da öküzlerin Avusturalya usulü nasıl yavrulatılacağını anlatıyordu. Eski muhtar, şimdiki köy sovyeti başkanı Panteley anasının gözü bir adamdı; Volyaçka’ya yanaşıp okuma odasına gelmesini söyledi, orada ise kurnaz kurnaz sırıtarak ondan yetki belgesini göstermesini istedi. Nikita Galaktionoviç kocaman bir kâğıt çıkardı, başlığında tam ortaya orak-çekiç konulmuştu. Panteley Nikita Galaktionoviç’ten aldığı belgeyi okumaya başladı:</p>

  <p>“İşbu yetki belgesi...”</p>

  <p>Okudukça kızıl sakalı korkudan titremeye başladı, sonuna gelmişti ki, yere kadar eğilerek;</p>

  <p>— Bizi bağışla, efendim, dedi.</p>

  <p>Sonra bir daha eğilip bir daha özür diledi, aynı anda da Nikita Galaktionoviç’i bacaklarından kavradığı gibi onu yere yıktı, bilmem ne zamandan beri okuma odasında duran, ama ilk kez uygulama alanı bulan su kaynatma güğümüyle kafasına vurmaya başladı. Volyaçka’yı sürüye sürüye götürüp tarlaların ortasına attılar. Ortalık kararınca bizim hayvan üretme uzmanı kendine geldi, nereden bulup koyduysa, cebinden çıkardığı sargıyla başındaki yarayı sardı. Yolda gideceği yönü bilmeden yürürken kendi kendine şöyle mırıldanıyordu:</p>

  <p>— Bir gün gerçekten ölürsem arkamdan “anayurdun oğulları” gözyaşı dökeceklerdir. Bu adamlarda iş disiplini diye bir şey kalmamış. Daha üçlü sistemle öküz yavrulatmasını bile bilmiyorlar.</p>

  <p>Nikita Galaktionoviç’in daha sonraki yaşamıyla ilgili haberi ancak karısı Agafya İvanovna aldı, bu da kocasının ona gönderdiği resmi boşanma ilamıydı. Zavallı kadının aklı başından gitti, belgeyi kaptığı gibi otuz üç numaralı apartman kapıcısı ve yöneticisi olan İgnat’a koştu. Resmi yazışmalar konusunda deneyimli olan İgnat ilamı okur okumaz durumu kavradı.</p>

  <p>— Bu tastamam bir boşanma ilamıdır. Sizden boşanmaya itirazınızın olmadığını belirten bir kağıt istiyor kocanız.<a class="footnote-link" href="#footnote-225-23" id="footnote-225-23-backlink">23</a></p>

  <p>— Yoksa kurutma kağıdı istiyor olmasın?</p>

  <p>Agafya İvanovna böyle diyerek ağlamaya başladı.</p>

  <p>Bu iç paralayıcı konuşma olurken Volyaçka kendi yuvasından kilometrelerce uzakta, daha doğrusu Penza kentinde, dul bayan Emma Müller’in yanındaydı. Mitava doğumlu olan bu yaşlı bayan, soylular derneği<a class="footnote-link" href="#footnote-225-24" id="footnote-225-24-backlink">24</a> başkanının evinde tam yirmi yedi yıl vekilharçlık yapmıştı. Ama devrimle birlikte hem soylular derneğinin, hem de başkanının yok olması üzerine Emma, dul bayan Aglagantova’nın yanına taşındı, o günden sonra elinde avcunda ne varsa, dişinin altın kaplamasına değin hepsini satarak geçimini güçlükle sağladı. Volyaçka’nın yolunun nasıl olup da buraya düştüğü bilinmiyor, ama becerikli herif eve girer girmez bayan Aglagantova’ya biraz dışarı çıkmasını söyledikten sonra dizlerinin üzerine kapandı ve;</p>

  <p>— Sizinle evlenmek istiyorum, bayan! dedi.</p>

  <p>Emma kendisiyle alay edildiği düşüncesiyle Aglagantova’yı çağırmaya yeltendiyse de Nikita Galaktionoviç kadının kulağına öyle olmadık bir şey fısıldadı ki, kadıncağız arkadaşı Aglagantova’nın kabartılmış yastıklarının üstüne yığılıverdi. Bırakın bir erkeğin gelip onunla evlenmesini, kızlığını elinden almaya kalkışmasını boş yere beklediği bunca yıldan sonra böyle bir fırsatla karşılaşması mucizeden başka bir şey değildi.</p>

  <p>— Bana bir oğul doğurmanı istiyorum, diye ekledi Volyaçka.</p>

  <p>Emma’nın pörsümüş memeleri yepyeni, daha önce tatmadığı duygularla titredi. Sonsuz derecede mutluydu. Ancak garipsediği bir şey vardı: Onunla evlenmeye can atan yabancı erkek onu kardeşçe de olsa öpmemiş, bu gibi durumlara uygun düşen tatlı sözler söylememişti. Aglagantova’yı içeri almayan Emma, Nikita Galaktionoviç’i arkadaşının yatağı üzerine yatırdı. Berikinin soyunmaya hiç niyeti yoktu; bir elinde kısa sopa, ağzında piposu, kaymağı alınmış süt rengindeki gözlerle durgun durgun bakıyordu.</p>

  <p>— Hadi okşa beni! dedi Emma.</p>

  <p>Sorumluluk taşıyan, yüce düşüncelere dalmış beynini zorlayarak insanların birbirini nasıl okşadıklarını anımsamaya çalışan Volyaçka birden ne yapması gerektiğini anımsadı ve öyle yüksek bir sesle;</p>

  <p>— Gapka, hayatım, kurutma kağıdı lütfen! diye haykırdı ki bitişik odadaki dul bayan Aglagantova korkudan istavroz çıkardı.</p>

  <p>Bu abuk sabuk sözler karşısında Emma kendisiyle alay edildiğine iyice inandı. Tanımadığı bir kadının adını ve “kurutma kâğıdı” gibi saçma sözleri kendisiyle ilgilenen bir erkeğe yakıştıramazdı. Düpedüz dolandırılmıştı. Yoluna çıkan bir yabancıya inandığı, kızlık yüreğinin ilk çırpınışlarını boşuna harcadığı için büyük bir güceniklik duydu ve bitişik odada, buruşturulmuş yastık yüzlerini ütülemekle uğraşan arkadaşı Aglagantova’nın yanına koştu. Duyduğu utançtan, öfkeden dolayı ne yaptığını fazla düşünmeksizin, arkadaşının elindeki sıcak ütüyü kaptığı gibi geri döndü; yatakta kıpırtısız yatan Volyaçka’nın suratında birkaç kez gezdirdi. Beriki soluk almayı kesti. Bunun üzerine hapse atılmaktan korkan dul bayan Emma Müller yanına arkadaşını da alarak yazlık bahçeye koştu, ikisi orada büfenin altına gizlendiler. O sırada Nikita Galaktionoviç kaymağı alınmış süt rengi gözlerle hep tavana bakıyordu. Cayır cayır yanan yüzünün acısı dayanılacak gibi değildi. Derin derin içini çekerek;</p>

  <p>— Aşk ateşi iktidar hırsından daha güçlü olmalı, dedi.</p>

  <p>Ondan sonra da ütüden kavrulan burnuna pişmiş patates bastırarak sokağa çıktı.</p>

  <p>Bu tuhaf olay 1920 yılının Mayıs ayına rastlıyordu, aynı yılın Temmuzunda ise Volyaçka, Ufa kentinde birden ortaya çıktı. Söylenenlere bakılırsa buraya meslek eğitimi öğretmeni olarak gelmişti ve ilk gün marangozluğa büyük ilgi duyarak uncu Çurkin’in yozlaşma derecesinde irileşmiş sağ kulağını rendeleyiverdi. Söylenti doğru muydu, yoksa kimi boşboğazların yersiz dedikodularından biri miydi; orasını bilmiyorum. Her ne olursa olsun, yetkililer 17 Temmuza kadar Volyaçka’nın varlığına pek aldırış etmediler. Ama o gün, Komintern (Komünist Enternasyonal)den kopan PSP (Paraguay Sosyalist Partisi) grubunun merkeze yeniden katılması onuruna yerel komünist hücreler arasında eğlentili bir akşam toplantısı düzenlendi. Konuşmacılar kendilerine düşen konuşmaları yaptıktan sonra toplantının eğlence bölümüne geçtiler.</p>

  <p>Orkestra cenaze marşını çaldı, “Aziz Valentin Duası” hep birlikte okundu. Konuklara kahve ve adam başına sekizde bir ekmek ikram edildi. Kutlamanın sonuna yaklaştığı 11 sularında sahneye bir adam çıktı; yüzü makyaj boyasına batmıştı, don gömlekti, sırtına bekçi ceketi giymiş, başına ise elde yapma ufak bir kayık oturtmuştu. Sekizde bir ekmeğe tamah edip ucuz birkaç numarayla para kazanmaya çalışan sanatçı bozuntularının biriyle karşı karşıya geldiklerini sananlar az sonra yanıldıklarını anladılar. Çünkü adam sahneden aşağı inerek şöyle haykırdı:</p>

  <p>— Ey hücreler, kuzular örneği çoğalınız!</p>

  <p>Sonra oradaki, ağzına değin Sovyet kahvesi denen kızıl sıvıyla dolu teneke çaydanlığı kaptı, arşiv sorumlusu Rabe yoldaşa bağırdı:</p>

  <p>— Eğlen bakalım, burjuva beyzade! Seni öyle bir silkeleyeceğim ki göreceksin!</p>

  <p>Yoldaş Rabe bu beklenmedik çıkış karşısında şaşkınlıktan yere çömeliverdi. Bundan yararlanan bekçi üniformalı küstah herif çaydanlığın ağzını yoldaş Rabe’nin dudaklarına dayadı, içindeki sıvıyı arşiv sorumlusunun ağzına şarıl şarıl boşaltmaya başladı. Bir yandan da;</p>

  <p>— Haydi bir kadeh daha, eğlencemiz tamam olsun! diye çığlıklar atıyordu.</p>

  <p>Arşiv sorumlusu boğazına kaçan kızıl sıvıdan boğuldu, bunun üzerine çekistler (devrim muhafızları) gelip suçluyu yaka paça götürdüler. Meğer adam Kiyev bölgesi tarım örgütünde görevli Nikita Galaktionoviç Volyaçka’nın ta kendisi değil miymiş? Götürüldüğü polis karakolunda ağır bir sardalye kokusu genzini yaktı, susuzluğunu artırdı. Sabahın üçüne doğru ise sol memesinin altında dayanılmaz bir yanma ile kaşıntı hissetti.<a class="footnote-link" href="#footnote-225-25" id="footnote-225-25-backlink">25</a> Duvarın dibinde yatıyordu, kanlar içindeydi. Onu da öbür cesetlerle bir at arabasına yükleyip kent dışına çıkardılar. Arabada soğuk cesetler arasında sarsıla sarsıla giderken, üstelik mezar çukurunu ve bedenine üşüşecek kurtçukları düşünürken talihsiz Nikita Galaktionoviç’in ne acılar çektiğini kim bilebilir? Kırk iki yaşına kadar kahramanlık nedir bilmeyen, kendi halinde yaşayıp giden, Üç Numaralı Devlet Lisesi tarih öğretmeni, üstelik Agafya İvanovna’nın sevgili eşi zavallı Nikita Galaktionoviç... Ancak pantolon cebindeki, taze kana bulanmış pipo adamcağızın ne yazgısına boyun eğmesine, ne de ölmesine izin veriyordu.</p>

  <p>Sıcakların bastırması dolayısıyla askerler cesetleri mezara gömmeyip bir çukura yuvarlayıverdiler. Volyaçka altta bir yere düştü. Öylesine acı çekiyordu ki, gözyaşları insan gözyaşlarının ılıklığını hissetmeyen katılaşmış cesetlerin üzerine damlıyordu. Ancak öğleye doğru Volyaçka birden canlandı, çukurdan yukarı tırmanıp yakındaki ormanın yolunu tuttu.</p>

  <p>Cesetlerden birinin ortadan yok olması doğallıkla kimsenin dikkatini çekmezdi. Ufa kentindeki akşam eğlencesinin kötü sonuçlanması çoktan unutulup gitmişti. Aradan bir ay kadar zaman geçmişti ki, yer yer kırlaşmış saçlarını tarayarak yatmaya hazırlanan Agafya İvanovna bir çığlık atarak bayıldı. Çocukların yaptığı gibi ayaklarına uzun baskıçlar<a class="footnote-link" href="#footnote-225-26" id="footnote-225-26-backlink">26</a> takan kocası boyu iyice uzamış olarak karşısında dimdik ayakta durmaktaydı. Bir zamanlar ondan boşanmasına itiraz etmemesini isteyen aynı adam değil miydi? Kadıncağız başındaki şiddetli sızlamayla kendine geldi. Nikita Galaktionoviç eline küçük eğri makası almış (Agafya İvanovna bu makasla son zamanlarda kederinden manikür yapmaya, ayrıca jilet bilemeye, salatalık yetiştirmeye merak sarmıştı), kırk yıllık berberler gibi kıtır kıtır sesler çıkararak karısının saçlarını dipten kırpıyordu.</p>

  <p>— Keseceğim hepsini, Menşeviklerle kırıştırırsın, değil mi? Seni manastır sıçanı seni! diye söyleniyordu bir yandan da.</p>

  <p>Ancak kırlaşmış buklelerden birini doğramıştı ki, birden yorulduğunu hissederek baskıçlardan apar topar aşağı indi, hemen oracıkta uyumaya başladı. Büyük bir sevecenlik doldurdu Agafya İvanovna’nın yüreğini. Kocasını karyolanın üstüne taşıdı, üzerindekileri çıkardı ve sessiz sessiz ağlamaya koyuldu; çünkü adamcağızın gövdesi, berelerle, yara izleriyle, çıbanlarla doluydu. Sırtındaki pılı pırtıdan dolayı doğru dürüst ısınamayan Nikita Galaktionoviç’in dişleri birbirine vuruyordu. Agafya İvanovna onu kışlık giysisinin içine sardı, dazlak başına Orenburg işi yünlü atkısını doladı. Bunların hiçbirine karşı koymadı Volyaçka. Karısı onu sarıp sarmaladığı, kalbur gibi delik deşik göğsünü kaz yağıyla ovduğu sürece kediler gibi mırıl mırıl mırıldandı. Hani, nasıl derler, değme yiğitlerin bile kendilerini güçsüz hissettikleri zamanlar olurmuş. Kahramanımız Volyaçka’ya gelince, yıllar yılı kaygısız bir mutluluk duyduğu yuvasında karısına boyun eğip yumuşamışsa bundan ne çıkar? Kaz yağıyla ovması bitince Agafya İvanovna kocasının yanına uzandı; ülkedeki besin kıtlığına ve kocasının gönderdiği boşanma kâğıdının üzüntüsüne karşın ağırlığı bir gram bile eksilmeyen altı batmanlık<a class="footnote-link" href="#footnote-225-27" id="footnote-225-27-backlink">27</a> bedeniyle onu ısıtmaya çalıştı. Adamcağızın gözkapakları uykudan kavuşurken kulaklarına Romanovlar döneminden<a class="footnote-link" href="#footnote-225-28" id="footnote-225-28-backlink">28</a> kalma cennet fısıltıları çalınıyor gibiydi. Nikita Galaktionoviç karısına iyice sokularak;</p>

  <p>— Gapka, hayatım, kurutma kağıdı lütfen! diye fısıldadı.</p>

  <p>Agafya İvanovna ertesi sabah gözlerini açtığında korkudan yatağından öyle bir sıçradı ki, paldır küldür yere yuvarlandı. Yanında kimsecikler yoktu. Elceğizi bir süre kocasını aramış, ama kendi giydirdiği ılık kadın giysisinden başka bir şey bulamamıştı. Yastığın üzerinde ise insan başı biçimini koruyan Orenburg işi atkıdan başka bir şey yoktu. Agafya İvanovna’yı geceleyin hayal görmediğine inandıran tek şey, başındaki kırpılan saçların yerinde bulduğu dazlaklıktı. Hayaletler saç kırpma işiyle uğraşamayacağına göre, karşısına çıkan, berbat kokulu piposu ve baskıçlarıyla Nikita Galaktionoviç’ten başkası olamazdı.</p>

  <p>Nikita Galaktionoviç’i görme mutluluğuna en son erişenler Ekim Devrimi kutlamaları için Leningrad kentini süsleme işini üzerlerine alan akademi kurulu üyeleri oldu. Kurul, toplantıyı çarlık sarayının büyük salonunda yapıyordu. Üye sayısı sekiz olup dört tanesi kendilerini “fütürist”, dört tanesi de “realist” saydıklarından, bütün işleri tartışmak ve elma çayı içmekti. Kurulun yarısı sarayın yazlık bahçesine kocaman turuncu küpler dikmeyi, öbür yarısı ise Amirallik binasının duvarlarına kayın ağacı, öten bülbüller, devrim kahramanının dul karısının hüznünü resmetmeyi öneriyordu.</p>

  <p>Tartışma sonunda yapılan her oylamada sayılar eşit çıktığından üyeler durmadan elma çayı içiyor, durmadan ter döküyorlardı.</p>

  <p>Epeydir kimsenin dikkatini çekmeden duvarın dibinde dikilen Volyaçka;</p>

  <p>— Coşkuyla ileri atılanlar ve onları kıskananlar diye fısıldadı. Hey gidi güzeller güzeli, kızıl Sank Petersburg!</p>

  <p>Otuzuncu kez oylama yapılıp ilk oylamadaki gibi başabaş kalınınca oturum kapatıldı. Ancak Volyaçka dayanamadı, durduğu yerden fırladığı gibi başkanlık koltuğuna yöneldi. Onu öyle görünce üyeler az kaldı küçük dillerini yutacaklardı; çünkü pılı pırtı içinde, ayaklarında uzun baskıçlar, çökük yüzüne yapıştırdığı besbelli olan kara iri bıyıklar, dumanı tüten piposuyla korkunç bir görünüşü vardı adamın. Volyaçka coşkulu çılgın bir konuşma tutturdu:</p>

  <p>— Kentin süslenmesi uğruna her işkenceye, kazığa oturtulmaya bile razıyım. Bütün yiyecek karnelerimden vazgeçiyorum... Kendinize gelin, ey kurul üyeleri... Ben her zorluğa katlanmaya hazırım... Sapık dincilerin dayağını yedim, kızgın demirle dağlandım, hain kurşunlara hedef oldum, gene de tüm gücümle hizmete koşuyorum... Karım Gapka ile birlikte geleceğim... Yalvarırım, sizler de yardımınızı esirgemeyin!</p>

  <p>Adam bunları söylerken, masanın tepesinde asılı portrelerden birini göstererek baskıçları üzerinde öfkeyle tepiniyordu. İşte o anda fütüristler de, realistlerde kendilerine geldiler, hep bir ağızdan haykırdılar:</p>

  <p>— Kaçık bu herif!</p>

  <p>Fütüristlerin en genci Çik, Volyaçka’yı yakaladı. Aynı anda da beriki ona bir tekme savurarak elinden kurtuldu. Genç fütüristin elinde Nikita Galaktionoviç’in korkunç takma bıyığı, yani bir tutam at kılı kalmıştı.</p>

  <p>Volyaçka oradan kaçtıktan sonra Sank Petersburg caddelerinde durmaksızın koşturmaya başladı. Aradığı herhangi bir zamk değil, en iyisinden Avrupa yapıştırıcısıydı.</p>

  <p>O akşam Çik’le karşılaştığımda bana akademi kurulunun eğlendirici toplantısını anlattı. Nedenini kendim de biliyorum ama müthiş heyecan duydum, gece uykum kaçtı. Ertesi sabah uyanır uyanmaz kendimi bomboş sokaklarda buldum. Parklarda otlar sararmıştı. Başkentliğini yitirmişti ama Leningrad görkemliydi, güzeldi. Bütün Rusyalı ozanların gelip geçtikleri ana caddeden<a class="footnote-link" href="#footnote-225-29" id="footnote-225-29-backlink">29</a> yürürken geleneksel başkentimize bir şey olmuş mudur, diye çevreme bakınıyordum. İtiraf edeyim ki, sokaklarda bir atlının dörtnala koşturduğunu gören Aleksandr Sergeyeviç Puşkin’i kıskandım. Yalnız atlıyı değil, küçük atını da, “Astoriya” otelinin bahçesindeki yılan yontusunu da gören Vladimir Vladimiroviç Mayakovski’yi kıskanmam birincisinden geri kalmazdı.</p>

  <p>Ancak kendimin de bir ödüle konduğunu söylemeliyim. Gördüğüm şey şuydu: İmparator Birinci Petro pipo içiyor, onun ayaklarının dibinde ise tümüyle çıplak, bıyığının bir tarafı yapışık, bizim Volyaçka sere serpe yerde yatıyordu. Pipo amacına erişmişti, Volyaçka gerçekten ölüydü.</p>

  <p>Volyaçka öldü ama ben henüz sağım. Şafakla birlikte kalkıp anıta yönelmem boşuna değilmiş. Anlayacağınız üzere bunu isteyen pipoydu. Piponun istemine (iradesine) karşı çıkamadığım için ıkına sıkıla Petro’nun anıtının tepesine tırmandım, pipoyu ağzından aldım; hem selefimin debdebesinden nefret ederek hem de ucuz yapıştırıcının berbat kokusundan dolayı öğürerek pipo içme eylemini sürdürdüm. O günden beri pipo içmekteyim, ama ne çok sık, ne de çok seyrek, ancak tarihsel an dediğim zamanlarda... Öyle sanıyorum ki pipo beni de kendi istediği gizemli bir amaca doğru sürüklüyor. Ancak piyangodan 11 numaralı kurayla elde yapma bir pipo kazanan Nikita Galaktionoviç Volyaçka o günden tam bir buçuk yıl sonra ünlü anıtın ayakları dibinde öleceğini nasıl bilemediyse, ben de ilerde başıma neler geleceğini bilmiyorum. Şöyle ya da böyle, yetenekli bir yazarın benim gidişimden sonra bu konuda eğlenceli bir öykü yazacağına inanıyorum.</p>

  <div class="footnotes">
    <div class="footnote">
      <p><a class="footnote-anchor" href="#footnote-225-16-backlink" id="footnote-225-16">16</a> Gogol’ün Palto adlı öyküsünün kahramanı. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-17-backlink" id="footnote-225-17">17</a> Romalıların giysisi. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-18-backlink" id="footnote-225-18">18</a> <span>Sovyetler Birliği’nde planlı ekonomi tüketim malları üretiminden çok, ağır endüstriye yöneldiği için ülkede sürekli “tüketim malları” sıkıntısı olmuştu. –ç.n.</span></p>
    </div>

    <div class="footnote">
      <p><a class="footnote-anchor" href="#footnote-225-19-backlink" id="footnote-225-19">19</a> Devrimin ilk yıllarında Kremlin saat kulesinden marşlar yayımlanıyordu. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-20-backlink" id="footnote-225-20">20</a> Beyaz (komünist olmayan) asker –ç.n.</p>
    </div>

    <div class="footnote">
      <p><a class="footnote-anchor" href="#footnote-225-21-backlink" id="footnote-225-21">21</a> İki parmakla haç çıkaran Hristiyanlar baskıya uğrayıp sürülmüşlerdi. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-22-backlink" id="footnote-225-22">22</a> Beş uçlu kızıl yıldızı kastediyor. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-23-backlink" id="footnote-225-23">23</a> Nikita Galaktionoviç bu belgeyle mahkemede karısından boşanabilecekti. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-24-backlink" id="footnote-225-24">24</a> Çarlık Rusyasında illerde, ilçelerde bulunan toprak ağalarının (pomeşçiklerin) kurduğu dernekler. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-25-backlink" id="footnote-225-25">25</a> Kurşuna dizildiği belirtilmek isteniyor. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-26-backlink" id="footnote-225-26">26</a> Cambazların, oyun için çocukların ayaklarına takıp yürüdükleri uzun tahta bacaklar. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-27-backlink" id="footnote-225-27">27</a> Batman: 16 kilo.</p>
    </div>

    <div class="footnote">
      <p><a class="footnote-anchor" href="#footnote-225-28-backlink" id="footnote-225-28">28</a> Çarlık dönemi. –ç.n.</p>
    </div>

    <div class="footnote">
      <p><a class="footnote-anchor" href="#footnote-225-29-backlink" id="footnote-225-29">29</a> Neva Caddesi. –ç.n.</p>
    </div>
  </div>
</body>
</html>
