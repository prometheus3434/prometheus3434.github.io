<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body><a id="caption1"></a>
<h1><a id="bookmark0"></a><span style="font-weight:bold;">KONAK</span></h1>
<p>«Esselâmüaleyküm ey bu vaktin sahibi! Destur var mı?»</p>
<p>Alacası koyulaşmış esmerlikte hemen hiç bir şey görünmüyordu. Ta dipte, karanlık ağzı yanıp yanmamak arasında yalazlanan ocağın aydınlanışı vardı; bir de hücrenin hayli yukarısında daha bir küçülen, şimdi kara pırıltılı, irice bir baş büyüklüğündeki oyuk cam. Camda, kireç sıvalı bir oyuğun gözleşmesi, hüznü, yalnızlaşması. Camda bütün bir hücrenin insansız kalabalıklaşması ve o kalabalığın inatçı susuşu vardı. Bir garip tebessümle aklaşmıştı yine bir garip tebessümle kararıyordu. Selamı tekrarlamak zorunda kaldı: Esselâmüaleyküm ey bu vaktin sahibi! Destur dilemiştik.»</p>
<p>Ses, ince geldi; karanlığı emmiş, ocağın isinde ısınmış, yalazında aydınlanmış, ses çok eski, bin yıllık sanki öyle bir ocağın derininden geldi: «Hepimizin üstüne yağsın selamlar oğul. Geldiysen girilir, gelmediysen? Sen bu ocağın bahçıvanı değil misin? Bilirsin.»</p>
<p>Girmek gerekti artık; eşik, atlanacak hale gelmişti. Besmeleyi çekti içinden, eşiği atladı. İkindi sonu, bütün tembel salınışıyla dışarıda kaldı. Unutulmuş, yaşanmamış bir dünyaya benzedi. Yaşanmış yahut da yaşanmakta olan dünya hücrenin içindeydi; şu alacası koyulaşmış esmer oyuğun camındaydı. Bunu, şimdiye kadar hissetmediğine şaştı. Üçüncü yahut dördüncü girişiydi. Bundan önceleri, hayatı hep aydınlıkta, renklerde, ışıltılarda görmüştü; öyle bilmişti. Karanlık ıslakmış gibi geldi; karanlığın ıslanışında da bir hayat, hem de dışarıdakinden güzeli kıpırdıyordu; dinlenmiş, yaşlılıktan gençliğe doğru giren bir hayattı. Dışarıdakinin gençlikten yaşlılığa çıktığını görmüştü şimdiyece yahut bir yerde durduğunu...</p>
<p>Hücrenin içindeki hayatın bir yerde durmayacağını da hissetti; hep gençliğe, sonu olmayan bir gençliğe doğru inecekti.</p>
<p>«Konuş oğul. Aşlanmalarından biri mi kurudu? Küpeli çiçeği mi soldu? Yoksa kurtçuklar mı yine? Hangisi?»</p>
<p>«Hiç birisi.» diyemedi. Ellerini göğsüne yakın bağlamıştı. Boynu, sol omzuna doğru niyazdaydı. Beli çok hafif eğik. Gözlerini yarı kapamıştı, öyleyken Pir'in aksakalının göğse doğru bol dökülüşünü gördü. Sanki bir gözede suyun kıpırtısız kaynayışındaydı: «Hangisi oğul? Yoksa gitme vakti mi? Geldi mi dersin?»</p>
<p>Dili çözülecekti; yeniden bağlandı. Ellerini göğsünden ayıramadı, sol omzuna niyazlanmış başını kaldıramadı, hafif eğik belini doğrultamadı.</p>
<p>«Tohumlarını da aldın mı yanına? Çiçeksiz, aşlamasız ne yaparsın sen? Kurtçuklar olmazsa neyle döğüşeceksin?»</p>
<p>Döğüşmek mi? Ne döğüşmesi, niçin döğüşmek? Döğüşmekten uzak kalmıştı, kalmağa çalışmıştı, döğüşmeği düşünmemişti, öyleyse Hazret-i Pir —ki kendisi döğüşmekten uzaktı—neden döğüşmeği demişti.</p>
<p>Ses bu sefer kahncaydı, daha bir diri, şenliğe çalan bir eğlencedeydi: «Kurtçuklar toprakta çiçekle döğüşür, çiçek havayla suyla döğüşür, hava da su da yerle gökle döğüşür. Buna sevişme de; istersen konuşma de. Sen bahçıvansın, yaşama demen gerek. Kumral mıydı adın senin oğul? Kumral Dede neden dediler pekey? Toprakla ağaçla suyla fazla didiştin zahar; toprak, ağaç, su bir olup gençliğini yediler de ondan mı? Kurtçukların çiçekleri yeyişi cinsinden, öyle mi? Dede deyişlerinden söz ettim.» Kimsenin Dede dediği yoktu halbuki olmamıştı. Konur, Konur al, Konur alcık, derken Kumralcık. Daha sonra Kumral, «Kumral aşağı, Kumral yukarı.». Hep böyle. Yalnız bir kere, yılda bir kere, ilk siftah meyvelerin ilk siftah tadını Hazret-i Pir'e sunduğunda «Dedecik. Kumral Dedecik» dediğini hatırladı Hazret-i Pir'in; «Sen de bu meyvelerin dedeciğisin he mi? Ne güzel.» deyişi. Kaç yıl önceydi ki? On beş yirmi yıl, belki daha fazla. O zaman tekkede dervişler, bir meyve hamlığından bir meyve olgunluğuna dönmenin doluluğundaydı. Ocakta öğseğiler yanar alevdi, torlaşmamıştı, kararmamıştı; her biri Pir elinden uçurulmamıştı, Urumeline mi Anadolu'ya mı nereyeyse yollanmamıştı.</p>
<p>«Demek uçmak dileyeceksin oğul Kumralım? Sığmaz mı oldun? Yüreğin gençleşmede mi? İlk aşıladığın kirazın kaçıncı meyvesiydi yediğimiz? Yedinci mi? Ocağa bir odun at hele, az biraz eşele.»</p>
<p>Kumral, yarı kapanık gözlerinden Hazret-i Pir'i iyiden iyiye görüyordu artık, ocağı ayan beyan. Ocağın yalazları sönmeğe yüz tutmak üzereydi: Hazret-i Pir bir beyaz yün yumağı. Gevşek, bilek enliliğinde sargıların yumaklanışı, toparlakça atılmış, tertemiz, çipilsiz yün. Ak kaşların altında karanlıkça bir gülüş, çizgimsi. Kumral'ın eşelediği ocağın kıvılcımlanışı, tütüşü, yanışı ve yeni yalazlar. Kumral'ın attığı odunun yalazlarda ısınırken çatlayışı. Yirmi yıl önce aşıladığı endürüzü hatırlayışı birden Kumral'ın. İnce, kavruk bir endürüz çitiliydi. Aşılamamıştı, borulamıştı. Çelikleme saplanan kiraz, bir yabancı ağaca bir yabancı ağacın kabuğu, yabancı gözün yerleşmesi.</p>
<p>«Senin aklını kim çaldı oğul Kumral? Yüreğine giren göz hangisi, yani? Sarı Saltuk'unki mi? Abdal Musa'nınki mi? Karaca Ahmed'in yoksa Kaygusuz'unki mi? Saltuk daha eski onunki olamaz. Yenilerden bir göz olmalı.»</p>
<p>Kumralın ocağa attığı odun çatırdadı bir daha; önce karardı, sonra kabuğu kıvılcımlandı, kabukta belli belirsiz yalazlar yanıp söyündü. Sonra odun ilk atıldığı gibi kaldı; katı.</p>
<p>«Biz sorduk senden ses gelmedi oğul Kumral; hele bir de sen sor. Meyve yüklü dallar yükünü boşaltmazsa kırılır, bahçıvansın. Meyvelerle çiçekleri derviş farz edersek bahçıvanı da...» «Haşa efendim ne mümkün.»</p>
<p>«Sırasız konuşmadın mı oğul Kumral? Sözümüz bitmeliydi.»</p>
<p>«Sözünüzün sonu Şeyhim...»</p>
<p>«Sustun ya! Konuşmak zor. İnsanlarla konuşmak zor demek istedim. Çiçeklerle falan kolay konuşulur. Sen söylersin onlar dinler, benim şimdi yaptığım gibi. Çiçek say kendini, açmağa çalışıyorsun; açmak üzeresin. Bilmediğin bir şey yüreğinden kanat açıyor. Koklanmağa hazırsın; istiyorsun, koklanayım artık, yeter karanlığım diyorsun. Ya seni koklayacak kimse bulamazsan? Bulduğun zaman kokunu beğendiremezsen? Seçtiğin zaman rengini sevdiremezsen? Dahası var, kendini fark ettiremezsen kendini. Yüzlerce, binlerce çiçekten biri, yüzlerce binlerce kokular gibi olur da onların arasında yitip gidersen? Ne dersin oğul Kumralım? Açtığın zaman baktırmak, koktuğun zaman aratmaksın. Hangi rengi buldun kendin için, hangi kokuyu?»</p>
<p>«İzin verirsen senden alırım. Ocağından.» «Sarı Saltuk aldı gitti. Ondan öncekiler aldı gitti. Yesi'de Yesevi'den ne kaldıysa, öncekiler ve sonrakiler alıp alıp gittiler, dağıttılar. Bir sen kaldın bahçıvan; bir de ben...»</p>
<p>«Yeniler Şeyhim? Şimdikiler?»</p>
<p>«Eyi; sormasını da bildin? Bahçıvansın; vaktinden önce çiçek açmayacağını, ham armudun yenmeyeceğini, yense bile boğazda kalacağını bilirsin. Bak bakalım ocağa attığın odun ne alemde? Yanmış mı? Tutuşmak üzere mi?» «Tutuşuyor?»</p>
<p>«Eyi; vakit var demektir. Az önce çiçekleri dervişe benzetmemiz niye korkuttu seni?» «Birden?» «Korktun Kumral. Ya bir örende, hiç bilmediğin yıkıntılar arasında bulsan kendini; her bir yanın dil bilmez ademlerle sarih. Farz et uyuz olmuşlar, sıracalı her biri. Yerin yurdun yabancısında. Çiçeğin dervişe bahçıvanın şeyhe benzemesiyle senin böyle bir yerde yerleşmen birdir desem ne anlarsın? Odunun yandı mı bak, yanmadıysa bir sorum daha var soracak. Eyi dinle soruyorum.» «Odun yandı!» diyecekti fakat yanacak gibi olan odun tıslayıp söndü; bir damla su düştü sanki üstüne yahut odunun özünden bir damla su sızdı.</p>
<p>«Vaktin sahibi dedin içeri girerken. Bildin de mi dedin bilmedin de mi dedin? İzin verildi artık, odunun yandı konuşabilirsin?»</p>
<p>Kumral Dede hücreye girdi gireli ilkin bir ferahlama duydu. Yıllar yılı açmasını beklediği bir hastalıklı çiçek açmış gibiydi sessizce yahut yüz yıllardır yeşermeyen bir kütük filizlenmişti beklenmiyorken. Ocağa baktı; attığı odun alevlenmişti.</p>
<p>«Bilmek Tanrı'ya hastır Pirim, biz bu haslıktan istifade ettik.»</p>
<p>«Eyi. Hele ardını da getir sözün.»</p>
<p>«Sözün başlangıcı da Tanrı'dır; sonu, başlangıcının aynıdır diye belledik. Tıpkı bir çiçeğin açması, döllenip tohumlanması, tohumlarını döküp yeniden yeşermesi gibi. Öldüğünü sandığımız bir çiçekte yeni bir doğuşun var olduğunu düşünmeyiz. Düşünürsek sebebe varırız.» «Tanrı'ya!» «Evet Şeyhim; Tanrıya.»</p>
<p>«Öyleyse bu vaktin sahibi Tanrı değil midir?»</p>
<p>«Değildir. Tanrı zamanın sahibidir. Vakit zamanın parçasıdır. Bütüne Tanrı, parçaya parça sahip olur ancak.»</p>
<p>«Parçadan muradın ne?»</p>
<p>«Şensin Şeyhim.»</p>
<p>«Ya sen?»</p>
<p>«Ben senin attığın bir öğseği olabilirim belki. Nereye atarsan oraya giderim, oraya düşerim, orda yanarım.»</p>
<p>«Boşuna yanmak neye yarar? Söyünmektir. Düştüğün yerde yanarken yakmahsın; yangına verme isin çevreni, yangını yaymalısın...»</p>
<p>«İşit dersen işitirim; yak dersen yakarım, yap dersen yaparım.»</p>
<p>«Ya yık dersem?»</p>
<p>«Muhakkak yerine yenisini yapmam içindir. Nerden bildin dersen derim ki bu Yesevi ocağının yükü böyle yüklenmiştir. Dolu çuvallar yeniden dolmak için boşalır, meyveler yeşermek için derilir, çiçekler doğmak için ölür. Yolumuzun çizgisinde benlik yoktur ki yıkmak ola.»</p>
<p>Hazret-i Pir sustu; ocakta yalazlar yalabuklandı, hücre iyice esmerleşti. Kumral Dede olgunluktan ezim ezim ezilir hale gelen meyvelerini dökmüş gibiydi; eğik dallarının yeğnildiğini, yavaş yavaş göğe ağdığını, bir serin yerde ipildediğini hissediyordu. Bir yandan da, gizli bir korkunun damarlarında gezindiğini, yalandığını sezinliyordu. Boğazında kendinin de bilemediği çok eski çok yıllanmış bir ses gelip yerleşmiş, konuşmuş, hiç aklına gelmediği şeyler söylemişti. Toprağa, dallara, çiçeklere söylemekten bile çekinip korktuğu şeylerdi. Yıllar yılı şu ocağın başında Hazret-i Pir ile söyleşme iznini hayal ede ede içinde birikenleri, bu yabancı, bu bilmediği ses nasıl da söyleyivermişti? Damarlarında gezinip yalanan korku bu konuşan yabancı sestendi. Ah bu bilmediği, susturamadığı sesten.</p>
<p>Hazret-i Pir'in susuşu da uzadı galiba, ocakta yalabuyan odunun alevi de, hücredeki esmerlik de. Kaldırıp başını yukarda kireç sıvalı oyuk cama bakabilse damarlarındaki korkuyu da, Hazret-i Pir'in susuşunu da, esmerliği ve yalabukları da orada, o camın gergefinde görebileceğinden korktu. Kumral Dede, meyveleri derilmiş ağaç dallarının sersemliğine bulanmak üzereydi. Ocakta odun ve odundan önceki öğseğiler harlanıverdi; sanki bir avuç tuz atıldı, kıvılcımlar cingillendi. Hazret-i Pir yavaşça, duyulurla duyulmazlık arası: «Pekey oğul Kumralım» dedi, «Her kuş uçar. Her yuva boşalır, dolar yine boşalır. Uçunca uçmalı ama senin de öğseğini atalım bakalım, nereye düşerse orayaca uç. Öğseğinin düştüğü yere kon bakalım sen de.»</p>
<p>Hazret-i Pir yavaştan doğruldu, kımıldadı; ya yerine daha iyi yerleşti yahut yerinde sıkılandı. Kumral Dede, bilek kalınlığında gevşek sarılmış yün sargıların, yumağı sıklaştırdığını, yün liflerinin birbirine kenetlenip culfahkta dokunduğunu sandı. Az önceki gevşek yün yumağına elini uzatsan elin yumağın içinece bir yumuşaklığa gömülürdü, şimdi aynı yumak kaygan ak taşlarla sırlandı sanki. Hazret-i Pir'in sesi de o ak, kaygan taşlardan süzüldü: «Öğseğini atmadan önce sormam gerek oğul Kumralım. Yaşlılık; ben de neyi ne zaman soracağımı şaşırır oldum artık, ilkten sormalıydım. Şimdi bu öğseğiyi ocaktan alacağız. Kapıya çıkacağız. Sen bana bakacaksın. Ben savurup atacağım. Gören gözümüz nereye düştüğünü görmeyecek. Sen gideceksin, öğseğin nereye düşmüşse oraya gideceksin; orda yuvalanacaksın. Bulursan ne iyi, ne güzel, ne hoş; bulamazsan vay geldi başına. Ben bir kelime söylerim ancak; ondan ötesini sen bilirsin, sana ait. Duyduk mu oğul Kumralım?»</p>
<p>«İzin verdiysen duyduk sayılır efendim.»</p>
<p>«Pekey bundan murad nedir? Biz yüz şu kadar yılın eskisiyiz; sen kırk şu kadar yılın. Maksadımız çelik çomak oynamak mıdır? Bu öğseği nedir, bu öğseği?»</p>
<p>«Bu ocağın yanar ateşidir.» «Ocaktan murat?» «Tohumdur.»</p>
<p>«Ya her tohum yanar mı?» «Yanmazsa can bulamaz. Can bulamazsa üremez. Üremezse son bulur.» «Tohum bir midir?» «Birdir efendim.» «Neden birdir?»</p>
<p>«Bin olsun diye, on bin olsun diye.» «Tohum öğseği ise neden atarız?» «Her tohumu bir yel uçurur; yoksa tohum otun dibine düşer; ya çürür ya ölür. Yeşerirse bile cılız yeşerir.»</p>
<p>«Var uç öyleyse oğul Kumralım. Sok elini ocağa, ver öğseğini. Mevlam ne buyurmuş, elimiz nere varır, durma!»</p>
<p>Kumral Dedenin bir an başı döndü. Ne karanlıkça esmerliği, ne hücreyi, ne ocağı, ne Hazret-i Pir'i gördü. Çiğli bir sarı yaprak gözlerine yapıştı. O bir an içinde tutunacak yer aradı elleri; titriyordu. Hazret-i Pir'in sadece, arada bir değişen, taş yahut yün veya yeşil otlar misali pürtüklü sesini duymuş, ne ne dediğini ne de kendi verdiği cevapları bilebilmişti. Hep boğazında o yabancı ses; üstelik kulaklarında bir yabancı kulak yerleşmişti bu sefer. Ancak şeyhin son sözü, «Durma!» sözü açık seçikti zaten. O bir an içinde de başı dönüvermişti. Ocağa varan elleri hala titriyordu. Ocak, her zamanki yerinde değildi de yüreğinin başında, midesinin orta yerinde, değilse bile muhakkak, muhakkak damarlarında ayrı ayrı yanıyordu. Öğseğiyi sol eliyle mi sağ eliyle mi alacağını kestiremedi ilkin; sağ eli daha baskın çıktı, uzandı, az önce ocağa attığı odunu aldı. Odun, yan yerinecek yanmıştı; çekip aldığı zaman alevliydi; ocağın dışına çıkardığında da alevler uzanıp kısalıyordu.</p>
<p>Baş dönmesi geçer gibiyken, alevlerin uzanıp kısalmasıyla yeniden başladı. Alevlere doğru bütün gücüyle üflemek geldi içinden.</p>
<p>Korktu.</p>
<p>Dudaklarına yaklaştırdığı yarı yanmış odunu tutan elini hızla uzaklaştırdı. Alevler söndü; odunun yanmış ucu ateş kabuklarında karardı. Moru küllenmiş bir duman tüttü.</p>
<p>Eliyle tuttuğu yanmamış kısım yanmaktan beter ısınmıştı. Başka bir zaman olsa çoktan avucunu açıp öğseğiyi bırakır yahut kaldırır atardı. Fakat çamdı bu yanmış ısınma avucunun içinden bileğine, dirseğine, omzuna çıkıyor, oradan beynine sıçrayıp akıyordu; yüreğini doğruluyordu, baş dönmesiyle karışıyordu. Bir an öyle geldi ki Kumral Dede'ye, avucunda sıkı sıkıya tuttuğu öğseği, öğseği değil, beyninden yüreğine varan yanma yanma değil, baş dönmesi baş dönme değil. Bunların her biri ayrı ayrı yahut her biri birleşmiş de bir çift göz, bir ağ sakal, yüz şu kadar yıllık bir çift dudak haline gelmekte, bunların hepsinin Hazret-i Pir'in kendisi olduğunu anladığı zaman Kumral Dede, o ana kadar duymadığı şeyleri duydu. Sanki hücre yarılmış, hücrenin üstünde gök yüzlü maviliği yarılmış, bir gizli dudak sadece Kumral Dede için bir şeyler fısıldamıştı. «Eyi. Durma dendi sana hay Kumral durma dendi.» Avuçlarında delicesine yanan ısınmışhk Kumral Dede'nin gözlerinde halkalanıp açılmışken, öğseğiyi o halde Hazret-i Pir'e uzattı. Hazret-i Pir gülüyor olmalıydı; gülmüyorsa bile ağ sakalının sakladığı yüzü gülmeğe hazırlanıyordu. Kumral Dede'nin uzattığı öğseğiyi aldı; yanar yerinden tutarak aldı hem de. Sanki Kumral Dede bir demet çiçek uzatmıştı; o bir demet çiçek nasıl tutulursa öyle tuttu. Tele bir kelime söylemedi. Kumral'a hiç bakmadı. Yüz şu kadar yıllık değil de beş on senelik bir yeni yetmenin yeğniliği içinde kapıya yöneldi.</p>
<p>Kumral Dede bu sefer hücrenin içinde şıkırdamakta olan hayatın sustuğunu, yok olduğunu hissetti. Girer girmez içerde her yanını saran genç fısıltılar sanki kapıya doğru yürümüştü; koştu arkalarından.</p>
<p>Hücreye girerken dışarıda bıraktığı ikindi sonu iyice gölgelenmişti. Gökyüzü yine o ikindi sonunun gökyüzüydü. Bulutlanmış gibi geldi Kumral Dede'ye. Hazret-i Pir'i daha iyi görebildi. Hatta Hazret-i Pir'i hiç bir zaman bu kadar yakından, bu kadar diri, bu kadar genç gördüğünü hatırlamadı. İçerde, hücrede konuşan yüz şu kadar yılı eskitmiş adam bu olmamalıydı. Konuşsa, Kumral Dede sesi de tanımayacağını sandı. Nitekim tanımadı da. Ses ya çok uzaktan, dağlardan taşlardan yuvarlanıyormuş gibi geldi ya da hepten şuracıkta toprağı yırtıyormuş da büngüldüyormuş gibi: «Atan benim elim değil, düşen senin gönlün değil. Giden sensin ya Kumral!»</p>
<p>Bir dönmüştü olduğu yerde Hazret-i Pir. Toprağa vuran tabanlarından güç alıp bir yekinmişti; bir de «Hak. Huu!» sesi çıkmıştı ağzından, sanki ağ sakalından dökülmüştü. Ondan sonra olanı bilemedi. Kumral Dede bir sıyırtı, sıyırtıyı duyduğu anda öğseğinin kıvılcımlanıp havayı yarışı, uçuşu, sıyırtıyla uçuşuna devam edişi. Sonra, Hazret-i Pir'in düşüşü olduğu yere; yorgun atlar gibi soluyuşu, ağ sakalından imbiklenen bir ter. Eli, sağ elinin işaret parmağı belli belirsiz oynuyordu. Kumral Dede umut beklemediği bu düşüşe inanamıyordu. İnanamadığı için de aptalca bakıyordu, öğseği atılışının bir sonu sanmıştı. Bunca yıldır öğseğiler atılırdı bu ocaktan, bunca yıldır atılan öğseğilerle birlikte dervişler yola düzülürdü. Kimsenin bilmediği bir saatte, Hazret-i Pir ile öğseğisi atılan dervişin arasında geçen bu töreni ne bir başkası görmüştü ne de anlamıştı. Hazret-i Pir'in kalkmasını, sırtını sıvazlamasını, duasını edip kendini yola salmasını bekliyordu. Düşmesine bir anlam veremiyordu. Neden sonra işaret parmağının çağırmak için kımıldadığını anladı, anlamadı da sezdi daha doğrusu. Yorgun atlar gibi soluyuşun mecalsizliğini görebildi. Farkında olmadan eğildi, diz çöktü, tutup eli; tutup işaret parmağını öptü, başına koydu, yüzüne sürdü. «Pirim, efendim, şeyhim sen misin giden, ben miyim giden?» deyip sızlandı; «Ben miyim, sen misin giden pirim, hangimiziz?» «İkimiz de.»</p>
<p>Hazret-i Pir'in sesi yorgun atların soluyuşundaki nemli sıcaklıktan farksızdı. «Sen de, ben de. Sen Konya'dan önce durma. Konya'dan önce durma. Öğseğini Konya'dan sonra ara.» «Sen. Pirim sen?»</p>
<p>Hazret-i Pir'in ağ sakalı ile ağca kıvrık kaşlarının açıkta bıraktığı yüzünde sakallarla kaşlardan daha ak bir tebessüm doğdu. Ne büyüdü, ne öldü. Sanki o yüzde, yüz şu kadar yıldır vardı da sakallarla kaşların ağ kıllarında hapsolmuştu. Bir çala gece, bir çala seher aralığı takan gözlerinde de ak tebessüm uçuştu. Hazret-i Pir'in son sözü: «Durma!» oldu: «Beni bırak gayri.»</p>
<p>Ta nice sonra, üç gün üç gece uyuyup dinlenmeden, yiyip içmeden yürüyüp, artık adımlarına da, beynine de, yüreğine de söz dinletemez olduğu zaman bu sözü, Hazret-i Pir'in tebessümünü unutabildi Kumral Dede. Ağzı köpüklenmişti, beyni çoktan uyumuştu. Ayakları, yürüyen adımların düşünü görüyordu. Yüreği ne yaptığının farkında değildi. Hazret-i Pir'i hatırlamaz oldu; olduğu yere çöktü, bıraktı kendini.</p>
<p>Kendine geldiği zaman hala yürümekte olduğunu zannetti. Ayakları, bütün bedeni, kolları yürüyordu. Bir keçenin üstünde uzanıp yatmakta olduğunu, bir başka keçenin üstüne örtüldüğünü neden sonra fark etti. Ocağı, taş duvarları, mum karanlığını da fark etti. Ocağın rafında koca bir mum ipildiyordu. Mum yandığına göre geceydi, hiç değilse akşam başlamıştı. Üşüdü herhal; odada soğuk bir yel esiyor olmalıydı, belki de taş duvarlar soğuk ter içindeydi. Keçeye sarınmak istediyse de beceremedi. Beyni oyuk, bir boş, kara mağara içiydi herhal; bir takım sesler, renkler, ışıltılar yankılanıyordu. Sesleri derleyip toparlamağa, renkleri ayırmağa, ışıltıları bulmağa çalıştı; kâh bir alev yalabuması, kâh anlaşılır hale gelirken uçup gidiveren bir ihtiyar ses, kâh kırmızısı morda yitmiş bir acayip renk beyninin oyuk mağara içine dolup kaçtı. Ancak bir tepe üstünün yeşili yolunmuş bozunu, çopur bir yolu, bir akşam yelini hatırlayabildi, bir de korkunç yorgunluğunu.</p>
<p>Kapı açıldı.</p>
<p>Tanımadığı bir yüzdü; sakalsız; karası parlak bir kaytan bıyık, kırlangıç kanadı karasında bitişik kaşlar kaytan bıyıktan farksızdı. Mum ışığının vurduğu çok genç ahn, sivri börkten iki yana, kulaklarına doğru da taşmış gençliğin en karasında ele avuca sığmaz saçlar. Ama tanıyamadı, hiç görmemişti. Böylesine bir bedeni de hiç görmemişti. Ya gerilmiş ok, ya oku çekilmiş yay. Az sonra hemen fırlayacak bir beden, dervişlerde hiç, hiç, hiç görülmeyecek bir beden... Dervişlerde? Yesi'deki tekke canlanıverdi mağara içi sandığı beyninde. Hazret-i Pir yüz şu kadar yaşıyla gülüverdi. İnledi Kumral Dede: «Ah.» dedi; yürekten. Sanki hiç, hiç, hiç yürüyemeyecekti, kalkamayacaktı. Konya bir yana, şu taş duvarların dışına çıkamayacaktı.</p>
<p>«Dirildin mi baba? Dirileceğini biliyordum. Sağlamsın.»</p>
<p>Delikanlı yaklaşıyordu. Gülümsüyordu herhal; bıyıktan, kaştan, saçtan belli olmuyordu. Belki belliydi ama Kumral Dede'nin gözleri o sıra iyice Hazret-i Pir'in gülüşüne kaymıştı. Ayırt edemediği sesleri seçiyordu, renkleri ayıklıyordu. Delikanlı, keçeye diz çökünceye kadar Kumral Dede Yesi'den kurtulamadı.</p>
<p>«Seni şehre girerken tepe üstünde buldum baba. Ben bulmadım, aslında atım buldu; durdu olduğu yerde, bir adım atmadı, öyle bir huyu yoktu, huysuzlanınca seni gördüm, ölüden farksızdın. Moğol uğruları soydu sandım; soyulmuşa benzemiyordun. Abaka Han'ın başıboş kanlı çerileri dolanır buralarda, ne yapacağı bilinmez ip kaçkınıdırlar. Onlara çattın sandım ama yaran beren yoktu. Yaşın da yok ki yaşlılıktan kalmış deyim; öldün sanıp bırakacaktım, atim gitmedi. İyi ki gitmemiş, alıp getirdim buraya, bir gece bir gündüz katılıp kaldın. Nasılsın şimdi? Açsındır da sen, öyle ya. Gidip çorba getireyim sana. Etlice...» Kalktı.</p>
<p>Kalkışıyla çıkışı bir oldu. Delikanlı, kapıya bir adımda vardı gibi geldi Kumral Dede'ye. Halsizdi, aç olup olmadığını bilmeyecek kadar halsizdi, delikanlının gidişini ölçmeyecek kadar. Bekledi sadece gözleriyle; taş duvarları, bu han odasını, ocağın rafındaki mumu bu sefer daha bir tanıdık süzdü. Taş duvarların terleyen soğukluğu dinmişe benziyordu, eskisi gibi üşümüyordu. Arada bir, taş duvarların birinde yahut yanan mumda durup kayan gözlerinde Hazret-i Pir daha bir güvenli gülümsüyordu. Ayaklarındaki, bedenindeki, kollarındaki bitmeyen yürüyüş de durmuştu, dinlenmekteydi, uyuşuk bir uykuya çözülüyordu.</p>
<p>Kuşağını hatırladı.</p>
<p>Hatırlamasıyla birlikte iki eli birden kuşağını aradı. Yoktu. Bir daha aradı. Üstünde, içliklerinden başka bir şey yoktu. Soymuşlardı, bunca yıldır ilk defa bir başkası üstündekiler! çıkarmıştı, bilmediği bir el değmişti bedenine.</p>
<p>Gözleri fırdolayı döndü taş duvar odayı. Bir köşede bir karartı gördü, üstüne giydikleriydi, kucağını göremedi. Farkında olmadan doğruldu, halsizliğini malsizliğini unuttu. Diz üstü, iki eline dayanarak yürüdüğünü fark etmeden yürüdü.</p>
<p>«Baba n'oldu sana? Ne yapıyorsun dur hele!»</p>
<p>O durumda dönüp baktı kapıya. Delikanlıydı; elinde ufaktan bir sini, sinide öteberi. Çorbanın sıcak kokusu odayı doldurdu; doldurduğu yetmedi ısıttı da bir anda. Delikanlı iyiden iyiye gülüyordu.</p>
<p>«Baba sağlamsın dediysek yirmisindesin demedik sana; çocukluğu koy bir yana hastasın ne de olsa; bir hele keçenin arasına gir.» «Kuşağım?»</p>
<p>Gören Kumral Dede'yi Ak Emine'nin oğlu Deli Hafız sanırdı tıpkı; dört ayak kuzu melemesinde, anasını yitirmiş gözleri garip, akçıl sakalı titremekte ve yüzü ağlamaklı mı hırslı mı sümsük mü belli değil, bir çocuğun öfkesi de böyle olur belki; ötesini berisini yitiren bir çocuğun korkusu da böyle olabilir. Ama Kumral Dede nasıl durduğunu bile akletmedi de bir daha, bir daha:</p>
<p>«Kuşağım?» dedi; «Kuşağım?» «Kuşağın mı? Kuşağına ne olmuş ki?» Getirip siniyi keçenin yanına koydu. «Baba gel Tanrı'yı seversen ne yapacaksın kuşağı şimdi, şu çorbayı iç de kendini bul. Orda kuşağın, giyeceklerinin arasında, ben çözdüm.»</p>
<p>Kumral Dede bir delikanlıya bir giyeceklerinin bulunduğu köşeye baktı. İnanmak zorunda kalmış bir yüzle gelip köşeye bağdaş kurdu. Bir gözü delikanlıdaysa da bir gözü de giyeceklerinin bulunduğu yerdeydi; sonra sinide toplandı gözleri, çorba çanağına açıldı. Elleri ekmeği buldu, iri parçalar koparıp çorba çanağına atmaya başladı. Bir eli durup kaşığı aradı, sapına sıkıca sarıldı, aynı sıkılıkla çorba çanağına dalıp şöyle bir ekmekle çorbayı karıştırdı titreye tireye, dolup çıktı ve doğrulayıp ağza vardı kaşık; ağzın içinde lokma bunaldı herhal. Çok kısa bir süre çene kemiklerinde hiç bir hareket görülmedi. Delikanlı lokmanın iki damak arasında hemen ezilmekte olduğunu hissetti, çorba ve ekmek, aynı anda damarlara oradan boğaza doğru fışkırıyor olmalıydı. Nitekim hemen gırtlak kabardı, ezik lokmayı yuttu. Ondan sonrasını delikanlı da takip edemedi; kaşık korkunç bir hızla çorba çanağından ağza taşınıp durdu.</p>
<p>Kaşık çorba çanağının dibini bulduğu zaman delikanlı bal kabını uzattı: «Baba hele bundan da ye; benim korkum geçti, seninki açhktanmış.»</p>
<p>O zaman Kumral Dede utandı. Duramadı. Eli ekmeğe de bal kabına da varamadı. Gözleri önüne eğik kalakaldı. Fakat güldü. Çocukçahğı vardı gülüşünün: «Kusura bakma evlat» diye mırıldandı; «İnsanız; noksan yaratığız. Nedense Tanrı bize gelince şöyle bir dokunup geçmiş, ağaçlara mağaçlara bizden çok özenmiş; noksanlığımızı belli etmesek olmaz. Benimki de o hesap.» «Bunun noksanlık neresinde ki? Acıkan yer, doyan yemez.» «Doğrusun, doğrusun da, yemenin de bir yolu yordamı vardır. Böyle köpek gibi dalınıp çıkılmaz, kendi nefsi düşünülmez. Hele buyur balı birlikte yiyelim.»</p>
<p>«Ben yedim baba sen keyfine bak. Seni yoklamağa geldiydim. Sen olmasaydın çıkıp şehri dolaşırdım.»</p>
<p>«Neresi bura?» «Merv.»</p>
<p>«Ya, Merv'e gelmişiz demek. Konya'ya çok mu uzaktır?»</p>
<p>«Yolun Konya mı senin de? Benimki de. Korkma yoldaşlığım iyidir. Merv'e gelmişliğin var mıydı?» «Yoo. Yesi'den çıkmadım.»</p>
<p>«Yesi'densin öyleyse? Ben Buharahyım.»</p>
<p>Yüzü buruştu delikanlının. «Buharahydım şimdiyece» diye tamamladı.</p>
<p>«O ne demek?»</p>
<p>«Hiç. Yolsuz yordamsız Moğol bizi Buhara'dan etti, ağzımızda tat bırakmadı. Sen balını yemene bak baba. Bizimki bütün buralıların çektiği dert. Giden gidene, kaçan kaçana. Türkmen göçebelikten kurtulayım derken öyle bir göçebe oldu ki sorma. Ye hele sen ye, çorba tutmaz adamı, diriltirse bal diriltir.»</p>
<p>Kumral Dede irice bir parça kopardığı ekmeği, bir kaşık sapı rahatlığında bal kabına daldırdı; dolandırıp bala bandı, bir daha dolandırıp bandı. İri ekmek parçası bala bulanıp bir o kadar daha olmuştu. Tam çıkarıp ağzına atacakken delikanlıyı hatırlamış olmalı ki döndürüp gözlerini usulca baktı. Akça kaşlarının altından, akçıl sakalının açık bıraktığı elmacık kemiklerinin yumuşak pembesinden delikanlıyı süzdü: «Acım oğul Tanrı bağışlasın, yaşıma göre sabırsızım; bir de dava yoluna hevesleniriz utanmadan, noksan yaratılmışız bir kere, nafile...» Delikanlı gözlerini Kumral Dede'nin giyeceklerinin bulunduğu köşeye çevirmişti. Kumral Dede ilgisiz görünüyordu: «Üstündekiler! çıkardım diye kızma bana baba» dedi; «Alışkanlık. Benim bir anam vardı rahmet olsun canına, soyunuk yatağa girmedik mi dünyayı başımıza dar ederdi. İşten gelmişsin, savaştan gelmişsin, yorgunmuşsun dinlemezdi. Ben küçükken göçer evli idik; bilirsin sizin de başınızdan geçmiştir. O zaman bile ille de soyunuk yatacaksın, üstüne bir şey örteceksin. Öyle çizme ayağında börk başında uzanıp bir köşeye yatmaca yok. Gecelikler dikmişti. Yatarken giymek için takkeler dikmişti? Bir gün; ben iyice çocuktum, gidip şehirde oturalım diye tutturdu.</p>
<p>Babam, epeyce direndi ama anam az buçuk bey soyundan gelmeydi sözünü dinletti. Buhara'ya o zaman geldik işte. Şehrin en dışındaydı evimiz, bir bakıma çadıra benzerdi, kırlık.»</p>
<p>Delikanlı bir tuhaf güldü. Acı, özlem, bir kırık öfke, perçini çürük hatıra parçaları karışıktı; uzakça, bölük börçüktü: «Babam demirciydi; göçer evli iken de demirciydi. Herhal demirci ocağını dört duvar arasına sokmak ağırına gitti. Çadırdayken ocağın sağı solu, üstü açıktı. Bir ay, iki ay, üç ay derken «Evi de ocağı da...» demeğe başladı babam. Anam «Ev, ocak!» dedi; başka lâf etmedi. «Yün yatak, yün yorgan, gecelik giyip yatmak, takke giyip yatmak» dedi babam. Bunları derken bile sanki yün yatakların yün yorganların arasında boğulur gibiydi. Anam bey soyundan gelme dedim sana; bu bey soyundan gelmeler başka türlü mü olur nedir bir ağzından çıkanı bilir bir de kafasının içinde yuvarlananları. Beni gösterdi hep: «Rahman burda büyüyecek» dedi; «Şehire de bey gerek» dedi; «Demirci ocağını alıp oba oba sürünmek istemem.» dedi.</p>
<p>Babam bir laf etmez oldu ondan sonra; herhal, anama inat benim demirci olmamı mı istedi ne? Alıp alıp yanına götürdü. Kılıca en iyi su veren babamdı benim; onun üstüne Buhara'da yoktur ya sizin Yesi'de var mı bilmem; yoktur.»</p>
<p>Delikanlı «Yoktur» sözünü söylerken; omuzlarından, iki ucu bitişik kırlangıç kanadı karaşındaki kaşlarınacak kabarmıştı. Sesi, odanın taş duvarlarında cilalanmışa benziyordu: «Yoktur, yoktur» diye tekrarladı aynı şekilde: «Yesi de ne ki; şu keçi kokan Moğol'un içinde bile yoktur. Bana da öğretti kılıca su vermeyi. Boş zamanlarında kılıç kullanmanın inceliklerini de babam öğretti bana. Çocuk mocuk demezdi, çıplak ata bindirip basardı kamçıyı atın sağrısına. Bütün bunlar benim hoşuma giderdi. Çocuktum, gelgelelim ata bindirdi mi babam, sat öyle deli deli koştu mu göğün katlarına at sürdüğümü. Hele o kılıca su vermede, babamın sağına soluna bakıp da kimsenin olmadığını aklı kesince gizliden hana öğretmesi var ya bir o yeterdi işte, kendimi adam sırasına katar giderdim. Gelgelelim anam, ah o bey soyundan gelme anam, babamın niyetini sezmiş olmalı, benim şimdilerde anladığım niyetini. Bir sabah salmadı babamla, tutup Buhara'da Tahtalı Medrese'ye götürdü; sübyanların arasında elif be okuduk kaç ay sürdüyse; ama sana doğrusunu deyim sarmadı bu anamın işi beni; babamı da sarmamış ki bir öğleüstüyken geldi; biz bölük olmuş bir yere gidiyorduk. Amine mi ne? Ben en öndeydim. Babam, tuttuğu gibi kolumdan çekip sürüdü, sürüdü, sürüdü. Gömgök tere battım babamın hırsından. Sanki beni değil de inatçı bir koyunu sürüyüp götürüyordu. Bir arkadaşı vardı; can bir kardaşım derdi adını andıkça, ona götürdü. Ne konuşlular ne de aykırı bir laf ettiler, bakıştılar. Aslını ararsan babam burnundan soluyordu. Ama arkadaşına bakan gözlerinde hiç burnundan soluma yoktu, bir kısrağın doğurmadan önceki gözlerini gördün mü sen? Gördüysen, işte öyleydi babamın gözleri. En sonra: «Al bu oğlanı.» dedi; «Anladın işte her şeyi.» dedi; «Bu oğlan senin bundan sonra.» dedi. Bırakıp gitti beni. Öylece. Orada. O sıralarda da bu Moğollar böyle Tanrının zalimiydiler; bizim Türkmenler boy boy, soy soy batıya doğru kaçıyorlarmış bugünkü gibi bu Moğol belasından. Birden, Kayı Boyu derler, bir boy vardır bilir misin? Şimdi bu bizim gideceğimiz Konya'nın oralarda oturuyor diye duydum. Bu Kayı Boyunun Beyine varıp gitmiş babam; Süleyman Şah'a. Babamın kılıççılıkta ününü duymayan yok ki. Süleyman Şah demiş ki: Biz karısı, çoluk çocuğu olmayanı yanımıza almayız; üstelik bizim boydan da değilsin. Ama sana hayır diyemem, senin bizden olman bin ordunun kılıcına bedeldir, gel» demiş. Babam, bırakıp anamı bırakıp beni gitmiş Kayı Boyuyla. Zahar, Kayı Boyunun göçer evi oluşuna kapıldı; anamın tahta evinde kurumaktan korktu. Eyi, sen de balını yedin; bitti benim destanım da...» Kumral Dede Rahman'a dalmıştı. Dilindeki bal tadıyla kulağında, Rahman'ın biraz sıcak süt, biraz sabah güneşinde dinlenmiş taze yoğurt kabarışındaki sesi birbirine karışıyor, şimdiyece duymadığı seslerin, koklamadığı kokuların, bulamadığı renklerin sesini, kokusunu, rengini hissediyordu. Sanki elinin altında yepyeni bir tohumun yüreği tıp tıp atıyordu: «Demek adın Rahman senin?» diye sordu. Fakat hep o yepyeni tohumun tıpırtısını düşünüyordu. «Rahman; ısıcacık bir ad. Abdurrahman olmalı, hemi?» «Bilmem. Ben beni bildim bileli Rahman derler. Belki de senin dediğin gibidir. Sen</p>
<p>istersen öyle, de.»</p>
<p>İki yıllık bir kiraz aşılamasının sürgünleri de konuşabilse ancak böyle hıçkırırdı. Bağrına basası geldi Rahman'ı. Genç, körpecik filizleri sevip koçmağa alışık elleri Rahman'ın yüzünü okşamak istedi. Rahman eğer: «Laf nerden nereye vardı.» demeseydi Kumral Dede'nin elleri hazırlanmıştı da; fakat Rahman daha da konuştu: «Ben senin kuşağını neden çözdüğümü, üstündekiler! niye çıkarttığımı anlatacaktım. Alışkanlık. Ben üstümdekileri çıkarmadan uzanamam, anam başucumda sanırım. Sen de öylesindir sandım zahar. Ama kuşağını nasıl çıkardıysam öyle bıraktım. Ağırcanaydı, altın falan mı var içinde?»</p>
<p>Kumral Dede irkildi. Çok gizli bir korkuya da benziyordu bu irkilişi, açıktan açığa şaşırışa da.</p>
<p>Cevap veremedi bir süre. Gözlerinde irkilme yoktu bir; açık, silinmiş, bulutu pamuğumsu atılmış mavimsilikler içinde baktı Rahman'a. «Sen şimdi anana gücenik misin?» diye sordu.</p>
<p>Rahman başka cümleler beklerken belinledi. Kumral Dede'nin hiç değilse altından yahut altına yakın şeylerden konuşacağını ummuştu. Her şeyi bir yana bırakıp, kendine gelir gelmez kuşağını sorduğuna bakılırsa kuşağının içinde para edecek, paraya yakın bir şeyler olmalıydı; ya «Ha evet öyle.» diyecekti ya da «Yok, hayır, ne altını.» diyecekti. Fakat bunların hiç birini denememişti. Üstelik hiç olmayacak, oturup da düşünmediği, düşünmek ne kelime düşünemeyeceği bir laf etmişti: «Anama gücenmek mi? Ben mi? Nerden çıkardın onu da?» «Söz gelimi hani hep babanı göklere çıkardın da. Anana gücenikmişsin gibi geldi. Sormadım say.»</p>
<p>«Yok, yok; eyi ettin. Hiç senin düşündüğün gibi düşünmemiştim ben. Doğru dedin, babamı andım durmadan. Belki hep onu düşündüğümdendir; belki hep tuttuğunu koparan bir adam olduğundandır, belki sağ olduğundandır kim bilir. Anam öldü.»</p>
<p>«Ya! Konuşmandan sağ sandıydım.»</p>
<p>«Öldü. Bir ay kadar babamı bekledi; umutlu bekledi. Bir ay daha bekledi; umutsuz bekledi. O sıralar beni alıp yine Tahtalı Medrese'ye götürmüş, babamın yoldaşına da «Sakın bu çocuğun aklını çeleyim deme» diye gözdağı vermişti. Anamın gözdağını bilen bilir; babamın yoldaşı ağzını bile açmadı. Ölümünden on gün önce miydi ne; Tahtalı Medrese'ye göndermedi beni anam, babamın yoldaşına götürdü. Tıpkı öyle, babamı bir öğle vakti beni götürüp de yoldaşına bakışı gibi baktı ona hiç konuşmadan. Sonra «Al» dedi; «Sana verilmişti, bana değil.» dedi. Koyup gitti. On gün sonra da öldü.»</p>
<p>«Babanı aramaya gidiyorsun öyleyse?»</p>
<p>«Hem öyle hem böyle. Moğollar oldukça buralar zindan gayri, adamın her gün başı derde girer. Hele eli kılıç tutan, zanaat sahibi olan için derdin bini bir para. En iyisi o taraf; bizden önce gidenlerin herhal bildiği var ki gittiler, duyulanlara bakarsan Anadolu dedikleri yer bizim buraların, varlıklı zamanlarını andırıyormuş, hele uç beylerinin bulundukları yerler tam bize göreymiş. Ee bakarsın babamı da buluruz bu arada.»</p>
<p>Gözleri ısınmıştı; rafta yanan mumun ışığı rafta değil de Rahman'ın gözbebeklerinde sanılırdı. Üstelik daha duru, daha issiz, bir damla yağ bulunması bile yoktu. Kimse bu aydınlık umudu karartmağa cesaret edemezdi.</p>
<p>«Bulursun bulursun; Kayı Boyuyla gitti dediydin he mi? Süleyman Şah'la dedin?»</p>
<p>«Süleyman Şah'la dedim ama Süleyman Şah, koca bir suyu geçerken daha bu yanda, Konya'dan çok bu yanda boğulmuş. Ertuğrul Bey Kayıların başındaymış şimdi.» «Yanlışın olmasın oğul. Bu Süleyman Şah dediğin? Allah Allah bizim tekkeye de çok gelen giden olurdu, oturup dinlediklerim olurdu. Kınık Boyunun Selçuklu olanlarının da bir Süleyman Şah'ı vardır, suda boğulmamıştır ya öldüğü yere yakın bir yerde oğlu Kılıç Arslan'ın bir koca suda boğulması vardır. Allah Allah. Allah Allah? Eyi bir yerden duyma mı bu laf?»</p>
<p>«Bütün gelenin gidenin dilinde, Süleyman Şah suda boğulunca Ertuğrul Bey'den başka oğulları da varmış, üçü bu yana geri dönmüş. Onların anlattıkları da böyleymiş. Çok şaşırdın bu işe niye?</p>
<p>İsim isime, cisim çişime benzer demişler, dememişler.»</p>
<p>«Demişler demişler de, yine de bir iş var bunda. Bir benzetmeyse bile baha bilerek gibi yapılmış geliyor. Bu Kayı Boyuna dikkat etmeli bundan böyle derim ben.»</p>
<p>«Benzetme var ise, bilerek yapılmış ise. Ya benzetme yok da olduğu gibiyse anlatılan?» «O zaman da Tanrı işareti derim, yine dikkat etmeli derim. Moğol'dan kaçıp o yanlara giden bir sürü boy, bir sürü bey vardı. Baban neden onları bıraktı da Kayı Beyi Süleyman Şah'ı buldu dersin?» «O sırada onlar yakındı herhal.»</p>
<p>«Yok yok. Baban akıllı adamdı, kime kapılacağını biliyordu bana kalırsa.»</p>
<p>Babasının övülmüş olması Rahman'ın horuna gitti; kılıca su verişi, demir döğüşü, kılıç kullanışı ve bütün bunlarda kimsenin, babasından üstün olamayışı. İşte kaç yıl sonra bir adam, hem de babasını hiç tanımayan, hiç görmemiş olan biri, babasının bir küçük çocukla bir kadını yüzüstü bırakıp gidişini kınamıyordu da «Baban akıllı adammış.» diyordu. Yıllar yıllar önce de, —herhal o kadar uzak değil on beş yıl kadar önce de— babasının yoldaşı bir gün aynı şeyleri söylemişti: «Baban iyi yaptı Rahman.» demişti. «Tahta evlerde adam ölür, baban bizim gibi ölecek adamlardan değildi.» demişti. Babasını çok iyi bilen biriyle babasını hiç tanımayan şu yabancı aynı şeyleri söylediğine göre büyük adamdı babası; muhakkak büyük adamdı. Öyle her kaçıp giden gibi soysuzun biri değildi herhal.</p>
<p>Kumral Dede'ye baktı minnetle. Minnetten öte bir bakıştı bu; bir ferahlamaydı.</p>
<p>Kumral Dede sakalını avuçlamış düşünüyordu. Aç insanla, o aç insanın doyması arasındaki doygun düşüncelere benzemiyordu; korku vardı bu düşünmenin içinde; yanan bir kor ateşi avuçlarmış da ateşin yaktığını anlamış olmanın yanık rahatlaması vardı; Rahman'ın daha hiç bilemeyeceği, bilse de anlayamayacağı şeyler vardı. Kumral Dede, düşünürken şu taş duvarların içinde değildi, şu Rahman'ın yanında değildi; babası gibi, tıpkı babası gibi bilinmeyen bir yerlere kaçmıştı. Sakalını sıvazlayan eli çok uzaklara gidip gidip geliyordu; sisleri, bulutları, yolların uğrularını temizliyordu. Durdu. Rahman'a: «Kayı Boyunun Konya'nın oralarda olduğunu söylediydin. Duyduğun doğru mu dersin?» diye sordu.</p>
<p>«Doğrudur, doğru olmayan şey söylenmez herhal. Söylenir mi?»</p>
<p>«Söyleyen de olur.»</p>
<p>«Bunlar o cinsten değile benzer. Şu yanımızdaki odada yatıyorlar. Biri Bileyici öteki de okçu; babamın kılıç yapışının üstüne yok ise bunun ok yapışının da üstüne yokmuş anlaşıla. Bileyici öyle söyledi. Bir de arkadaşları var; debbağmış. Yanında pek durulmuyor, derimsi bir kokusu var ama öyle bir nurlu yüzü az gördüm. Seninkine benziyor. Onlar da Konya'ya gidiyormuş.» «Allah!» diye hıçkırdı Kumral Dede. Rahman böyle bir hıçkırışı beklemiyordu, sıçrayıp oturdu. Gözleri iri iri açılmış bakakaldı Kumral Dede'ye.</p>
<p>Kumral Dede iyiden iyiye kendinden geçmişti; yerle gök arası bir yerdeydi sanki. Beyni koca koca dağların arasında eziliyormuş, göğsünü kayalar dişliyormuş gibiydi. Hıçkırışları, uğunuşları o ezilişle o düşleyişin acısındaydı sanki ama hiç bir hıçkırışın hiç bir iniltinin bu kadar mutlu, bu kadar memnun olacağını, ezilişlerden bu kadar haz duyulabileceğini Rahman hesap edemiyordu. Bir ara: «Adam saralı mı acaba?» diye düşündü. Saraysa bile... Yok, hayır sara değildi; bir ara da, hancının bala afyon katıp katmadığını düşündü.</p>
<p>Kumral Dede Rahman'ın ne düşündüğünü değil Rahman'ın kendisini bile fark etmiyordu. «Allah!» deyip inliyor, «Allah!» deyip hıçkırıyordu; gözlerinde süzülmüş, imbikten geçmiş yaşlar vardı; mumun donuk pırıltısı bu yaşlarda uzayıp kısalıyordu.</p>
<p>Rahman korkmağa başladı. Aynı zamanda da, o ana kadar duymadığı bir huzurun bütün bedenine ağ ağ yayıldığını hissetti. Her yanı korkunç dalgalarla köpüren, başı sonu görünmez bir koca suyun orta yerinde sandı kendini; çevresinde korkunç dalgalar köpürüyordu ama bulunduğu yer, ak köpükler içinde süt limandı.</p>
<p>Kumral Dede'nin uğunuşu ne kadar sürdü, bilemedi. Bir yıldan daha uzun olabilirdi, bir göz açımından daha kısa. Fakat Rahman'a öyle geldi ki bu zaman içinde dünya yeniden yaratıldı; kurumuş çaylar deli sularla dolup taştı, kel tepeler yeşillendi, göğdesi küflenmiş ağaçlar çiçeğe durdu. Kumral Dede durulduğunda en güzel çiçeklerin en güzel uçuk eflatunu gülümsüyordu: «Yola çıkmak gerek oğul.»</p>
<p>«Sen kendine gelmedin ki daha; geldin mi? Gelmiş sayılır mısın?» «Gecikmişim gibi geliyor, yetişemeyecekmişim gibi...»</p>
<p>«Nereye yetişemeyecekmişsin gibi?» «Kim bilir? Atan bilir belki...» Rahman anlamamış baktı; aklı yetmemiş, zenginliklere dar gelmiş, çocuk...</p>
<p>Kumral Dede söyleyip söylememeği düşündü. Göğsünde dünyalar kabarıyor, yüreği göğüs boşluğuna sığmıyordu Hazret-i Pir'in. «Konya'dan önce durma» diyen sesi en küçük dünyalardan en büyük dünyalara akıyor, yankılanıyor, tekrar yankılanıyordu. Bunları anlatamazdı Rahman'a, tarif edemezdi. Sadece: «Bana yoldaş olmana sevindim.» dedi; «Yoldaş sayılırım. Yol iz bilmem pek. Sen göz açık bir yiğide benzersin, bileğine de sağlamsın.»</p>
<p>Rahman hala Kumral Dede'nin vereceği cevabı bekliyordu. Şimdi söyledikleri hoşuna gitmişti; bütün bedeninde sıcak ve yumuşak tüylerinkine benzeyen bir güzel ürperişle sıvanmıştı ama beklediği cevabın yerine sıradan, söz gelimi söylendiğini hissetmişti. Bunun için bekliyordu. Kumral Dede de Rahman'ın beklediğini söylemeğe can atıyordu aslında; söyleyemiyordu, söylese bir yerlerin yıkılacağını, hiç değilse şu hanın taş taş üstüne geleceğini sanıyordu. Zorlaya zorlaya «Gece çıksak yola.» dedi; «Yol alsak bir gün önce, hani babanı bir gün önce buluruz belki, istemez misin?»</p>
<p>«İsterim. İstemem mi?» dedi demesine ama Rahman pek istekliye benzemiyordu; kekeledi az biraz: «Gidemeyiz. Yanımızdaki odada yatanları dedim sana; okçuyu, debbağı mebbağı. Onlarla yola çıkmağa sözleştik de gün ışırken. Hem gece uyumak içindir. Ben öyle belledim.» Kumral Dede'nin uykusu yoktu; hele karnı da doyduktan sonra iyice dinlenmiş olduğunu hissetmişti. Fakat: «Benim uykum yok, ben dinlendim.» diyemezdi ki... «İyi öyleyse.» dedi; «Uyu hadi, dinlen oğul. Lafın doğruya benzer, gece uyumak içindir; ama kimi uyurken uyanıktır, kimi uyanıkken uyur. Sen hangisindensin?»</p>
<p>Güldü dedece. Rahman ne yapacağını bilemedi.</p>
<p>Ama uyudu, öteden beri başımı yastığa, koyar koymaz uyurdu. Şimdi yastık yerinde keçenin yuvarlayıp büktüğü katılığı vardı. Kim bilir gelip geçmiş kaç yüz insanın kokularını da emmiş, iyice keçeleşmiş sımsıkı yün, taş duvar, isli mum, yanmış odun kokularını da yüklenmiş dayanılmaz bir şekilde ağırlaşmıştı. Dün gece daha kötüydü, keçeden çok kokusu, yabancılığı, kaç yüz kişiyi sardığı belli olmayan yataklığı dalamıştı, bir de şu yolda bulduğu hasta garibin yabancılığı eklenmişti keçelerin dalamasına. Ama bu gece öyle olmadı. Hasta garip iyileşmişti. Gözlerinde mum ışığından daha sıcak yanan bakışları bütün yabancılığını unutturuyor, uykulara çağırıyordu; uykulardan sonraki gün doğuşlarına. Keçeleri, keçelerin kim bilir kaç yüz yıl insana kucak açmış kokularını unutturuyordu; dut yapraklarının yeşilliğinde kıvrılmış, seven bir kadının elinde serinlemiş örtüleri hatırlatıyordu.</p>
<p>Rahman bu unutuşla o hatırlayışa, uyudu.</p>
<p>Fakat uyku denmezdi buna. Kumral Dede'nin düşleşmiş sesi, «Kimi uyurken uyanıktır kimi uyanıkken uyur», deyişi, uykusunda yumuklanıyordu. Gözleri arada bir açılıyor, farkında olmadan, sanki biri göz kapaklarını incitmeden kaldırıyor. O ara Kumral Dede'yi görüyor Rahman. Mum, koca mum erimiş, ipildemekte, isli cızırdayışı geceyi kırmaktan korkarak. Kumral Dede'nin iki diz üstü oturmuşluğu, erimekte olan mumu andırırcasına salınışı; şahniş da değil bu, derinlerde bir su damarının toprağı göğnütmeğe çalışması gibi bir sızma. Hanın taş duvarlarının dışına sızacak herhal Kumral Dede. Suyun toprağı göğnütürken çıkan ince, topraksı, susu bir inildeyiş. Gözlerini iyice açtı Rahman; sanki babası yanında, yambaşında, çok, çok yanında hiç kimsenin bilemediği, bilemeyeceği usulüyle kılıcın çeliğine su vermekte. Kumral Dede'nin iki diz üstünde salınıp inildeyişindeki ses kor demirin, tam zamanıdır deyip suya verilişi anı.</p>
<p>Kumral Dede'nin birden secdeye varışı, birden. Bırakışı kendini taş zemine pamuk üstüne bırakır gibi, bulutlara bırakır gibi.</p>
<p>Rahman gözlerini, o kadar istediği halde açamadı.</p>
<p>Kulağında bir ses Rahman'ın, ipek kozasının çatlayışında: «Rahman! Kalk Rahman çobanların sürücünü haydadığı vakittir. Tan yeri salkımlaşıyor...»</p>
<p>Uykuyu severdi Rahman ama bu kadar uzununu, bu kadar, bu kadar dinlenmişini değil. Daha bir kimse uyandırmamıştı onu; sabah kuşları bile Rahman'ın uyanışında nice sonra öterdi. Sıçrayıp kalktı. Çok iyi duyduğu ipek kozasında çatlayan sesi aradı boş yere. Taş odada kimsecikler yoktu. Ter bastı her yanını Rahman'ın, ateş fırınlarında ısındığını sandı, yandığını. Ak Emine'nin oğlu Deli Hafız'ı hatırladı hiç yoktan; çadırlardan çadırlara kocamış gözleriyle girip çıkışını Deli Hafız'ın. Şimdi kendi gözleri de öyleydi herhal; yataktan öyle kalktı, kapıdan öyle fırladı. Doğrulayıp kuyunun başına vardı. Hiç bir şey düşünmeden su çekti kuyudan, ayazlanmış suyu, düşünmeden tepesinden aşağı boşalttı. İkincisini de. Islak donu, gömleği sabah serininde yediği ayazlanmış, suyu olduğu gibi bedenine sardı; yapıştı bedene. Ancak o zaman ayılabildi Rahman; Kumral Dede'yi ancak o zaman görebildi. Sundurmanın yanındaydı, Rahman'a bakıyordu. Sabah alacasındaydı. Yavaş yavaş yaklaştı.</p>
<p>Rahman, olanca ıslaklığıyla durup bekledi; istese de gidemeyeceğini biliyordu.</p>
<p>Kumral Dede'yle birlikte taş odaya döndüklerinde üşüdüğünü hissetti. Kumral Dede'nin yanında soyunup giyinemeyecekti; tereddüt etti. Kumral Dede: «Ben yoldaşlarına haber vere durayım oğul.» diye yanından ayrıldı; «Sesleri solukları çıkmadı hiç. Sen de değiş, üşüyeceksin.» Soyunması bir şey değil de ne giyecekti şimdi? Başka içlikleri yoktu ki; aklına gelmemişti ki, çaresiz çıplak bedenine kıl dokuması üstünlüklerini giyindi. İçliklerini bura bura sıktı, torbasına attı. Kumral Dede geldiğinde Rahman hazırdı.</p>
<p>«Yoklar.» dedi Kumral Dede, «Gitmişler oğul. Hani sözleşmiştiniz? Akşamdan gitmişler hemi de...»</p>
<p>Rahman şaşırır gibi oldu ama üstünde durmadı. «Burda tanıdım zaten.» dedi; «Bir iki saatlik konuşukluğumuz var. Kendileri bilir tabi. Yola çıkalım mı?»</p>
<p>Sakin, kendi halinde bir sabah başlıyordu. Bir evlatlığın yalnız büyüyüşü, yalnız güzelleşmesi, ev bark kurması gibi bir sabahtı. Düzlük alabildiğine, ağaçlar yuvarlak karaltılarını sabaha açıyor, kuş sesleri ne fazla ne eksik. İşlek bir yol sabaha uyanmamış daha. Gün ışıyana, ortalık kızışana kadar konuşmadılar. Rahman attaydı. Kumral Dede yayan. Rahman ısrar etmişti de Kumral Dede binmemişti. At da Rahman da alışamadıkları bir uyuşukluğa yürüyorlardı.</p>
<p>Günün ışıması, ortalığın kızışması, kuşluğa dönen sabahın da kızışmasına sebep oldu; düzlüğün sonunda tepeye kıvrılan yol kalabalıklaştı. Daha çok Merv'e gelenlerdi; birli, ikili, üçlü, daha kalabalık. Sonra deve katarları. Gelip geçenler, atlı giden gençle yaya yürüyen yaşlıyı süzüp geçiriyorlardı, kınayıcı bakanlar çoktu.</p>
<p>Rahman huzursuzlandı, at zaten pipirikleniyordu.</p>
<p>Rahman indi attan birdenbire; hiç yoktan. «Böyle olmayacak baba.» dedi, «Ben bu atta gidemeyeceğim. Gelenin gidenin gözlerinden ölürüm, utanırım. Sen bin.» Gözleri de yalvarıyordu Rahman'ın.</p>
<p>Kumral Dede binmedi. «At bize göre değil oğul.» dedi; «Herkes bildiği dili iyi konuşur. At senin gibilerin dilidir, bana bir şey söylemez. Sür git sen, nasipse yine karşılaşırız. Nasip değilse... Niye yolundan kalasın.»</p>
<p>«Fakat baba sözleşmedik mi?»</p>
<p>Kumral Dede gülümsedi: «Sözleştik. Sözümüz sonunaca. Sen git yolu aç ben açılmış yoldan geleyim. Senin yolun da benim yolum da Konya'ya varmayacak mı?»</p>
<p>Rahman'ı kandırmak pek kolay olmadı. Rahman gençti; kanında serilmiş sözlerin tazeliği kaynıyordu. Kumral Dede kaynayan kanların durulusunu yaşıyordu. Sonunda «Pekey» dedi Rahman: «Eyi bir iş yapmadığımı biliyorum baba. Yoldaşlık yoldaşını yarı yerde bırakmak değil, aklım almaz bu işi. Gelgelelim başka yolu da yok. Amma senden bir söz isterim, akçıl sakalının başı için isterim bu sözü de. Her ne zaman ki bir hana vardın, o hanın sahibinden beni sor; konak yerindeyse konak yerinden, menzildeyse menzil adamından benim geçip geçmediğimi öğren. Geçmişsem bir işaret, bir söz bırakmışsam yolumu izleyip gel. Yok yoksam?» «Yok yoksam dedin Rahman? Hele sonuna var.»</p>
<p>«Yok yoksam... Sen bilirsin, gayri gönlün bilir?» «Hele aç diyeceğini oğul. Karanlık konuştun.» «Karanlığı şu ki: Hani, ben babamı bulmağa gitmiyor muyum?» «Eyi, belledik bunu.»</p>
<p>«Konağın birinde benden haber alamazsan başıma bir iş gelmiş ki haber bırakmamışım demektir... O zaman Konya'da yahut Konya'nın ötesinde babamı bulma işi sana. Bulup beni anlatma işi sana. Dersin ki, Rahman, senin oğlun Rahman dersin, kılıca su vermenin en daniskasını öğrenmiş, söz mü baba?»</p>
<p>Kumral Dede'nin boğazında bir ceviz katılığı oynadı, yumruldu. İster istemez güldü; acılı, burkuk. «Ya ben senin bıraktığın nişanları göremezsem, haberleri alamazsam? Korktuğun şey hepimizin başına gelecek, ya ben yolda kalırsam? Neden başkasına güvenirsin, başkasından umarsın? Neden ardında bir umut, bir güveniş beklersin? Ardında hiç bir şeyin kalmadı artık; ne umut, ne güveniş. Belki özleyişlerin, eski sevgilerin, dönemeyeceğin çocukluğun kaldı o kadar. Umut önünde, güveniş önünde. Atını bu ikisine sürmeyeceksen gitme bu yola; bana bel bağlama, belki sana yetişemeyeceğim bile.»</p>
<p>«Sen beni geçersin baba; anladığım kadarıyla Yesevi dervişisin sen. Anamdan hep sizin kerametlerinizi dinledim. Yesevi dervişlerine ölüm bile uzak dururmuş. Gönlüm sana açık, hem de daha diyemediklerimle açık, var anla gayri. Hoşça kal, gözün üstümde olsun, ver de elini öpeyim...»</p>
<p>Zor oldu ayrılmak; ikisi için de.</p>
<p>Kumral Dede, ta ilk yıllarında, ilk aşlamayı yaptığında duyduğu endişeleri, ürpertici, gıcıklayın korkuları duydu. Ya tutmazsa bu aşlama, ilk umudu kurursa?</p>
<p>Hep bunu düşündü yol boyu; gün ışımasından gün batışına, eğri yollardan düz yollara, kel tepelere, çağıltılı su kıyılarına hep bunu düşündü. İlk vardığı handa, aralarında pek o kadar uzaklık yoktu. İkinci üçüncü konaklarda mesafe uzadı. Dördüncü konağa vardığı zaman Rahman'ın üç gün önce ayrıldığını öğrendi.</p>
<p>Hoşuna gidiyordu bu. Rahman olmasaydı sadece kendisi için atılan öğseğiyi düşünencekti; hele Konya'ya vardıktan sonra... Pirinin işareti Konya'ya kadardı; Konya'dan sonrası için belli bir işaret yoktu, kendine bırakılmıştı. Yok muydu acaba? Gerçekten kendisine mi bırakılmıştı? Rahman zaman zaman her şeyi unutturuyordu. Rahman'ın varmak istediği yerin de Konya oluşu, Konya'dan sonraki Kayı Boyu, Kayı Boyunun Süleyman Şahı, Ertuğrul Beyi derken yollar gerilerde kalıyor, yeni hanlar eski hanlara karışıyordu. Rey'den sonra yollar da kalabalıklaştı. Hava birdenbire sanki cehennem alevinde yanmağa başladı. Sık sık rastlar olduğu su gözeleri, ince dere yatakları ya kum dolu ya yarık balçık kurumasındaydı. Kötü bir mayıs ayı, yağmursuz ateşler içindeydi. Köpeklerin dili bir karış sarkmıştı, ateş damlamasında; karınları demirci körüğünden farksızdı.</p>
<p>Yollarda döküntüler. Korkak, yoksul, çul çaput yüklenmiş, sonra cılız sürüler, kaburgaları sayılacak kadar derilerine yapışmış öküzlerin çektiği kağnılar, gıcırtıyla inilti arasında hırpalanmakta ve memeleri sütsüzlükten yapışmış inekler. Kadınlarının yüzü gülmüyor; ağ sakalları hep somurtuk, kırantaları düşünceli, gençleri keyifsiz. Atlar, çoğu athktan çıkmış; alları kirli, demir kırları pasaklı, yağızlarının tüyü bozuk. Atlar, yolları dolduran göçerlerin yoksulluğunu adımlamakta.</p>
<p>Görmemek imkansızdı, sağından solundan geçiyorlardı yahut da Kumral Dede içlerinden geçip gidiyordu. Merv'den sonra gördükleriyle bu şimdi Rey'den sonra rastladıkları arasında dağlar kadar fark vardı. Hiç değilse Merv'dekiler bu sıcağı bilmiyorlardı, bu sıcakta kavrulmuyorlardı. Merv'deyken nisan sonuydu, yağmurlar vardı, yolun her iki yanı yeşil çimdi, ağaçlar çiçekteydi. Bir an durdurup şu gidenleri: «Hey!» diye bağırmak geldi içinden: «Durun, delirdiniz mi? Ardınızda bıraktığınız yerler yeşilken, yağmurken, otken susuza, kuru toprağa gitmek niye? Bıraktığınız yerler, kimin, yabanın malı mı soyhalar?»</p>
<p>Bağırmak bir yana ağzını açamadı Kumral Dede; gözü yolun tozlarında kaldı. Çevresinde terli tozlar kuruyor, güneşin sıcağında kavrulup kınalaşıyordu.</p>
<p>«Hey! Kardaş! Kardaş ağam. Hele adımını yavaşlatsan da az biraz beni dinlesen mi ki?» Ses bir omuz geri yanından geldi, ne yorgun ne yaşlı, ne dinlenmiş, ne de genç, kadın sesi olmasına kadındı ama pütürlü, susuz bir toprağın kadınlaşmasıydı. Döndüğünde, yanılmadığını anladı. Üstelik sırtına bir oğlan çocuğu sarmıştı.</p>
<p>«Buyur bacı, bana seslendin he mi?»</p>
<p>«He ya kusura kalmazsan seni ünledim. Dervişe benzettim de yürüyüşünden, dervişsen.. Dervişsin he mi kardaş?»</p>
<p>«Öyle gördüysen öyle olsun.» «Yok yok; bana derviş gerek. Değilsen boşuna yolundan etmeyim.»</p>
<p>«Derviş dervişim diye bağırmaz ya.»</p>
<p>«Bağırır bağırır. Boynunda davul elinde çomak gezenleri bile olur. Biz niceleri görmüşüz.»</p>
<p>Eyi, benim bir dervişe benzer yanım yok öyleyse. Bir derdin mi vardı?»</p>
<p>«Hemi de nasıl; aha bu sırtımdaki çocuk.»</p>
<p>«Nesi var?»</p>
<p>«Nesi yok ki. Çıktık çıkalı cızırdayıp durmakta. Bir nefes etsen diyecektim.»</p>
<p>«Sizin aşiretin imamı yok mu? Epey kalabalıksınız da...»</p>
<p>«Var, olmaz olur mu? Dinsiz imansız mı belledin bizi sen. Gel gelelim keçinin gözüdür bizim imam. Nefese mefese inandığı yok. Desem, bir koğmadığı kalır yanından. Neye güldün? İmamın aksiliğine mi?»</p>
<p>«Herhal. Demek böylelerine aksi deniyor?»</p>
<p>«Ha sen de mi bizim imam gibisin? Desene tam adamını bulmuş yoksun Aybüken.»</p>
<p>«Aybüken senin adın olmalı he mi? Neyse, çocuk uyumuş, kurtuldun sayılır.»</p>
<p>«Başlar şimdi.»</p>
<p>«Eyi başlarsa biz de yanındayız. Kimlerdensiniz siz?»</p>
<p>«Çavuldur'dan. Bir biz kalmışız bu yanda. Çoğumuz aha o yandaymış..»</p>
<p>«O yan dediğin... Yani, nere o yan?»</p>
<p>«Konya'mı ne, ondan sonrası.»</p>
<p>Kumral Dede, ayağı bir taşa takılmış gibi durup atladı. Piri geldi gözlerinin önüne. Pirinin fısıldayışını duyduğunu sandı yine. Aybüken kadına bir garip baktı. Aybüken, çatık kaşları, pembesi esmere dönmüş elmacık kemiklerinin çıkıntısı, yeni çatlamış ipek kozası burnuyla kendi halindeydi. «Sen daha düz yolda tökezledin hay kardaş» dedi yarım ağız içinden; «Biz tuttuk, nefesine umutlandık. Aybüken karı yazgısına yansın ki ne deyim.»</p>
<p>«Sen şimdi yazgıyı yanmağı koy bir yana Aybüken bacı; sen çocuğuna nefes istemedin mi? Pekey nefesin hası bizde. Gel gelelim karşılığı ne ola?»</p>
<p>«Hay o da mı var? Nefes dediğin de mi karşılık ile? Hay bu dervişler de mi mal satar gibi nefes satar oldu. De ki bu dün battı, dingilinden çıktı, tuu yazık.»</p>
<p>Dönüp bir iki adım önden gidenler, baktılar.</p>
<p>Aybüken'in yanıp yakınışına alışmış bakanlar yanında Kumral Dede'yi görünce yadırgar baktılar ama o da az sürdü; ilgilenmediler. Yalnız bir değirmi sakal, az biraz genççe, öyle kırklarda falan adımlarını yavaşlattı, yavaşlattı; yanlarına kadar gelip umursamaz, kendi halinde gidermiş gibi yaptı, Kumral Dede ile Aybüken'in adımlarına uydu.</p>
<p>Kumral Dede hemen hemen ilkin böyle bir uzak kalabalığın içindeydi; üstelik yabancıydı. Kalabalığın kendilerine has geleneklerini göreneklerini bilmiyordu. Aybüken'in yangulu, gizlisiz, azıcık delişmen konuşmasından da ürkekleşmişti. Susmağı uygun buldu. Fakat Aybüken kadın eşek arısı yuvasına çöp sokmağı seviyor olmalıydı: «Dervişi de karşılıksız nefes etmezse vay gele bu dünyanın başına, bu kahpe dünyaya bunun için mi kahpe demişler ne?» diye üsteleyince Kumral Dede daha çok, şimdi yanlarında yürümeğe başlayan adamdan utandı: «Bacı beni derviş sanman eyi de, nefes beklemen eyi değil.» diye yumuşak konuştu; «Hele karşılık bekleyip karşılık istediğimi sanman hiç eyi değil. Benim senden bir soracağım vardı; neden yollara düştünüz diyecektim; otlak ise derdiniz şimdi zamanı değil, geldiğiniz yer yeşil diyecektim.» «Yeşilmiş!» diye içlendi Aybüken. Değirmi sakal «Keşke ciJak için olsaydı gardaş» dedi.</p>
<p>Aybüken değirmi sakala döndü; bir başkasının ağzından boşalmak daha kolayına gelmiş olmalı ki: «Anlat hay Dalaman Ağa» dedi; «Sen anlat. Derviş ağamıza yurt yuva kolay bırakılır gibi geliyor herhal.»</p>
<p>Dalaman Ağa pek konuşmağa niyetli gözükmedi: «Moğol'u bilmiyor belki de.» deyip kesti. Kumral Dede: «Bilirim» dedi sadece. Rahman geldi aklına, Rahman'ın, keçi kokan Moğol deyişini hatırladı. «Zebani mi bu herifler? Kaçmak yerine karşı koyulsa olmaz mı? Aralarına adam sokup adam edilse?»</p>
<p>«Sen dervişsin.» dedi Aybüken: «Benim bildiğim dervişler böyle zamanlarda keramet gösterir, Moğol da olsa önlerine çıkıp durdurur, yollarından saptırır. Bakıyorum da bizden önce yola düşmüşsün.»</p>
<p>«Bakma sen Aybüken kadına.» diye mırıldandı Dalaman; «Ebedir; bütün ebeler gibi azıcık aklı yırtıktır. Gönlün kırılmasın. Moğol'u bildiğine göre, gitmemiz gerektiğini de bilirsin. Deli olan yurdunu yuvasını bırakıp gitmez yoksa hele bizim gibiler. Ebencet buraların toprağına, otuna, ağacına, etimizi kemiğimizi katmışız, babamın gözleri arkamda öfkeden kuduruyor sanki dedemin ayaklanıp yakama yapışmak için arkamdan geldiğine şüphem yok. Bir umut var işte, kör bir umut; belki büyür de geri geliriz, döneriz, buraları yalnız koymayız, Moğol'a da bırakmayız.» «Benim aklım kesmiyor Dalaman Ağa; senin bu sözlerin şu sırtımdaki bebeye göre, ona göre bile değil. Bakalım bizim Çavuldurlar eskisi gibi mi? Bakalım yeri yurtları belli mi? Bakalım bizi kardaş deyip bağırlarına mı basacak yoksa boğazımıza ortak geldi deyip sırt mı çevirecekler. Selçukluların da Anadolu'da halları dumanmış, varla yok arası. Moğol'un İlhanları Tebriz'den Konya Sarayına haraca kesmişler. Bir Kayı Boyu, bir Ertuğrul Bey tutturdunuz, herifin maraza çıkmasın diye ödü kopmaktaymış. Eee? Neye güvenip de güçleneceğimizi düşünürsün? Güçlenip geri dönmeyi, Moğol'u sürüp çıkarmağı ha? Ben ebeyim, çok çocuk doğurttum bilirim; ana zıpır gibi olmalı ki çocuk emmeğe süt bula...»</p>
<p>«Senin aklın o kadar erer Aybüken; ebeliğinden öteye geçme. Selçuklunun hali duman olabilir, ama uç beyleri Selçuklu demek, delildir. Uç beyleri yeni bir sürgünün ucundaki domurcuğa benzer; patlayacaksa patlayacağı zamanı kestiremezsin, domurcuğa bakıp ortalık süt liman sanırsın.»</p>
<p>Kumral Dede ilk defa Dalaman'a alıcı gözle baktı; fışkırmış bir kara yün demetinin sardığı yüzünden hiç bir şey anlaşılmıyordu; gözleri hayli kısıktı, alnı dümdüz, alnını börkü saklayamıyordu. «Fidanlarla uğraşmışhğın var mı ağam?» diye sordu. Dalaman'ın cevabı kısa oldu: «Eh, işte biraz.»</p>
<p>Aybüken: «Bakma sen ona kardaş.» dedi; «Her telden çalar. Aslında işi gücü hayal, düş. Sıkıya geldi mi kuzu kuzu yola dökülüp bilmem hangi hayaldeki yurdun düşüne koşar. Elindekini tutmasını bilmeyene ne denir?»</p>
<p>«Bir benmişim gibi konuştun Aybüken. Ben bu aşiretin beyi miyim?»</p>
<p>«Sözüm erkeğim diye geçinenlere, bey mey bilmem ben. Kaç gündür yoldayız, kaç gün daha gideceğiz kimse bilmez. Sonra?»</p>
<p>Kumral Dede, Dalaman'ın dümdüz alnının kırıştığını gördü; lafı değiştirmek için Aybüken'e sırtındaki çocuğunu hatırlattı: «Senin balanın bir şeyciği kalmamış bak; sesi soluğu çıkmıyor. Uyuyan çocuk eyi demektir.»</p>
<p>Aybüken Kumral Dede'ye de cevap buldu: «Biz nefesinden keramet bekledik, ayağından geldi keramet. Doğruysa bir horozu hakettin derviş kardaş. Hele bir bakalım, soluklanmış oluruz hemi de.»</p>
<p>Yol iyice yokuşa sarmıştı; bodur ağaçların çetrefilleştiği bir tümseğe diklemesine dolanıyordu, aşiretin bir kısmı kıvrımı dönmüştü. Dalaman'ın: «Hele yokuşun başına varalım da kağnıya binince...» demesine kalmadı, Aybüken'in boğazında yırtılan bir çığlık yolun tozuna karıştığı cehennem sıcağında uzadı: «Amanın! Amanın Dalaman Ağa ölmüş, balam, gök bakanım, civan yüzlüm, bebem gitmiş; umudum ölmüş. Amanın benden sonra beni bilenim, kahpe dünyanın kahpeliğini bilmeyenim ölmüş, ölmüş. Dalaman Ağa ölmüş.»</p>
<p>Pütürlü toprağın dişileşmesini andıran çığlık parça parça, inceli kalınlı, pıtırağımsı; Aybüken'in yaşla cebelleşen gözleri kötü bir zorlama içinde bir değirmi sakal Dalaman'a, bir sırtından alıp yolun kıyısına bıraktığı çocuğuna, bir Kumral Dede'ye gidip gelmekte; gırtlağı da zorlanmağa başladı.</p>
<p>Durup dönenler, bakanlar; yakından gelenler oldu.</p>
<p>Dalaman, çocukla Aybüken'in arasına girdi; çocuğun başına çömeldi.</p>
<p>Aybüken'in enlice uzun bedeni sarsıldı; bir daha sarsıldı. Sesi çıkmıyordu artık, boğazına bir tıkanıklık geldi.</p>
<p>Kumral Dede ne yapacağını bilemedi.</p>
<p>Dalaman; şaşmış, ne yapacağını bilmeyen Kumral Dede'ye işaret etti, yavaşça kalktı, yerini Kumral Dede'ye bıraktı. Aybüken'i omuzlarından tuttu: «Gel» dedi; «Düşü de hayalı da sahibine bırak. Sen doğurtursun da yaşatamazsın.»</p>
<p>Aybüken anlamaz gözlerle bakıyordu!</p>
<p>Kumral Dede, çocuğun açık gözlerini usulca kapadı; yeni doğmuş bir tayın alnını okşadı sanki ıslaklığını sildi. Farkında olmadan ince bir sesle l'kra Suresini okumağa başladı. Niçin l'kra Suresiydi? Yeri miydi? Bilemedi. «Bismi Rabbike» derken bütün bedenini bir titremedir aldı; üşüdü, ardından da yanmağa başladı damarları. Küçücük ölü bebek, balmumu sarıhğındaydı. Çok uzaktan, otların yeşilinde süzülmüş bir uzak ses duyar gibi oldu: «Ebe! Aybüken Ebe! Koş hele, çap. Beyin gelininin sancısı, sancısı tuttu.»</p>
<p>Bağıran, beyin çadırına bakan Tezene Kadın'dı. Dönemeçten at sürüp gelen beyin oğlunu görünce sustu. Beyin oğlu bir solukta yokuşu indi. Ne olup bittiğine bakmadan, atından inmeden «Çap Aybüken Ebe, gelin sancıdan ölecek nerdeyse çap, daha mı durdun, daha mı baktın çap dedik çap.»</p>
<p>Aybüken öylece kaldı, hatta güldü beyin ağluna bakıp, buna gülüş denirse eğer güldü. Değirmi sakal Dalaman'la Kumral Dede anladı bir bu gülüşün ne gülüşü olduğunu. Beyin oğlu «Hele zoruna bak şunun.» diye homurdandı; «Sırıtmanın sırasıydı şimdi sanki. Sancı dedik sana sancı, ölüyor dedik.»</p>
<p>Kuşağından, evecen parmakları bir altın para çıkardı, attı Aybüken'in eteğine doğru: «Erkek doğurttun mu beş altın daha sana. Kız olursa onu da geri alırım, çap!»</p>
<p>Kumral Dede Fatiha'ya başlamıştı. Yüksek sesle ve bir kere «Allahuekber!» dedi. Aybüken Kadın dönüp çocuğuna bakmak istedi; dönecek gücü bulamadı kendinde. Dalaman yavaşça «Git Aybüken» dedi; «Git; düşü de hayalı da sahibine bırak dedik sana. Çocuk için biz varız, gamlanma.»</p>
<p>Aybüken'in bakışı bulanıyordu; anlayacağını anladı; zoruna gitti; çevirdi başını. Beyin oğluna bakarken kendine geldi.</p>
<p>Beyin oğlu o zaman bir şeyler olduğunu yahut olabileceğini anladı: «Ne var?» diye sordu ama aklı karısındaydı, sabırsızdı, ilgilenip de sormuşa benzemiyordu: «Bir şey mi oldu?» Üşüdü birdenbire Aybüken, bütün sıcaklığı çocuğun ölümüyle birlikte uçup gitmiş gibiydi: «Hiç bir şey yok» diye sırtardı adeta: «Hiç bir şey olmadı.». Gitti.</p>
<p>İlk adımları sürükleniyordu, geri dönmeğe hazırdı; kıvrıma yaklaşırken koştular, kıvrımı hiç durmadan döndüler.</p>
<p>Kumral Dede, Dalaman'a «Sen de git.» dedi. «Yolundan kalman iyi olmaz, geride kalırsan yetişemezsin aşirete.» «Yetişsem ne olacak?» diye mırıldandı Dalaman: «Eni sonu bu değil mi? Kaç defadır ikisini bir arada gördüm, ölürken doğuyorsun o zaman da tadı tuzu kalmıyor, çelik çomak oyunu sanki soyha. Biri vuruyor biri tutuyor mu tutamıyor mu kim bilir?» Kumral Dede'nin, hiç de yeri değilken güleceği tuttu. Değirmi sakal Dalaman'ın aslında ağlamak istediğini sezinlemişti. Ağlayamadığından, ağlarsa noksan yanının, zayıf damarının ortaya çıkacağını bildiğinden söz gelimi konuşuyor, konuştuğunu da hikmet boyalarına, boyamağa çalışıyordu. Kumral Dede'nin anlamış olduğunu fark etmiş olmalı ki: «Bakma laflarıma sen Derviş Ağa.» dedi; «Çocuk ölümleri ağırıma gider öteden beri. Ne dediğimi ne yaptığımı bilemem. Benim bir kardaşım varmış, şöyle beş altı yaşındayken. Benden bir yaş ufakmış. Boğmaca öksürük olmuşuz ikimiz de. Çadırda, bir keçe üstünde bir köşeye bırakılmış kendi halimizde yatışımızı şimdi bile ayan beyan görüyorum. O öldü ben kaldım. Belki de ölen bendim de kalan oydu; çocuk ölümlerini duyup görmüyor muyum o geliyor aklıma hemen, onun yerine yaşamış olmam geliyor. Şimdi bu ölen yoksulla şu doğacak olan, belki de şimdi doğan bey oğlu. İşte öyle yani. Hadi eyvallah Derviş Ağa, ölen sende kalsın ben doğana gidiyorum. Umut doğandadır.» O demin ağlayamayan, ağlarsa zayıf damarının görünmesinden korkan Dalaman'la bu şimdi silkinip giden Dalaman'ı bir türlü yan yana getiremedi Kumral Dede. Birinden biri gerçek değildi muhakkak ama yalan hangisiydi ayıramıyordu. Çocuğu defnedip telkinini da verdikten sonra ancak, gerçeğin doğan bey oğluna giden Dalaman'da olduğunu anladı ama yine de emin değildi. Bu yüzden Rahman'ı hiç düşünemedi.</p>
<p>Çocuğun ölümü yüzünden hayli yolundan kalmış, gecikmişti. Varacağı menzile ancak gece yarısı varabildi; hanın kapısı kapalıydı. Çalıp açtırmak gürültü yapmak istemedi. Dolanıp hanın arkasında samanhğımsı bir yer buldu, kapısı açıktı, girdi içeriye. Kuru, eskimiş, tozlu ot kokusu gecenin yalnızlığında daha bir kuytu kokuyordu. Yeşille sarı arasında bir çıtırtılı kokuya yattı; yeşille sarı arasında bir çocuksu yorgun uyku damarlarında gevşedi. Gülümsedi, uykuya ve gülümser bir uykuda Rahman'ı hatırladı.</p>
<p>Ama gülümseyişler o kadar güzeldi ki; kuruluğunda gizlediği baharları besleyen otların eskimiş kokuları o kadar hoştu ki ve samanlık o kadar yalnız, o kadar gece, o kadar yorgundu ki, bütün bu güzelliğin doğurduğu tek bir şey vardı: Unutmak, uyuyarak!</p>
<p>İlk horoz sesine uyandı. Belki bin, belki beş bin yıl uyumuştu, belki de hiç uyumamıştı.</p>
<p>İlk işi hancıyı bulmak oldu.</p>
<p>Çipil gözlerinde birkaç kere bin yolcunun yüzü kırışıp düzleşen hancı, Kumral Dede'nin ilk soruşunda Rahman'ı hatırlayamadı. Sonra, hatırlayınca da kas kas gülüp göbeğini sıkı sıkıya tuttu, düşmesinden korkuyormuş gibiydi. «Ha şu, şu Buharalı şeytan, derviş ağa bu senin şeytan neyin olur arkadaş? Ben çok ele avuca sığmaz yiğit gördüm ama bunun gibisini görmüşlüğüm yoktur, aşkolsun doğuran anaya yetiştiren babaya.» Kumral Dede ağzı açık bakakaldı.</p>
<p>İri göbek, çipil göz hancı tuttu elinden Kumral Dede'nin: «Gel gel» dedi. «Gel sana bir çıkın bıraktı ama sakin ola ki altın sanmayasın. Doğrusunu deyim; ben altın sanıp baktım. Altın olsaydı vermezdim sana ha. Ne baktın, altın verecek göz var mı bende? Al işte, çıkın bu. Akçalmadan beze sarıldığına bakma. İçi dört eski nalla kırık nal çivileridir.»</p>
<p>Kumral Dede için önemli olan Rahman'dan haber alabilmekti; hancının laflarının üstünde durmadı; «Bunu mu bıraktı? Rahman bunu mu bıraktı?»</p>
<p>Elini uzatmıştı; yıllar sonra ilk meyvesini veren bir aşlamanın sarımsı kırmızısının döllüğüne uzanıyordu. Hancının söngüt bağlamış sesiyle kalakaldı: «Heyy, derviş ağa, çıkındaki altın değil dedik, nal dedik, çivi dedik çivi. Bu şeytan neyin olur ki dörtnalla dört çiviyi sarıp da bırakır. Bu bir rumuz olsa gerek he mi?»</p>
<p>«Sizin hancı bölüğü rumuzları nalla çivide mi arar oğul? Rumuz ararsan kaşta gözde ara; bak şu çevren açık kapalı rumuz dolu; ağacından suyunaca. İnsan elinin döğüp biçim verdiği demir eskilerinde rumuz ararsan yorgunluk bulursun. Benden bu kadar söylemesi, ver çıkını şimdi.» Hancı, yumuşak duyulurken bir bıçak ağzı keskinliğiyle soğuyan sesten irkilmişe benzedi. Oldum olası derviş kisvesinden gizli bir ürperti duyardı. Koyulaşmış karanlıkta kapının dışına çıkmak zorunda kaldığında nasıl bir karanlığa bulaşmanın ürküntüsünü sevmiyorsa derviş gördü mü de öyle bir karanlığın birden gözlerini sarmağa başladığını hissederdi; ürkerdi, konuşmamağa çalışırdı: «Bana ne senin çıkınından derviş ağa, şeytanın biri bıraktıysa sana vereyim diye bıraktı.». İçinden de: «Altın olsaydı sen bu çıkını alamazdın ya.» diye geçiriyordu ki Kumral Dede şöyle söz gelimi sormuşçasına, önemsemeden: «Selçukludan kalma bir yol iz emniyeti vardı, bir şeyi bir yere bıraktın mı neden sonra da dönsen onu ordan alırdın, şimdi Moğol'un İlhanlIları da bu töreyi devam ettiriyormuş, he mi?» diye sordu. «Doğru mu duymuşluğum?»</p>
<p>O sırada bir lokma atmış olsaydı ağzına hancı, lokma muhakkak boğazına otururdu; gözleri irkilip öylece kaldı. Sesi söngüt kaysağında titrek çıktı: «Aha neden bu soru derviş ağa? Malına dokunan mı olmuş ki? Aç bak gözümün önünde aç bak da için rahat etsin. Eyi ki dokunulacak cinsten emanet bırakmamış senin şeytanın. Kim bilir Moğol kolcusuyla başıma ne dertler açardın.» Birisi zorluyormuş gibi, evecen parmakları çıkının düğümünü karıştırdı; açtı: «Bak işte derviş ağa, tam tamına dörtnal, eskimiş ha, dört çivi. Bak çivi başlarına, yenmiş. Bunları gözlerimin, ne gözlerimi herkesin, nah bir sürü yolcunun gözleri önünde, şurada şu hanın kapısının önündeki düzlükte senin şeytan kendi atından çıkararak, yerlerine de yenilerini çaktı.»</p>
<p>Kumral Dede, hancının evecen tedirginliğinin sebebini anlamıştı; Selçuk yol töresini hatırlatması, hancının Moğol kolcularından korkusu onu bu gevezeliğe itiyordu. Ama Kumral Dede'nin anlayamadığı, Rahman'ın atının nallarını değiştirişi, hem de herkesin gözü önünde değiştirişiydi. Bir an, bir atın nallanışında olağanüstü bir ilgi çekicilik olup olmayacağını düşündü. Hancı, Rahman için; «Şeytan» demişti. At nallanışı ile şeytanlık arasında nasıl bir ilgi olabilirdi? «Allah Allah!» dedi, yarı şaşmış yarı da şaşırmış gibi görünerek «Bizim Rahman'ın aklından zoru olmalı. Hasta falan değildi ya?»</p>
<p>Hancı lafı çıkından alıp başka bir yöne dağıtmış olmanın ferahlamasıyla Rahman'ı da olduğundan çok övmeğe çalışarak: «Öyle at nallamayı ben de becerebilseydim böyle dibi çıkmış bir hanın kırk elli yolcusuna değil Tebriz'in on kere yüz bin halkına göstermeğe can atardım hay derviş ağa. Sen ne dedin? Bu dibi çürük hana ben beni bildim bileli beş on ordu kalabalığında yolcu gelip geçmiştir. Bunun Selçuk'u, Kırgız'ı, Hıtayhsı, Moğol'u ne bilirim ben Yecüc Mecüc diyarından gelmesi vardır, Kaf Dağının ardından gelmesi vardır amma ve lâkin bu senin şeytan Rahman gibisini şimdiyece bu han bir gördü bir daha görmez desem dilim sürçmüş olmaz. Böyle senin gibi sabah gün doğarken gelmedi derviş ağa, akşamın kızıllığı geçmiş esmerliği de keyfini sürmüş karanlık kavuşmasına yakın bir vaktiydi. Aha bu senin şeytan, atı toprak bulaması bir teri fışırdatmaktayken geldi. Ben, eh bir velet işte, ana baba kaçkını şimdi şu sıra çok görülen yola düşmüşlerden biridir, ver samanlığa yatsın zibidi deyip aldırış etmiyordum ne demek alıcı gözle bile bakmıyorken atın kantarmalarını bir boşaltıp uçtu ki tıp dedi, önüme düştü. İki gözüm aksın yaylanıp gerilme denilen nesne işte bu attan uçup önüme düşmeden farksız. Dizgini elime bir tutuşturdu, bir «Sallanma, at gök tere batmış terini al, hopla!» dedi aman Allah. Ağzımı açıp da «Beni yamak mı sandın hey dürzü dağlı!» diyemedim. Dizginin ucunu aldım elime uslu uslu; at yedeğimde başladım gezindirmeğe. At dersen sahibinden meret; gezinmek değil koşmak sevdasında. Sahibi orda, kapının önünde açmış yay bacaklarını bizi gözlemekte. Neyse; bir zaman geçti, atın soluğu duruldu, teri kuru köpüğe döndü. Ağamız en iyi odayı istedi, onu da verdik.</p>
<p>Atına yem kestirdik, yamak tımarına baktı. Senin anlayacağın derviş ağa, biz handa başka yolcu yokmuş gibi seninkine el pençe divan durduk durmasına ya içimden de: «Ben de bunun acısını senden çıkarmazsam.» deyip durdum. Ben hancıyım derviş ağa, ayıplama, dışımdan bir türlü içimden bir türlü konuşurum. Bana sorarsan asıl içimden konuştuklarım ferahlatır beni, içimden konuştuğumu severim. Senin şeytanı yatırdıktan sonra; ne yapayım ne yapayım da zibidi deyip horladığım sonra da köpek gibi önünde susta durduğum şu oğlancığın başına bir dolak sarayım diye kafamı zorlarken baktım uykuya yatmayıp oturup yarenliği koyulaştıranlar var yolculardan. Birileri dünden gelmişti, üç kişi. Ham deri kokan bir debbağla yoldaşları. Yoldaşlarının biri ok yaparmış, biri Bileyici ustasıymış. Bunları pek gözüm tutmadı. Senin gibi dervişe benzer yanları da vardı. Zanaat sahibi adamlara benzer yanları da. Doğrusunu deyim mi namuslu kişilerdi görünüşleriyle, cesaretim kırıldı. Öte yandakiler altı kişiydi: Moğol desem Moğol'a benzer, Tatar desem Tatar'a. İkindi serinliğinde gelmişlerdi; ikisinin suratında kılıç izi vardı. Anladın mı derviş ağa, neden dedim bu kılıç izlerini? Senin şeytanın başına iş açacak cinsten olduklarını belli etmek için dedim. Gözüm kesti yani herifleri. Şöyle bir gidip geldim yanlarında. Yarenliklerine kulak kabarttım. Eyi; aradığım cins. Çöktüm yanlarına. Doğrulayıp senin şeytandan açtım lafı. Şöyle altın dolu kesesi, böyle bir karış havalarda aklı; yarışma meraklısı bir ata binmesini bilmez yeniyetme bey soyu dedim. «Altınlarınıza altın eklemek istemez misiniz kardaşlar?» dedim. İstemez olurlar mıydı? Ama önce ağırdan aldılar, oralı bile olmadılar. Biri «Biz uğru değiliz.» dedi. Öteki «Moğol karakollarına kelle vermeğe niyetimiz yok.» dedi. Üçüncüsü «Sen bizi Abaka Han'ın töre bilmez soysuzlarından sanmış olmalısın.» dedi. Herhal kendilerini sınadığımı sandılar. Sandılar ya akılları da laflarımda kaldı. «Siz bilirsiniz?» dedim; «Benim niyetim beş on altın kazanmanızdır. Taş atıp kolunuz da ağrımayacak, altı üstü bir yarış. Oğlancık ata binmesini bilmez gibi.» Bırakıp gitmeğe niyetlenmiş göründüm; çetele suratlı olanı yenimden çekip oturttu: «De hele anlat bize bu bey soyu dediğin oğlancığı; noksan kalmasın ki biz de yapacağımız işi eyi bilelim.» diye lafa çanak açtılar. Ben de bunu bekliyordum. «Her şey yolunca yordamınca olacak Moğol kolcusu da gelse size hak verecek bundan ötesi yok.» deyip oğlancığı biraz daha toylaştırarak anlattım. Heriflerin akılları öyle bir yattı ki ne yalan söyleyim hazırladığım oyunun keyfinden gözümü uyku tutmadı. Senin şeytanın yenilişi geliyordu gözlerime hep, bir lokma ekmeğe muhtaçlığı, el açıp karşımda boyun büküşü hayalleniyordu. Sabahı edemedim. Bir ara aklıma kötü şeyler geldi; oğlancığın yarışı kazanması, heriflerin rezil oluşu da geldi, o zaman ne yapacağımı bilemedim; herifler çiğ tavuk yerine yerlerdi beni, korktum ha, eyi korktum. O korku beni ahıra götürdü; niyetim oğlanın atını sakatlamaktı ama şu debbağ dediğim yolcu var ya, o sıra gidecekleri Tütmüş, yoldaşlarıyla bile karşıma çıkageldiler. Yani senin anlayacağın oğlanın atını da sakatlayamadım. Onları savdıktan sonra da iş işten geçti, uykusunu alan avluya döküldü. İçimden senin oğlana küfredip duruyordum.»</p>
<p>Hancının lafı uzatmasından sıkılan Kumral Dede, üstelik bir sazlı batağın kıyısında ekşimiş balçık kokusunu koklamağa zorlanmış olmanın sıkıntısını da duyuyordu: «Rahman ne yaptı sana da küfrettin; kendi balçığının çamurunda battıkça batmışsın. Kime ne?» diye kızabildi ancak. Fakat hancı oralı bile olmadı: «Rahman mı, o şeytanın adı derviş ağa. Aman ne Rahman ne Rahman? Öfkeli Tanrı beni böyle Rahmanlara çattırmasın; çattırmasın derviş ağa yok yoksam yandığımın aynıdır. Rahman'ı böyleyse şeytanı nasıl olur be? Ben inşallah yarışı kabul etmez de defolur gider handan diye bir yandan şöyle yarım ağız.»</p>
<p>«Niye yarım ağız? Hani oyunu isteyerek kurdun ya?»</p>
<p>«Kurdum, kurdum. Kurmasına kurdum da ne olur ne olmaz oğlanın gözü göz değil, yarışı kazanırsa bu Moğol bozmalarından çekmediğim kalmaz diye de düşündüm. Atını sakatlayacaktım aslında ama o debbağ kokusuyla ötekiler önüme çıktı. Bir terslik olursa diye korktum anlayacağın. Ama senin Rahman dünden hazırmış, ağzı kulaklarına vardı keyfinden. O zaman keyfim iyice kaçtı: «Ama altı kişi onlar.» diyecek oldum. «İsterse altmış altı kişi olsunlar, daha iyi.» demez mi? Yüreğim kalktı kalktı oturdu. «Amma ödül olarak herkes neyi var neyi yoksa koyacak; bütün ödüller kazananın olacak.» dedim. «Atlar da içine girsin bu ödülün.» demez mi? Yandım mı şap gibi derviş ağa yandım mı? Elim böğrümde kaldı. Ama elden ne gelir; kağnıyı süren fışkısına katlanır demişler. Bu sefer kendime küfrettim: «Katlan hancı dürzüsü sen istedin.» dedim; bunu da içimden dedim.</p>
<p>Herkes kuşağındaki altınları bir çıkın yapıp bağladı. Senin Rahman ötekilere bir de üstten bakıp han bağışlamış gibi «Siz ikişer olup bir atı nallayın bu da benden bağış olsun» demez mi? Cinler benim tepeme çıktı; Moğollar ise daha bir keyiflendiler. Benim yamak, içleri altın dolu ödül çıkınlarını, nah gelirken altından geçtiğin şu koca dut ağacına götürüp bir dalına astı. Atlar, şu kapının önüne yatırılacak, eski nalları sökülecek, yerlerine yenileri çakılacak, atını kim nallayıp bitirirse binip üstüne sürecek, ödüllerin hepsine birden varıp sahip olacaktı. Yolculardan, biliciler seçildi; çekiçler, nallar, çiviler, toynak bıçkıları, kerpetenler benden oldu. Oldu olmasına ya sanırım ölüyüm ben, gözlerimde ölü gözleri bakıyor, suratımda ölü suratı seyiriyor, dilim ölü dilinde konuşuyordu. Arada bir senin Rahman'ın yenilişini hayalleyip diriliyordum az biraz; namussuz o da azıcık sürüyordu. Sonra bütün ölmüş hancılar göğsümde hırıldamağa başlıyordu. Uzatmadayım bilicilerin başı işareti çaktı. Çakmasıyla birlikte gözlerim on dört açıldı, yandım tutuştum. İkişerli eş olan Moğollar daha atlarını huysuzlatmamak için sıvazlamağa çalışırken senin Rahman bir ıslık çaldı derviş ağa kardaşım, sanırsın at at değil de kuzu, terbiyelenmiş it enciği. Uzanıverdi bre, yatıverdi. Hani nerdeyse bir toynaklarını uzatmadığı kaldı. Rahman dersen sanki değirmenin su çarkı, el kol fırdolayı dönmede; kerpeten, çekiç, nal birbirine karışmada, ötekilerin atları arada bir çifte de savurmaz mı? Kaçacak delik aramada bile fırsat kalmadı. Moğol'un herifleri herhal üçüncü toynağı nallamışlardı ki Rahman bir ıslık daha çaldı; atı hop dedi kalktı. O anda da Rahman'ı atın üstünde uçarken gördük. Bilicilere «Bakın nallara çabuk.» diye buyurdu. Bakmağa ne hacet, yeni nallar eskilerin yerine hepimizin gözünün önünde çakılmıştı. Atı tepikledi oğlan. Sana yemin ederim derviş ağa oğlanın atı kanatlıydı zahar. Gözlerimi açtım mı kapadım mı bilemiyorum, belki kapamağa fırsat da bulamadım. Oğlan dut ağacının dibine varmıştı; zınk dedi, durdurdu atını, ödül çıkınlarını dut toplarcasına topladı. Moğollar atlarına atlayacağı sırada gelip tam önümde durdu; çıkının birini bana uzattı: «Al bu sana hancı bozması.» dedi, bozması dedi dürzü. «İçini aç bak, beğenmezsen bir derviş yoldaşım gelecek ona ver.» dedi, o kadar; bir de «Hadi eyvallah» çekti. Te o yana, Tebriz yoluna vurup gitti. Çıkının içinde aha bu dört eski nalla çiviler vardı derviş ağa. Namussuzluk değil de ne bu şimdi ha, sen söyle. Tanrı aşkına söyle!»</p>
<p>Kumral Dede'nin gönlünde binlerce yaramaz çocuk gözü ışıl ışıl bakıp güldüler; tertemiz, oyunsuz ama yerinde duramayan hep yeni yaramazlıklar arayan çocuk gözlerdi, kıkırdayıp duruyorlardı. Bütün bu binlerce yaramaz çocuk gözlerin gülüşü, arada bir toplanıp Rahman'ın yüzü oluyordu, kaşları oluyordu.</p>
<p>Kumral Dede'nin sesinde de binlerce yaramaz çocuğun sesi kıkırdayıp gülmeğe hazırlanıyordu, zor tuttu: «Eh ne yapmalı ki, ne demeli ki? En iyisi Moğollara sorsaydın.» «Onu artık seninki sormuştur.» «Neden o?»</p>
<p>«Ardına düştüler. Moğolları bilmez misin? Alacağına şahin, vereceğine kargadır. Baktılar ki ödüller gitti, hem de keselerinden gitti, düştüler seninkinin ardına, öfkeli Tanrı beni kurtardı öylece.»</p>
<p>«Moğollar Rahman'ın peşinde mi dedin? Altı uğursuz Moğol hemi de?»</p>
<p>«Ne korktun derviş ağa? Senin Rahman'ı yanlış bellemişsin sen kardaş. Rahman değil şeytanın sol bacağı. Tutamazlar onu. Tebriz'de değil Tebriz'in öte yanında Konya'da bile tutamazlar.» Kumral Dede ta yüreğinin gizlisinden «İnşallah» dedi ama ta yüreğinin gizlisine de bir yangu düştüğünü hissetti! Şimdiyece bilmediği kötü bir yanguydu; hemen her yanını sardı. Handan, hancıdan, hancıyı dinlerken duyduğu saz batağı kokusundan bir hayli uzaklaşmış olduğu halde yüreğinin gizlisinde yanan yangu yok olacağı yerde harlayıp durdu. Nice sonra Tebriz'e gelip de ilk handa Rahman'ı bulamayınca, Rahman diye birinin, hele o tariflere uyan bir delikanlının o hana gelmediğini öğrenince yüreğindeki yangunun korku olduğunu anladı. Rahman yoktu. Rahman, yolda kalmıştı. Rahman, Konya'yı bulamamıştı. Rahman?</p>
<p>Rahman'dan başka şey düşünemedi; birdenbire bastıran gece, en koyu karanlığında Rahman'ı emip süzmüş, bir korkulu düşünceye şekillendirmişti, koyu karanlığında iplik iplik sızdırmaktaydı. Aydınlanacağa benzemiyordu.</p>
<p>Öyle bir karanlığın aydınlığını ararken Kumral Dede, karanlığın bir de deri kokusuyla kokmağa başladığını fark etti. Olduğu yere çökmüş, yarım diz üstü bağdaşında, bilmeden Yesi'yi düşünmekte, Yesi'de öğsesini atarken ölen Hazret-i Pir'in nefesini aramaktaydı. Bulursa, Rahman'ı bulacağını sanıyordu. Bir türlü aydınlanamayan düşüncelerinde de ıslak deri kokuları dolaştı. Bir post aklığı, kıvır kıvır tüylerini karanlığa salmaktaydı sanki. «Esselâmüaleyküm kardaş! Yalnızsan yanına ilişmek isterim.»</p>
<p>Kumral Dede ak tüylü postların zamanı püsküllediğini, koyu karanlığı eğirdiğini hayalledi; ses çok ölçülü bir terbiyenin susuşunda, hamlığını atmış bir derinin yumuşamasında, yün ısınmasındaydı. Farkında olmadan: «Selamlar hepimizin üstüne yağsın kardaşım» dedi.</p>
<p>Dediği anda da ürperdi.</p>
<p>Bir zamanlar, kendi selamına karşılık veren Hazret-i Pir'in dili ağzında dolanır olmuştu. Gece hiç yoktan büyümüş, olduğundan çok kalabalıklaşmış, sesler ve gizliden açığa hışırdayan esintilerle dolmuştu. Oturup kaldığı yerde deminden beri fark edemediği yıldızlar, binlercesi, birden atılmış yanar öğseğiler misali kıvır kıvır kıvranıyor, doğudan batıya, güneyden kuzeye atılmış hızlarında göğü yarıyorlardı. Gök bir açılıp bir kapanıyordu. Hazret-i Pir'i, bir debbağhanenin serin sularında durulanmış, dinlenmiş, beyazı bir sonsuz sessizlikte diri ve ekşimiş kokusunu deriden alıp sarınmaktayken sanki yanma gelmişti. Yalnızlığına, gizli kokularına el veriyordu. Aynen öyle: Deri yumuşaması, yün aklığı, debbağhane sularının serinliğiyle yakın bir ses fısıldadı: «Yolumuz uzunca, yolumuz nafile. Aramak beklemekten daha iyidir diye düşündüm. Beklemek durmak demek değil midir? Aramak, varmak olduğuna göre, neden durmalı? Sorular beni uyutmuyor.» «Neyi arayacağını biliyorsan varıyorsun demektir. O zaman zaten uyunulmaz ki; o zaman uykular da dinlendirmez, yorgunluğu artırır.»</p>
<p>«Öyleyse kardaş bana bir ışık tut, yolumu seçmekte zorluk çektiğim anlar oluyor. Ben debbağım. Ham derinin tavını bilirim, tuzunu bilirim, suyunu bilirim. Tuzu çok verdin mi çeker, suya fazla yatırdın mı çürür. Yol da böyledir.»</p>
<p>«Yoldan yola fark vardır.»</p>
<p>«Evet; benim yoldaşlarımdan biri Bileyicidir. Kösere taşını çok döndürme der; bıçağın suyunu kaçırır der. Öteki yoldaşım ok ustası, temrenin ucunu çok sivriltirsen fazla batacağını sanırsın ama batmaz vurunca eğrilir der, az biraz küt bıraktın mı da hızı azalır varacağı yere varamadan düşer der, öyleyse?»</p>
<p>«Demek kararını bulmak gerekir kardaşım. Tohumu çok sulu toprağa atarsan haylazlanır, kuru toprağa ektin mi de kavrulur, kurur, filizlenmez. Bahçıvanım, ben de bunu bilirim.» Debbağ göğüs geçirdi; derin ferahlamasına bir soluk ahşa da benziyordu göğüs geçirişi, yüreğindeki bir yükten kurtuluşa da. Hatta ağır bir yükün ağrısının dinişine daha çok benziyordu: «Öyleyse hata etmemişim.»</p>
<p>«Hata edip etmediğini insan kendi bilir. İnsanım; seni yargılayamam ki; seni ölçüp biçemem, sen şöyle yapmalısın diyemem ki. Sen onun, Tanrı'nın ölçüsünün, ben de. İki ölçü birbirini nasıl kıyaslar? Benim sözlerim seni yükünden kurtaramaz, bu günahı bana yükleme?»</p>
<p>«Yüklenseydin keşke, yüklenebilseydin kardaş. Ben kendimi yüksüz hissetseydim, yükümü aldığını bilseydim. Ben küçülürdüm, sen daha büyürdün. Sana danışmak istediğim bu: Zanaat, kılıçla bir mi gitmelidir yoksa kılıç ayrı zanaat ayrı mı yol bulmalıdır. Yani kardaş kılıç olmazsa zanaat ne olur? Ben kılıcı besleyelim gölgesinde güçleniriz derim.»</p>
<p>«Eyi ama neden bu? Beklemek dedin, aramak dedin, her şeyin tavı dedin; günahtan, hatadan söz ettin. Kılıcın, zanaatın bunların yanında yeri ne, sırası ne, vakti ne? Ben, kendi halinde bir bahçıvanım, senin soruların beni aşıyor; yanlış bir yol beni de bunaltır.»</p>
<p>«Günlerdir bungunum, günlerdir verilmiş bir sözün acısı ciğerimde. Sense kaçıyorsun kardaş. Benim verdiğim sözü, verip de tutamadığım sözü bekler gibi bir halin vardı, sezdiğini sandım.» Kumral Dede gecenin iyice kalabalıklaştığını hissetti; gerilmiş bir davul derisini andırıyordu gece, bu kalabalığı içine alamayacak gibiydi, ha bire geriliyordu. Ve debbağ, bu gerilmiş davul derisi geceyi durmadan tokmaklıyordu. Bir an gelecek debbağ bilerek yahut bilmeyerek öyle bir tokmak vuracaktı ki gerilmiş davul derisi gece patlayıverecekti; kalabalık, geceye zor sığan kalabalık, zapt edilmesi imkansız bir boşanışla gecenin içine dağıhverecekti. Debbağ tokmağı çoktan kaldırmıştı. Vurdu da:</p>
<p>«Merv'deydik herhal.» dedi, «Öyle ya Merv'deydik. Handaydık. Yirmisinde var yok bir delikanlı yiğit, bize yoldaşlık teklif etti.»</p>
<p>Kumral Dede gecenin titremekte olduğunu fark etti; yırtılmak üzereydi gece. Yahut da ısınması zor bir üşümeye tutulmuştu. Bir an: «Üşüyen ben miyim acep?» diye düşündü.</p>
<p>Debbağ «Güneşteki adam üşümeyi bilmez.» diye devam etti.</p>
<p>Kumral Dede: «Allahu ekber!» diye hıçkırdı ama debbağ duymamış gibi sözünü tamamladı: «O hesap, yol düşkünü de azı bilmez. Üç kişiydik, üçümüz de zanaat ehliydik, yoldaşlık dileyen delikanlı yiğit ise süğlün atı, bükülmeyeceği belli kılıcıyla görünüşte alplardandı. Yanımızda oluşu güven verirdi bize; gel dedim; sabah yola birlikte çıkalım ezandan sonra dedim. Ama öteki iki yoldaşım istemedi. Kılıç başımızı derde sokar dediler; yol iz Moğol dolu dalaşacak yer arıyor, türediler, dediler; delikanlıdır lafa katlanamaz Moğollara gücünü göstermek ister, olan bize olur dediler. Kendilerine danışmadan yiğidin teklifini kabul ettiğim için beni kınadılar. Hiç bir şey bile olmasa da Konya'ya varıp yerleşsek, biz Konya'ya gidiyoruz çünkü. Konya'ya gidip yerleşsek evet yarın baş kakıncımız olur, buraya kadar benim sayemde geldiniz verin bacım: Zanaatınızın gelirinden pay isterim der dediler. Velhasıl senin anlayacağın kardaş istemediler. Gece yarısı kalkıp kaçar gibi düştük yola. Düştük ya, aklım verdiğim sözde, delikanlıda kaldı.»</p>
<p>Kumral Dede, gerilmiş davul derisi gecenin patlayışının umduğu gibi gümbürdemediğini, aksine damla danla ter döktüğünü hissetti bu sefer. Kocaman, irileşmekte olan gözyaşı damlalarının terleyen geceyi sarmakta olduğunu gördü: «O delikanlı yok artık.» diyebildi.</p>
<p>«Biliyorum. Gelmedi.» «Bekledin mi?»</p>
<p>«Her zaman. Her handa. En son bundan önceki menzilde, bizden az sonra geldi. Bizi görecek hali yoktu; hancıyı kızdıracak laflara daldı. Ben bizimkilere, yoldaşlar bu delikanlı bizim kardaşımız, kılıç bizim kaderimiz, bizi bırakmıyor dedim; biz de onu bırakmayalım dedim. Bileyici'yle okçu, biz gölge istemeyiz dediler. Gene erkenden çıktık. Bunaldım. Sanki hancı gırtlağıma oturmuştu. Tırnakları gırtlağımdaydı. Neden bilmem ahıra gittim. Yoldaşlarım da benimle geldi. Hancı delikanlının atını tutmuştu; bizi görünce bıraktı; gırtlağımdaki tırnaklarını çekti sandım, nefes alabildim o zaman?»</p>
<p>«Hancı Rahman'ın atını sakatlamak istemiş, üstüne gelmişsiniz.» «Rahman? Ne kadar kılıca yakışmayan bir ad?»</p>
<p>«Keşke her kılıçta bir Rahman olsa kardaş. Senin yoldaşların da çiğlikten kurtulurdu.» Debbağ ilk defa gözlerini kaldırıp Kumral Dede'ye baktı. O zamanaca gözleri yerdeydi. Kumral Dede'nin gözlerinde yahut yüzünde bir serzeniş çizgisi aradı. Fakat Kumral Dede karanlıkta kalmıştı. Eğilip bakmak da ağırına gitti: «Keşke...» dedi sadece ama ne için «Keşke» dediğini çıkaramadı.</p>
<p>Sözünü: «Rahman Tebriz'e gelebilseydi.» diye tamamladı. «Bu sefer ahdettim ben yalnız da olsa onunla beraber gidecektim. Yok hayır kılıca ihtiyacım yok benim; benim kılıcım zanaatım cemali. Söz verdiğim için başlangıçta, söz verdiğim için gidecektim. Gelmeyince yerimde duramadım.</p>
<p>Geldiğimiz yol boyu bir iki kere rastladığımız bir aşiret vardı; şurda su kıyısına konmuşlar gidip onlara sordum. Kendi kaygularına düşmüşler, bey oğlunun karısı sizlere ömür, bir hafta önce doğum mu yapmış ne? Aybüken diye bir ebe var; suçu ona yüklemişler, suçlayan suçlayanaydı. Senin anlayacağın öğreneceğimi değil de öğrenemeyeceğimi öğrenip döndüm. Baktım ki sen hurdasın. Boş görünüyorsun ama dolusun, umursamazsın ama beklemektesin. Bunun için sığınmak istedim. Yanına geldim, selam verdim.» «Pekey tav neyidi tav? Ham derinin tavı, temrenin ucu, köserenin taşı?»</p>
<p>«Ya kardaşım senin tohumla toprak meselen neyidi? Asıl benim gözümü o açtı. Aybüken ebe dedim ya, bir de Dalaman adlı bir mal canlısı herif var o gittiğim aşirette. Ortalığı kızıştıran o gibi geldi, ölümü de fırsat bellemiş, burda kalalım, Abaka Han İlhanından yer dileyelim gidip de Ertuğrul Bey'in Kayı boyundan ne buluruz Ertuğrul Bey höt desen korkacak cinsten olmuş, kefere tekfurlar bir şamar vursa öteki yanağıma da vurun der uzatırmış, bize ne yararı dokunur diye. Söylediği, sözler pek de yalan sayılmaz, onun için aşiretin yarısını kandırmış.»</p>
<p>«Söylediği sözler yalan sayılmaz dedin. Ertuğrul Bey'i buralarda kim bilir ki hakkında yalan doğru söylediğini de bilsin.»</p>
<p>«Kardaş bu Moğol zulmünden Anadolu'ya göçen aşiretler kuş misaline benzer. Sanırsın menzilden menzile haber işlerler. Farz et Ceyhun'un ötesinden bir Türkmen aşireti Anadolu'ya varmağa, soydaşlarına katılmağa niyet etti. İlk kalkışında bir bildiği Tebriz'dir bir de Konya. Tebriz Anadolu'nun kapısı, Konya ortasıdır. Bir iki menzil sonra Konya'nın ötesindeki sınırı öğrenir. Artık her menzilde bir uç beyliğinden haber alınır. Kendi boyları hangi uç beyinin toprağına konmuşsa o yanı ıcığıyla açığıyla öğrenilir. Bilmediği yere gitmek aşiretin ölümüdür. Bu Aybüken ebelerin aşireti Kayıların hısımıdır. Hiç kimse bilmese de Kayı'yı bir de Kayıların başındaki Ertuğrul'u onlar bilir. Bizim duyduklarımız da Dalaman Ağa'nınkinin eşi. Ertuğrul keferelerle can ciğer kuzu sarmasıymış; sanki bana dokunmayın da kefereler ne derseniz razıyım diyesinde. Gaza maza yaptığı yokmuş; gazileri yıllar var ki doyum bilmezmiş. Hatta Samsa Çavuş bırakıp Ertuğrul'u ayrı bir yerde yurt edinmek için kaçmış.»</p>
<p>«Kimdir bu Samsa Çavuş ki? Ertuğrul'u da bilmem ya, belli ki o bey. Samsa Çavuş?» «Ertuğrul ile birlikte uca gelip yerleşenlerden bir bölüğün başı olmalı; hatırı sayılır biri zahar Aybüken ebeye bakarsan Ertuğrul ayarında.»</p>
<p>Bir an Kumral Dede Ertuğrul'u hayallemeğe çalıştı, bir an Samsa Çavuş'u. Tanımadığı çakır gözler, tanımadığı buğday yanmışı yüzlerde, tanımadığı düşük bıyıklarla çizildi; tel sakalın düzgünleniş! bu tanımadığı yüzleri çevreledi. Silik, bir hatırlamada iyice buğulanıp örtülecek, su terlemesinde gizli kalmış yüzlerdi; çok uzak, soğukça. Nereye düştüğünü bilemediği öğseğisinin yanar ucu kömürleşmeğe yüz tutmuş sıcağını sakladıkça saklıyordu, soğuk yüzleri ısıtamıyordu. Uzak, koyu bir gecenin karanlığında sıyrılmağa çalışan genç, ama henüz acemi bir ezan sesi çalındı. Debbağ: «Eşhedü enlâ ilahe illallah» deyip göğüs geçirdi; «Aşiretin müezzini olmalı. Göçerli ağzı böyle acemidir.»</p>
<p>Kalkmağa niyetlendi: «Yatsıyı etmişiz kardaş.» Aşiretin acemi müezzinine çok daha uzaklardan usta müezzinler katıldı. Şu anda Kumral Dede, gecenin herhangi bir yerine bir çuvaldız batırabilse ezan fışkıracağından emindi. Deminden beri gerili davul derisinden farksız bulduğu, kalabalıkların gerip şişirdiğini sandığı ha patladım ha patlayacağım diyen gecenin durmadan uzayıp kısalarak salınan ezanlarla yeniden fakat bu sefer başka türlü gerilmekte olduğunu sezdi. Öyle bir gerilmeydi ki bu, sanki yumuşamaydı, gevşemeydi; rahatlama yahut daha ötesi olmayan ölesiye bir yorgunlukta dinlenmeydi, çiçeklerin meyveye yüklenişiydi. En çok yıldızlarda belli oluyordu; acemisi de ustası da, ezanların hemen hepsi yıldızlarda okunuyordu.</p>
<p>Kalkmağa niyetlenen debbağın kolundan hafifçe tuttu: «Ezanları dinleyelim kardaş.» diye fısıldadı: «Gecenin suda çalkanışını, yunuşunu, kirini pasını atışını gör. Günah demiştin; günahın geceden kopuşunu gör sen şimdi.»</p>
<p>Lafı yarıda kaldı; ağzı öylece açık, dinledi: Sıkıntılı bir ayak sürünmesi toprakta; yorgun, hasta, gücü bitmek üzere. Yine yorgun, hasta, gücü bitmek üzere, sıkılmış dişlerin arasından zorlukla çıkan bir ses, inilti gibi. Bir zamanlar kişnemeydi herhal bu ses; fışkırmış bir canlılıktı. Toprakta sürüklenen sıkıntılı ayak sesleri de dörtnal olmalıydı bir vakitler, en azından üç aylık bir tayın eşkini.</p>
<p>«Duydun mu kardaş? Şu karaltı ne? Ata mı benziyor?»</p>
<p>«At, at da, ağanda taşıdığı ne? Topallıyor hemi de.»</p>
<p>At bu sefer ta boğazından, can evinden kişnedi; kişnediğini sandı.</p>
<p>Kumral Dede de, debbağ da kalkmışlardı. Atı ürkütmemek için nerdeyse soluk almayacaklardı. Ama at ürkeceğe benzemiyordu. Belki de ürkmeği unutmuştu. O topal sürünen adımlar, ne kadar, belli olmazsa olmasın artık bir daha atılmayacak adımlara benziyor fakat yine de atılıyordu. Kumral Dede ile debbağ atın yanına geldiklerinde at sadece şöyle bir durdu; hemen dönebilecek şekilde durdu. Halsizliği, buğulu terlemesi, son gücünde olduğu, geceye rağmen belliydi. Kuşağından, dişleriyle tuttuğu birini taşımaktan katılaşmış boyun, gerdanına doğru akan ak köpük içindeydi, öyleyken Kumral Dede'yle debbağı süzdü herhal; gece karasında parlağımsı bakan bir yan gözle, adamların dostluğunu tarttı. Bir daha kişnemeğe çalıştı.</p>
<p>Kumral Dede yüreğinin yarıldığını sandı; koptuğunu; kaynar kanının yüreğinden taştığını sandı. Atın ağzında kuşağından dişleyip getirdiği Rahman'dı: «Ölüyse? Tanrım Rahman bu, ölüyse?» Debbağ alışkın, ama gözleriyle gördüğü işe şaşmış bir sesle: «Sağ.» dedi; «Ölü olsa böyle bir at ölü sahibini getirmezdi. Başında beklerdi; sahibiyle ölürdü. Sağ, kuşkulanma. Hemen bakım ister. Götürelim.»</p>
<p>Eğilip Rahman'ı yoklayacağı sırada atın ön ayağını gördü; bir garip titriyordu, sarsılıyordu hatta kasılmayı andırıyordu. Atın soluması da ağlama dese ağlama değildi, hıçkırma hiç değildi? Canı yanan bir dilsizin ümitli yardım isteyişi gibi bir solumaydı. Atın ön sağ ayağını tuttu; tutmasıyla da bırakması bir oldu. Toynağa yakın bilek kısmı şiş içindeydi; bir ateş tuttuğunu sandı, deriye doldurulmuş bir kaynar suyu tuttuğunu. «Atın bir ayağı gitmiş.» diye hayıflandı. «Kardaş sen Rahman'ı götür, ben ata bakayım. Böyle at kurtarılır; anlarım; işim benim. Tanrı elimize güç versin.»</p>
<p>Kumral Dede Rahman'ı odasına getirinceye kadar ne, neyi taşıdığını bildi, ne Rahman'ın sıcaklığını yahut soğumuşluğunu. Odasına çıkıncaya kadar birilerini görüp görmediğini de bilmiyordu. Göz gözü görmez bir karanlıkta yürümüştü ama bir garip ışığın içinde yürüdüğünü, önünün her an aydınlandığını fark ediyordu.</p>
<p>Mum isi taşlaşmasında ürpertili bir yalnızlığı saklayan odasına girdiğinde önünü her an aydınlatan, aydınlattığını sandığı ışığı da unuttu. Kapıyı kapamayı akıl edemedi. Rahman'ı usulca kerevete bıraktı. İsli mum ışığında çarçabuk süzdü Rahman'ı. Şiş, kapaklanmış çürük gözler, bin tüye yarılmış kırlangıç kanadı kaşların altında seyirmekte mi açılmak için zorlanmakta mı belli değildi. İki elmacık kemiği yassılmıştı herhal, kandı. Rahman'ın yüzünü yüz yapan, bir on yüz yıl bile geçse bu yüzü hep çocuk bırakacağı belli o ikindi sonu esmerliğinin yerini, kurumuş kan çatlakları almıştı. Burnunun yerinde topaklanmış bir kan birikintisi kap kara kararıyordu. Ama ne olursa olsun, nasıl değiştirilirse değiştirilsin eskisinin yerine en çirkini de konsa bu yüz Rahman'ındı. Bütün kanların, çatlakların, şişlerin değiştiremediği söküp atamadığı uçarı, tertemiz çizgiler olduğu gibi duruyordu; kan değmemiş, ezilmemiş yerlerde gören göz için kolayca görünüyordu, gülücüklüydü hala.</p>
<p>Kumral Dede, o çarçabuk süzme anında, bu eski güzel çizgilerle süslü yüzü de hatırladı. Rahman gücü yetmese de iniledi. Bir yandan bir yana dönmek, kımıldamak, belki de kalkmak istedi. Kumral Dede elini kuşağına attı. Evecenlik nedir bilmeyen parmakları birbirine dolandı; kuşakta acemileşti. «Pekey Rahman; pekey gülüm, pekey yiğidim.» diye mırıldanıyordu. Farkında olmadan birilerinden güç beklercesine devam etti: «Kuşağımdaki altınları merak ettiydin; merakını bilemediydim. Şimdi bak ne işe yarayacak altınlar. Hele bir çözelim kuşağı, hele bir kaynar su bulalım, dövülmüş et bulalım.»</p>
<p>Kuşağı açmış tam göbeğinin üstünde kabaran kısmın içindekileri dökmemeğe çalışarak çıkarmıştı. Kuşakla hayli göbekli görünen Kumral Dede, kuşağı çıkardıktan sonra yeni sürgünde bir elma ağacının göğdesi kadar dümdüz kalmıştı. «Hele bunlar dursun, hele önce kaynar su bulmalı, leğen bulmalı, ibrik bulmalı, et bulmalı. Hazret-i Pirim nefes et bana, bulmalı oğlum bulmalı. Bütün bu yokların yanında bir ben varım ortada. Tanrım. Hah! Sen kimsin kardaş? Kapıyı ben mi açmışım? Niye?»</p>
<p>Kapıda hiç bilmediği, bir yanı sağa doğru eğik yapılı, hatta yumrulmuş, yüzü çetelemsi bir adam duruyordu. Kocaman döğme bakırdan bir leğen tutuyordu en güzeli, leğende sıcak su buğulanıyordu. Adamın yüzünde çetelemsiliği silmek isteyen bir tebessüm: «Beni debbağ yoldaşım saldı. Bileyici olanım. Okçuyu kendi yanma aldı. Attan anlar da.» diyerek konuştu. «Oh eyi. Hele gel kardaşım, hele getir suyu, ama bir leğen daha gerek; eyice doğulmuş et gerek, bolca kırmızıbiber, sonra nane; buralarda şimdi taze nane çoktur hancıyı uyandır kardaş, koş kardaş durma hele kardaş.»</p>
<p>Bileyici, öylece, geldiği zamanki gibi bakıyordu. Gözlerini yumdu sadece; gitti.</p>
<p>Kumral Dele leğeni kerevetin yanına getirdi.</p>
<p>Gömleğini çıkardı, içliğini de. Belden üst yanı çıplak kaldı. Utanır gibi oldu. Ama utanacak zaman olmadığını da biliyordu. Çıkardığı gömleği kirliceydi. Daha temiz gördüğü öteki gömleğini sıcak suya attı. Rahman'ı soymağa başladı. Bütün ömrünce elleri hiç bu kadar yumuşamamıştı. «Aşlayacağım yaşlı ağaç göğdelerinin kabuklarını da böyle soyardım Rahman. Bir kabuğu incitmeden almalısın, gereğinden fazlasını soymamahsın yoksa kurutursun a Rahman, a canım oğul ne vardı da Moğol soytarılarıyla yarışa çıktın, altın değildi derdin; gösterişti ah, gösterişti. Bilmezsin bu gösterişten ne çektik biz. Bak sağ kaburgaların kırık, çürümeyen yerin kalmamış oyy diz elden gitmişe benzer, yok gitmemiş. Hele kendinde değilken getirelim şu dizi yerine.» Rahman'ın kendinde olmaması işe yaradı. Yavaşça sağ ayağını Rahman'ın çıkık dizinin altına soktu; sağa sola oynattı. Bir eliyle dizin altından, bileğe yakın yerinden tuttu. Öteki elini diz üstüne sımsıkı kenetledi; hızla çekti, küt dedi diz. Rahman baygın olduğu halde fırladı doğruldu. Bir an durdu öylece; şiş gözleri ardınaca açılıp kapandı; sonra eskisi gibi kendinden geçmiş yattı. «Ya ayık olsaydın ne yapardın oğul? Bu diz çıkması bildiğin gibi değildir. İyi edeceğim seni, Tanrı izin verecek, ellerimden hissediyorum bunu. Senin toprağını tanıdı ellerim, mayanı tanıdı. Bak, gördün mü yaptığım işi? Tuz söylemeği unuttum; kendiliğinden getirse bari. Akıl etse de getirse ama biraz akledeceğe benzemiyor bu Bileyici.»</p>
<p>Fakat Bileyici tuz da getirdi: «Ne olur ne olmaz diye düşündüm de kardaş.» deyip leğendeki kaynar suyu, koltuğundaki torbaları, saz bağlı taze nane demetlerini bir bir yerleştirdi. «Hancıyı uyandırdım; homurdandı kardaş, homurdana homurdana et doğruyor aşağıda.»</p>
<p>Kumral Dede'nin yüzü iyice ışıdı; sanki her şey olmuş bitmiş, işini tamamlamış, Rahman dirilmişti; öyle işte. Bileyici'ye öyle güldü. Daha önce leğene bıraktığı içliğini yavaşça aldı; odanın bir kıyısına götürüp iyice sıktı; gelip leğendeki suyun, içlikteki kirden kalma perini sıyırdı.</p>
<p>Bileyici gözlerini dikmiş bakıyordu. Gözleri bir leğenin içinde tuzla birlikte yavaş yavaş dönerken sıyır sıyır ses çıkaran içliğe, bir Kumral Dede'nin içliği suda döndüren eline, bir kıpır kıpır ama sessizce kıpırdanan dudaklarına dalıyordu. Kumral Dede'nin okuduğunu anladı; ama ne okuyordu, bilemedi.</p>
<p>Leğendeki tuzlu suda dönen içlik, bir an geldi ses çıkarmaz oldu; tuz suda iyice erimişti. Kumral Dede, içliğinin ağırlaştığını fark etti. Çıkardı sudan içliğini; bu sefer leğene hafifçe sıktı, sadece suyunu aldı. O durumda götürüp Rahman'ın göğsüne koydu. Rahman'ın göğsü omuzlarından itibaren belli belirsiz seyirdi.</p>
<p>Kumral Dede'nin dudaklarındaki sessiz kıpırdama, daha sessizleşti ama daha çok kıpırtılı bir hal aldı. Elleri çok yavaş, çok dikkatli ve bir o kadar da yumuşak adeta içliği havada yüzdürürcesine Rahman'ın soyulmuş bedeninde dolaştırmağa başladı. Sanki bin şu kadar yıllık eski, çiçek bezemeli bir fağfur kaseydi Rahman'ın soyunuk bedeni, nemli topraklarda kalmış da kirlenmişti. Kumral Dede'nin tuzlu suyu emmiş içliğini tutan elleri, bu fağfur kasenin kırarım korkusuyla kirlerini alıyordu; eski bezemesini, eski göz alıcılığını ortaya çıkarmak istiyordu.</p>
<p>Bileyici, gözlerinin yanmağa başladığını hissetti; acıyordu. Yumdu. Gözlerinden genzine doğru indi yanma. Acı, tuzlu bir su kıvamında indi.</p>
<p>Kumral Dede'nin elleri hiç acele etmedi.</p>
<p>İşini bitirdiğinde Rahman'ın soyunuk bedeni yine çürükleri içindeydi; yine yaralı bereli, yine yer yer ezikti. Ne var ki bütün çürükler, yaralar bereler, bütün ezikler az önceki gibi dağınık görünmüyordu; garip bir parıltı, tuz dağınıklığındaki eriyişi buğulandırıp bütünlemişti. Kumral Dede, Bileyici'yi eti getirmesi için gönderdi. «Fazla eziği de işe yaramaz olur kardaş.» dedi, «Özünü yitirir. Hancı öfkesini etten almasın hemi de.»</p>
<p>Bileyici gidince Kumral Dede ilk leğendeki tuzlu suyu götürüp döktü; çalkadı, içliğinin tuzunu aldı, astı. «Şimdi altınlara sıra geldi Rahman; merak ettiydin; seni kurtaracağını nerden bilecektin ki? O altınları ben Anadolu'ya götürecektim, ekecektim; her biri bir renk, bir tat, ne bileyim ben işte bizim öteden beri alıştığımız, göz açıp gördüğümüz öteberi olacaktı. Kısmet sanaymış.» Kuşağını açıp yaydı. Kiraz çekirdekleri vardı küçük çıkında; yarısını ayırdı. Başka çıkınlarda acı, tatlı bademler vardı, onların da yarısını ayırdı. Sonra birkaç ceviz; acı, tatlı kayısı çekirdeklerinin yarısını alıp ayırdıklarının yanına koydu. Elleri az önce Rahman'ın bedeninde tuzlu suyu emmiş içliği gezdiren ellerden daha pamuğumsuydu. İrili ufaklı yumru kökleri, sarımsakları, soğanları parmaklarıyla tartıp, uygun gördüklerini çekirdeklerin arasına kattı. Allı, yeşilli, sarih, kavruk, tombul, kılkuyruk tohumlara bir an kıyamaz gözlerle baktı; sonra bu bakışından utandı; utancını kovmak istiyormuş gibi kimi tohumdan sekiz on adet, kiminden bir tutam aldı: «Ah bir havan olsa ah... Dibeğe de razıyım ya.»</p>
<p>Az önce elinde doğulmuş etle gelen Bileyici, o hep bir yana eğik bedenini daha da eğmiş Kumral Dede'nin çekirdek ve tohumlarla yumru köklerle oyalanışına bakıyordu; iç geçirişini, iç geçirirken yüksek sesle hayıflanır gibi havan yahut dibek arayışını duyunca: «Havan dedin he mi? Dibek de olur dedin mi kardaş? Hancının yanında bir dibek gördüydüm, geldi say hemen!» diye fırladı. Elindeki eti de götürüyordu; aklına gelince getirdi, Kumral Dede'nin yanına bıraktı: «Et burda; pestile dönmüş işine yarar mı gayri bilmem; ben dibek getirmeye gidiyorum.»</p>
<p>Kumral Dede şöyle bir başını kaldırıp baktı; bir kaşı yukarda düşündü bir süre. Bileyici gideliden nice sonra «Ömrün artsın hay yarı oğlan», diye sevdi Bileyici'yi; «Dilerim Tanrım yükünü azaltsın.»</p>
<p>Eti aldı; mumlu bir beze konmuştu; bezde inceltebildiği kadar yaydı eti; kırmızıbiberin olanını üstüne döktü, naneleri de, saplarıyla birlikte. Ve yoğurmaya başladı.</p>
<p>Bileyici, dibeği getirdiği zaman et, kırmızıbiber ve naneler yeşilimsi kızıl bir hamur olmak üzereydi. «Gel» dedi Bileyici'ye; «Gel kardaşım hele şu alnımdaki teri sil önce. Ondan sonra da şu yanda ayrı duran, kiraz çekirdekleriyle yumru kökleri dibeğe doldur; üstüne de sarımsakları, aha o soğanları doldur. Öyle öyle, soymadan, kabuklarıyla hah, tamam. Şimdi çek Besmeleyi Şerif'i kardaş, her bir vuruşta bir besmele, her bir vuruşta bir besmele. Böyle böyle döv bakalım nasıl bir macun olacak. E, dövsene ne duruyorsun?» «Besmeleye bir kelime daha eklemek var mı?» «Nasıl bir kelime?»</p>
<p>«Var mı sen onu de hele; nasılını bana bırak.»</p>
<p>Kumral Dede, Bileyici'ye ilk defa alıcı gözle baktı. O hep bir yana eğik duran beden, o çetelelemsi yüz yepyeni bir beden yepyeni bir yüz gibi geldi. Bileyici, eğreti duran bir kalıptan yahut emanet alınıp sarındığı bir el malı kaba hırkadan sıyrılıp çıkmış: «Özüm bu hey benim.» diye parıldamış gibiydi. En çok gözlerinde bu yenilik alevleniyordu; gözlerinin içinde yalabuklanan bir öz, ancak çok dikkat edince ışığını gösteriyordu. Ama Kumral Dede'nin kendisine alıcı gözle baktığını görünce bütün yanmış ışıklarını söndürdü, karardı; o emanet, eski el malı hırkasının içine sindi. Bedeni bir yana eğik, yüzü çetelemsi: «Gevezelik ettik kardaş.» dedi. «Hamlığımıza ver!» Dibeği döğmeğe başladı. Sarımsak ve soğan başları hışırdayarak dibekten fırladılar.</p>
<p>Kumral Dede etine daldı. Sesi, özür dileyen bir gevşemede: «Biz de hamlık ettik kardaş.» dedi. «İki kere hemi de. Alnımızdaki teri sana göstermenin ne yeri ne de sıracıydı. Seni ölçmeğe kalkmanın da. İnsanoğluyuz kardaş insanoğluyuz. Çiğ süt emdik ya, pişirilmemiz zor olur; hamlık mayamızda vay ki vay.»</p>
<p>Bileyici, dibekten fırlayan soğanlarla sarımsakları toplayıp yeniden koydu; bir elini dibeğin ağzına siper etti, daha bir ustaca döğmeğe başladı. Hiç konuşmadı.</p>
<p>Kumral Dede de hiç konuşmadı.</p>
<p>Rahman'ın soyunuk bedeni, kerevetin üstünde seyriyip durdu; bir kere kımıldadı.</p>
<p>Bileyici'nin dibeği bir müddet hışırtılı, bir müddet çıtırtılı sesler çıkardı; sonra belli bir ölçüde, sanki hesaplanmış, aralıklarla tıklayıp durdu; birdenbire hızlandı.</p>
<p>Kumral Dede, dibekte macunlaşan karışımı, ılımağa yüz tutan leğendeki suyun yarısını boşalttıktan sonra kalan suya döktü; yavaş yavaş, macunu suda eritip koyulaştırarak karıştırdı. Koyu bir un çorbası kıvamında bulunan suda, macun süzülüp dibe çökmeden az önce iyice oğduğu eti de aynı şekilde karıştırdı. Su artık su değildi. Buğday özünde ezilmiş bir pelte olmuştu. «Hadi bakalım kardaş.» dedi Bileyici'ye; «El bizim değil, Peygamberin eli olsun; nefes Tanrı'dan gelsin, hazır mıyız?» «Her şey gönlünce, dileğince olsun kardaş.»</p>
<p>Kumral Dede kendinden bile sağladığı korkunun yüreğini tırmalamağa başladığını hissetti. Tırmalanma ter halini aldı; yüreği terliyordu; alnındaki ter yüreğine yağıyordu sanki gizlice. Daha çok yüreğindeki terden kurtulmak için salavat getirdi; ardından da derin bir Besmele çekti. Leğendeki pelteden bir parça avuçladı. Rahman'ın ayak parmaklarından başlayıp çok hafif ovmalarla bu pelteyi yedire yedire bütün bedene sıvadı. Önce kucağını, yetmeyince yedek içliğini parçalayıp, o da yetmeyince eski kirli içliğini sıkı sıkıya Rahman'ın bedenine sardı. Rahman, sargılar içinde kocaman bir korkuluğun saman doldurulup sargılanmışım andırır bir acayip şekle bürünmüştü. Bir burun delikleriyle ağzı açıkta kaldığı için Rahman'dan çok Çinli hayal oyunlarının korkutucu devine benzemişti. Kumral Dede, ilk gördüğü Rahman'ın yüzünü ne kadar aradı ise de gözlerinde şekillendiremedi. Sis, nemli bir bulanıklık o eski yüzü iyice alıp uzaklara götürdü; dayanamadı buna. Bileyici'ye: «Kardaş.» dedi usulca; «Kardaş Rahman'a göz kulak ol. Şu keçelerin hepsini ört üstüne, istersen hırkanı da çıkart ört, ter bassın her yanını ben az biraz soluk alayım.»</p>
<p>Bileyici'nin itiraz etmeyeceğini bildiği, hemen kalkıp keçeleri Rahman'ın üstüne örtmeğe başladığını gördüğü halde itiraz eder korkusuyla; küçük bir çocuk eveceliğinde çıktı odadan. Ancak hanın kapısında, açıp da geceye çıktığı zaman rahatlayabildi.</p>
<p>Gökyüzü, ısınmış bir maviye incelmiş, yıldız ışıkları yapışık koca bir göl durgunluğundaydı. Her yanı Tanrı'yla dolu bir görünmezliğin dört bir yanını, geceleşerek sardığını hissetti. Az önce, kendisi Rahman'ın yara bere dolu bedenini nasıl sarıp sarmaladıysa, her yanı Tanrı ile dolu o görünmezlik de kendi bedenini öylece sarıp sarmalıyor, yüreğinin terini alıyordu: «Tanrım» diye mırıldandı; «Rahman'ı saran da sensin, bedenini ovan, yaralarını tımar eden de. Öyleyse hastanı diriltmek sana ait, bana değil.»</p>
<p>Üç gün sonra Rahman kendine geldiği, eskisine yakın bir dinçliği zorlamağa başladığı zaman Kumral Dede, bir kere daha o geceyi, hanın kapısına çıktığında birden her yanını saran o görünmezliği yaşadı. Kocaman soğuk denizlerde ılık sularla yunduğunu sandı. Fakat bu ılık suların bir damarı, o kocaman soğuk denizlerden daha soğuktu. Soğukluğun ne olduğunu bir türlü anlayamadı, bulamadı. Ancak Rahman ayağa kalkıp da yürüyecek hale geldiğinde birdenbire soğuk su damarlarının ne olduğunu keşfetti. Rahmanın yüzünde gülen tek bir çizgi bile kalmamıştı. Sert bir esmerlik, somurtuk, öfke gerilmesinde bir kara taşlaşma, eski gülen yüz çizgilerini daha da kasacağa benziyordu. Nitekim atının ön sol ayağındaki bileğin katı bir yumruk olup topallaştığını görünce Rahman'ın yüzü, kırılması güç kayalardan beter oldu.</p>
<p>Debbağ, bütün ustalığını kullandığı halde atın ayağını kurtaramamıştı; «Bu atın buraya kadar gelmesi değil, yaşaması bile mucize. Ne olduysa, ayak bilekten kopmuş gibiydi.»</p>
<p>Rahman, yüzünden daha sert sesini, üstelik sımsıkı dişleri arasında kıra kıra tuz parçalarında, sanki tükürdü: «Sürçtü. Tam fundalığa vurmuştum, Moğolları şaşırtacaktım. Tökezledi sandım.» Atı hakkında bir daha konuşmadı.</p>
<p>Okçunun bıçağını aldı; eğerin ön yastığını boydan boya yardı, içinden, uydurma iki deri kese çıkardı; keseler yarıdan fazla doluydu. Kumral Dede'ye uzattı: «At gerek, kılıç gerek, kama gerek, bunlar için şu keseler baba. Helal altınlardır. Hele sopasını yedikten, atımızı topallattırdıktan sonra.»</p>
<p>Kumral Dede, Rahman'a babasından kalan kılıcı soramadı; ne olduğu zaten belliydi. «Altın düşmandır ama hele biraz da düşman barınsın kucağımızda oğul.» dedi; altınları kuşağına koydu. Atları Aybüken'in aşiretinden almağı düşündüler. Debbağ öylesini uygun buldu. «Göçteler; altın yabancıya gitmemiş olur hemi de» demişti.</p>
<p>Aşiretin kondukları yere geldiklerinde hazırlık halinde buldular, vakit kuşluğu geçiyordu; göç saati değildi; üstelik göç hazırlığı olağandan daha sessiz, olağandan daha telaşlıydı. Eski günlerde olsa bu göç hazırlığını gören muhakkak bir baskın haberi aldıklarını sanırdı.</p>
<p>Debbağ, en iyisinin Aybüken ebeyi görmek olacağını söyledi: «Ebedir, girip çıkmadığı çadır yoktur. Kimde ne var bilir» dedi.</p>
<p>Aybüken Ebe ise Dalaman'ı sağlık verdi: «O çıfıt çarşısı herife sorun, şu sıra bana kulak asan olmaz.»</p>
<p>Pek az konuşan Rahman, hemen ilgilendi. Ot sıyırtılarından bile huysuzlanıp kulaklarını dikmiş soylu bir atın gözlerini andırdı gözleri: «Niye şu sıra? Moğollar mı?»</p>
<p>Aybüken Ebe, Rahman'a bakmadı bile: «Ne Moğolları? Beyin oğlu bir Çerkez kızı kaçırmış; karısı öleli hafta olmadı daha. Çerkez baskını bekleniyor herhal.» «Nedir bu çıfıt çarşısı dediğin? Dalaman Ağa için?»</p>
<p>Soruyu Kumral Dede sormuştu. İlkin duyduğu bu deyimi bilmiyordu ama Aybüken'in ağzından pek de iyi bir deyim olmadığını anlamıştı; Dalaman Ağa'nın yüzünü düşünüyordu. Aybüken Ebe: «Tebrizlinin birinden duydum; tam Dalaman'a göre bu sıfat. Çerkez kızını bulan da oymuş, bu işleri becerir zaten.»</p>
<p>Debbağ: «Oyalanmasak kardaş» dedi. «İşimize baksak.»</p>
<p>Dalaman Ağa'yı, Bey oğlunun öteberisini kağnıya yüklerken buldular. Beyin oğlu hasta babasıyla meşguldü; aslında öyle görünmek istiyordu. Gözleri sık sık, üç beş kadının ortasında, işlemeli balbal taşların soğukluğuyla sırıtıp durmakta olan Çerkez kızına gidiyordu. Rahman, kendisinin de bilemediği bir hisle Çerkez kızına bakmağa başladı; bir süre gözlerini ayıramadı. Yabancı, soğuk, açık görünüşüne rağmen gizli bir güzelliğin hırçınlaşması. Bıraksalar yahut kendi kendini bırakabilse hiç durmaz şu birkaç dervişle şu Dalaman'ı şu bey oğlunu hatta bey oğlunun hasta babasını birbirine katardı. Çalınmış bir malın hırsızının eline yakışmayan güzelliğindeydi muhakkak, hırsızını ele veren güzelliğinde ama ancak hırsızların iştiha duyabileceği bir güzellikti bu. Farkında olmadan yarıştığı, sonra da peşine düşüp kendisini pestile çeviren Moğolları hatırladı. Gözlerinde Çerkez kızı birden altı Moğol oldu.</p>
<p>O arada Dalaman Ağa beş atı olduğundan üç altın fazlasına Kumral Dede'ye satmış, kamayı hediye etmiş, kılıcı ise bulamadığını söylemişti. «Kimse kılıcını satmıyor. Tebriz'e gidin derim size. Tebriz'de Demirciler Çarşısında, Taş Han'ın içinde iyi bir kılıççı var.» Kumral Dede, Rahman'ın topal atını kendine ayırmıştı; başka at almak istemedi. Rahman'ın aklı, hala bilemediği sebeplerden Çerkez kızı ile altı Moğol'daydı. Neden sonra yola çıktıklarında, Kumral Dede'ye topal atı neden bırakmak istemediğini sormak istedi: «İstemediğimi söyledim sana baba; görmek sıkıntı veriyor bana dedim; üstelemek senin gibi birine yakışır mı?» diyecekti hem de. Fakat birdenbire göğüs boşluğunda huzura benzer bir doluluk hissetti; atının hemen yanında olmasının bu doluluğu beslediğini de hissetti. Öyle geldi ki arada bir atı, hiç kimsenin fark edemeyeceği bir anda, bir gizlilik perdesinden buğulu erik gözleriyle kendisini süzmekte. O zaman, atının topallaması ağırına gitmez oldu; aksine, eskisinden daha yakın, daha dost, göğüs boşluğunda hiç bilemediği bir sevginin kaynağı bildi. Kendisinin hiç bir yerinde yara bere değil izi bile kalmamıştı. Bir zaman geçecek, neler getireceğini bilemediği günler bütün hay huyunu sırtına yükleyecek, bu yüzden belki Moğolları da, Moğollarla arasında geçenleri de unutacaktı. Ama atının topallaması hep gözünün önünde olacaktı, Moğolları hatırlayacaktı. Atı, hep, hep, hep yüreğinde topallayacaktı.</p>
<p>Kumral Dede bunun için mi sözüne uyup da atı hancıya bırakmamıştı acaba? Kumral Dede'ye baktı; gözleri yumuktu Kumral Dede'nin. Başı sol omzuna doğru hafifçe yatmıştı ve gemi tutan sol eli yüreği hizasındaydı, başparmağı yüreğinin üstüne hafif hafif vuruyordu. Ata bırakmıştı kendini yahut da kapalı gözlerinin ardında uyanık bir gençlik, topal olmayan, atlara biniyordu. Erzurum'a gelinceye kadar hep böyle sürdü bu. Malatya'ya gelinceye kadar da. Malatya'da aralarında biri hayli yaşlı, öteki Rahman'a yakın yaşta bir genç olan iki kişi katıldı. Yaşlı olanı Taş Yontucusu olduğunu söylemişti. Genci ise Dülger. Genci, konuşkan, ama yerli yersiz konuşkan, yaşlı olanı inadına suskundu. Bir kere konuşmuştu; o da Kumral Dede'yle. Nedense Kumral Dede'yi seçmişti konuşmak için; kısa konuşmuştu; «Nereye gideceğimi bilemiyorum gayri oğul. Benim yontuşum yaşlandı herhal; gençlerin çentiklerinden korkar oldum, çenttikleri taş konuşuyor. Benim yonttuğum taş da konuşur ama aradan yıllar geçmeli. Sen öyle bir yere gidiyorsun bana kalırsa, yüzünü görmüş gibiyim. Seninle gelsem, durduğun yerde dursam, şimdiyece görmediğim bir taşa rastlasam. Kolumda güç var henüz; şimdiyece görmediğim taşı şimdiyece görülmedik biçimlere sokarım sanıyorum. Yüzünü görmüşlüğüm var gibi geldi, görmediğimi biliyorum halbuki. He dedin mi kardaş?»</p>
<p>En çok Dülger şaştı bu işe, Kumral Dede'ye: «Baba sende bir iş var; vallaha da var billaha da var. Usta şimdiye kadar, kimseye ne yanaştı ne de böyle uzun konuştu. Ben de geleceğim.» dedi. Kumral Dede yoldaşlarına baktı bir bir; Rahman'a baktı. Taş Yontucu'ya baktı. O kendine has küçük, uslu gülüşü dudaklarından sesine sindi: «Gel gel de oğul, nereye gittiğimizi bilsen gelmezsin.»</p>
<p>«Benim kimim kimsem yok baba. Malatya'ya gelirken görmüşsünüzdür; yol ayırımında bir kervansaray var. Te yıllar önce, ora yapılırken sucuydum ben. Bu usta, suculukta ne var, eni sonu suculuk işte Dülger ol sen, dedi. O zaman da böyleydi, pek az konuşurdu; su ekmek bile demezdi nerdeyse. Bir tas su verdiğim sıra böyle söyleyince bana, uçtuğumu sandım. Taşçı olayım senin gibi dedim ya, lafım taşa çarptı. «Elin kesere yatkın senin.» dedi. Kulağımdan tuttu götürdü bir Dülger'in yanına; «Eti senin kemiği toprağın.» dedi. Dönüp gitti, öksüzüm ben; yetimim de. Nereye giderseniz gidin, bana ne. Ustam sizin gideceğiniz yeri biliyor nasıl olsa.» Bir soğuk susuş oldu. Kimse kimseye bakamadı. Rahman bunaldı.</p>
<p>Kumral Dede, durup dururken gülüverdi. «Hadi ustan gideceğimiz yeri bildi diyelim. Ya sen onun bilişini nerden bildin, nasıl bildin?»</p>
<p>Dülger tam ağzını açacaktı; Taş Yontucu şöyle yarım göz altından baktı; lafı ağzında kalıverdi Dülger'in, başını önüne eğdi.</p>
<p>Debbağ: «Yol bize de açık, bizimle gelene de Şeyhim» dedi usulca Kumral Dede'ye. Kumral Dede tir tir titrediğini hissetti. Dudaklarından sanki orada her zaman yapışık gibi duran küçük uslu tebessüm uçuverdi; yüzü karmakarışık oldu, sakal diklerinde de titreme başladı. Debbağa doğru zor döndürdü yüzünü, sesi çok zor çıktı: «Ne dedin sen kardeş? Ne dediğini bildin mi?» Cevabı Bileyici verdi: «Söyleyen söylediğini bilmiyorsa sorsan ne fayda? Biliyorsa, sorsan yine ne fayda?</p>
<p>Taş Yontucu susuyormuş şimdiyece işte.»</p>
<p>Kumral Dede sanki Rahman'dan utanıyordu. Nitekim: «İnşallah duymamıştır; usulca söylendi duymamıştır.» diye düşündü.</p>
<p>Rahman konuşulanları zaten dinlemiyordu; az önce, Dülger'in lafını bitirdiği sıra bunaldığını sezmişti, neyin nesi olduğunu bilememişti; gittikçe arttığını fark edince dervişleri kendi halinde bırakıp, içinden söylene söylene yola doğru yanlarından ayrılmıştı: «Derviş bunlar derviş; kendilerini zanaat sahibi sanıp oyalanıyorlar.»</p>
<p>Yol, sağdan, hafif bir yokuşu kıvrılıp iniyordu; kıvrımın her iki yanında sık kayısı ağaçları vardı, bu yana, hana doğru seyreliyordu. Bunluğu bu kayısı sıklığının gerisindeydi sanki oralarda bir yerde, top ağaçlar misali kımıldanıyor, kımıldandıkça toplanıyor bu yana doğru yuvarlanıyordu. Şimdilik yokuş çıkan bir yuvarlanıştı bu, yokuşu çıkar çıkmaz hızlanıp üstüne çullanacaktı.</p>
<p>Kumral Dede Rahman'ın yanlarından ayrılışından, önce memnun olmuştu. Ama ardından da endişelendi. Bahçıvanlığı zamanından kalma gözleri tedirginleşti. Yesi'deki tekkenin otuna, ağacına, çiçeğine alışmış kulakları, çok uzaklarda da olsa bir ses yakaladı. İyiye benzemeyen, kötüden gelip kötüye gidecek seslerdendi. Rahman sanki bu sese gidiyordu; Rahman'ın taşlaştığını da hissetti. Yapılacak tek bir şey vardı: «Gidelim kardaşlar.» dedi, «Yol bize açıksa bizden gayrisine de açıktır. Olanı da olacağı da Tanrı bilir; tek doğru bu. Gitmemiz gerek.» Dülger izin istedi. «Heybem dağınık da.» dedi; «Hani ben ustam gibi olamam. Bizim hesap, yani bizim akıl böyle birden gelmiyor da. He mi baba, heybemi toplayana kadar. Ben heybemi tez toplarım, elim tezdir.»</p>
<p>Rahman yolun kıyısında, dolanıyordu; huysuz atların yerinde duramayışındaydı; bir soğanın topraktan baş verişindeki ilk sıkıntı geldi Kumral Dede'nin gözlerine.</p>
<p>Dülger cevap bekliyor olmalıydı. Göründüğü kadar ham değildi herhal okçu: «Ben de geleyim de.» dedi; «Yardımım olur.»</p>
<p>Daha onlar gitmeden, yokuşun kıvrımındaki kayısı ağaçlarının sıklığından; bir takım atlıların dörtnal döndüğünü gördü Kumral Dede, altı kişiydiler. «Eyvah!» diye haykırası geldi ama zor tuttu. Rahman'ın durduğunu, bilerek yahut bilmeyerek gelen atlılara doğru döndüğünü de gördü. Rahman'ın yüzü birdenbire değişivermişti. Taşlaşma yine o taşlaşmaydı, kaskatılık olduğu gibiydi ama Rahman'ın eski gülen yüzünün, hep güzel konuşan yüzünün esmerliğinde yüklenen bir öfkenin taşlaşması ve kaskatıhğı hareketlenmişti.</p>
<p>Gelen atlılar, hiç durmadan, yavaşlamadan, iniş aşağı hızları daha artmış bir dörtnalda yaklaştılar.</p>
<p>İyice seçilir oldukları sırada da Rahman altı Moğol'un altısını da tanıdı. Bir süre kalıverdi öylece; hiç bir şey düşünemedi. Moğollar tam önünden geçtikleri sırada ancak toparlandı. Yine hiç bir şey düşünmeden, her yanı bir öfke kasılmasında fırladı atına doğru. Yemliğe bağlı atın gemini koparırcasına çekti. Kumral Dede'nin ağzını açmasına fırsat kalmadan sıçradı atın sırtına, ökçelerini atın karnına öfkeyle vurdu. Yıllar yılı alışık olduğu, hiç yadırgamadığı bir at sırtı, kaba etlerinin altında yekindi bir su akışında ama dörtnala düşüşü aksamalı oldu, topallamalı. O zaman bindiği atın, kendi eski atı, can atı, yüreğinden kopma parçası olduğunu anladı; eski sağlam günlerinin alışkanlığı ile hiç bir şey değişmemiş gibi doğrulayıp atını bulmuş, doğrulayıp sıçramış, sürmüştü. «Ah!» diye inledi. «Ah! Ah!» Çekti atının gemini.</p>
<p>Gözlerinde korkunç sıcaklıkta bir buğulanma yandı. Konya'ya gelinceye kadar başka hiç bir şey olmadı. Yıl 1273, aylardan Haziran'dı, günlerden cuma.</p>
<p>1273 yılı haziranının bu cuma günü, camilerden çıkanlar, Selçuk Sultanı Alaaddin'in sarayının önündeki geniş meydanda; ya kocamış bir söğüdün duldasına ya bir küme kavağın serinliğine yahut da şadırvan başındaki taş peykelere gidiyorlardı. Hava haziran sıcağında durgundu. Konya'da o sıra, çöken Haziran sıcağının ağdalı kokusu tortulanmaktaydı; kuş kanadı kıpırdamıyor ama söğüt yapraklarından kavak yeşiline uçan ağdalaşmış haziran, gizliden cızırdıyordu. Konya'da o sıra, cuma namazından sonraki dinleniş ve şadırvanlarda uyuklayan düşsü sular, da bu haziranın ısınmış cızırtısına karışıyordu; yine gizliden.</p>
<p>Kumral Dede ter içindeydi; biraz ekşimiş koktuğunu sanıyordu, yolun tozu toprağının da terli bedeninde inceden çamurlaşıp yapıştığını hissediyordu. Bütün bedeninde suya koşmak isteyen evecen seyirtileri duymaktaydı. Debbağın derimsi kokusu, bunca aydır deriyle hiç uğraşmadığı halde eksileceğine artmıştı herhal. Bileyici meydanın kalabalığına, okçu kavak kümelerine dalmıştı. Taş Yontucunun gözleri, epeyi uzaktan da olsa, daha çok görkemli kapısıyla bütün bu genişliğe, dolan kalabalığa ve haziranın ağdalaşmasına sultanca susan saraydaydı. Dülger, hiç bir şeye yabancılık çekmeyen, hemen herkese ve her şeye alışık gözlerini durmadan sağa sola çevirmekteydi. Rahman: «Meram mıdır nedir, ordaki bağlarda kalsaydık keşke.» diye söylendi. Kumral Dede anlamazlığa geldi: «Yayla zamanı değil oğul.» dedi usulca.</p>
<p>Rahman, Kumral Dede'nin telmihini anlamadı. Aklında Çerkez kızıyla birlikte Moğollar dönüp dolanıyordu. Uzak yakın, tütsü dumanlarda, morumsuydu. «Aşiret de orda konmuştu üstelik.» diye söylendi bir daha.</p>
<p>«Herkes aynı yolda yürür gider; aynı yere gider ama kendini götürür sadece. Aşiret de sen de ben de. Aşiretteki Aybüken Ebe ile Dalaman Ağa bile birlikte gittikleri halde yalnız kendilerini götürüyorlar...»</p>
<p>«Eyi. Ben şimdi hikmetli laf etmen için çanak tuttum herhal.»</p>
<p>«Babandan laf edelim öyleyse he mi?»</p>
<p>«Babamdan mı?»</p>
<p>«Bak burda kalabalık var. Kayıplar kalabalıktadır; yalnızda kaybolmaz insan. Yalnızlık açıcıdır, göstericidir; kalabalık örtücüdür. Babanı arayacaksan kalabalığın örtüsünü aç.»</p>
<p>Rahman, Moğollardan ölümüne dayak yediği günden beri ilkin yumuşak baktı; çok az süren bir parıltı gelip geçti gözlerinden, toprağımsı yüzü bir an pembeleşir gibi oldu kara esmerlikte. «Babam burda olamaz ki.»</p>
<p>«Burda olamazsa Meram Bağlarında hiç olamaz. Bak şu Dalaman değil mi? Aha o yanındaki da Aybüken Ebe, aşiretten başkaları da var. Git istersen yanlarına.» «Benim onlarla ne işim olur ki?» «Ne bilirsin oğul; aşiret diyen, Meram Bağları diyen sensin.»</p>
<p>Rahman böyle bir şey deyip demediğini düşündü. Dese Konya'nın şu saray önü kalabalığından, saray önü sıcağından çok, gelirken geçtikleri Meram Bağlarının kendi halindeliğini ve su yalnızlığını birdenbire hatırlamış oluşu yüzünden bir isteği demiş olabilirdi. Kumral Dede'nin bu söz gelimi isteğin dillendirilmesin! uzatmasından canı sıkıldı. Hele Aybüken Ebe'yle Dalaman Ağa'yı görmeyi hiç istememişti.</p>
<p>Sustu.</p>
<p>Kalabalık az biraz canlanmışa benziyordu; daha çok sarayın merdivenlerine doğru, belli belirsiz sıralanıyordu. Durup dururken nerden çıkarmıştı babasını bu Kumral Dede? Gözleri, elinde olmadan kalabalıkta babasını aradı. Hiç bir yüz babasına uzaktan benzemediği halde bütün yüzler altı Moğol'un yüzünü andırıyordu. Bu Rahman'ı daha çok sersemletti. Üstelik hiç tanımadığı, büsbütün yabancı bir şehir, Kumral Dede'nin yanında şimdiyece hiç duymadığı halde, kötü bir yalnızlık olup yüreğine akmağa başladı. «Ben derim ki...» dedi; sonunu getiremedi. «Eyi. Sen ne dersin bakayım Rahman oğlum?» «Hiç, hiç bir şey demem.» «Ben de senin gibi derim Rahman oğlum. Yolumuz Konya'da bitmiyor, Konya'dan sonrası da var, gidelim derim. Derim amma bu saray önünde bu kalabalığın da bir hikmeti olsa diye düşünürüm. Belki yolumuzu ısıtacak bir hikmettir.»</p>
<p>Rahman, neden olduğunu bilemeden: «Belki» dedi. Yüreğine akmağa başlayan bu yabancı şehir yalnızlığının akışı birden durmuştu.</p>
<p>«İnsanoğlu bir kere belki dedi mi durup düşünmeli Rahman oğlum. O zaman sonu hayra varır.» Aslında Kumral Dede'nin de iyice seçemediği bir his, şahdamarında tıp tıp edip duruyordu bir</p>
<p>süredir. Gözleri, belli etmeden aranıyordu, ne aradığını kestiremiyordu. Aybüken Ebe'yi, Dalaman'ı ve öteki birkaç Türkmen'i o sırada görmüştü. Ama aradığının onlar olmadığını iyi biliyordu. Aradığı insan kılığındaysa bile şu kalabalığın içinde yoktu muhakkak; belki gelecekti. Debbağ: «Sana da öyle geliyor mu Şeyhim?» dedi yine usulca; «Bu kalabalıkta ham bir meyve kokusu var, güneşe dönmek için çırpınan bir koku gibi geldi bana.»</p>
<p>Kumral Dede, debbağın ikinci defa şeyhim demesinden tedirgin oldu, ilk defasındaki gibi ürpermemişti. Sanki giyinikken, üstündekiler birdenbire soyunmuştu da kalabalığın orta yerinde çıplak kalmıştı; saklanacak yer arıyordu. Debbağa, söylenmesi gereken sözün ne şekilde olacağını düşünüyorken Aybüken Ebe Kumral Dede'yi gördü. Bunca bilmediği kalabalığın, hele Dalaman'ın yanında epeyi sıkılmış «Fırsatını bulsam da kaçsam şurdan. Aşiretin konduğu Meram mıdır nedir orayı bulsam.» diye aklından geçirmekteydi. Kumral Dede'nin, sonra da yanındakilerin tanıdık yüzünü görür görmez önce inanmamış gibi bakmıştı; sonra da onlara doğru seğirtmişti: «Oh.» dedi yanlarına gelince: «Oh ki oh. Şükür bir tanıdık yüz buldum. Bey oğlu olacak meret bizden başka salacak kimse bulamadı Konya'ya. Ne varsa? Ebe düğün alış verişinden ne anlarsa?» Bıraksalar lafın sonu gelmeyecekti. Dülger Malatya'dan sonra bir kere gördüğü, bir de şimdi gördüğü bu kadını pek tanıyamamıştı: «Ne düğünü aba?» diye sordu. «Bu düğün kalabalığı mı? Sarayda mı?»</p>
<p>«Saraydan bana ne. Aslında düğünden bana ne ama gel de haber anlat sen bizim beyin oğluna. Yok, o Çerkez kızı başına bir hal getirecek, Aybüken Ebe dediydi dersiniz. Daha şimdiden aşirette bilinmedik herifler dolanır oldu.»</p>
<p>Rahman, Aybüken Ebe'nin sözüne hemen ilgilendi: «Kimler? Moğollar mı?»</p>
<p>Fakat Kumral Dede Ebe'nin cevabının yönünü hemen değiştirtti. «Demek seni düğün alışverişi için gönderdi beyiniz?»</p>
<p>«Ne beyi derviş ağa sen de. Bey ölümcül hasta, öyle olmasa oğlu kendi başına adım atabilir mi?» Rahman, bir daha araya girdi: «Yabancı herifler Moğol mu Ebe Kadın?»</p>
<p>Kumral Dede: «Çerkez'dir» dedi; «Gelini Çerkez'den almış ya.» Aybüken'in bir yanlış laf etmesini önlemek için de: «Alışverişe geldiysen burda ne arıyorsun pekey?» diye kınamış gibi sordu. «Aha bu KonyalIların yüzünden. Cumaymış da günlerden, bu vakit çarşı pazar kapanırmış da. Efendileri bu saat sultanın sarayına gidermiş de, miş miş miş. Biz de kalkıp efendiyi görelim dedik. Dalaman olacak çıfıt çarşısı dedi, pek meraklıdır efendilere.»</p>
<p>Kumral Dede şahdamarındaki tıpırtının daha bir güçlendiğini sezdi; sanki bir yeni yürek atıyordu şahdamarında. Bunca yıllık ömründe pek az titrek çıkan sesi döküldü adeta: «Ne efendisi?» «Dur bakayım adını da söyledilerdi derviş ağa. Mevlana.. Mevlana Celaleddin!»</p>
<p>Kumral Dede duraladı; şahdamarında bir sükunet kaynadı. Debbağ, Aybüken'e daha sokuldu. Bileyici, okçu, Taş Yontucu toparlandı. Bir Dülger, bir de Rahman kendi düşüncelerindeydi. Dülger, şimdi sarayın merdivenlerinden meydana doğru iki sıralı toplanan kalabalığa bakıyordu. Aybüken Ebe, bu bir anlık değişmeden afalladı: «Yanlış mı dedim adını?» diye kekeledi; «Yoo. doğru. Mevlana Celaleddin dediler.»</p>
<p>Kumral Dede sıyrılmış, saray merdivenlerine seğirtmişti. Ötekiler de ister istemez onu takip ettiler. Dülger'den başkasının kendilerine hiç yakışmayan apul apul seğirtişi Aybüken Ebe'nin acayibine gitti; bakakaldı.</p>
<p>Rahman Kumral Dede'nin ardından gidecek gibiyken geri dönmüştü. Aybüken Ebe'ye yaklaştı: «Aşiretteki yabancılar dedin. Moğol mu bunlar? Moğol mu Ebe?»</p>
<p>Hala gidenlerin acayipliğine bakakalan Aybüken, Rahman'ı tersledi: «Ne bileyim ben. Nah Dalaman çıfıtı orada işte. Ona sor.»</p>
<p>Rahman'ın gidip de Dalaman'dan sormasına fırsat kalmadı. Sarayın merdivenlerinden meydanın orta yerine, oradan bükülüp meydana giren yolun ağzına kadar iki şıralı olmuş kalabalıktan bir uğultudur koptu. Yalvarma mı idi, niyaz mı, rica mı, yoksa övgü yahut dua mı ne olduğu iyice anlaşılmayan uğultu meydanın üstünde tortulanan haziranı iyice ağırlaştırıverdi. Bütün Konya susmuştu da bir haziran tortusu bir de bu uğultu vardı sanki Konya'nın susmuşluğunda haziran tortusu ile o ne olduğunu Rahman'ın anlayamadığı uğultu kapışmıştı, birbirine girmişti. Biri itti herhal Rahman'ı; içinde gizlice yerleşmiş bir başka Rahman koştu; Aybüken Ebe, Moğollar, Moğolların altı ayrı yüzüne aynı anda benzeyen Çerkez kızı hatta kalabalık silindi aklından, ne olduğunu bilemedi. Kumral Dede ile yoldaşlarının yanına ulaştığı vakit aslından çok yaşlı görünen biri, sarayın taş merdivenlerine doğru yürümekteydi. Ufak tefek, ince yapılı, kabuğunda kavrulmuş bir çam ağacı göğdesinin özü, sanki birkaç yüz bin yıl sanki birkaç gün; gelecek saatler, geçmiş, saatler, şimdiki saatler hepsi bir arada bu kendi kabuğunda kavrulmuş çam ağacı özünde birden duruyor, birden işliyor, birden geri kalıyor yahut ileri gidiyordu. Beli hafif eğik bir yürüme; eller kol yenlerinin içinde göbek üstünde bağlanmış, baş sol omuzda niyazlanmış, sarımsı uzun bir sakal, börk biçimi başlığından taşmış dümdüz saç. Konya, herhalde bu yürüyen adamda susuyordu; haziran ışımasının bütün tortusunu bu adam yüklenmişti. Sanki götürecek, sarayın merdivenlerine dönecekti yükünü yahut sarayı da yüklenecekti.</p>
<p>Rahman, aklının bir kuş aklı kadar küçülüp işe yaramaz hale geldiğini ilkin bu kadar yakından duydu. Aybüken Ebe'nin Mevlana Celaleddin dediği şu şimdi saray merdivenlerinin ilk basamağına adım atmak üzere olan ihtiyar belki de bütün bu kalabalığın aklını yüklenmişti; ölçüler ona göreydi.</p>
<p>Durdu. O anda; Rahman'a öyle geldi ki kuşlar da uçmadı, sinekler de, yakın uzak bütün akan sular göllendi.</p>
<p>Mevlana Celaleddin, bu birdenbire susuşu fark etti; ne kalabalıkta, ne haziran cumasının bu saatinde, ne de sıcağın tortusunda hiç bir olağanüstülük yoktu, yıllar yılı alışılmışın bir tekrarıydı. Şu merdivenleri çıkacak, görkemli taş kapının aralığından süzülecek, dehlizler, başka dehlizler geçecek ve daha dar, daha kısa başka merdivenler çıkacaktı, sultan oralarda bir yerde kendisini karşılayacak bir adım sağından gelecekti. Bu hep böyleydi, dünyanın dönüşü, güneşin doğuşu gibi değişmeyen bir tekrardı. Orada sultanla birlikte ne kadar kalırsa kalsın, dönüşü yine o ahşılmışhğa olacak, kendisini bekleyen kalabalığın içinden daha önceki, ziyaret dönüşlerinin tekrarını yaşayacaktı. Bu ilk defa yöne dönen çark olmanın, hep aynı derede akan su olmanın hiçliğine benzetti bütün bu tekrarları; beğenmedi. Çarkı tersine döndürmek, aynı derede akan suyu başka derelere çevirmek yani şu merdivenleri çıkmamak, şu kalabalığın arasından geri dönmemek, yeni başlamak, başka bir zamanda başlamak, zamanı boşaltmak.</p>
<p>Kumral Dede soluk soluğa bakıyordu; sağ ayağında bir merdivenin ilk basamağına basmağa hazır bir kıpırtı hissediyordu, öyle bir zorlanıştaydı. Fakat nedense bilemediği bir başka his adımını geri çekiyordu. Bir an, Mevlana Celaleddin yerinde zannetti kendini; orada, o saray merdivenlerinin ilk basamağında.</p>
<p>O bir an içinde de iki ışık yandı; daha doğrusu iki basit, iki küçük hadise. Buna ışık dedi Kumral Dede, ışık sandı. Sarayın göğe baş vermiş dimdik kayalar misali görkemli kapısının boşluğunda bir delikanlı belirdi, merdivenlerin en üst basamağına kadar gençliğin bütün tabetiyle geldi; herhalde kalabalığın farkına orda vardı ki durdu. Bir görünüşüyle henüz icazet almış, bir medreseli, bir görünüşüyle medrese semtine uğramamış, gençliğin deli akışını elinde evirip çeviren bir alp yiğit gibi görünüyordu. İki sıralı kalabalığa şöyle bakmış, merdivenin, ilk basamağındaki ihtiyarda çakılıp kalmıştı gözleri.</p>
<p>Kumral Dede duramadı artık, sağ ayağını hızla kaldırdı, bir zaman bulamacının peltesinden çekip çıkardı adeta. Debbağın, Bileyici'nin, okçunun hele Taş Yontucu ile Dülger'in irileşmiş gözleri, durup dururken bir merdiven çıkmağa hazırlanmış olan Kumral Dede'nin sağ ayağındaki hareketteydi. Rahman, büyülenmiş gibi saray merdiveninin en üst basamağındaki delikanlı yiğide bakıyordu. Bütün dünya, bütün bildikleri gözlerinden silinmişti. Kumral Dede, donmuş karların üşümesinde titriyor fakat kaldırdığı adımını atamıyordu. Tıpkı Mevlana gibi. Kalabalık ilk defa</p>
<p>Mevlanalarının ikirciklendiğini görüyordu. Mevlana da kaldırdığı sağ ayağını bir türlü merdivenin basamağına basamıyordu. Kumral Dede bilemeyeceği bir korkunun titremesine karıştığını hissetti. Bu korkulu üşümeden kurtulmak istercesine haykırdı: «At adımını ya Mevlana at adımını!»</p>
<p>Neden, niçin bağırmıştı? Neden, niçin sağ adımını bir merdivene doğru kaldırmıştı farkında bile değildi Kumral Dede.</p>
<p>Mevlana Celaleddin kalabalığın kendinden geçmiş gözleri önünde, o hep niyazda sol omzuna eğik duran başını belli olmayan bir yavaşlık içinde Kumral Dede'den yana çevirdi. Az önce bağıran ses kulaklarından hala yankılanmaktaydı. Bulutlardan dönüp geliyordu, ya gülümsedi ya sevgiyle baktı, uzaktan anlaşılmıyordu. Ama sesi ayan beyan duyuldu: «Sen de at adımını öyleyse, izin verildi bil.»</p>
<p>Sonra, merdivenin üst basamağında öylece duran delikanlı yiğide baktı. Yüreğinde bir gençlik kaynaması duydu o anda. Sanki oradaki kendisiydi; Belh'ten yeni gelmişti; ata, kılıca özeniyordu, medreseden kaçmıştı, sultanların sancağı kılıcının ucunda, atının nalındaydı. Dünyalar dolup boşalsa Mevlana'nın yüreğine; gökler, yedi kat arşlar, yedi kat arşın sakinleri dolup boşaldı: «Hak! Hu canım efendim!» diye inledi ve merdivenleri çıkmağa başladı. Yeni bir zamana adım attığına, yeni bir zamanın merdivenlerini çıktığına o kadar emindi ki ne taş basamakları fark ediyor ne kalabalığı duyuyor ne de haziranın tortusunu hissediyordu. Bütün yüklerini atmıştı, kurtulmuştu, en coşkun semalarında bile böylesine kanatlanmamıştı. Gözleri, oradaki delikanlı yiğitteydi, her adım delikanlı yiğide varıyordu, ona doğrulanmıştı.</p>
<p>Yiğit ya on beşindeydi ya on altısında; tıknazdı. Zengin olmasa da bey giyimindeydi. Başında kırmızı çuhadan bir börk vardı; üstüne ak çalmadan yuvarlak, burma bir sarık sarmıştı. Geniş yakalı, geniş yenli, mavimsi uzun bir hırka giymişti. Okçuoğlu biçiminde kesilip dikilmiş mavimsi hırkanın altında açıktan görünen bacaklarını kırmızı bir çakşır sarmış, kuzu derisinden çizmeler biçimlenmişti. Kımıldamadan duruyordu olduğu yerde.</p>
<p>Mevlana Celaleddin yiğidin duruşundaki saygıyı da gördü; bu saygının kendisine karşı olduğunu anladı. Kalabalığı filan gördüğü yoktu; sadece merdiven çıkan yaşlı bir insanı görüyor, onu bekliyor, ona saygılı davranıyordu. Üstündeki genç ve dünyalı giyecekler ne kadar genç ve dünyalı olursa olsun, yiğidin delikanlılığında duyan ve düşünen bir ayrıcalık vardı muhakkak, medreseliye benzeyen yanı burdan geliyor olmalıydı.</p>
<p>Bugüne kadar görmediği bir yüzdü bu yiğit. Saraydan geldiğine göre buraların ahşkanıydı. Ama gözüne çarpmamıştı hiç. Fakat çok iyi tanıdığını da sandı; bu yüzü beş on kere değil bin kere görmüşlüğü var gibiydi. Burulmuş, üstten iki yana düşmüş bıyık, kara esmer yüzde mavimsiliği belli çakır gözler, yaklaştıkça daha iyi seçti, bu gözlerin kapakları üstten etliceydi, gözler çekikçe; ahn, erkeğin en iyisi. Belh'ten bir yüz, Buhara'dan bir ahn, daha doğudan bakışlar. Belki onun için tanıdık geldi.</p>
<p>Selam verdi yanına gelince yiğidin.</p>
<p>Delikanlı hafifçe eğilip yana çekilmiş, ihtiyara yol vermişti. Selamını duyunca, o ana kadar duyduğu saygının birkaç misli fazlasıyla eğildi; ihtiyarın ellerine eğildi; tutup öptü. Mevlana, ellerine eğilen bu heybeti hemen fark etti. Ellerini öpen dudaklar sert, sıcak, içtendi. Ellerini tutan eller, tuttuğu zaman gönülden, bırakmayacakmış gibi, erkek bir dostluk dolusunda tutuyordu. Bu ellerdeki gücü de fark etti Mevlana. Öyle geldi ki bu eller, yeni bir zamanın sıcağındaydı; elleri öpen dudaklara, zaman perdesini aralayarak uzanmıştı. Gözlerine baktı yiğidin; çakırlaşmış bir süt duruluğunda; içinde yaşadıkları zamanı göremedi. Mevlana vecde doğru uçtu. Dünyadan sıyrılıyordu. Yiğidin gözlerindeydi aradığı zaman, açıkça gördü. Altmış şu kadar yıldır beklediği; aradığı, anlattığı, inleyip hıçkırdığı zamandı bu: «Adını bağışlar mısın oğul?» «Osman.»</p>
<p>Mevlana Celaleddin, bütün damarlarında, bütün sinirlerinde beyninde bir Osman aradı. Eski</p>
<p>Osmanlar, yeni Osmanlar; beylerini bulamadı.</p>
<p>«Hangi Osman?»</p>
<p>Osman gülümsedi. Saygıda kusursuz, sevgide ölçülü, dostluğu ne az ne çok bir gülümseme.</p>
<p>«Kara Osman da derler. Ertuğrul oğluyum. Kayı Boyundan.»</p>
<p>«Söğüt'teki. Edebali'den duyduğumsun sen, tanımalıydım.»</p>
<p>Osman'ın kara esmer can yüzü kara esmerliğinde kızarabildiği kadar, kızardı. Çakır, hoş bir utanmışhk buğulandı. Nerdeyse: «Edebali benden mi bahsetti Şeyh Edebali?» diyecekti; hatta daha çocuksu, daha boş bulunup: «Mal Hatun'un babası benden mi bahsetti?» diye soracaktı. İhtiyarın bakışları o kadar yakındı, o kadar içten geliyordu ki sormasından daha tabi bir şey de olmazdı, soramadı yine de. İhtiyarın o her şey olan gözleri çocuk duruluğunda bile olsa saygısızlığı ayıplayan bakışlardandı. Soramadı. Çakır gözlerinden buğulanmış utangaçlık, sevinçle karıştı.</p>
<p>Mevlana Celaleddin bu değişen yüzün ve gözlerin hazzını şu anda dünyalara değişmezdi. Fakat bir sona erişle bir başlangıcın ucuna geldiği zaman bağının daha fazla zorlamağa gelmeyeceğini de biliyordu. Kim olursa olsun, bütün ölümlülerin duyabileceği en büyük hazzın, uzamağa tahammülü olmayan bir haz olduğunu kendisi söylerdi; şimdi bu hazzı uzatmak zamanı daraltmak olurdu ki bu kendisinin elinde değildi. «Ne güzel.» diye söylendi vecd içinde haz duyarak; «Tanrım ne hoş! Bensiz bir zaman yaratmadın çünkü her zamanda sen varsın, şimdi beni alıyor, Osman'ı savıyorsun. O halka iniyor bu merdivenlerden, ben aynı merdivenlerden çıkıyorum, halkın içinden çıkıyorum. O saraydan kurtuluyor, ben saraya giriyorum. Ne güzel Tanrım ne güzel; saraydan halka, inmek ve halktan saraya çıkmak ne güzel!»</p>
<p>Osman bir tuhaf oldu. Sandı ki bir dünya çevresinde dönmekte, güneş dönmekte, saray ve kalabalıklar dönmekte. Bir korkunç baş dönmesiydi. İhtiyara kim olduğunu sormak geliyordu içinden, utancından soramıyor, daha doğrusu alacağı cevaptan korkuyordu. Şeyh Edebali'nin gelip konuştuğu kimse sıradan biri olamazdı, bunca kalabalığın iki sıralı safta beklediği biri ulu orta bir kimse de olamazdı, Konya'da böylesine biri ancak düşünemiyordu; bu korkunç bir düş hazzıydı; bir zaman penceresinden bakmanın düşüncelerinin o pencereden şekillenişini görmüş olmanın baş döndürücülüğüydü. Bu, Mevlana'ydı herhal.</p>
<p>Mevlanal Celaleddin «Durma Osman.» dedi; «Burda beklemen beyhude, yürü, kendi zamanına yürü oğul. Bize, şu merdivenlerin başında biri yürü, dedi, izin verdi. Biz, halka izin verdik. Hepsi senin içinmiş, şimdi anlıyorum. Hayırlı olsun!»</p>
<p>Bir daha baktı Osman'a; çakır gözlerini, kara esmer yüzünü, bir an seyretti.</p>
<p>Osman, Mevlana Celaleddin'in kendisine değil de sırlı bir aynaya baktığını sandı; onun gördüklerini kendisinin de görebilmesi için neler neler vermezdi şu anda.</p>
<p>Gülümsedi Mevlana; bu, göreceğini görmüş, öğreteceğini öğretmiş bir ölümlünün gülümsemesiydi. Osman çok sevdi bu gülümsemeyi, kendi gözlerine yapışıp kaldığına inandı, «Hadi» diye fısıldadı Mevlana: «Hadi Osman. Burda bitiyor, burda başlıyor.»</p>
<p>Sarayın görkemli kapısına doğru yürüdü ağır ağır.</p>
<p>Yıl 1273, aylardan hazirandı; günlerden cuma.</p>
<p>Haziran sıcağı Konya'nın üzerinde tortulanıyordu.</p>
<p>Osman büngüldeyen pınara baktı. Su, yosun bağlamış bir yalağa dökülüyordu. İncecik, sırça parmak büklümünde. Yalağın göleğinde su, ayrı bir dalgalanışla kendi içinde halkalanıyor; büyüyor, küçülüyor yeniden büyüyordu. Su, söğüt gölgesi, yaprakların yeşil pırıltısı birbirine girmişti; temmuz yanmasını serinletiyordu. İki dağ arasından bükülüp gelen kağnı yolu bomboş; yuvarlak tümsekler yeşilini çoktan uçurmuştu; sarıya dönüktü. Ot kelleşmiş, ekin anıza kesmişti. Pınarın bir yıl önceki halini hatırladı; en azından bilek kahnhğındaydı, bilek kalınlığında topraktan fırlar, bir dirsek boyu fışkırır, yumrulup yalağı taşırırdı.</p>
<p>«Ekin yok, davar kısır bu yıl.» diye söylendi. «Babam zor dayanacak; bütün işmarlar bunu</p>
<p>gösteriyor.»</p>
<p>İç çekti.</p>
<p>İç çekişinin bir sıkıntı boşanışı olmadığını, ferahlamaya benzer bir gizli sevincin de karıştığını hissedince acayibine gitti; utandı hatta. Babasının zor durumda kalmasından sevinen bir oğul mu olmuştu?</p>
<p>Yüreğinde saklı bir ses: «Sen haklısın.» diye fısıldadı; «Ertuğrul baban çevre tekfurlarla hoş geçinmeyi bırakıp gaza yolunu açmazsa Kayı Boyu aç kalır, sıkışır kalır, tutsak kalır. Gaza doyumluk demektir. Ekin kısa, davar kısır, doyumluk da gelmezse?»</p>
<p>Pınarın tembel büngüldeyişine bir söğüt yaprağı düştü. Yel de esmemişti halbuki.</p>
<p>Az ilerde, kendi haline bıraktığı, kel otların arasında eşelenen atı kişnedi; gönülsüz.</p>
<p>Şeytandı bu muhakkak; içine giren yüreğine yerleşip konuşan; Ertuğrul babasının zor durumda kalmasını isteyen, kaldığına sevinecek olan. Arada bir girdiği olurdu; on yaşından beri, son bir yılda hayli güçlenmişti. «Konya'da sarayın merdivenlerinde gördüğüm ihtiyar da şeytan değildi ya; Mevlana Hazretlerinin kılığına girmemişti ya!»</p>
<p>Giremezdi hayır!</p>
<p>Öyleyse?</p>
<p>Gaza başlamalıydı; Ertuğrul babası tekfurlarla hoş geçinmeyi bırakmalıydı; Kayı Boyu dağılmamalıydı. Doyumluksuz kalan Türkmen'in sonunu düşündü, amcası aklına geldi: «Babam kardaşı Dündar'ı da düşünmez oldu, düşünmez. Yok, bunun sonu gelmeli.» «Neyin sonu gelmeli hay yiğit? Esselamü aleyküm hele.»</p>
<p>Osman hiç bu kadar boş bulunmamış, kötü duruma düşmemişti. Sıçrayıp kalktı ayağa: «Ve aleykümüsselam» dedi ama yer yarılsa yerin dibine girecekti. Hala oralarda eşinip duran atına baktı ters ters: «İnsan haber verir meret, kişner bi yol!» Fakat kişnediğini hatırlayınca atına da kızamadı.</p>
<p>«Sonu gelen, susar yiğit oğul; susanlar ise ölülerdir; ne söylerler ne bir haber verirler. Üzerlerindeki otlar kadar bile olamazlar.»</p>
<p>Ses, gül terlemesindeydi; tomur tomur, içinde ışıklar yanıyordu. Yüzüne baktığında gül terlemesinin daha da ışıklandığını gördü. Bir dervişti muhakkak; sesiyle yüzü hiç bu kadar birbirine benzeyen bir derviş görmediğini düşündü Osman. Toprağın durulaştığı bir yüzdü; suyun toprağa doya doya karışındaki sesti: «İzin var mı hay yiğit? Otursam, iki lokma yesem, su içsem. Söz Tanrı'nındır. Tanrı'dan geleni konuşsak.»</p>
<p>Keder vardı dervişin yüzünde bir de; hiç bir dervişte görmemişti. Fakat bu yüzdeki, bu sesteki keder bu adamın değildi; kendi kederi değildi. Osman'a öyle geldi ki bütün yeryüzünün kederini, özlemini, belki de bütün yeryüzü rahat etsin diye toplamıştı derviş yüzüne. Bunca adam, yiğit, bey, sultan, derviş, şeyh görmüştü Osman; hiç birinin yüzüne bakarken böyle insanı rahatlatan, bir saygı duymamıştı. O zaman, daha kolay baktı dervişe; kederin yorgunluğunu, yorgunluğun gülümsemekte olduğunu gördü; gülümseme yüzün çizgilerindeydi, dervişin gözlerindeydi. «Estağfurullah, estağfurullah izin ne kelime» diye söğüdün dibindeki, az önce kendi oturduğu gür yeşilliği gösterdi: «Buyurun, kerem edin, sevinirim. Ben yanıma bir şey almamışım, niyetim öğleüstü Söğüt'e dönmekti.»</p>
<p>Derviş dua eder gibi oturdu; iki diz üstünde, çok alışılmış rahat bir oturuştu; savaşçılarla çiftçiler böyle oturamazdı. «Söğüt'e dedin yiğit. Kayılardan olmalısın.» Kuşağını çözüyordu. Yemenimsi ince bir beze sarılmış küçük bir çıkın çıkardı. Açtı. Çıkını çıkarırken de açarken de elleri, her bir parmağı ayrı dua ediyordu sanki. Bir bulutun dumanımsı tütüşünde, Tanrı'ya varışındaydı. Çıkından katlanmış yufka ve bir toprak çiğleme çıktı. Bir baş soğan, bir yufka parçasında bir tutam tuz.</p>
<p>«Buyur Kayı Boyunun yiğidi, Tanrı seninle paylaşmamı nasip etmiş bu nimeti. Nimet paylaşıldığı zaman güzeldir.»</p>
<p>«Paylaşılacak nimet bulunduğu zaman da güzeldir dervişim. Nimeti bulmak bizim işimiz, paylaştırmak sizin olsa gerek. İkisi birleşince daha güzel olmaz mı?» «Şimdi tanıdım seni yiğit, Ertuğrul'un oğlusun, Kara Osman dediklerisin.» Osman, nedense yıllarca önce, Konya'da, Alaaddin'in Sarayının merdivenlerinde rastladığı Mevlana'yı hatırladı, öyle rahat bir titreme, yine damarlarını sarmadaydı. Başı bir garip dönüyordu. Derviş: «Ününü duydum yiğit. Söğüt'e seni görmeğe geldim; yoktun. Konya'ya gidip gelirmişsin, durmadan bu çevreleri dönüp dolaşırmışsın. Dileğim bir yerlerde rastlamaktı sana. Nasip buradaymış, Tanrı'nın bu hoş yerinde. Hele gel de ortak ol bana, gönlümü dinlendir; doyalım.»</p>
<p>Yemeniye benzer çıkını iyice yaymıştı; çiğleme kurumağa yüz tutmuş, yufkalar gevrek, soğan pembenin kızarmışında hışırtılı, tuz, kirli beyaz. Osman sessiz bir besmeleyle bağdaş kurdu. «Adını bağışlar mısın dervişim? Kimin ekmeğini tuzunu yediğimi bilsem.» Derviş, göz uçlarında, görenin öpmeden duramayacağı bir kırışık gülüşle baktı: «Ortalıkta borçlanmak mı var Ertuğrul'un oğlu? Sofra da söz gibi Tanrı'nındır; herkese her şeye açıktır. Birsen birliğe gelirsin, ikilik sana yakışmaz Osman yiğit. Say ki Yunus denmiş adıma.» «Derviş Yunus! Ben de çok görmek istedim seni. Benim gibi çok gezdiğinden olmalı, göremedim. Duyduklarım doğru ise sen Konya'dan da ötelere gitmişsin. Zamanım olsa Konya'dan ötelere de, daha öteleri de dolaşmak isterdim. Oradakiler ne düşünür, nasıl yaşar, neyle geçinir? Eve nasıl alışmışlar, dört duvar arasına, tahtanın, kerpicin çadıra üstünlüğüne nasıl alışmışlar öğrenmek isterdim. Gelgelelim zamanım yok.» «Sonu gelmeli diyorsun; zamanım yok diyorsun. Yiğit, bu ne dediğini bilmemektir. Zaman, şu şimdi duyduğumuz değil ki, biz öldüğümüz anda sona eren değil ki.» «Ben benim zamanımdan söz ettim.» «Senin zamanın senden sonra başlamazsa neye yarar? Demem şu deme Osman yiğit; sen zamanını kendin öreceksin; sen, ben, Ahmet, Mehmet, örgülerin sağlamsa zaman seni unutmaz, senin ardın sıra gelir, yok örgülerin sağlam değilse o Konya'nın ötelerindeki merak ettiğin insanlardan farkın kalmaz. Ben söyleyeyim sana o insanların nasıl olduğunu. Karıncalar gibi. Bir fark var amma, karıncalar ne yaptığını bilir. Bütün tabiattakiler ne yaptığını bilir aslında. Gelgelelim insanlar tabiattan uzaklaşıyor. O senin dediğin dört duvar arası, yani ev değil düşman olan. Dört duvar insanların yüreğinde, hem de kerpicin hem de tahtanın en katisıyla yüreklerinde. Halbuki tabiat gelip yerleşmeli yüreğe; tabiat sevmektir, aşktır yiğit. Sevmek, en katı kerpiçleri en yongah tahtaları eritir, yüreği tutsaklıktan kurtarır. Konya'dakiler de, Konya'nın ötesindekiler de sözüm ona evin içinde oturuyorlar, çadırdan çıkmışlar da hoyratlıkları ondan sanıyorsun he mi? Ne gezer. Ev yüreklerine oturmuş dedim. Selçuklusu Karamanlısına, Karamanlısı Moğol'una, Moğol'u Baybars'ın adamlarına düşman olmuştur. Din adamları dininden kibir deryasına dalmış. Müslümanlık debbağın döndüzü gön misali herkes çekmiş bir ucundan, herkes önüne gelen parçayı döğmekte. Türk dersen aşiret, bin aşiret on bin aşiret. Para, şimdi şu sıra ölçüde mehenk; yoksulu yoksulluğundan zengini zenginliğinden bencil. Bilen bildiğinden, bilmeyen bilmediğinden kör.» Avuç içi büyüklüğünde bir yufka parçasına bir tutam çiğleme, bir çimdik tuz koydu; muska yapıp sardı. Ağzını açmadan önce yaprak kıpırtısında dudakları kıpırdadı. Lokmasını ondan sonra ağzına koydu usulca; gözlerini yumdu.</p>
<p>Osman bir düşte sandı kendini; gözlerinin önünde bulutlanmış bir gökyüzü açılıyordu; yağmur sonlarının maviliği bulutların altında güneşleniyordu: «Öyleyse o yanlarda hayır yok.» Yunus, lokmasını ağır ağır çiğnedi; gözleri yarı aralandı sadece; gören, namaz sonu duasında sanabilirdi. Osman, bu ağır ağır çiğnenen lokmaya, yarı aralanmış gözlere, namaz sonu duası sanılabilecek kadar seher sükuneti sinmiş sessiz duruşa kaptırdı kendini; tıpkı Yunus gibi bir parça yufkaya çiğleme koydu; tuz ekti, muska yapıp büktü. Hızlı yemeğe alışıktı, fakat eli yavaşça vardı ağzına. Yunus lokmayı yuttu; sonra damağını, dilini, dişlerini dinlendirdi sanki. Ondan sonra: «Hangi hayır Osman yiğit?» diye sordu. «Hayrı da Tanrı verir. Tanrı'nın verdiğini görebilen görür ancak. Sen görmeğe çalışırsan görürsün. Konya' da, Konya'nın ötesi de neye benzer bilir misin? Çift at koşulu bir göç arabasına ama arabanın atları parlamış, delice bir dörtnalda varacağın.» Bilmeden koşmakta. Arabanın dersen tekerleklerinde dingiller ha kopmuş ha kopmakta. Böyle bir araba nereye çarpar Tanrı bilir. Sen bu arabanın içindekilerin! merak ediyorsun he mi? Böyle bir arabanın içindekiler ne nereye gittiklerini bilir, ne de neyin nereden geldiğini. Kim elini uzatsa ona dönerler.»</p>
<p>«Böylelerine el de uzatılmaz.»</p>
<p>«Uzatılır. Asıl böylelerine el uzatılır.»</p>
<p>«Nasıl?»</p>
<p>«Baban Ertuğrul gibi.»</p>
<p>«Babam Ertuğrul gibi mi? Babamın çevresinden haberi yok; tekfurlarla hoş geçinmekten başka bir şey bilmez, Konya'yı bile bilmez. Bilinmeyene nasıl el uzatılır.»</p>
<p>«Sessizlik izinde. Sevmek sessizliktedir yiğit, bağırarak sevilmez, görünerek de sevilmez. İyi bir çiftçi, işlemek için durgun hava ister.»</p>
<p>«Durgun hava sıkıntılı değil midir? Adamı bunaltmaz mı?»</p>
<p>«Emniyetlidir. Hele biraz daha lokma alalım yufkamızdan.»</p>
<p>Yunus, yufkayı almadan, yumruğunun tersi ile soğanı kırdı. Osman Yunus'un soğanı kıran yumruğuna farkında olmadan dikkat etmişti: Bir çiftçinin yahut bir çobanın soğan kıran yumruğundan pek farklı değildi. Konuşmamış, adını söylememiş olsa bu yumruğun sahibinin Türkmenlerin dillerinden düşürmediği ilahileri söylediğine inanamazdı. Fakat soğanı kabuklarından ayıran, dilimlerini bölen Yunus'un parmakları hiç de bir çoban yahut çiftçi parmağına benzemediğini gördü; ince uzundu bu parmaklar, kemiksize benziyordu, belki bilinen etten de değildi, bir ilahi akışındaydı, daimi bir yalvarma halindeydi.</p>
<p>«Babam Ertuğrul.» dedi Osman: «Babamın.»</p>
<p>Yunus, soğanın zarlarını alıyordu; ayrı bir yere koyduğu soğan kabuklarının yanına bırakıyordu zarları. Gözleri yaptığı işteydi: «Ertuğrul Babanın da bir bildiği olmalı.» dedi çok yavaş. Sesi soğan zarı inceliğindeydi. Gizli değildi. «Soğan tat verir Osman yiğit, halbuki acıdadır. Kabuğunu ayıklayıp zarını çıkarmadan yemeği denedin mi? Yiyemezsin. Yufka ile çiğleme olmadan yalnız soğanı yiyemezsin a yiğit oğul, üçünü bir arada bulmak için uğraşmak gerek; bulduğunda soğanı soymak gerek. Bir sürü gerekten sonra çiğnemek için lezzetli bir lokmaya kavuşur ağzın. Baban Ertuğrul Söğüt'e gökten gelmedi; doğma büyüme buralardan da değil. Senin Söğüt'te doğduğuna bakma.»</p>
<p>Osman, Yunus'un sözlerinin asıl manasını çıkarmağa çalıştı. Türlü manalara geldiği muhakkaktı. Bir baş soğandan, kabuğuyla zarıyla Yunus gibi bir derviş boşuna laf etmezdi. Fakat asıl işmar etmek istediği hangisiydi. Belki lafı daha açardı; erken sorup da çiğlik etmek istemedi.</p>
<p>Ama Yunus konuşacağa benzemedi. Az önceki gibi muska yaptığı çiğlemeli yufka parçasının içine iki kat soğan koydu, sardı, Osman'a uzattı: «Bu da bizden sana gelen lokma olsun Osman yiğit. Kimin ne olacağı bilinmez; bakarsın bizi bir bu lokma unutturmaz.»</p>
<p>Osman, Yunus'un uzattığı lokmayı aldı. Halbuki elini uzatmış parmakları Yunus'un parmaklarına değmişti. O sıra bir ateş bastı damarlarını; Yunus'un parmaklarının bu kadar sıcak olması imkansızdı. Ama Yunus'un parmaklarının olağandan daha sıcak olup olmadığını düşünmek fırsatını da bulamadı. Çok yakından, iki dağ arasındaki tümseklerden sıyrılan bir ses, inceden uzayarak, önce kesik, hemen ardından ulumah bir halde çın çın öttü: «Bii-leyciii! Bii-ley-cii! Satır -balta - pala - kama - kılıç - mızrak... Bii-leyciii dedik!»</p>
<p>Osman'ın atı, tümseklerden sıyrılıp çınlayan çıngırdakh sese cevap verdi; uzun uzadıya kişnedi; huysuz bir kişneme değildi, dost olmayan bir gelişin habercisi bir kişneme de değildi. Sanki sadece çıngırdakh sese uydurmağı deniyordu sesini; duyduğu sesle yarışa çıkıyor gibiydi. Yunus şaşırmış olmalıydı herhal. Osman, Yunus'u yanı başında göreli beri hep onun hiç şaşmayan seher sükunetine alıştığından şaşırmış olmasını yadırgadı. Ama Yunus'un göz uçlarında görenin öpmeden duramayacağı o kırışık gülüş, eskisi gibiydi. O halde «Allah huu!» dedi gönül kökünden; «Gördün mü Osman yiğit, biz çevremizi boş, kendimizi yalnız sanıyormuşuz. Elalem bizim boş sandığımız yerlerde nasibini arıyor. E gelen kimse, bizim burada olduğumuzu biliyor, inan ki biliyor, buna şaştım aslında.»</p>
<p>Hemen ortaya çıkacak sanılan sesin sahibi bir an görünmedi, sesi de duyulmadı. Osman'ın atı da kişnemez olmuştu.</p>
<p>Pınarın tembel büngüldeyişi, suyun sırça parmaklığında, yalağa dökülüşü duyuldu. Sesten belli belirsiz, çok uzak, gittikçe eriyen, bir yankı kalmıştı, kaldığını sandılar.</p>
<p>O esnada da hiç beklemedikleri bir yandan, söğütle pınarın arasından bir yanı eğik bedeniyle Bileyici çıkıp geldi; bedenini eğik yanında omuzladığı, ayakçağı yağlı bir urgan parçasıyla kösere taşını döndüren çarka bağlı bileme taşını sallıyordu. Beli olmasa da terlediği anlaşılıyordu; fakat yorgun gözükmüyordu. Hiç yadırgamadan selam verdi; «Sofranız bereketli olsun.» dedi; sah omzundan indirip yere koydu, börkünü çıkardı. Yalağın, yosun bağlamış suyunda elini yüzünü, boynunu boğazını yıkadı; serinliyor muydu, yanık bir toprağa su mu veriyordu anlaşılamadı. Tek bir kılı bile ağarmamış uzun saçlarının uçlarından sular, boynundan aşağı, göğsünden bağrına doğru aktı, ipliklendi; damladı. Eğik omzundan o ağır sah şimdi bırakmış gibi rahat, bütün göğüs boşluğunu dolduran bir ağırlaşma, havadan kurtulurcasına oh çekti: «Ohhh. Çok şükür sana Tanrım!»</p>
<p>Daha çok Osman; gözlerini açmış Bileyici'ye bakıyordu; Yunus lokmasını çiğnemekle meşgul görünüyordu ama Osman, Yunus'un da hiç değilse kendisininkine yakın bir ilgiyle ilgilendiğinden emindi.</p>
<p>Bileyici Osman'la Yunus'un farkında değil gibi hareket ediyordu; yahut da Osman'la Yunus kırk yıllık arkadaşıymış gibi. Az önce aynı sofrada oturmuşlardı sanki. Bileyici'de öyle bir yakınlık vardı. Yan bağdaşta oturdu, dolaklarını açtı, çarığını çıkardı. Kollarını dirseklerine kadar sığadı, içliğinin yenini dirsek üstünde bir güzel kıvrılıp büktü, bağladı. «Eşhedü en lâ ilahe illallah» dedi; demedi de inildedi. Az önce «Bii-leycii!» diye çın çın öten çıngırdakh sesle bu inilti birbirine o kadar aykırı idi ki biri birinin tersi iki ayrı adamın sesi sanılsa yeriydi. Yunus'un tekkeden alışık kulakları, ayrılığına rağmen iki sesin de aynılığını neden sonra anlayabildi ama Osman ancak at kişnemesindeki farklarla naraların seslerini ayırt etmeğe alışıktı; bilemedi.</p>
<p>Bileyici, suyu avuçlayıp ellerini abdest için yıkamağa hazırlanırken caydı. Sanki yalağın yosunlu suyunda çekinilecek bir şey görmüştü; öylece bakakaldı. Sesi bu sefer hayli şaşırmış çıktı. «Allah Allah. Allah Allah.» dedi; «Sanki orada kıyamet kopuyor. Cehennem oysa cennet de bu demek ki.»</p>
<p>Yunus, gizlice gülümsedi, fısıltı ile: «Bizi değilse bizim gibi birilerini işte. Gördüğünü söylemezse çatlar, yükünü boşaltmazsa ölür böyleleri.» dedi.</p>
<p>Osman da fısıltıyla sordu. Farkında olmadan, bilinenle bilinmeyen arasındaki bir perdeye el vurmuş sandı, kendini gizliliklerin içine girmiş sandı: «Ne görmüş? Neyi söylemezse ölür!» Yunus işaret parmağını dudaklarına götürdü: «Sus» dedi usulca «Söyleyecek, söyleyecek.» Bileyici hala öyle, suya ağaca, yaprağa söylüyormuşçasına «Tekfurun adamları, çobanları öldürmediyse iyi, davarı sürüp götürmediyse idi, bunlar da oturmuş karın doyuruyor. Sanki davar elin davarı çobanlar kefere çobanları. Allah Allah; Allah Allah!» Elini suya soktu.</p>
<p>Ama Osman fırsat vermedi. Birden Yunus'un havasından kurtulmuş, bilinenle bilinmeyeni aralayan perdenin bu yanına dönmüştü. Kulağında garip, gerçek olmayan sesler yerine gerçek sesler çınlamaya başlamıştı. Feryatlardı, yardım isteyen seslerdi, naraya yeltenmelerdi. Hemen fırlayıp kalkmıştı Osman, gelip Bileyici'nin başına dikilmişti: «Neyin nesidir bunlar usta?» deyip sormuştu. Sesi ne fısıltı, ne Yunus'unki gibi bir niyaz, ne de Bileyici'nin mırmırındaydı. Düpedüz soruyordu, varacağı yönün hesabını istiyordu: «Çobanlar kim? Adamlar hangi tekfurun? Cehennem dediğin yer nerededir?»</p>
<p>Bileyici yarım çevirdi başını, gözleri Yunus'un söylediği kadar ham değildi; yüzü mırıltılarından daha açıktı: «Aha o yanda.» diye başıyla soldaki tepenin ardını işaret etti: «Ermeni Gediğinin alt yanında. İnegöl Tekfurunun kefereleri Kayıların çobanlarını kıstırmış, davarını basmış.» «Olamaz? Bu olamaz usta. Yanlışın var.»</p>
<p>Bileyici'nin sesi o kadar sakindi ki:</p>
<p>«Gördüüüm!»</p>
<p>«Gördün de ne demeye uzattın be adam. Gördün de neden?»</p>
<p>«Eyi, seni bu kadar ilgilendiriyorsa ne demeğe burda lafa dalarsın bir dervişle. Yiğitsen yerin yiğidin yanı, beysen yerin yiğidin başı. Dervişsen dervişe.» «Çok oldu mu ?»</p>
<p>«Gidişine yetişmene bağlı.»</p>
<p>Durmadı artık Osman. Bir koptu Bileyici'nin yanından, atına vardı, bindi.</p>
<p>Sürdü. Fakat gemi hemen kastı; döndü, Yunus'a geldi: «Lokmanı yedim Yunus Emrem; seni unutamam. Seni unutmamam için de benim bilinmem gerek. Dolaştığın yerler beni bilmeli şimdiden sonra. Durgun hava fırtınaya da gebedir; fırtına doğduğu zaman nerede büyür Tanrı bilir. Kalın sağlıcakla şimdilik.» Bir anda tepeyi döndü.</p>
<p>Yunus'un yüzünde geniş bir tebessüm etlendi.</p>
<p>Bileyici abdest almayı unutmuşa benziyordu. Osman görünmez oluncaya kadar bakakaldı ardından. Sonra dönüp Yunus'u süzdü; gözleri gülmeğe hazır bakıyordu, sevinmeğe hazır; «Kimdi bu yiğit kardaş?» diye sordu.</p>
<p>«Çobanların beyinin oğlu.»</p>
<p>«Ertuğrul'un?»</p>
<p>Yunus yavaşça başını salladı.</p>
<p>Bileyici: «Kara Osman.» diye söylendi; «Kumral'ın dediği yiğit.» Bir süre düşünür gibi sustu. Sonra Yunus'a: «Ne fırtınası?» diye sordu; «Ortalıkta böyle bir belirti var mı?»</p>
<p>Yunus yemeniye benzer çıkınını topluyordu. Yufkaları itina ile sardı; çayırda yufka kırıntıları olup olmadığını araştırdı. Kendi kendine konuşurcasına: «Yok» dedi; «Osman da patlarsa, diye konuştu söz gelimi. Ama patlayacağı muhakkak. Bizim vazifemiz o zamanı hazırlamak değil mi?» Ne yufka, ne çiğleme; Tanrı'nın nimetinden hiç bir kırıntı dökmemişti; içi rahatladı. Çıkını kucağına yerleştirip beline sararken aklına gelmiş gibi: «Kim bu Kumral, kardaşım?» diye sordu. Bileyici baktı sadece, cevap vermedi. Nedense çarığını giydi aceleyle, dolaklarını sardı; salını omuzladı: «Başka bir suda abdest almak caiz oldu bize gayri.» dedi. Güldü usuldan; kaçamak: «Sen Edebali'nin tekkesine gidicilerdensin he mi kardaş. Bu sıra çağrılan çağrılana tekkeye. Kumral'ı orda ara. Hele kal sağlıcakla şimdi.»</p>
<p>Fakat gitmedi hemen, ayak sürüdü: «Demek Osman buydu ha kardaş.» dedi; «Buydu; bunca yanaşmışım yanına da görememişim ha. Vah bana.»</p>
<p>Yunus: «Durgun havalarda yanına yöresine dikkat eden olmaz.» dedi; «Herkes kendi işine dalmıştır. Osman toy henüz ama durgun havaların fırtınaya gebe olduğunu biliyor. Kardaş sen de fırtınayı bekle bakalım. Uğurun açık ola.»</p>
<p>Bileyici'nin salını eğri bedenine alışını, eğrice yürüyüşünü, salı taşıyan omuzun bindiği ayağın toprağa daha bir sağlam basışını seyretti. Ve birden Bileyici'nin beynindeki ikiliği fark etti. Dünya malı kösere taşıyla sal olmuş, Bileyici'ye yükleniyor, eğmek istiyor, yatırmak istiyordu ama Bileyici'nin öte yanı, kendinin olan yanı eğilmesini önlüyordu; biri itiyor, öteki çekiyordu: «Bir ben var.» diye mırıldandı Yunus: «Bir ben var bende, benden içeri görünüyor. Tanrı'nın eli mi, dünyanın ateşi mi belli değil. Osman'da ikisi birbirine girmiş. Hele fırtına patlasın bakalım hangisi açığa çıkacak.»</p>
<p>Birden ürperdi: «İyi ama bu Bileyici benim Edebali Tekkesine çağrıldığımı nerden bildi? Davul çalıp duyurmadık ki?» diye mırıldandı.</p>
<p>Ürpertiyle baktı Bileyici'nin ardından. İlerde, kel otların çalılarla karıştığı tepeye, eğik gölgesiyle tırmanıyordu. Osman geldi Yunus'un gözlerine nedense, Bileyici'nin ağır aksak, eğik, ufak tefek tin tin gölgesi Osman'ın durmadan dörtnal tazeleyen deli budak atına döndü. Bileyici, Şeyh Edebali'nin Tekkesini, Bileyici'nin tekkeye gideceğini bilişini unuttu: «Sanki benim yüreğimde şahlanıyor Osman'ın atı.» diye söylendi. Az önceki ürpertiyi, bu sefer daha şiddetle ama daha dinlendirici duydu. Durup dururken susamıştı; eğilip pınara iki avucunu birden uzattı; içti, içti; susuzluğu gitmemişti; bir daha içti. Suyu içerken de aklı Osman'daydı «Nasıl patlayacak acaba fırtına?» diye düşünüyordu; «Ertuğrul'un sağlığında imkansız. Ertuğrul ölünce de.» Yüreğinde şaha kalkan at heyecanı duruvermişti. Ölümü hatırlamak Yunus'u her zaman durgunlaştırıyordu. Belki Edebali'nin Tekkesinde bir cevap vardır.» diye düşündü; «Ertuğrul'un hasta olduğu söyleniyor; Edebali durup dururken bunca şeyhi, dervişi, abdalı çağırmaz. Hele görelim. Mevlam neyler, neylerse güzel eyler.»</p>
<p>Yinede Osman, Osman'ın atı, Osman'ın yüzü, «Durgun havalar fırtınaya da gebedir.» deyişi yüreğinde, sessiz bir kıpırdanıştaydı. Şeyhlerden, dervişlerden, abdallardan çok Osman. Osman'ın, çobanlarının baskın yediğini duyar duymaz o birden dünyaya dönüşü gözlerinin önünden bir türlü gitmedi.</p>
<p>Osman'ın da Yunus gözlerinden gitmemişti bir türlü. Arada bir, birkaç yıl öncesi, Konya, sultan sarayının merdivenleri, Mevlana gelmiş, Mevlana'nın iki sıralı saf bağlamış insanların arasından merdivenleri çıkarken kendisinin iki sıralı saf bağlamış insanların arasına inişindeki işareti düşünmüş ama Yunus Emre'nin, bir yanı bilinmeyene varan gizlilikler perdesini usul usul aralayışı, çözüşü, sıradan bir insanmış gibi görünüp Mevlana'yı aşan sözleri beynine perçinlemişti. Yunus'u daha çok sevdiğini anlamıştı. «Benim gibi.» diye düşündü; «Atam Ertuğrul gibi, tohumunu ekip biçen bir Türkmen gibi, bundan sevdim herhal.»</p>
<p>Bir ara Yunus'la Mevlana arasında at koşturduğunu sandı; yüreğinde öyle bir çocuksu heves yel hızında esti; atı sanki gittikçe yükseliyordu. Yol, bir ucu toprakta bir ucu kim bilir hangi mavilikte arıyor, yolun tozları bulutlanıyor, atının toynakları bulutları arşınlıyordu; başını çevirse geriye Yunus'u, daha dikkatle baksa ileriye Mevlana'yı göreceğini sanıyordu. Baktı da ileriye. Yüreğinde yel hızında esen çocuksu heves, önüne geçilmez bir güçle Osman'ın gözlerini ileriye iyice dürtmesine sebep oldu. Gördüğü Ermeni Gediğinin kel kayası oldu; lök gibi oturup tortulanmış, ortadan sivrilmiş, karga burnunda kıvrılıp kelleşmiş. Karga burnun altı in oyuğunda, mağaralaşmış; çipil bir su, oyuğun kırmızı toprağından sızıp duruyor. Ne Yunus, ne Mevlana, ne yüreğinde yel hızında esen çocuksu heyecan kalmadı; atı da bulutlarda uçmuyordu artık. Ermeni Gediğinin toprağını toynakhyordu. Yüreğindeki olanca kan, kıpkırmızı bir öfke olup yüzüne vurdu, gözlerine oturdu. Şu anda güneş dahil bütün dünya öfkeli bir kırmızılıktan başka bir şey değildi. Karnını yardı atın adeta ökçeleri, bir daha, bir daha yardı; at kendiliğinden tazeleyip durduğu dörtnalı karnını yaran ökçelerin acısıyla yeniden zorladı.</p>
<p>Osman kestirmeden gelmişti; kel tepeyi kıvrılır kıvrılmaz Ermeni Gediğinin alt yanına çıktı. Bir an sarı yeşile vuran kıpkırmızıhktan bir şey göremedi; başı döner gibi oldu, çekti kantarmaları. Atı çakılıp kaldı olduğu yere; huysuz, öfkeli, Osman'ın kantarmaları asılı eline meydan okuyan bir başkaldırışla şahlandı, kişnedi.</p>
<p>Osman, gözlerini yakan terleri sıyırdı; kıpkırmızılık alacalandı. Gediğin sarı yeşil girinti çıkıntısı kıpkırmızıhktan kurtuldu. Tepeye doğru sürülen davar gördü Osman; sekiz on kişi davarın üç bir yanını tutmuş haydalıyordu. Tepenin eteklerine doğru üç beş köpek ölüsü, altı yedi insan, aralıklı, dağınık, bir çoban köpeği hala havlıyor, yarı sürünür durumda, uğralayıp haydalanan davarı kurtarmak mı istiyordu, birilerine duyurmak mı ne yaptığı belli değildi. Atı bir daha şahlandı Osman'ın, yırtıcı kişnemesi Ermeni Gediğinin alt yanında yankı yaptı. Davarı tepeye sürenler durup bir an baktılar. Osman'ın sağ eli kılıcının kabzasını yokladı: «Ya Allah Bismillah!» deyip haykırdı; az önceki atının yırtıcı kişnemesinden pek farklı değildi naralanması. Dolu serpmesinde yokuş aşağı uçtu, aşağıda, derenin çakılını suyunu nasıl geçtiğini bilemedi; dizlerine kadar sıçrayan ıslaklığı sezer gibi oldu o kadar. Tekrar tırmanırken davarın ve uğruların tepeyi döndüğünü gördü; o ara ölen dört çobanın kendi çobanları olduğunu da gördü, beş olmalıydı. Hamza çocuğu göremedi; Hamzacığın kavruk yüzü, boncuk karası gözleri şöyle bir parlayıp karardı gözlerinde. Tepeye çıkmıştı; düzlükte uğruların davarı toparladığını, İnegöl Deresine aşağı yön verdiğini görünce Hamzacığın kavruk yüzü, boncuk, karaşındaki gözleri de gitti. Uğruların ikisi davarın bir yanında ikisi bir yanındaydı; beş kişi geriden gidiyordu. Hiç düşünmeden bıraktı kantarmaları, atı bildiğine bıraktı. Yayını alıp, sadağından çektiği oku yerleştirmesi, germesi bir göz açımından daha çok sürmedi belki. Atını tepiklemesinden az sonra fırlattığı oku, İkincisi, onu üçüncüsü takip etti. Davarın ardındaki beş uğrudan üçünden kurtulmuştu. Fakat dördüncü ok boşa gitti; beşinciyi sadağından alamadı. Hem bir ok atımından çok yaklaşmış hem de uğrular toparlanmıştı. Yayını fırlatıp attı, kılıcını sıyırdı. «Yettim uğru soylar yettim hay bre gelen Ertuğrulun Kara Osmanıdır Allah!»</p>
<p>Kalkanına el attı; bulamadı. Ama kalkanı düşünecek zaman kalmamıştı. İlk uğrunun yüzünü çok yakından gördü; gözlerinde avına doyamamış korkunç bir kurt gülüşü vardı: «Kara Osmanmış!» diye hırladı. Açılan ağzı: «Kara Osman'ı da.» demeğe vakit bulamadı. Avına doyamayan korkunç kurt gülüşü uğrunun gözlerinde ikiye bölündü. Osman'ın kılıcı inivermişti. Osman'ın kılıcı indiği gibi kalkmış ve aynı öteki uğruya dönmüştü. O zamanaca, davarın iki yanında giden dört uğru da gelmişti. Osman kaşla göz arasında yerini seçti, sarıyorlardı uğrular, atının kantarmalarına el atıp birden sola çekti, soldaki uğruya at göğüslemesi sıyırıp geçti ve hemen döndü. Atı alışkındı, kolayına sıyrılıp dönüyordu, Osman'ın ökçelerinden ne yapması gerektiğini hissediyordu. Fakat olmayacak yerde şahlanacağı tuttu. Sanki döğüşün aldı kaçtısına kaptırmıştı kendisini. Osman, bu hesapta olmayan şahlanmadan hesapladığı vuruşu yapamadı, kılıçlı eli o hızla boşa indi; attan düşmeğe ramak kaldı; fakat uğruların da hesaplamadığını yaptı, özengi boşaltıp karın altı döndü ve tekrar eyere oturdu. Uğrulardan birinin kılıcı Osman'ın kendisini toparlamasına meydan vermeden, göğsünün az yukarısından omzuna doğru sol koltuk altını o sırada yaraladı.</p>
<p>Körlemesine bir vuruştu, bilerek olsaydı kolu götürebilirdi, Ermeni Gediğinin tepe üstü düzlüğü bir karardı Osman'ın gözlerinde, dişleri bir kenetlendi. Bundan sonraki kılıç savuruşları rast gele oldu; göz kararmasında, diş kenetlenmesinde. Yine de iki uğrudan daha kurtulabildi. Kalan üç kişi ölümüne dönüyordu çevresinde; daha kötüsü atının yorulmakta olduğunu anlamıştı. Bir dizinde, karıncalanmaya benzer uyuşuk bir sızı hissediyordu. Biraz da kendi gücünü yenilemek isteyen bir nara, boğazından kendiliğinden koptu: «Savulun hay bre şeytan dölleri savulun haaay Allah!» Ya atı taylığına dönmüştü ya sol koltuk altındaki yara sancınıyordu artık. Bedeninin bütünüyle ilgisi kesilmiş de bir canlı olan beyniydi sanki bir de kılıç tutan sağ kolu, eskisine yakın bir dirilikteydi. Buna rağmen, beyninin durmadan dönen sağ omzundan gelme bir sıcağın körüğünde terlemeğe başladığını da hissetti; üstelik temmuz sıcağı baştanbaşa ter olup yağmıştı birden, beyninin çevresinde buharlaşmıştı. Bütün dünya bir sıcak karanlığa kesti; bir sıcak karanlıkta sessizlik birden siniverdi dört yanına. Sağında ve solunda iki kılıcın parıldadığını, karanlıkta hızla yükseldiğini hayal meyal hatırlayabildi. Bir de bir ses: Çok taze, çiçeği burnunda, henüz kılağılanmış bir bıçak ağzı keskinliğinde karanlık sessizlikte çatladı; derhal yanı başındaydı yahut beyninin içinde: «Yettim geldim kardaş Kara Osman Bey dayan! Allah heyy beyim heyy, Rahman'ım ben Rahman!»</p>
<p>Tanımadığı bir kucağa düşer gibi sese bıraktı kendini Osman; atın silme köpük yelesindeki ıslaklığı zor tuttu elleri.</p>
<p>Ne kadar geçtiyse geçti aradan; şıngırdak bir türküye uymuş kaşağı tıkırtısına açtı gözlerini: Dar mı geydin şalvarını ak gelin. Bal döküyor uğrun uğrun dillerin. Pembe yüzde kömür gözlüm kakülün. Bu can yetmez sana bin can gerektir.</p>
<p>Hamza çocuktu; atını tımar ediyordu, yıkık bir duvarın gölgesine çekmişti. Hamzacığın sesi hoşuna gitti, bir süre dinledi. Başka bir zaman olsa çoktan «Höt soyha»'yı bastırırdı; yattığı yerden kalkmağı canı bile istemiyordu şimdi. Üstelik Hamzacığın sesinden çok, türkünün şıngırdağına kapılmıştı. Hamza mereti kaşağının tıkırtısını da türküye öylesine uydurmuştu ki. Yarı aralık gözlerinde Osman belli belirsiz şekillerin biçimlenmeğe başladığını sezdi; Edebali'nin Tekkesiydi herhal, ama şekiller dervişlere benzemiyordu, dağınık oluşundan sandı. Pembeler, bal renkleri, kömür karaları, derken şalvar, derken bir top kakül derken salınan bir ince belli dolgun boy beden. Mal Hatun'du bu, yüreği hop dedi. Aynı anda da utandı. Ne zaman Mal Hatun'u hatırlasa yüreği hoplar ardından hemen utanırdı, hatırlamasıyla unutması bir olurdu. Fakat bu sefer Mal Hatun gidicilerden değildi. Gözlerini, o bal rengi süzülmüş gözlerini dikmişti uysallığında «Daha bekle bakalım sen.» diyordu sanki «Daha bekle bakalım.» diyordu.</p>
<p>«Sanki ben bekliyorum.» diye fısıldadı Osman: «Ertuğrul'un oğlu olmasaydım görürdün sen!» Kaşağının tıkırtısı, Hamzacığın türküsü kesildi. Herhalde duymuştu fısıltıyı. Nitekim: «Osman Beyim uyandın mı?» diye seslendi. Cevap alamayınca da «Sayıkladı herhal.» deyip işine döndü. Bu sefer hem kaşağının sesi daha hafif hem türkü usuldandı; Hamzacığın beyini rahatsız etmemek istediği belliydi.</p>
<p>Türkünün şıngırdağını daha iyi duymak için bütün gücünü kulaklarına verdi. Nafile, hınzır oğlan iyiden iyiye kısmıştı sesini. Türkü olmayınca Mal Hatun'u da seçemedi. Neredeydi peki? Doğrulup göz altından bakmak istedi, sol omzundan aşağı tarifsiz bir sancı kasıldı, sol dizi de? Yok muydu ne yerinde? Sargılı olduğunu görmesine rağmen içi rahatlamadı. O sırada da, hemen aşağıdaki yol kıyısı düzlüğü süren bir adam gördü. Atı topallıyordu; sabana iplerle koşulmuştu, adam ortanın üstünde bir yaşta olmalıydı. Uzak sayılmazdı ama seçemedi, tanımadığı biri. «Osman Beyim, Osman Beyim şükür Tanrıma sağaldın.» Hamzacık Osman'ı görmüş, koşup gelmişti. Kavruk yüzü enlemesine ışımıştı; boncuk karası gözleri parıldıyordu: «Osman Beyim kalkma hele, yaramız derincedir, soyhanın itleri bilerek vurmamış ne ise ki.» Osman ister istemez güldü: «Nerden bildin bilerek vurmadıklarını?» «Ben bilmedim Osman Beyim, aha Kumral Dede'den duymadır.» «Şu çift süren mi Kumral Dede dediğin, o kadar yaşlı mıdır?» «Yok Osman Beyim ne yaşlısı, adı öyledir. Rahman Ağa bile dede der.» «Rahman Ağa da kim? Sakın bu ?»</p>
<p>Kulağında o henüz kılağılanmış bıçak ağzı keskinliğindeki nara yankılandı. Görebildiği en son iki kılıç parıltısı gözlerinde yalabudu. Hamzacığın kavruk yüzü, boncuk karaşındaki gözleri imrenmiş bakıyordu: «Ya o işte Osman Beyim; sana yetip gelen tekfurlardan kalanları kılıçtan geçiren...» Hamzacığın kavruk yüzü hayranlığında, boncuk karaşındaki gözleri imrenmişliğinde donup kaldı; düşündüler sanki.</p>
<p>«Ee? Sonu? Lafın sonu nerde soyha?»</p>
<p>«Her bir yanı eyi hoş da Osman Beyim bu Rahman Ağa, yüzü gülmez bir yiğit. Nedense gülmezin biri?»</p>
<p>«Soytarılar güler durup dururken soyha? Senin gibi sırıtkan mı olmalı herkes?» Hamzacık, Osman Bey'in kızmalarının da ayıplamalarının da yürekten olmadığını bilirdi. Yürekten kızıp yürekten ayıpladığı zaman hemen belli ederdi. O zaman da büyük küçük kimse duramazdı önünde. Soyhayı bastırdı mı Osman Bey'i işi zeklemesine alırdı. Onun için lafı karşılıksız bırakmadı: «Yiğit dedin mi gülmeli Osman Beyim. Daha geçenlerde Hayme Anamız da sana öyle demiyor muydu? Duydum işte ben, Osmanım, yüzün az biraz gülmeli derken sana, ben ocağın odununu yenilemekteydim.»</p>
<p>Demek artık anamızla konuşmalarımız da dinleniyor; hele soyha ben sana gösteririm elbet, dur sen.»</p>
<p>Osman Bey'in, Hamzacığa verdiği, verebileceği gözdağı bu kadarcıktı işte; gerçekten kızsa bile bu kadarcıktı. Daha ötesine gidemezdi, giderse yüreğindeki teller, teller, teller kopardı. Bu teller, yüreğinden Hamzacığa bağlıydı. Onu, daha beş yaşlarında kadarken baskın yemiş bir aşiretin yanıp yakılmış çadırlarının arasında iki büklüm, korkudan mosmor, hıçkırıp dururken bulmuştu; alıp Hayme Anasına getirmişti. O zaman kendisi de on beşinde var yoktu. Nedense Söğüt'te, bir gece ansızın, tıpkı Hamzacığın aşireti gibi, kendilerinin de ummadıkları bir baskın yiyebileceklerini düşünmüştü. İşte o yüreğindeki teller, teller, teller o gün Hamzacığa bağlanmıştı. Hamzacık, beş altı yıl sonra işte böyle aklı biraz gelgeç olup çıkmıştı. Zaten fazla ayıplanıp kınanmağa gelmiyordu. Böyle bir şey oldu mu, birkaç gün ortalıkta görünmüyordu. En son geçen hafta, nedense Osman Beyini kızdırmıştı. Lafın ağırcasını işitince de kaçıp çobanların yanına varmıştı. Osman Bey çobanların yanında olduğunu duyunca üstelememişti. Şimdi de burda olduğuna bakılırsa çobanların yediği baskını hatır vermek için kaçmış olmalıydı. «Öyle diyorsun ama ,Osman Beyim bu Kumral Dede de güler hep. Ne soytarı ne de sırıtkan; gülüşünü görsen için açılır.»</p>
<p>Osman, Hamzacık'la lafı uzatmamak için, çift süren Kumral Dede'ye baktı. «Hele eyeri getir de sırtıma daya; senin Kumral Dedeni seyredelim. Çalışan adamı seyretmek hoşuma gider.» «Ama Osman Bey eyer yaramızı sancıtır, şimdi sen dersen ki..» «Sağ omzundan dayanırım soyha lafı kes artık.»</p>
<p>Kumral Dede de Osman'ın kendisini seyrettiğini anlamıştı. Bir ara çift sürmeği bırakıp yanına gitmeği düşündü ise de işini yarım bırakmak istemedi. «Hamzacık eğler onu nasıl olsa.» diye geldi içinden; «Yatan adama abuk sabuk laf iyi gelir.»</p>
<p>Aslında gidip Osman'la konuşmağa can atıyordu. Daha bu sabah gün doğarken yüreği dolup boşalmıştı. Önce gün doğuşundan sanmıştı; oldum olası gün doğarken yeni doğan bir çocuğun yumuk gözlerini düşünürdü. İçinde bir yerde, bilmediği bir ot büyür, yeşillenir, allı morlu çiçek açmağa zorlanırdı. Güneşin, doğum yerindeki renkten renge atlayışı, göğün arınışı, sabah yelinin esmeyişi, durup güne yol verişi, bekleyişi; sonra birdenbire baş veren güneşle birlikte yeni bir curcunanın başlaması. O doğan çocuğun yumuk gözlerini açışı sanki birden ağlayıvermesi, bütün bunlar yüreğini kabartırdı Kumral Dede'nin, yüreğini doldurup boşaltırdı. Binlerce güneşin yüreğinde baş verip doğmağa hazırlandığını sanırdı. Ama az sonra, gün doğup curcuna başlayınca yüreğinde sadece bir doymuşluk kalırdı.</p>
<p>Fakat bu sabah öyle olmamıştı. Başlayan curcunadan sonra yüreğindeki doymuşluğu bulamamıştı hala, açtı yüreği: «Bugün günlerden ne ki ?» diye söylenmişti; «Bugünün ayrıcalığında ne var ki?»</p>
<p>Düşünmüş; uyulmuştu. Buraya gelişinin ikinci yılıydı bu gün doğuşu. Konya'dan ayrıldıktan sonra dolaşıp durmuş, yıllar geçirmişti. Öğseğisi hiç bir yerde yoktu. Aklı hep Konya'da Mevlana'nın merdiven çıkarken Ertuğrul'un oğlu Kara Osman'ın inişindeydi; iki sıralı safta toplanmış halktaydı. Mevlana'nın merdivenin ilk basamağındaki ikirciklenişi sırasında kendi ayağının içten içe itilişinde, o merdiveni çıkmak isteyişinde, hatta bir ara kendini Mevlana'nın yerinde sanmasındaydı. Bu, işaretlerin en açığıydı işte, öğseğiyi nerde araması gerektiğini gösteriyordu. Yüreği yerinden kopuyor, merdiveni inen Osman'ın ardından gitmek için çırpınıyordu. Ama yine yüreği tam Osman'ın ardından gidecekken geri dönüyor, iki sıralı safta toplanmış olan halkın arasına karışıyor, Konya'ya yerleşiyordu. Bu ikircikleniş yüzünden bir yıl kadar Konya'da kaldı. Rahman'ı durdurmak mümkün olmadı. Gönül kökü koptu sanki. Rahman gitmemiş gönlünü de her nasılsa söküp götürmüştü. Sonra debbağ, sonra okçu, sonra Bileyici. Onların da gidişi kolay olmamıştı; her biri bir yanını sokmuştu, yanında götürmüştü. Bir gün gelmiş sıvaları dökülmüş, bezemeleri çürümüş, taşları kağşamış bir konak gibi hissetmişti kendini. Yaşlı Taş Yontucu ile Dülger, biri yaşlılığın durmuş oturmuşluğu öteki gençliğin kıvır kıvırlığı ile Kumral Dede'ye destek olup kalmışlardı. Bir ara onları da bırakmıştı. Konya'nın kaynadığı sıralarda. Moğol'u, Baybarshsı, Karamanlısı. Sultanın varlıkla yokluk arasında sallandığı, büyük vezirin bir Moğol'a, bir Baybarshya kavuk sallamak zorunda kaldığı sıra. Sultan, çocuk; vezir, oynak; KonyalInın başı para kesesine gömülü. Bu karışıklıkta, bu sen ben döğüşünde değil öğseğiyi bulmak, kendini bile bulmak imkansızdı. Bu sefer Taş Yontucu ile Dülger'i Kumral Dede bıraktı. Yüreğinde bir esinti Karamanlının oturduğu yöne doğruydu. «Bir bakman gerek» dedi; «Nedir, ne değildir. Gayri döner gelirim, sizi bulurum. Doluysam siz de duyarsınız; gelirseniz iyi olur.»</p>
<p>Bir yıl sonra Konya'ya döndüğünde Taş Yontucu ile Dülger'i buldu: «Boşum yarenler.» dedi; «Ya siz?»</p>
<p>Taş Yontucu'nun gözlerinde, hala o yıllar önce Malatya'da gördüğü özlem vardı; değişmemişti, sadece biraz yaşlanmış, umutsuzluğa dönmüş bir özlemdi: «Hep aynı taş; hep aynı murç vuruş. Selçuklu ustalara burda bir taş bile eklenemez. Zamansa, durmuyor kardaş durmuyor.» deyip sızlanmıştı.</p>
<p>Dülger'deki değişiklikler ise... Kumral Dede'yi asıl şaşırtan Dülger'deki değişiklikti. Çok az konuşur olmuştu. Eskiden cıvır cıvır laftan lafa geçerek konuşan Dülger iki kelimeyle söylemişti söyleyeceğini: «Ustam haklı.»</p>
<p>Konya'dan hemen ayrılmışlardı. Kumral Dede, Rahman'ı düşünüp durmuştu. Konya'dan sonra üç yıl düşünüp durmuştu. Rahman'ın öğsesinin yerini almasından korkmuştu. Üç yıl Taş Yontucu'nun gözlerindeki özlemi daha bir ağartmış Dülger'in genç yüzünü, keser, ağzı çizgilerinde kırıştırmıştı. Ankara'da Ahiler, daha yukarda Candaroğulları derken Eskişehir'in alt yanında Germiyanoğlu toprakları. Ne Taş Yontucu'nun gözlerinde artık iyiden iyiye ağaran özlem canlanmış ne de Dülger'in keser ağzı çizgilerindeki yüz kırışıkları düzelmişti. Kumral Dede ise sık sık şeyhini hatırlamıştı. Şeyhi ile Rahman durmadan yer değiştirmişti.</p>
<p>Rahman'dan ilk haberi Eskişehir'de debbağ can aldı: «Şeyhim gelişin hoşluk oldu deyip başlamıştı Debbağ, «Okçu da burda ama Germiyan bize göre değil, belki de biz Germiyanhya göre değiliz.» «Ya Rahman? Babasını bulmuş mu? Moğolları mı aramakta yoksa?»</p>
<p>«Birkaç ay önceydi, burdan geçti şeyhim. Yanılmak kul işidir, yanılmışımdır ama Moğolları arar gibiydi. Baba arayanın yüzü merhametsiz olmaz herhal.»</p>
<p>Kumral Dede: «Moğollar baskın çıktı.» diye geçirdi içinden; «Kin baskın çıktı. Umudun kirlenmesi mi bu? Tanrım ak umutların yerini nasıl ahr kara kinler? Defterini ne kadar da zalim yazmış.» Debbağ bilmeden Kumral Dede'nin üstüne gitti: «Zulüm zulümle yunuyor herhal şeyhim.» dedi; «Rahman atla kılıcın adamı ne de olsa.»</p>
<p>Kumral Dede az kalsın: «Sen ne bilirsin Rahman'ı.» diye ömründe ilk defa birini tersleyecekti; içi taşmıştı sanki: «Rahman'ın yüreğinde yatan umut çocuğunu görebilir misin, gördün mü? Rahman'ın bir zamanlar güldüğünde yüzünde açılan umut çiçeklerinden haberin var mı? O çocuğu, uyuyan çocuğu arıyorum hey, zorla uyutulan, zulümle korkutulan çocuğu arıyorum, ölmesin diye arıyorum, bilebildin mi?» diyecekti. Dudakları kıpırdadı, laf ağzından döküldü sadece: «Zulüm, doğurana döner kardaş.» dedi sadece.</p>
<p>Taş Yontucu da o zaman ilkin uzun konuştu: «Tersi de olur kardaş öyleyse.» dedi; «Umut da doğurana döner. Ne demek bu bilmiyorum; ben taş yontarım; taşa zulmettiğim zaman taş zulümü yüzüme vurur. Nasıl mı? Taş gösterir kendini anlayana. Damar damardır; tıpkı senin gibi benim gibi damar damardır. Şu damarlarımı ahr işlersen ben şöyle olurum, şu damarlarımdan vurursan böyle olurum der ustasına. Gençliğimde taşı taşın yalvardığı damarlarından değil de inadına sustuğu damarından yontmağa başlardım. Taşa zulümdü bu; taş bu zulme katlanabildiği kadar katlanırdı, ben onun o katlanmasından keyfe gelirdim. Ama sonra çat der çatlardı taş, ben yorgunluğumla kalırdım; çatlamazsa parçalanır, yine yorgunluğumla kalırdım; üstelik yüzüm gözüm taş parçalarından yaralanırdı. Hiç bir şey olmasa bile, inadına yonttuğum, zulüm ettiğim taşta oymak istediğim oya, çizmek istediğim nakış kaba düşerdi. İşe yaramazdı taş, kaldırıp atar, yorgunluğumla kalırdım. Ama taşın umut verdiği damarı, yüreğimdeki umutla yontmağa başlarsam taş da gülerdi ben de. Demem şu deme. Bir damara rastlamış gibiyim, ha geldim ha geliyorum diyor. Dolanmasak artık, bir de Ertuğrul'un Söğüt'ünü denesek.»</p>
<ul style="font-size:x-large;">
<li><a href="main-1.xhtml">Yıllardan sonra konuşunca Taş Yontucu da Ertuğrul'</a></li>
<li><a href="main-2.xhtml">«Ocağa yük mü olur kendi gelen?»</a></li>
</ul>
</body>
</html>