<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p>Yıllardan sonra konuşunca Taş Yontucu da Ertuğrul'dan, Kayı Boyundan bahsetmişti. Ertuğrul, Konya'dan sonraydı. Bütün yeller Kayı Boyunun bulunduğu uca doğru esiyordu. Artık içindeki esintiler de «Ertuğrul'un toprakları.» diyordu. Ve muhakkak ama muhakkak Rahman da oralarda bir yerlerdeydi.</p>
<p>Söğüt'e gelmişlerdi. Kumral Dede'nin yüreğinde bir tıkama sanki bir nefes alamama; baştan sona bütün bedeninin sarıya kestiğini de fark etti. Birdenbire sarı su ıslaklığıyla üşüdü. Söğüt, sağında solunda, bir de üstünde küçük dağlarla setlenmiş, bileğinden sağlam, içi göğe açık kocaman bir avuçtu, parmakları Bilecik'e doğrulmuş. Önce hoşuna gitti. Bir avuç içinde ısınmak, bu avuç içinin güvenliğine sığınmak hoş olacaktı. Yesi'den beri hep gezen ayakları, hep dolanan gözleri bu avuç içinde bir ocak bulursa dinlenecekti. Dağcıkların birleştiği, bilek damarları gibi birleştiği söğüdün üst çukurunda taze bir çınarın dibi bu avuç içinin en yumuşak yeriydi. Olanlar, oraya doğru yürümeğe başladığı zaman oldu. Sanki o avuç içi kapanıverdi Kumral Dede'nin üstüne; soluk aldırmadı. Neden olduğunu anlayamadı; bakındı durdu. Taş Yontucu'nun gözlerindeki yıllanmış özlemi görüverdi: Hala «Kalk gidelim.» der gibiydi, hala umutsuzdu.</p>
<p>Kumral Dede, o zaman Taş Yontucu'nun Malatya'da durup dururken önüne çıkışındaki hikmeti anladı. Öncüydü bu, yol göstericiydi; demek bilememişti. Dudakları titreye titreye: «Düş önümüze usta.» diye mırıldandı; «Götür nereye götüreceksen, yoruldum ben artık.» Taş Yontucu burada durmuştu. Ermeni Gediğinin bu alt yanında kervansaray mı yoksa eski bir tekfur sarayı mı ne olduğu pek bilinmeyen bir kalıntının bulunduğu bu ufak dere düzlüğünde bakıp kalmıştı dört bir yanına. Koca yapı kalıntısı üstten Selçuk taşlarını andırıyordu. Selçuk ustalarının elinden çıkmış oymalar yer yer kırılmıştı ama yine de alımlıydı. Hele kapı, bir silme heybetti fakat kağşamıştı. Temel taşlarında ise tekfurun ustalarının elleri nakışlanmıştı; sağlam duruyordu fakat yakışıksız.</p>
<p>Taş Yontucu bir adım daha atmadı; koca yapı kalıntısının işlenmiş taşlarını bırakıp Ermeni Gediğinin yaban, ham, it dişi sivriliğinde keskin, işlenmemiş kayalarına baktı. Gözlerinde yıllar yılı oturan özlemin oynadığını gördü Kumral Dede; koptuğunu, uçuştuğunu. Koca yapı kalıntısının işlenmiş taşlarından Ermeni Gediğinin ham kayalarına konduğunu, yapıştığını hissetti. Artık pek az konuşur olan Dülger'in de birden dili çözülmüştü sanki. Yapı kalıntısının ot bürümüş terkedilmişliğine atıvermişti kendini. Ellemedik yerini bırakmıyor, her ellediği yerin eksiğini gediğini, iyisini kötüsünü sayıp döküyordu; söylüyordu, okuyordu.</p>
<p>Debbağ az aşağıdaki dereye inmiş suyu avuçluyordu; okçu meşe çıvgınlarını. Sanki biri görünmeyen derileri suya salıyor; öteki, çıvgınların yatkınlarını ölçüp biçiyor, desteliyor, soyup kurutuyordu.</p>
<p>Kumral Dede göğün görünmezliğinde binlerce öğseğinin uçuştuğunu sezinledi; öğseğilerden biri tam tepesinde salınıyor, düşecek yer arıyordu; ha düştüm ha düşeceğim diyordu.</p>
<p>Oraya kondular.</p>
<p>Taş Yontucu, aylar ayı Ermeni Gediğinin kayalıklarından inmedi. Yazın sıcak uğultusuna, kışın kar boranına ve baharla güzün püsküllerine yontulan taşın, murcun, çekicin sesi karıştı uzaktan yakından.</p>
<p>Dülger, Ermeni Gediğinin ardındaki ormana dalalı beri pek az göründü ortalıkta. Göründüğü zaman Kumral Dede'ye öyle bir saban yaptı ki ne ağacını ne şeklini bu yanlarda kimse görememişti. O sıra Rahman'ın da duyup geldiği sıraydı. Hurda demirlerden, sabana bir güzel çarık döktü ve topallayan atını, eliyle sabana koştuğu zaman hiç gülmeyen yüzü iyice katılaştı. Bir yıl içinde okçunun oku dört bir yanda duyuldu. Bileyici gezip dolaştığı yerde okçunun oklarını anlatıyordu çünkü debbağın derilerini anlatıyordu. Ve Kumral Dede'yi; Kumral Dede'nin getirip ektiği gülleri, menevşeleri, Yesi buğdaylarını, kayısılarını. Yesi pamuğunu.</p>
<p>Geleni gideni daha da artmağa başladı Ermeni Gediğindeki bu koca yapı kalıntısının.</p>
<p>O sabah gelişlerinin ikinci yılıydı; güneş yedi yüz küsur şu kadar günden beri bir daha doğuyordu. Kumral Dede'nin alıştığı doygunluk yoktu yüreğinde, dolup boşalıyordu hala. Çok yakınında, hemen sağ yanında bir saksağan öttü; beyazı çok, karası suda yunmuş da kuramamış henüz, uzun kuyruğu durmadan oynuyordu, saksağan yerinde duramıyordu. Üç kere yahut dört kere öttü. Pır dedi uçtu öteki taşa. Orda da aynı. Başka bir taşa, sonra başka bir taşa kondu. Her konduğu taşta aynı şekilde öttü. Böylece kendi çevresinde dolandığını belli etmek istiyormuş gibi uçup konmasına her konduğu yerde de hep üç yahut dört kere ötmese Kumral Dede sabahın, gün doğuşunun olağan bir süsü, olmasa bile bir garip kuşun kim bilir neye heveslenmesidir deyip aldırış etmeyecekti. Ama saksağanın ısrarı yüreğinde ısınıverdi birden. «Bir haber var.» diye söylendi. Söyleniri hem gülüyordu yüzünde hem de üzgündü. «Var, var haber. Hayırlıysa yönü bizden yana olsun güzel Tanrım.»</p>
<p>Daha saksağan uçup gitmemişti, eskisi gibi değildi bir iki gaklayıp susuyordu. Kumral Dede'nin yüzü gülmekle üzülmek arası seyiriyordu! Bir kaplumbağa geldi dizlerinin dibinde durdu. Ya hiç insan görmemişti yahut da insanı kendinden bir cins sanıyordu, eklemeli duran körüğümsü boynunu uzatıp baktı; öylece durdu. Kumral Dede bir süre soluk almadı. Kaplumbağanın eklemeli boynunun körüğü inip inip kalkıyordu, garip bir sıkıntıyla tısladı; başını ters yöne çevirdi, bir süre de öyle durdu. Sonra çekti boynunu bağasına, kımıldamadı.</p>
<p>Saksağan uçup gitmişti o sıra. Güneş boy vermişti; sabah ağartısının yerini gün ışığı tutmuştu. Ortalıkta çıt çıkmıyordu. Tanrı: «Dur!» demişti sanki bütün yaratıklarına, insanı deli eden bir hareketsizlik taş oymasında donmuştu.</p>
<p>Bir bal arısı, nerden çıktıysa çıktı, vızıltısı o donmuşluğun titreşiminde uçup oklamasına geldi, Kumral Dede'nin göğsüne çarptı; dizine düştü. «Haber üçleşt.i» diye mırıldandı Kumral Dede; «Güzel Tanrım bu ne zengin gün. Biri kuş kanadında, biri kaplumbağa sıkıntısında, biri arı balında. Hayrından gelirse gelsin inşallah.»</p>
<p>Çarpmalardan ve düşmelerden sarhoşlaşmış bal arısı sağ dizinde toparlanmağa çalışıyordu; bir an soluk almadan bal arısını seyretti; sarılığını, güneş vurmuşluğunu. Arı toparlanmakta zorluk çekiyordu; usulca kanatlarından tutup aldı; havaya doğru üfledi: «Uç hadi arıcık, uç hadi!» Bıraktı.</p>
<p>Arı uçtu; vızıldadı.</p>
<p>Kumral Dede derin bir soluk almağa hazırlanıyordu, ince bir ses iniltiye de, acıların dindirilmiş olmasından gelme keyif çığlıklarına da benzeyen ince bir ses duydu. Tanrım «Dur» dediği bütün yaratıklarının buyruğa uymuş durgunluğunda bu ince ses, öylesine canlıydı ki Kumral Dede ister istemez ürktü. Farkında olmadığı bir sarhoşluğun en kötü uyanmasında afalladı. Aynı zamanda, da kulaklarını dört açtı, sesin nereden gelebileceğini düşündü, neden olduğunu bilemeden doğan günün, gökyüzünü tutmuş ateş kırmızılığına baktı. İncecik ses bir ara, bu ateş kırmızılığının alevinde dilleniyormuş gibi geldi; ya gökyüzünün keyfi yerindeydi ya da bu ateş kırmızılığım doğuran ufuk, sancısını dinlendiriyordu. Ama ses, hatta daha canlı bir halde devam etmeğe başlayınca doğrulup bakmak zorunda kaldı. O zaman, çok hafif buğusu daha çok sabahtan bu vakit, gün doğumunda tüten az ilerdeki batağın kımıldanan dumanını ve demet sazlarını gördü; sazlar kısacıktı, batağını suyunda kelceydi, hatta batak çorağımsıydı. Böyle bir kımıldanış, böylesine bir ses başka nereden gelirse gelsin yadırganmazdı ama orada acayipleşiyordu. Yavaş yavaş doğrulup saz batağa yöneldi. Yarım evlek genişliğinde ne akar ne kokar bir bataktı. Yazın öğle sıcağında biraz kükürt sarılığında ağırcasına kokardı o kadar. Batağın yanına geldiğinde, Kumral Dede bu kokuyu sabah serinliğinde geceden sabaha kalmış bir hamamın dinlenmişliğiyle duydu. Gözleri batağın kımıldayan demet sazlarındaydı, bir şeyin dalıp çıktığı, batakta yuvarlandığı muhakkaktı; ses inilti değil keyifti üstelik. Bu sefer de, Kumral Dede, böyle bir yerin çamuruna bulanmada keyif duyan şeyin ne olabileceğini düşünüyordu; fırsat kalmadı, bir kurt dinelip demet sazların arasından baş kaldırdı, kulaklarını dikti. Çamur içinde parıldayan gözlerine gün vurmuştu, uludu. Az önceki ince sesi de içine alan bir ulumaydı. Biter bitmez fırladı kurt, demet sazların arasından çıktı; kıyıda durup iyice silkindi. Bulunduğu çamur, bütün bedeninden irili ufaklı damlalar halinde fışkırdı; kurdun üstüne vuran gün ışığı irili ufaklı çamur damlalarını yalabudu.</p>
<p>Kumral Dede, kurdu daha önce de buralarda bir yerde görüp görmediğini hatırlamağa çalıştı; uyuz, kül renginde, tüyü dökük bir köpeğin sabahları batağa doğru indiğini hatırlar gibi olduysa da bu kurtla ilgisini kestiremedi. Kurt da, silkindikten sonra, sanki kir pastan ibaret ağır ve kötü bir yükü üstünden atmış bir yeğnileşme ile bayıra doğru bir köpek eniği dörtlemesinde koşmuştu. Üstünde durmamıştı artık Kumral Dede, bu günün, gelmiş geçmiş günlerinin hepsinden başka, hepsinden değişik, hepsinden dolu başlamak üzere olduğunu, başlamağa ağız açtığını anlamıştı.</p>
<p>Yattığı yere döndüğünde Taş Yontucu'yu bekler buldu. Sonuna başvurmuş bir ömrün yorgunluğu omuzlarına iyice çökmüştü. Bir tek gözlerindeki özlem gençti; ama doymuştu artık. En güzel, en bulunmaz, en lezzetli yemekleri, cennet aşlarını yemiş doymuş, doymuş, doymuş bir güzel ihtiyarın öğle uykusuna yatan gözleri, evleştiği özleme sarınmıştı. «Ben tamamım şeyhim.» dedi. Sesinde de bir dinmişlik, denenmedik hazları bulup bütün tadını çıkarmışhk, süzülmüş bir şaşırmışhk vardı. «Taşlarım dağda hazır. Himmetini beklemekte.» Kumral Dede Taş Yontucu'nun bu anını gözlerinde, böyle olduğu gibi, hiç bir çizgisi değişmeden muhafaza edebilmeği ne kadar istedi; mümkünü yoktu. O zaman Taş Yontucu aynen bu biçimde, bu doyulmuşlukta olduğu yerde bir ağaç olabilse, bir su sütunu yahut bir ışık hüzmesi olabilse diye düşündü. Taş Yontucu, Kumral Dede'nin içinden gelenleri bilmiş, anlamış gibi güldü; şimdiyece böylesine hiç gülmemişti. Kumral Dede sandı ki bir ağaç, bir su sütunu yahut bir ışık huzmesi gülmede. «Gün doğuşu hala devam ediyor, bitmedi.» diye içinden geçirdi. Taş Yontucu, gülüşü daha da büyümüş: «Kalan nedir ki şeyhim, bitmeyen ne ki?» diye mırıldandı: «İnsan dediğin ne ki? Ağaç, su, ışık daha kalıcı. Yonttuğum tazlar daha kalıcı. Ben taştaki oymalarda devam etmek istedim. Senin himmetin benim istediğime ömür verirse bana ömür vermiş olur diye düşündüm.»</p>
<p>O sırada Dülger de geldi. Sanki Taş Yontucu ile Dülger sözleşmişlerdi. Birbirinden uzak, birbirini hiç görmeden hemen yarışmışlardı. Dülger'in gençliği çöküvermişti, birden coşarken yontmuştu, yüzünde oturmuş, hızlı nefes alışlarında dinlenmekteydi. «Ağaçlar hazır.» dedi bir çırpıda; «Tahtalar hazır, minber, mihrap hazır. Himmet et şeyhim, ormandan yürüyüp gelsinler.» Taş Yontucu ile Dülger, Kumral Dede'nin görmediğini sandıkları bir kaçamak aralıkta yan gözle bakışmışlardı; dünya durmuştu belki o an. İkisinin yan göz bakışmasına yol vermişti. Sonra Dülger eski kervansaray kalıntısına doğru yürümüş, temelindeki tekfurlardan kalma oyma taşlardan, duvarlardan ve sütunlardaki kemerdeki yarı tonozlardaki Selçuk işlemesi tek çift tuğlaları, küfeki taşlarını, bezemeleri bir daha gözden geçirmeğe başlamıştı. Taş Yontucu sırtı Dülger'e dönük olduğu halde Kumral Dede'ye fısıldamıştı: «Bir kubbe şeyhim, bir kubbe, tekfurlardan; Selçuk ustalarından kalanları bir kubbe örtmeli. Öyle taşlar yonttum ki kağşamışhğı sarıp sarmalayacak, bu sütunları diriltecek, istese de istemese de bizi kubbeye götürecek. Say ki gökyüzü olsun bu kubbe, say ki biz yonttuğum taşlarız; buraya geldik, kalıntıları, kağşamışhğı sarıp sarmalayacağız, ta nice sonraya kalan bizim sargılarımız olacak, bizim kubbemiz olacak. Gerisi nafile, boş söz, konuşma bitti artık, ne dersin?» «Kubbenin sahibi derim. Ya geldi ya geliyor, bugün yahut yarın.» «Ben kubbe derken demek istediydim ki...» Ben de öyle demek istedim kardaş. Kağşamış kervansaray kalıntısına kubbe gerek demedin mi? Ya bu kağşamış insanlara ne gerek? Erzurum'dan, Malatya'dan, Konya'dan beri gördük, daha berikileri de gördük. Gördüğümüz insanların kağşamışlıkta bu kervansaray kalıntısından farkları mı vardı? Ben de senin düşündüğün kubbeyi düşündüm. Sen senin düşündüğün kubbeyi kurabilirsin. Ben, benim düşündüğüm kubbeyi yapamam ki.» Cesaretsiz bir güveniş oturdu gırtlağına: «Belki yardımım olur» diye mırıldandı.</p>
<p>O zaman, Taş Yontucu da Dülger'in yanına kervansaray kalıntısına gitti. Kumral Dede, Taş Yontucu'nun gidişiyle, hafifleyeceği yerde daha bir ağırlaştığını hissetti. Yüreğinde bir umut kaynamış, kaynamış bütün sırasını salmış da pelte, pekmez, tortu kıvamında ağdalanmıştı. Gerçi, şimdi daha tatlı, daha sarhoşlatıcı idi; ama dibe doğru çöküşün ağırlığıyla sıkıntı verici bir umut olmuştu. Taş Yontucu ile Dülger'in, aylar ayı böyle bir umudu biri dağda biri ormanda yonta kese, biçe döğe bütün ağırlığından kurtardığı, akan şıralar misali oynaklaştırdığı muhakkaktı. Şimdi gittiklerinden çok daha hafif dönmüşlerdi ama attıkları ağırlığı getirip Kumral Dede'nin omuzlarına, yürek başına bırakmışlardı: «Tanrım» diye iç çekti: «Görklü Tanrım, şanı büyük güzel Tanrım. Nasıl gelir dağdaki o taşlar, neyle gelir ormanda biçilen ağaçlar?»</p>
<p>Sıkıntısına rağmen gülebildi: «Dülger, himmet et de ormandan yürüyüp gelsinler, dedi.» diye söylendi, söylenirken memnun olduğunun farkındaydı. Yine de iç çekmekte devam etti. «Kolay olsa, ah bir kolay olsa. Bir sen varsın bende ağ Tanrım, ağca Tanrım sensin bendeki. Şensin de, olanca yükü sana yükleyemem ki, sana fazla nazlanamam ki. Hele bir atı çifte koşalım bakalım.» İki yılın sürgünü kirazlara, vişnelere, kayısılara baktı; elmaları, armudu, şeftalisi, cevizi, bademi. Her birinin tohumunu kuşağında taşıyıp getirdiği, çiçeklere, çiçeğin bin bir çeşidine, o yandaki bir evleklik buğdaya, yarım evleklik arpaya, bu sene daha çoktu bıldırdan; bu sene daha gürdü, daha boylu; «Toprağını sevdi köftehorlar.» diye okşadı gözleriyle; «Yerlerini sevdiler; suyunu, havasını uygun buldular.»</p>
<p>Birden bu tohumlardan biri sandı kendini; bu yeni sürgünlerin kökünden farksız sandı: «Ya ben?» Tohumun toprağa belenişi, toprağın terli kucağına kendini bırakıverişi gibi bir rahatlama uluyuyordu. Sanki toprağın sütünü emiyordu, kan damarlarına kancalanmıştı. «Ben de sevdim. Şimdi anladım öğseğinin ne olduğunu, buraya düşünce anladım.»</p>
<p>Atı sabana koşarken Rahman'ı düşündü yine; aslında gün doğusundan beri Rahman akimdaydı; saksağanın ilk ötüşü, ilgisi yokken Rahman'ı hatırlatmıştı. «Gelse» diye mırıldandı; «Aybüken Ebe'nin aşiretine gitse. Aybüken Ebe'nin aşireti yardım etmezse ne dağdaki taş iner ne de ormandaki tahta yürür.»</p>
<p>Çift sürerken zihni aydınlanırdı. Sabanın demir çarığı toprağın, çayın sökülmemiş katı yüzünden alttaki yumuşaklığa girerken sanki kendi nefes alırdı; ayrık otlarının çitinden, iri kocaman taşlardan arındıkça toprak, Kumral Dede sanki kendi bedeninden kötü urların, kaysak bağlamış yara kabuklarının usta bir cerrah eliyle çıkarıldığını, bedeninin terütaze ortaya çıktığımı sanırdı; rahatlardı; daha iyi düşünürdü. Sürüp ayıkladığı toprağın kara tezeklerinde bağrını güneşin açışına baktı; ektiği tohumların yeşillenişine, allanışına, morlanışına baktı. İki yıl önce burası çifte atın zor sökeceği ayrık çitinden bir taşlı çimdi. İki yıl sonrayı hayalledi gözleri; ekinin, arpanın diz boyu salınışını, fidanların çiçek yükünü, çiçeklerin meyveye dönüşünü hayalledi. Taş Yontucu ile Dülger hala kervansaray kahntısındaydı. Bakışları, duruşları birtakım hesaplar yaptıklarını gösteriyordu. İki yıl sonra Taş Yontucu ile Dülger'in başlarının üstünde çadır biçimi bir kubbeyi de hayalledi Kumral Dede'nin gözleri. «Neden çadır biçimi? Ah hala ben bile, ben bile biçim dendi mi çadır hayalliyorum. Çadırı unutmak gerek, unutmak gerek.»</p>
<p>Çadırı unutturacak adamı da hayallemeğe çalıştı; bulamadı. Rahman'ın topal atını dehledi sıkıntıyla: «Deh oğlum, hele Bismillah diyelim bugün de. Mevlam bilir işini; aradığımızın kim olduğunu bir o biliyordur, deh! Rahman gelmezse işimiz bitiktir aslanım, sen de merak etmedin mi, epeydir yok ortalarda.»</p>
<p>İyiden iyiye konuşuyordu. Çift sürerken bir huyu da atla konuşmaktı. Atla konuşmadığı zaman toprağa söyler, ota söyler. Ne bir dertlenme, ne bir iç dökmeydi konuştuğu, içine gelenlerdi, düşündükleriydi. Fakat bugünkü kadar uzun sürmezdi: «Hadi geldi Rahman diyelim, hadi söz dinledi de Aybüken Ebe'nin aşiretine gitti diyelim. Eli boş dönmek de var işin içinde.</p>
<p>Duyduğumuz doğruysa eyi yolda değil bu aşiret. Çerkez kızı bey oğlunu almış ki avucuna diyorlar, bir oynatmadığı noksanmış. Laf aramızda kalsın bu Çerkez milletinden hayır gelmez adama, karısı kızı bile at hırsızıdır. Türk'ün Çerkez'e uyanını var sen kıyasla artık. Ama yine de Aybüken Ebe'yi bir yoklamah derim ben; yoksa Debbağ kardaşımız, okçu kardaşımız, bir de aha o Bileyici kardaşın senin at bulada kişnedi, saban çekerken kişnemezdi halbuki; Kumral Dede «Deeh» dedi. Peki peki, geri aldık şakamızı, senin beğenmediğin Bileyici kardaşımız da eyi iş becerir, üçünü birden Türkmenlerin arasına salmak gerekecek.»</p>
<p>Böyle böyle, kah topal atla kah atı bırakıp doğrudan doğruya kendisiyle konuşa konuşa daldı Kumral Dede. Taş Yontucu'nun, Dülger'in gittiğinin farkına varmadığı gibi Rahman'ın gelişinin de farkında olmadı. Kuşluğu hayli geçmişti gün, öğleye sarıyordu. Ter alnında boncuklanmıştı. Rahman'ı elinin tersiyle alnındaki boncuk terlerini sileceği sırada gördü. Fakat uzun uzadıya görüşmek nasip olmadı. Karşı yamaçtan aşağı birinin yuvarlanır gibi koşup gelmekte olduğunu ilkin Rahman fark etti. Kumral Dede'nin lafını, hiç yapmazken yarım kesip: «Kimdir bu gelen?» diye sordu; «Yuvarlanmazsa iyi. Aklını oynatmışa benzer.»</p>
<p>Kumral Dede zaten ip üstündeydi; sabahki işaretlerin hiçbiri, gün yarılandığı halde doğrulanmamıştı. Bunun için nerdeyse kendinden şüphelenmeğe başlayacaktı. Rahman'ın lafını kesişini umursamadan dönüp yamaca doğru baktı. Gözleri artık eskisi gibi keskin değildi. Fakat kulakları hala tekkenin sessizliğine alışmış, gizliliğe alışmış gücünü yitirmemişti. Ne kadar uzakta olursa olsun gelenin bir çocuk olduğunu anladı. Çarık giymiş çocuk ayakları yamacın otunda, çakır toprağında koşmuyordu sanki. Dört bir yanı mermer döşeli bir sarayın boşluğunda uğulduyordu: «Allah Allah» deyip şaştı duyuşuna; «Bir kubbe mi bu yıkılıp gelen, üstümüzü mü örtecek?»</p>
<p>Rahman, Kumral Dede'nin ne demek istediğini anlamamıştı; gözleri yamaçtaydı, ha yuvarlandım ha yuvarlanacağım deyip koşup gelendeydi. Nitekim Rahman'ın biraz da korkarak beklediği şey oldu, gelen yuvarlandı. Yamaç ne de olsa dikti; yuvarlanış biraz uzunca oldu. Rahman, yuvarlananın, kalksa bile zor toparlanacağını sanırken o, bir çırpıda topladı kendini, eski hızında koştu yeniden. Rahman sadece buna şaştı: «Şöyle böyle biri olsa o yuvarlanışta kendini toparlayamazdı; aşkolsun. Hemi de çocuk.» «Çocuk ya. Ben de ona şaştım.» «Nedir o kubbe işi?» «Kubbe işi? Bilmem. Bir benzetme say; lafın gelişi.»</p>
<p>«Kumral Dede sen pek boş konuşmazsın. Gelirken de Taş Yontucu'yla Dülger'i gördüm.» «Yaa. Gitmişler mi? Burdalardı. Konuştun mu?»</p>
<p>«Üçümüz de birbirinden beter suskun; laf ağzımızda dirhemle. Selâmlaşıp bakıştık o kadar.</p>
<p>Gözleri gülüyordu.»</p>
<p>«Güler tabi Rahman, kubbeye vardılar.» Rahman: «Ne kubbesi bu kubbe?» diye bir daha sormadı. Yamaçta yuvarlanıp inen çocuk yanlarına gelmişti; kavruk yüzü, derisinden patlayacak, kan gözleri gözevlerinden fırlayacaktı nerdeyse, göğüs göğüs değil demirci körüğüydü. Çarığının biri bağından sıyrılmış çıkmıştı, dolağına takılı sürükleniyordu. Dolağı, alttan dağılmıştı, tiftiklenmişti hayli.</p>
<p>«Kimsin sen oğul; nedir bu, dünya mı yıkıldı?» Kavruk yüzlü çocuk, soruyu soran Kumral Dede'den çok Rahman'a dönüktü: «He ya. Osman Beyimin.»</p>
<p>Demirci körüğü göğsü, konuşmasını zorlaştırıyordu. Rahman eğildi, Kumral Dede, çocuğa doğru diz çöktü. Eğilen Rahman: «Hele nefes al. Osman Bey'in kim olduğunu öğrendim.» «Osman Beyim. Kara Osman Beyim. Ertuğrul'un derler.»</p>
<p>Donup kalmıştı Kumral Dede; kendinden korkmuştu; bir an konuşamamıştı. Rahman, çocuğu rahatlatmak için adını sormağa hazırlanıyordu. Çocuk birden zorladı kendini Rahman'a: «Yiğide benzersin sen; ne durursun; Osman Beyimin davarını gavurlar bastı, çobanlarını öldürdü, sürdü götürüyor nerdeyse. Nasıl yiğitsin, kopsana!»</p>
<p>Söyleyeceği bu kadardı herhal, sustu; mosmor oldu. Çöktü olduğu yere; başladı ağlamağa. Kumral Dede Rahman'a, Rahman Kumral Dede'ye baktı. Rahman'ın gözlerinde çok gizli bir kıvılcım yanıp söndü; on kere yüz bin karınca doldu, kaynaştı bu gözlerde.</p>
<p>Kumral Dede çocuğu yatıştırmak için daha çok bağdaş kurup oturdu yanına: «Hele sus çocuk; hele adını de bize, kimsin?»</p>
<p>Çocuk mosmorluğunu, ağlamasına karıştırmış ınçkındı: «Davar, davar gitti. Çobanlar, yiğitler gitti.»</p>
<p>Rahman kaskatıydı: «Nerde? Inçkırıp durma; nerde? Ağıtın sırası mı soyha?»</p>
<p>Çocuk, o halde, Ermeni Gediğinin üst yanını, geldiği yönü gösterdi: «Orda. Yetiş ne olur!» Rahman'ın atına doğru fırlamasını, atlayıp binmesini, sürüşünü irileşmiş gözleriyle seyretti; irileşmiş gözleri, yamaca doğru uçan Rahman'a yapışıp kaldı. Mosmorluğu, ağlaması, ınçkınması durmuştu.</p>
<p>«Kim bu yiğit. Bizden mi emmi?» «Beğendin mi?» «Bizden midir?»</p>
<p>Ayağa kalkmıştı; yarı belinden, yamacı yanlamış olan Rahman'a doğru eğilmişti. Kumral Dede, çocuğun ayaklarının, dörtnal koşan bir atın karnına sıkıca yapışmış gibi gerildiğini gördü. Çocukların seveceği bir şekilde gülerken: «Bizden» dedi; «Bizden olmayan böyle ata biner mi? Böyle gider mi?» «He ya.»</p>
<p>İrileşmiş gözleri sevinmişti; yarı belinden, yamacı aşmak üzere olan Rahman'a eğik beli nerdeyse uçacaktı, bacakları eviyordu; «Beğenilmez mi emmi bu biniş. Allah vere de yetişe; davar kurtuldu demek, gavur dölleri bitti demek. Çoban ağalarımın kanı alındı demek. Aha nasıl uçtu tepeden gördün mü dede?»</p>
<p>«Pekey. Şimdi otur da anlat olanları?» «Olanlar? Olanlar mı? Olanlar bu işte. İnegöl Tekfurunun gavuru; oturup biz kuşluk sütüne hazırlanıyorduk, bastılar. Nerden aldılar bu yiğitliği bilmem.» «Niye? Zor mudur sizin davarı basmak?» «Hem de nasıl? Ertuğrul Beyimizden pek korkmazlar ama asıl Osman Beyimizi bildiklerinden ödleri kopar.»</p>
<p>Kumral Dede çocuktan hoşlanmıştı; çocukla konuşmağı sevdi; başka yapacak şey de yoktu zaten. Devam etti: «Ertuğrul Bey'den niye korkmazlar? Asıl ondan korkmalı değiller mi?»</p>
<p>Çocuk, bir an ikirciklendi. Yamaca bakmaktan vazgeçip Kumral Dede'yi süzdü; çocukçaydı ama kendine göre ölçüp biçiyordu. Sonunda aklı kesmiş olmalı ki sesini alçalttı sır verircesine: «Ertuğrul Beyimiz az biraz yumuşakçadır.» dedi; «Hemi yaşlandı artık, hemi de hastadır, pek kalkıp dolaşamaz; orta yerde görünemez. Bir de kavgayı sevmez herhal, laf yarışında ustaymış da ondan diyorlar. Osman Beyimiz bu giden yiğit gibidir işte, kılıcına yoktur; at sürüşüne hiç yoktur.</p>
<p>Gelgelelim, her bir iş Ertuğrul Beyimizin elinde daha.»</p>
<p>Çocuk, irice laflar ettiğinin farkına vardı ki herhal lafı eveledi: «Yani öyle diyorlar büyüklerimiz.» «Kimdir büyükleriniz?»</p>
<p>«Büyüklerimiz işte. Senin gibi olanlar, bu giden yiğit gibi olanlar. Akça Koca Bey, Konur Alp Bey işte.»</p>
<p>«Demek bu sizin davarı basanlar Osman Beyinizi bilmiyorlar.»</p>
<p>«Nasıl bilmezler, bilmez olurlar mı? Bir arkalayan var onları, ondan yiğitlendiler. Osman Beyimin de Söğüt'te olmadığını öğrenmişlerse.»</p>
<p>«Demek Osman Bey'in Söğüt'te değil?»</p>
<p>«Bakma sen Osman Beyime emmi; Söğüt'te değil sanırsın, Söğüt'tedir; Söğüt'te sanırsın, değildir.</p>
<p>Ama her bir yandadır.»</p>
<p>«Hızır gibi de şuna.»</p>
<p>«Hızır da ne emmi. Osman Beyimin üstüne yiğit yoktur. Bir...» İşte bu yiğit ona benzer gibi, diyecekti; birden «Aman emmi eyvah bu İnegöl Tekfurunun adamlarının yanında bir başkaları da vardı, aman şimdi hatırladım. Gözleri çekikti bunların; buralı da değildi.» diye şaşalayıp durdu. Kumral Dede'ye kuşkulu bakmağa başladı.</p>
<p>Kumral Dede'nin yüreği hopladı. Birden Aybüken Ebe'nin aşireti, birden Rahman'a saldıran altı Moğol geldi aklına. «Nasıldı, nasıldı?» diye sordu; belki de ilk defa heyecanlanıyordu: «Tarif et.» «Gözleri çekikti emmi; ne gavura ne müslümana benziyorlardı. Bize yakın giyinmişlerdi. Burada gördüğüm yüzlerin hiç birinden değil.»</p>
<p>Kumral Dede susup düşündü bir süre. Çocuk hala kuşkuluydu. Omuzlarını okşadı: «Gel şu duvarın, duldasına gidelim oğul, daha adını da demedin.»</p>
<p>Çocuk yine de uydu Kumral Dede'ye: «Hamzacık derler bana.» dedi; «Osman Beyim öyle der yani. Asıl adım Hamza da.»</p>
<p>Ondan sonra bekleyip durmuşlardı; gözleri hep yamaçtaydı.</p>
<p>Rahman, ta neden sonra bir ağır yaralı getirmişti. Hamzacık «Eyvah Osman Beyim bu, Osman Beyim bu!» diye atılmıştı.</p>
<p>Osman Bey'in yarasını Kumral Dede Rahman'la birlikte dağlamıştı. İri, geniş kabak yapraklarıyla sarmışlardı. Sonra Rahman, davarı Söğüt'e götürmüştü.</p>
<p>Osman Bey'le Hamzacık şimdi oradaydı; az önce Hamzacık şıngırdakh bir türküye kaşağıyı eşlik etmiş, şu sıra susmuştu. Osman Bey ayılmıştı herhal, muhakkak gözaltından kendisini süzmekteydi. Saksağanı, kaplumbağayı, bal arısını hatırladı Kumral Dede. Taş Yontucu'yu, Dülger'i sonra kurdu, bütün gün doğuşu sonrasını, dağdaki taşları, ormandaki tahtaları. «Kubbe geldi üstümüze Tanrım öyle değil mi?» diyerek baktı gökyüzünün maviliğine. İkindi sonunun sakinliği gökyüzünün maviliğine oturmuştu. Sabanın koluna hazla verdi bütün ağırlığını; Rahman'dan kalan at yekindi, asıldı, gerildi sağrısı. Sabanın demir çarığını takıldığı yerden sökemedi. Koca bir taş elmalıydı; belki de toprak altında kalmış dağın bir ucuydu. Atın yekinmesine, sabanın zorlanmasına bakılırsa öyle olmalıydı: «Dur evlat; dur oğul zorlama, bu taş bildiğin gibi değil diye söylene söylene sabanı bıraktı; çekip yana yatırdı. Atı çözüp saldı: «Hadi git eğlen biraz, dinlen bugün, taşa biz bakarız.»</p>
<p>Çöküp, elleriyle toprağı gevşetmeğe, açmağa başladı. Toprak ılık bir nemliliğin keyfindeydi. Gün ■Şığını, gün sıcağını emerek doymuş bir toprak uykusunun kokusundaydı. Eşeledikçe toprağın kokusu daha da koyulaşıyordu. Nihayet taşı buldu. Süt beyazında ak, düz, pütürsüz ama mermer değildi. Mavimsi noktalı damarları vardı. Sildi iyice taşı, bir kuzu kazanımı ağzından geniş olmalıydı herhal, toprağa gömülmüştü. Sildiği kısımda, kazılmış bir takım yazılar gördü. Ne demişti acaba bu yazıları kazan? Adını mı yazmıştı; kendinden sonraki insanlara bir sır mı bırakmak istemişti yahut kendinden bir haber vermek mi istemişti? «Yaşamak» diye mırıldandı Kumral Dede; «Kendi çağından sonra da yaşamak. Biz de şimdi onun çabasında değil miyiz?» Taşa dalmış, yine dünyayı unutmuştu; Osman Bey'i, Hamzacığı, az önceyi, az sonrayı unutmuştu. Ancak «Biz de şimdi onun çabasında değil miyiz?» deyince Osman Bey'i hatırladı. Taşı olduğu gibi bıraktı: «Bunun dilinden yontacak olan anlar.» dedi; «Gelince gösterelim. Osman Bey'i çok beklettik.»</p>
<p>Elleri, ince bir toprak nemliliğine sıvanmıştı. Yeni bir deri yabancılığında kurumuş, incecikten kaysaklanmıştı. Ovaladı; elleri hışırdadı.</p>
<p>Osman Bey'in yanma geldiğinde içinde neden olduğunu bilemediği bir saygı gözlenmişti. Taze yayılan ayranların, yayık içinde üstü yağ damlacıklarından ter tutması gibi birbirine vuruyor, topaklanıyordu.</p>
<p>Osman Bey de, Kumral Dede'nin yaklaşması üzerine doğrulup kalkmıştı. Bu kalkış Kumral Dede'yi telâşlandırdı: «Aman oğul dikkat et yaralısın; uzan da yat, uzan da yat!» Osman Bey sol omuzu zorlandığı halde yatmadı: «Elini öpmek isterdim baba; kalkıp eğilemem kusura kalma; izin ver, uzat da öpeyim.»</p>
<p>Kumral Dede, Konya'da, saray merdivenlerinde Mevlana'nın ellerinden öpen o gözleri önüne eğik delikanlıyı hatırladı: «Bizim elimiz Konya'da öpüldü say oğul.» dedi en yumuşak sesiyle: «Unutmadık.» «Gözün aydın?»</p>
<p>«Herhal seni arıyordum.» Osman Bey yanı başına bağdaş kurup oturan Kumral Dede'ye baktı. Rumuzlu konuşuyordu ama gözleri, yüzü, tutsa bir ipek demetine dokunacağından emin olduğu sakalı açık konuşuyordu. Bir ara Yunus'u bir ara Mevlana'yı gördüğünü sandı. Yüzde, sakalda, gözde. Konya'dan sonra Osman Bey, dünyanın sadece göründüğü şekilde olmadığını hissetmişti; taş, toprak, ağaç yığını değildi dünya. Hiç değilse böyle göründüğü gibi katı değildi. Taşı, toprağı, ağacı, insanları bir yumuşak ip çekip çeviriyordu; görünmüyordu ama görünenlerden daha essahtı. Bunların; Yunus'un, Mevlana'nın, bu Kumral Dede'nin, bunlar gibilerin ellerinde daha yumuşuyordu. O zaman bu ipten yararlanmanın akıllı adam işi olduğuna inanmıştı; dünyayı bu iple bağlamak, dünyanın dingilini bu ipten döndürmek.</p>
<p>«Oğul düşünür görürüm seni. Yaran azmış olmasın. Bakalım mı?» «Himmetin üzerimizdeyken yaramız azmaz baba, gücümüz kesilmez.» «Senin gücün kesilecek güçlerden değil oğul; bizim himmetimiz olsa olsa gücünüzün basamağı olur.»</p>
<p>Osman Bey sıçradı! Sanki yarası sancımıştı, konuşunca, sıçramanın yara sancımasından olmadığını anladı Kumral Dede: «Nasıl bir güç ki bu baba himmetinizi basamak yapsın. Tanrı böyle güçten sakınsın beni.»</p>
<p>Kumral Dede bir kere daha gün doğuşu sonrasını düşündü. Bütün işaretleri, olduğunca hatırlamağa çalıştı. Her birini ayrıntılarıyla hayallemesinde hiç büyütmeden bir bir gördü bir daha. Aklı iyice yatınca gözlerinden yüzüne doğru çok güvenmiş bir tebessüm indi. Her gün doğumu sonrasında duyduğu doymuşluk, yeni yeni iliklerine doldu. O bakış, o doluş, o doymuşluk içinde: «Sakınmasın oğul Osman Bey, sakınmasın ama Tanrım o gücü artırsın, eksiltmesin. Güzel Tanrım bizim himmetimizi gücüne basamak yapmaktan da geri komasın; korkma; padişahlık gücüdür bu dediğim güç, hemi de senin damarlarındandır. Oğul Osman Bey kutlu, hemi de mutlu olsun derim; hemi de muştularım sen padişah olacaksın; cihan senin gibisini bir daha görmeyecek.»</p>
<p>Gözlerini yummuştu Kumral Dede; yüzünü yummuş saklamıştı, sakalı ağan bulutlar misali kıpır kıpırdı. Yumulu gözleri karanlıkların derinliklerinde; yumulu saklı yüzü karanlıklar perdesinin görünmeyeninde, sakalı bu dünyadaydı. Sesi gittikçe derinlere iniyor, derinliklerin bilinmezliğinde ağır ağır örgüleniyordu. Osman Bey ne yapacağını, nasıl davranacağını bilmiyordu. Kumral Dede'nin susmamasını istiyordu. Susarsa dünyanın zevki kalmayacaktı. Taşlar taş, ağaçlar ağaç olacaktı yine. Allah'tan ki Kumral Dede'nin sesi daha bir derine indi: «Cihan seni unutmayacak oğul Osman Bey. Unutamaz da. Çünkü sen sadece bir padişah olup kalmayacaksın; cihanın bir eşleri henüz yaratılmamış padişahları da senin neslinden gelecek. Bu güç sende var oğul Osman Bey, bu gücü iyi bil, iyi kullan.»</p>
<p>Kumral Dede'nin sesi belki daha karanlıklara inecekti; Hamzacık olmasaydı.</p>
<p>Fakat Hamzacık da vardı az ötede ve hiç olmayacak yerde yarım akıllılığı tutmuş, bir acayip sevinç narasında patlamıştı: «Heyy! Bu gelen Rahman ağamdır, hey ne geliştir bu bre babam. Bakın hele.»</p>
<p>Büyü bozulmuştu.</p>
<p>Kumral Dede'nin yumulu gözleri açılmış, yumulu yüzü nereye saklandıysa saklandığı yerden çıkmıştı. Sakalında hiç bir olağanüstülük yoktu.</p>
<p>Kumral Dede de, Osman Bey de ellerinde olmadan Rahman'ın geldiği yere baktılar.</p>
<p>Osman Bey uzaktan bu at sürüşe, hem de bu gençlikte bu at sürüşe vuruldu; bir uğru sürüsüne, hem de çaresizlik anına düşmüşken kendisi, kim bilir bu yiğit nasıl dalmıştı? Bu yüzden, bal tatlılığından daha hoş gelen az önceki büyüyü bozduğu için Hamzacığa kızamadı, dönüp ters ters bakamadı. Gözleri Rahman'a çakılıp kalmıştı. Gözleri Rahman'ın o kıvrak genç at sürüşündeydi; yamacı söküp dağıtışındaydı. Bakarken bakarken, Rahman'ın ardında tıpkı Rahman gibi binlerce, binlerce yiğidin at sürdüğünü görmeğe başladı. O binlerce, binlerce, binlerce yiğidin bütün yamacı doldurduğu yetmemişti, yamacın doruğundan aşıyorlardı, sağa sola yayılmışlardı; yamaç dar gelmişti; göğece sürüyorlardı atlarını. Daha da ileri gitti Osman Bey, en önde görüp beğendiği Rahman'ın da önünde bir atlı gördü. Sıktı gözlerini daha iyi görmek için, sıktı; atlılar, göz kapağının altında devam ediyordu, en öndeki atlıyı daha iyi gördü, kendisiydi. O kadar dalmıştı ki hayale, farkında olmadan «İnşallah» dedi.</p>
<p>Kumral Dede daha dünyalı, daha canlı: «İnşallah tabi oğul Osman Bey.» dedi; «Tanrı böyle istedi. İlk muştuyu ben verdim sana. Padişahlığın şartıdır, ilk muştuyu verene bağışta bulunulur.» Gözleri yaramazlaşmıştı; yüzü çocuk yüzlerinin nazındaydı, sakalı her bir telinde kıvır kıvır gülüyordu. Osman Bey tedirgin oldu; bunu hiç akıl etmemişti. Daha doğrusu hoş, güzel, tatlı bir eğlencede, hatta güzel düşlerde bir konuşukluk saymıştı; inanmak istediği şeydi ama öyle saymıştı.</p>
<p>«Benim verecek neyim var ki, bir bakır maşrapa. Hamza! Getir şu maşrapayı.» «Maşrapa bir padişah için azdır oğul Osman Bey.»</p>
<p>«Biz mallı padişah olamayız hiç bir zaman baba; yoksul Türkmen'den olan padişahın malı da yoksul olmalı değil mi? Her neyse götür o maşrapayı Hamzacık. Kılıcımı getir, kop; kılıca da yoksul denmez ya.»</p>
<p>Hamzacık, olanlardan bir şey anlamamıştı. Aklı hala Rahman'daydı. Fırsat buldukça yamacı inmiş olan Rahman'a bakıyordu. Kılıcı verirken de gözleri Rahman'daydı.</p>
<p>Osman Bey, kılıcı alınca, yarasına aldırmadan doğrulup kalktı. Yüreğinde, oyunla karışık bir eğlenceli heyecan dolanıyordu. Fakat saygıda kusur etmedi: «Buyur baba. Emmim Dündar Bey'in yadigarıdır. Epeydir can cana bileyiz bu kılıçla. En ağır malım bu, muştuluğun olsun.» Kumral Dede kılıcı aldığı halde ağzını açmamıştı; yüzünde memnun olmuş hiç bir çizgi yoktu. Osman Bey'in canı sıkıldı: «Yetmedi mi baba? Bu da mı padişahça olmadı.»</p>
<p>«Yetmedi oğul Osman Bey. Bu da padişahça olmadı. Kılıç sıradan bir yiğidin bile verebileceğidir.</p>
<p>Hemi de ben bir dervişim, kılıç derviş için ardır.»</p>
<p>«Başka hiç bir malım olmadığını söyledim baba.»</p>
<p>«Var!»</p>
<p>Osman Bey gerçekten şaşırdı. Dünya malını düşünmemişti şimdiyece; düşünse bile babası sağken bir varlığa sahip olamazdı. Babasının bütün zenginliği ise bir elin beş parmağı kadar sayılıydı; gözle görünmekteydi. Şaşkınlığı daha da arttı; bu derviş gizlilikleri okuduğuna göre, babasının yahut kendinin bilmediği bir yerde malı mülkü mü vardı da habersizdi Osman?</p>
<p>«Var mı?» diye şaşkın şaşkın sordu; «Nerde?»</p>
<p>Kumral Dede, yüzünde hayli genişlemiş pırıl pırıl bir tebessümle elindeki Osman Bey'in kılıcını şöyle bir dolandırıp çember çizdi: «İşte buralar. Buraların da ardı.»</p>
<p>«İnegöl Tekfurunun, Bilecik Tekfurunun, öteki tekfurların topraklarını gösterdin; benim değil hiç biri. Benim olmayanı veremem.» «Senin olacak!»</p>
<p>Kumral Dede çok ciddiydi. Yüzündeki genişlemiş tebessümü de öylesine ciddileşmişti o sıra. Osman Bey de aynı ciddilikte: «O zaman da benim değil Türkmen milletinin malı olur, yine veremem; hakkım olmaz.» dedi.</p>
<p>«Kullanma hakkını ver. Biz, bizden sonraki dervişler, ondan sonrakiler. Yani senin neslin sona erinceyece, artık senin neslinden bir padişah gelmez oluncaya kadar buralarda oturanlardan hesap sorulmasın. Ta ki sana yahut senin nesline asi oluncaya değin.»</p>
<p>Osman Bey yine büyünün dört bir yanını sardığını hissetti; birden başlamış, birden çevreyi tutmuştu; ama Rahman da yaklaşmak üzereydi: «Pekey» dedi; «Pekey baba, dediğin gibi olsun.» «Yaz bir kâğıt öyleyse.»</p>
<p>Osman Bey duruverdi.</p>
<p>Bir anda yüzlerce, binlerce yıl fırıldak gibi dönmeğe başladı beyninde. İnsanlar, insanlar, tanımadığı bilmediği insanlar. Tanımadığı, bilmediği insanlara verilmiş sözler, damgalanmış kâğıtlar; verilmiş sözler, damgalanmış kâğıtlar yüzünden insanların birbirini yeyişi; kanlar, kılıçlar, ateşler fırıldak gibi döndü. Bangır bangır titriyordu damarları Osman Bey'in; «Yapamam baba bağışla beni, ben benden sonrakilere hükmedemem.»</p>
<p>«Sen senden sonrakilere de hükmedemezsen neyin hevesindesin öyleyse oğul Osman Bey? Padişahlık çelik çomak oyunu mudur?»</p>
<p>«Padişahlık yarının malını bugünden yemek midir? Bugüne güvenip hastalanacağını da düşünmemek midir? Padişahlık bedene benzer baba; çocuk gibi doğar, büyür, yiğit olur, yaşlanır, sayrı düşer, bunları bilemeyen bedenin ölümü yakın olmaz mı?»</p>
<p>Rahman bir ok atımından daha yakındı. Kumral Dede de kısa kesmek zamanının geldiğini anlamıştı: «Dediğin gibi olsun oğul Osman Bey, Amma damgan da yok. Bas elini şu toprağa; elin damgadır bundan böyle.»</p>
<p>Osman Bey, bir çocuk uysallığıyla uydu bu isteğe. Ama toprağa avucunu iyice bastırdığı zaman da, avuç içinden yüreğine bir yangının uzadığını hissetmeden duramadı.</p>
<p>Kumral Dede kılıcını geri verdi o zaman: «Al kılıcını oğul Osman Bey, bize gereği yok bunun.» «Ben verdiğimi geri almam baba. Eyi bir kılıçtır. Yapınızın bir köşesine koyun dursun.» «Ona da pekey oğul Osman Bey. Amma padişah olduğun gün gelip bu kılıcı elimden kuşanacaksın. Söz mü?»</p>
<p>Osman Bey ancak «Söz.» diyebildi.</p>
<p>Rahman gelmişti; atından inmişti. Atı Hamzacık koşup yedeklemişti; Rahman yanlarına yanaşıyordu.</p>
<p>Kumral Dede ile Osman Bey bir an bakıştılar. Osman Bey bilemediği bir zenginliği yüklenmiş gözlerini Kumral Dede'nin gözlerinden zor aldı; Rahman'a döndü hemen: «Tez varıp geldin Söğüt'e Rahman yiğit. Yel mi oldun nedir?»</p>
<p>Rahman nedense kendi de bilemedi; Buhara'dan, babasından kalma usulde birden bir şimşek hızında diz yere vurdu, Osman Bey'i selamladı. Kalkmadan: «Söğüt'e varamadık Osman Beyim. Yolda Dündar Bey'i gördük, adamlarını.»</p>
<p>Osman Bey, Rahman'ın selamlama usulünden çok selamlamanın içtenliğini, severekliğini fark etmişti. Daha Kumral Dede'nin büyülü muştusunun etkisindeydi; Rahman'ın bu selamı padişahlığını perçinlenişti sanki: «Dündar Bey emmim ne ararmış?»</p>
<p>«Bilmem, olanları duymuş herhal. Kendiliğinden tanış verdi, davarın kendisine teslimini istedi.» «Yaaa! Olanları Söğüt'te Dündar Bey'den önce duyacaklar da vardı halbuki.»</p>
<p>Osman Bey'in yüzü karmakarışık olmuştu. Rahmanın hala selam duruşundan kalkmadığını bile fark edemiyordu. Neden sonra Rahman'a kalkmasını söylemek gerektiğini anlayabildi: «Kalk Rahman yiğit kalk.» dedi; «Padişah da olsam önümde bekleme böyle. Padişah senin gibilerle vardır, bunu böyle belle, bana da böyle davran o zaman. Tabi padişah olursam; kardeşlerimin bile en küçüğüyüm.»</p>
<p>Hamzacık, deminden beri göz kırpıp yutkunup duruyordu. Osman Bey'in bir anlık gevşemesinden fırsat buldu: «Osman Beyim.» dedi; fakat Kumral Dede Hamzacığın ne diyeceğini anlamıştı, sözünü kesti: «Rahman sözünü daha bitirmedi Hamza.» dedi. Sesinde çok yumuşak da olsa paylama sertelmesi vardı.</p>
<p>Rahman kalktı: «Ertuğrul Bey de seni istermiş Osman Bey.» dedi.</p>
<p>Osman Bey'in yüzü daha bir karıştı «Onu da mı Dündar Bey söyledi?»</p>
<p>«Onu da Dündar Bey söyledi Osman Bey.»</p>
<p>«Var bunda bir iş öyleyse. Hamza çek atımı getir.»</p>
<p>Hamza ikirciklenmedi. Kaşla göz arasında eyerlediği atı getirdi.</p>
<p>Osman Bey yarasına bakmadan sıçrayıp bindi; yüzü iyiden iyiye sararmıştı. Bir ara boş boş bakındı; gözleri Hamzacığa takılı kaldı.</p>
<p>Kumral Dede Hamzacığa topal atı da eğerlemesini söyledi. Osman Bey'e: «İznin olursa Söğüt'ece Rahman sizinle gelsin» dedi, «Ne de olsa yaralısınız.»</p>
<p>Osman Bey istemedi: «Baskını düşünerek söylediysen korkma; o iş bir kere olur. Kimden buldularsa bir kere yüz bulurlar. Yoksa benim diyen malımıza da canımıza da dokunamaz buralarda; yaralı bile olsak.» Söyleyeceği çok şey varmış gibi durdu: «O yüz veren uğrubaşını da bulacağız elbet.» dedi sonra; «Hesabı sorulacak.»</p>
<p>Hamzacık yabancısı olduğu atı eyerlemekte gecikmişti, kolanları bağlarken Rahman yardım etti; ata binişine de yardım etti.</p>
<p>Kumral Dede: «Hadi uğurun açık olsun Osman Bey. Söylediklerim aklından çıkmamalı. Dil benim dilim gibi görünür ama söyletene bak sen. Tanrım böyle istedi.»</p>
<p>Osman Bey, kısık dişleri arasından: «İnşallah» dedi: «Hoşça kal baba, hoşça kal yiğit. Seninle çok kılıç sallayacağız daha.»</p>
<p>«Gözüm üstünde olsun oğul Osman Bey. Söğüt'e vardığınızda atın gemini eyerin kayışına dolayıp bırakın, at bizi gelir bulur.»</p>
<p>Osman Bey atını birden dörtnala hazırlar gibiydi; Hamzacığın topal atını mı düşündü yoksa yarasını mı nedense gevşek bırakıverdi; at, kendi bildiğine eşkinledi.</p>
<p>Kumral Dede bir süre baktı arkalarından; adeti olmadığı halde daldı kaldı.</p>
<p>Rahman ardından seslenmeseydi, belki de Osman Bey, karşı yamacı tırmanıncaya kadar dalıp gidecekti. Rahman: «Dede» dedi düşünen sesiyle; «Dede bu kılıç? Bu kılıç Osman Bey'in mi? Buraya mı bıraktı? Neden bıraktı?»</p>
<p>Kumral Dede, üst üste sorulan sorulara döndü; Rahman'ın hiç böyle huyu yoktu; bir soruyu zor sorardı. Üstelik her soruda sesi daha çok düşünüyordu, döndüğünde Rahman'ı, Osman Bey'in kılıcını evirip çevirirken, her eviriş çevirişte de ayrı bir dikkatle süzerken gördü. Ayrıca o hiç gülmeyen hiç kıpırdamayan yüzü açıktan açığa heyecanlanmıştı.</p>
<p>«Osman Bey'in kılıcı evet; bir şey mi var kılıçta?»</p>
<p>«Yoo. Yo yo hayır. Bir şey yok! Yok da, nerden aldı acaba?»</p>
<p>«Canım neyine gerek nerden aldığı.» «Dede ne diyorsun sen bu kılıç babamın elinden çıkma, babamın yapısı bu kılıç!» «Yapma!»</p>
<p>Kumral Dede gerçekten böylesine heyecanlanmamıştı şimdiyece. Ama Rahman'ın da yıllardır böylesine heyecanlandığını ilkin görüyordu. Sanki yıllar yılı açmasını beklediği bir çiçek açmıştı Rahman'ın yüzünde. Osman Bey'i filan unuttu bir çırpıda, koptu olduğu yerden Rahman'ın yanına vardı: «Yanlışlık yok ya. Eyi bildin mi? Adı mı kazılı üstünde.»</p>
<p>Şimdi soruları Kumral Dede sıralıyordu, hem de bir çocuk saflığında.</p>
<p>Rahman, Kumral Dede'yi duymamış gibi, kendine cevap veriyormuş gibi konuştu: «Babam yaptığı hiç bir kılıca adını kazmadı ki. İşini bilen usta, iyi yapan usta, benim demez ki; yaptığı iş, ben falan ustanın işiyim, der.»</p>
<p>Kaldırdığı gibi kılıcı, eski bir söğüt ağacının bilek kalınlığındaki alt dallarından birine indirdi, dal koptu kılıcın indiği yerden, dümdüz. Rahman o heyecanla kılıcı Kumral Dede'ye uzattı; «Ağzı gördün mü ağzı Dede?» dedi. «Et kesmedik ağaç kestik, hiç bir dönme var mı şunda, kılağasına bak hele bir donukluk gördün mü? Babamın elinden çıkma bu kılıç. Osman Bey'e nerden geldiyse babam oradan izlenmeli.»</p>
<p>«Canım oğul, Rahmanım, dur hele; heyecanlanma diyemem sana. Gelgelelim iyice emin olmadan da Osman Bey'e, sen bu kılıcı nerden aldın diyemeyiz ki. Bey bu; karabudundan düzmece Durak değil? Üstelik kılıcını da bize yadigar bıraktı. Yadigar dediydi Osman Bey de tamam! Dündar Bey'in yadigarıymış hemi de.»</p>
<p>«Dündar Bey'in mi? Dede ben bu Dündar Bey'den, nasıl deyim, gözüm tutmadı pek.» Kumral Dede, Osman Bey'in amcası hakkında söylediklerini düşündü; sonra Hamzacığın anlattıklarını hatırladı. İçinde kötü bir tortu yuvarlanıyordu yine. Rahman'ın yüzü ise bulduğunu bırakacak cinsten değildi: «Pekey pekey de oğul Rahman, hani ne derler isim isme cisim çişime benzer derler. Belki babana eş yahut babana yakın bir usta vardır buralarda.» «Yoktur Dede!» «Ama seninki de az biraz inada benzer balam.»</p>
<p>«Gel Dede, gel gel bak şu çentiğin yanındaki damgaya. Bu bizim boyun damgasıdır gördün mü? Babam pek güvendiği kılıçlarına bir bu damgayı basardı. «Bu kılıcı doğrudan kendisi verdiyse Dündar Bey'e, babam Dündar Bey'in çok yakınında olmalı, öğrenmesi kolay.»</p>
<p>«Ha şimdi de Söğüt'e, Dündar Bey'e mi Rahman?»</p>
<p>«Söğüt'e Dede; Dündar Bey'e. Yoksa uyku tutmaz beni.»</p>
<p>Kumral Dede, Rahman'ı durdurmanın imkansız olduğunu biliyordu; hele şimdi. Rahman atına atlamıştı bile. Yüzünden bir şey anlamak da mümkün değildi. Ne yapacağını bilemeden atın önüne durdu. Kumral Dede: «Rahman» dedi; «Oğul Rahman belki sırası değildir şimdi; gidip de damdan düşer gibi sorma.» «Nasıl sorayım Dede?» «Bilmem ki. Hiç değilse Osman Bey'i izlemiş ol. Söğüt'e girerken birlikte gir, konuklasın seni. Uygun bulduğunda sorar soruşturursun. Bence Dündar Bey'in kendisinden değil çevresinden sorup öğren. Bir kötülük varsa tedbirini alarak gidersin üstüne.» «Nasıl bir kötülük?» «Onu da bilmem. Varsa dedim.»</p>
<p>«Sen boş konuşmazsın Dede, bilirim.»</p>
<p>«Bugün öyle doluya konuştum ki bir kere de boş konuşabilirim. Dediklerim aklından çıkmasın. Hadi yolun açık olsun başka ne deyim.»</p>
<p>Rahman gittikten sonra iyice yorulduğunu anladı. Bedeni değil sadece zihni de yorulmuştu; eh kötüsü de zihninin yorulmuş olmasıydı. «Tanrım bu hay huy içinde seni de unuttuk gibi, bağışla artık.» diye sızlandı. «Ama bu hay huyu da veren sensin ben istemedim ya.»</p>
<p>Akşam esmerliği usul usul toprağa siniyordu; sabahki gün ışığını parıldatan yeşiller kararmak üzereydi. Güneş, batım yerinde sümbül uçukluğunda, hüzünle hastalık arası bir rengi aydınlatmağa çalışıyordu ama gücü yetmeyecek gibiydi; az sonra sümbül uçukluğunun da söneceği belliydi; şimdiden titriyordu. «Eh, baş başa kaldık yine Tanrım» diye rahatladı Kumral Dede; «Sen, ben, ikimiz. Dünya malları çekilip gittiler dünyalarına.»</p>
<p>Acaba gitmiş miydiler? Dünya mallarından arınmış mıydı çevresi? Tamtamına iki ikiye mi kalmışlardı? İçinde bir şüphe vardı Kumral Dede'nin; sanki bir yerlerde bir dünya malı vardı, Tanrı'yla arasına girmişti, yalnız bırakmamıştı. Yoksa yersiz bir kuşku muydu bu? Osman Bey'e söylediklerinin, yüreğinde kalan tortusu muydu? Derinden bir nefes alıp içini baştanbaşa değiştirmek, yenilemek, yıkamak isteği dayanılmaz bir sıkıntı halindeydi; duramadı, kalktı. Göğsünü doldura boşalta, istediğinden derin nefesler aldı. Gün batısının sümbül uçukluğu olanca temizliği, olanca serinleyişiyle göğsüne yerleştiği halde yine de kuşkusundan kurtulamadı. Dikkat kesilip dinlemeğe, koklamağa, hissetmeğe çalıştı çevresini. İlkin hiç bir şey alamadı; nefes bile alamıyordu. Sonra sonra, çok saklı, toprağa sürüne sürüne gelen bir iniltiyi almağa başladı. Farkında olmadan saz batağın çorağına doğru döndü; kurttu bu muhakkak; yine gelmişti. Fakat görünürde kurda benzer bir yaratık yoktu; iniltiler de kurdun sabahki iniltilerinden farklıydı, bu acı çeken bir iniltiydi, dünyalı bir yalnızlığın sızlanışıydı. İyice kulak verdi; saz batağın çorağından değil daha bu yandan, kervansaray kalıntısının ardından bir yerden geliyordu. Kumral Dede emin olunca o yanı doğruladı. Yaralı bir kuşu ürkütmekten çekinen adımları kendi bildiğindeydi; yavaş, sessiz, yumuşak. Çıkıntıyı döner dönmez de sızlanan gördü, bir kadındı. İlk bakışta, hele bu yana daha, çok çökmüş akşam esmerliğinde pek seçememişti ama kadın olduğu muhakkaktı. Çıplağa da benziyordu; yok hayır görünmemesi gereken yerleri giyinikti. Düşmüştü, bir şeye, duvara tutunmak istemişti herhal; ya gücü yetmemişti yahut da becerememişti.</p>
<p>Yanına gitti kadının; çekinmeğe lüzum görmedi.</p>
<p>Yanma varır varmaz da kadının her yanının yara bere içinde olduğunu gördü; kimi cılk yaraydı kimi kaysak bağlamıştı; sıracaydı besbelli. Saçları bile kel keldi, dökülmüştü, bir zamanlar uyuz olduğu belliydi.</p>
<p>Eğildi, çömeldi kadının yanı başına.</p>
<p>Kadın yüzükoyun düşmüştü. Yarasız tek bir yeri yoktu.</p>
<p>İniltilerine bakılırsa sağdı.</p>
<p>İğrenmeden tuttu kadını; yavaşça çevirdi. Yüzü, gözleri, burnu çıbanlardan belli değildi; şiş mi, çatlak mı, kopmuş mu anlaşılamıyordu. «Tanrım bu insan.» diye inildedi Kumral Dede: «İnsan bu insan! Canlı! Merhametin nerde kaldı, cimrileştin mi?»</p>
<p>Aslında ne dediğinin farkında değildi. Ne yapacağını bilemiyordu. İçinden kadının bütün bedenini sıvazlamak, elleriyle çıbanları silmek, çıbanlar çamurdanmış gibi temizlemek geliyordu; eller; hazırdı, her zamankinden daha yumuşamıştı. Yavaşça kadının yüzüne dokundu, yüzünden başlamak istedi. Kadın acıyla inildedi, bütün bedenini saran bir titremeyle sarsıldı. Kumral Dede'nin anlayamadığı bir kelimeyi sayıkladı. Vazgeçti Kumral Dede; ellerinin yumuşamadığını anlamıştı.</p>
<p>Bakınıp durdu öylece: «Tanrım ne dolu gün, ne dolu gün, ne dolu gün.» deyip durdu. «Gün doğumundan beri dolup dolup boşaldın.»</p>
<p>Gün çekilmişti. Ermeni Gediğinin ardına; son çırpınışları battığı yerde kızıllaşmıştı, soluyordu, öyleyken Kumral Dede, hala gün doğuşunu seyretmekte olduğunu sandı. Saksağanı, kaplumbağayı, bal arısını gördü bir daha. Kadın inildedi; kurdu hatırladı Kumral Dede. Kurdu hatırlar hatırlamaz da bulanık bir ışık düştü zihnine; bulanık, durulmayan bir türlü. O bulanık ışıkta kurt saz batağın çorağına belenip duruyor, keyif çığlıklarında yuvarlanıyordu. Bir uyurgezerin bilmezliği içinde kalkıp saz batağın çorağına gitti; o halde çöküp düşündü. Burnunda ekşimekte olan bir hamam kokusu buğulandı. Elini çorağa sokup sıcağını daha yitirmemiş çamuru karıştırdı neden olduğunu bilemeden. Elinde iki parmak arasında bir yer yandı, iyice yandı. Çekip baktı. Çamuru sıyırdı oradan; küçük bir taş kesiğiydi, çorağın suyundan yanmış olmalıydı.</p>
<p>O zaman zihnindeki bulanık ışık aydınlanıverdi birden. Kurt o kül rengi dökülmüş uyuzsu tüyleriyle, Kumral Dede'nin gözlerinde canlandı. Saz batağın çorağında belenişinin sebebi buydu demek! «Buydu demek ha? Kurda o aklı veren Tanrı bizi unutur mu bre.» Kanatlanması noksandı bir. Bir solukta sıra kadının düştüğü yere koştu, kucakladığı gibi saz batağın çorağına getirdi. Utanıp sıkılmayı da attı bir yana; kadının görünmemesi gereken yerlerini örten bezleri de sıyırıp attı üstünden. Ana doğması, olduğu gibi yatırdı saz batağın çamuruna. Ne kadının iniltisini duyuyordu, ne diz boyu çamura girdiğini fark ediyordu. Kadını öylece çorağın çamurunda tutuyor, bir yandan da bedenini, çamur iyice sıvansın diye boşta kalan eliyle ovalıyordu. Dudakları kıpır kıpırdı: «Tanrım çamur da senin, insan da senin, çıban da senin. Merhametliyim diyorsun, yardım ederim diyorsun, can veririm diyorsun. Öyleyse ne duruyorsun Tanrım ne duruyorsun. Senden olanlara uzatsana elini, hadi, hadi hadi Tanrım hadi!» Osman Bey, Söğüt'e Rahman'dan çok önce girdi.</p>
<p>Hamzacığın topal atı da, kâh kendiliğinden kâh Hamzacığın aklı sıra Osman Bey'den geri kalmamak için atı zorlaması sonucu epeyi terlemiş; epeyi yorulmuş olmasına rağmen hayli gerilerde kalmıştı. Akşam ezanı çoktan okunmuş olmalıydı, yıldızlar yatsıya doğru dönüktü; Söğütlü özden Kurt Dönemecini yeni kıvrılıyordu Hamzacık; iki ok atımı ötesinde Söğüt, çevre yan dağların güvenine yaslanmış yatsıya hazırlanıyordu. «Nasıl olsa Osman Beyimden geride kaldım, atı salayım gitsin, geceye kalmasın.» diye düşündü. Hem Söğüt'e topal bir atın sırtında girmeği de kendine yakıştıramamıştı. İndi attan; Kumral Dede'nin tarif ettiği şekilde eyerin kaşına az biraz sıkıca bağladı, geldiği yöne çevirdi atı: «Hadi güle güle topal ağa» dedi; «Sen yolu bilirmişsin. Kumral Dede bilir dediyse boşuna dememiştir canım.» At, sessiz sedasız geldiği yola vurup gitmişti.</p>
<p>Hamzacık daha bir güvenle Söğüt yolunu adımlamağa başlamıştı: «Bu atın üstünde Kumral Dede'nin gözü var, kimse bir şey yapamaz. Öyleyse bana da kimse bir şey yapamaz benim de üstümde gözü var dedenin. Öyleyse Osman Beyime de kimse bir şey yapamaz; açık açık dedi işte Osman Beyime, gözüm üstünde olsun oğul Osman Beyim dedi.»</p>
<p>Geceye, yeni vurmuş ay ışığına, Söğüt yolunun yalnızlığına karşı güçlenmek mi istiyordu yoksa hafiften bir esinti gibi gece karanlığında yüreğini ipildeten korkuyu mu bastırmak istiyordu belli değildi. Yıldızlardan birini, Kumral Dede'nin gözlerine bile benzetti. «Benzer benzer.» diye mırıldandı; «Kerameti büyük bir dede bu; Osman Beyim tam adamına çattı ki değme gitsin. Bir de Edebali Şeyhimin kızına kavuştu mu ooohh. Oh ki ohh. Bu kadar olur.»</p>
<p>Bir daha da ne konuştu ne düşündü. Aklını sadece Osman Beyine, Osman Beyinin atına taktı; bir an önce gidip atın tımarına yetişmezse Osman Beyinden işiteceği lafları bir bir aklından geçiriyor, en uygununun hangisi olacağını hesaplıyordu. Ne ise ki Söğüt'e varıp Ertuğrul Bey'in bey damına geldiğinde gecikmediğini, Osman Bey'in daha Ertuğrul Bey'in hasta odasından çıkmadığını anladı da azıcık yüreğine su serpildi. Fakat o da uzun sürmedi. Bey damının bu saatte böylesine ışıklı olması acayibine gitti. Hayme Ana'nın bölmesinde bile ışıklar vardı. Bir de bir sürü atın, sıra kavaklara yularlarından bağlı yem kestirmekte olduğu görülüyordu. «Aman sakın düğün dernek işi olmasın bu dedi; yüreği oynamak üzereydi. Rahman'ın Dündar Bey emminin çağrılışı bunun için miydi yoksa? Yolda gelirken bilmeden bir Edebali Şeyh'in kızını sayıklamasını da düşününce yüreği iyiden iyiye oynar oldu. Fakat tez söndü: «Olamaz.» dedi; «Olamaz bu iş. Ortalıkta daha henüz lafı bile edilmiyordu, olamaz. Ertuğrul Bey gibi birinin oğlu ha demeden evlenemez, bunun bir ötesi bir berisi vardır canım, okuyucusu mokuyucusu.» Hele atları şöyle bir gözden geçirince yüreğinin oynaması bütün bütüne durdu; eyer koşumlarından belliydi, tekfurluydu bu atlarda gelen. Hemi de gecenin bu saatinde? Öyleyse iş öyle bildiğin gibi değildi Hamza oğlum, bu düğün dernek işinden başka bir işti. Bey damının Ertuğrul Bey bölmesinden anlayamadığı, kabaca erkek sesleri de geliyordu. Hayme Ana bölmesi ise aksine sessizlik içindeydi; ışığı beklemekteydi geceye. Oldum olası Hamzacığın en kolayına girdiği bölme olduğundan, hiç düşünmeyip Hayme Ana'nın odasına girmek yine Hamzacığın kolayına geldi. İçeri girer girmez, Hayme Anasının, yorgun, kederli bile olsa yüzünü ekşitmeden bakacağını biliyordu, buna alışmıştı. Abuk sabuk konuşup yaşlı kadını güldüreceğinden emindi.</p>
<p>Bu sefer öyle olmadı.</p>
<p>Hayme Ana'nın yüzü ne yorgundu ne de kederliydi; ne gençti ne ihtiyardı. Ama dünyanın bütün kederleri, bütün yorgunlukları, gençlikten ihtiyarlığa koşa koşa dağılmış bir parçalanmışlık içinde gelip bu yüze oturmuştu. Hayme Ana bakmıyor, baktığı yerde göğnüyordu. Hamzacığı görür görmez yıkıldı bütün bentleri: «Nerdeydin soyha? Nerelerde kaldın? Osman'ın halından haber nerde kaldı? Nerde ha?»</p>
<p>Bu bütün bentleri yıkmış sesi Hamzacık şimdiyece hiç duymamıştı; bir ara konuşan Hayme Ana mı değil mi diye şaşaladı; yanlış bir yere, yanlış bir kadına geldiğini sanmadan, korkusundan iyice sindi olduğu yere: «Konuşsana soyha? Osman Beyim derdin Osman Beyim. Osman Beyim demek böyle midir?»</p>
<p>Yoksul boynu bükük, kavruk yüzü daha da kavrulmuş, sesi varla yok arası konuşabildi: «N'oolmuş Osman Beyime Hayme Anamız?»</p>
<p>«Hayme Anamızmış bir de? N'oolmuş ki Osman Beyimizeymiş bir de? Kör pusulara düşürüldüğü yetmezmiş gibi Kara Osman'ım şimdi de gavur tekfurlarının önünde baş mı eğdirecek, baş mı eğdirilecek? O karaca yiğit yüzünü kim eğdirebilmiş de şimdi bu oyunlara getiriliyor ha? Şimdi bu oyunlara getiriliyor?»</p>
<p>«Hayme Anam, gözüm Hayme Anam, nedir bunlar? Bu kör pusular, bu gavur Tekfur oyunları Hayme Anam?»</p>
<p>«Yıkıl git karşımdan mızmızlanma. Git bekle Ertuğrul Beyinin kapısında Akça Koca Emmin mi çıkar, Konur Alp Emmin mi, Tuğrul Alp mı hangisi olursa dışarı çıkan, al getir bana, al getir bana dedim, durmasana!»</p>
<p>Apar topar çıktı bölmeden; fukara beyni nasıl bir dönme içindeydi, tutamıyordu. Hayme Ana'yı böylesine dinsiz imansız merhametsiz eden oyun hangi oyundu, dönen beyninde çıkaramıyordu. Çıkarabildiği sadece odada Akça Koca, Konur Alp, Turgut Alp gibi Ertuğrul Beyinin can bir yoldaşlarının olduğu, tekfurların olduğu, bir de Osman Beyinin olduğu idi. Başkaları da var mıydı acaba Ertuğrul Bey'in odasında? Ertuğrul Bey'in hasta da olsa gözlerinin önünde Kara Osman gibi oğluna oyun nasıl oynanırdı, yüzü nasıl yere eğdirilirdi? Çıksaydı şu beyi yerinden, fırlayıp taşsaydı da başının içinde durmadan döneli bu kötü ağrıların ağrısından kurtulsaydı.</p>
<p>Ertuğrul Bey'in kapısında, elleri çaprazlama göğüs bağlaması taş gibi duran bir de bekçi bulunca Hamzacığın ayakları da bağlanıverdi. Bekçi hemi de Bayhocaydı; Osman Bey'in, Saru Yatu Bey kardeşinden gelme yeğeni; şaka bilmez bu yiğidi bulup kapısına diktiğine göre Ertuğrul Bey işi sıkı tutuyordu demek. Olur olmaz zamanlarda kapısında bekçi bilmeyen Ertuğrul Bey...</p>
<p>«Buralarda dolanma oğlum Hamzacık. Var git nerden geldiysen.»</p>
<p>Bayhoca bağırmazdı zaten, usul konuşurdu; ama değme bağıranlar bu usul konuşmadan daha korkulmazdı duyanı. Şimdi usulun da usulu konuşmuştu.</p>
<p>«Hayme Ana tarafından geldiğime göre dursam yeridir Bayhoca ağam; gidemem.»</p>
<p>«Bugün Hayme Ana lafı da geçmez, dolanma dedik!»</p>
<p>«Neyi varmış ki bugünün?»</p>
<p>«Sana dolanma denildi o kadar.»</p>
<p>Bağdaş kurup oturdu o değilden olduğu yere Hamzacık.</p>
<p>«İçerden beklediğim var Bayhoca ağam; var git, otur, bekle denildi bana. Benimki de bu kadar!» Bayhoca üstelemedi; üstelemeğe değmez buldu, iki eli göğüs çaprazlamasında, taş katılığını bozmadı.</p>
<p>Hamzacık fırsat kolluyordu; bu gidişle kolladığı fırsatın da görüneceği yoktu. Kendi halinde: «Ben de seni Osman Beyimi sever bilirdim.» diye bir laf attı ortaya: «Üstelik emmin de olur.» Attığı laf yerini bulmamıştı herhal; Bayhoca oralı bile olmadı.</p>
<p>Hamzacık laf yeniledi: «Osman Beyim de boşuna güvenmiş.» dedi.</p>
<p>Bu sefer cevapladı Bayhoca; cevaplamadı da tersledi: «Osman Beyimizi sevmeyi senden öğrenmeyeceğiz.» dedi; «Emmimiz olduğunu da. Bacağını kırıp oturmazsan, ben kırarım bilmiş ol!»</p>
<p>Bayhoca on beşindeydi ama yirmisindekilere taş çıkartırdı; dediğini yapanlardandı. Hamzacık pisti. Ama buraya da pısmağa gelmemişti. Ne olursa olsun saklambaçh konuşmayacaktı: «İçerde ne olduğunu bir bilsen?» dedi, «Biliyor musun?»</p>
<p>Bayhoca, kısa, taş donmuşluğunda konuştu: «Biliyorum!» Hamzacığa susmak düştü artık; beklemek.</p>
<p>İçerde olanlar hiç değilse Osman Bey için iç açıcı değildi.</p>
<p>Girdiği zaman bir kalabalık olacağını umuyordu; dışarıda bağlı tekfurlu atlarının neden olduğunu pek kestirememişti ama hiç değilden Akça Koca'nın, Konur Alp'in, daha daha Turgut Alp'in Ertuğrul Bey babasının başında bulunacaklarını hesaplamıştı. Bunlardan başka Dündar emmisini de görünce şaşırdı; hele hele Bilecik Tekfurunun kâhyalığını yapan Ermeni bozması ihtiyar keçi ile iki adamının bir de İnegöl Tekfuru ile yardağının oluşu şaşkınlığını daha da arttırdı.</p>
<p>Babasından önce Akça Koca'ya baktı. Akça Koca, gözlerini kaçıracak yer arıyordu; Turgut Alp başını önüne eğmiş, Konur Alp Ertuğrul Bey'in hasta yüzüne dalmış gibiydi. Bir Dündar Bey Emmisi hafiften gülümsemişti. Sözüm ona, Bilecik Tekfurunun kâhyası, ihtiyar keçi gözlerini Osman Bey'e dikmişti, iki adamı da öyle. İnegöl Tekfuru açıktan açığa sırıtıyor yardağı bıyıklarıyla oynuyordu.</p>
<p>Ertuğrul Bey babası hasta gözleriyle bekliyordu; Osman Bey içeri girince yummuş, sonra açmıştı. O ara Osman Bey, babasının çakır gözlerinde hastalıktan başka bir sıkıntı da seyridiğini hissetmişti: «Nerde kaldın Osman? Geciktin.» Halsizdi Ertuğrul Bey babasının sesi; bu kalabalığın uzamış olmasından yorgundu.</p>
<p>Babasının eline varıp öptü. Yarası sancımıştı. Babası, elini oğlunun avucunda daha uzun müddet tutmak ister gibiydi. Kabuklanmış, soğukçaydı; parmak boğumları kütlemiş, fındık fındık kabarmış, taş bağlamıştı sanki yüzü çevrelenmiş sanca tel sakalı, iki yandan sarkık bıdıkları zahmetli görünüyordu. Çakır gözleri, kendi sol omzuna çakılıp kaldığını da fark etti; sargılı yarasını görmüş olmalıydı; görmüş üzülmüş, acısını söyleyememiş baba gözleri.</p>
<p>Osman Bey eğilip o gözlerden de öpmek istedi, nafile; bu, imkansızdı.</p>
<p>«Nerde kaldığını söylemedin Osman?» «Ermeni Gediğinin alt yanındaydım baba.»</p>
<p>«Oralar dostumuz İnegöl Tekfurunun toprağı bilinirken?»</p>
<p>Ne diyecekti Osman Bey şimdi? Yaralıydım; götürmüşler diyemezdi; demek istemezdi daha doğrusu. Gezdim, avlandım da demek olamazdı. Dündar Bey burkuk bir sesle: «Herhalde isteyerek girmemiştir.» dedi. Osman Bey, amcasının sesindeki gizli kışkırtıcılığı hemen sezdi. O anda ustalıklı konuşması gerektiğini de anladı: «Davarın izini sürmek gerekti.» dedi.</p>
<p>Akça Koca ilkin açıktan baktı Osman Bey'e; gözlerinden cevabı beklediği anlaşılıyordu.</p>
<p>Dündar Bey ısrar etti: «Ertuğrul Bey'in oğluna davarın izini sürmeği yakıştıramadık desek alınan olmaz herhal.»</p>
<p>Osman Bey tutamadı kendini: «Bey sanarak yalnız Ertuğrul Bey'in konuştuğunu sanırdık. Bizi Beyimiz çağırdı sandık.»</p>
<p>İnegöl Tekfurunun sırıtışı söyündü; yardağının eli bıyığından düştü.</p>
<p>Bilecik Tekfurunun kahyası ise kendi dilinde Türkmence karışık: «Adamlarımız ölürken, kendi topraklarımızda öldürülürken konuşma hakkı bizim değil midir Osman Bey?» diye sorunca, Osman Bey fırsatı kaçırmadı: «Öldürülen sizin adamlarınız ise hesabını neden Dündar Bey sorar? Yargıcı mı seçildi?»</p>
<p>Hem Akça Koca, Hem Konur Alp hem de Turgut Alp gülümsedi; Dündar Bey'in yüzü karıştı. Ertuğrul Bey, Osman'a bakıyordu; gözlerini tavanda bir noktaya dikmişti; gören, konuşmaları dinlemediğini sanırdı. Titrek sesiyle araya girdi: «Biz olanları konuklarımızdan dinledik Osman.» dedi; «Konuklarımız komşularımızdır, hemi de dostlarımızdır. Biz dostlarımızın yalan söylemediğine inanmışızdır. Oğlumsun; senin de bizim gibi inanman gerektiğini biliriz, öyleyse sen de olanları onlar gibi anlatacaksın demeğe gelir bu.»</p>
<p>Osman Bey şaşkın şaşkın bakakaldı. Babası ne söylemek istiyordu acaba? Bir işmar bulurum umuduyla Akça Koca'ya, Turgut ve Konur Alplere baktı. Üçü de başlarını öne eğmişti yine. Dündar Bey'in çarpık yüzüne bakmak istemedi; İnegöl Tekfuru yeniden sırıtmağa başlamıştı. Osman Bey itiraz etmek için ağzını açıyordu ki Ertuğrul Bey öksürdü; sanki genzine takılıp kalan titrek sesini, takıldığı yerden kurtarmak istedi «Olanlar olmuş artık.» dedi; «Olanla ölene çare bulunmaz demiş atalarımız, her zamanki gibi yine doğru demişler. Hiç birimiz bu yaşımızda doğmadık anamızdan; gençliği de yaşadık, yani gençliğin ne demek olduğunu biliriz. Konuk komşularımız da bilir sanırız. Sen Osman oğlum, sen gençliğin yüzünden bizim çobanların ağız dalaşını büyütmüş olmalısın. Topraklarına girmekle, adamlarını vurup öldürmekle dostlarımızı zarara soktuğuna göre, zararları ne ise ödeyeceğiz. Gelgelelim bu yetmez.»</p>
<p>Yorulmuşa benziyordu, belki de hastalık illeti sancısını arttırmıştı; bunlardan birinden olmalı, gözlerini sıkı sıkıya yumdu. Yüzünü çevreleyen sarıca tel sakalının dipleri kıpkırmızı oldu. Herhal bu arada nefes de almadı. Sonra zordan, derince bir nefes aldı: «Gelgelelim zararı ödemek yetmez, bilirsin bunu. Dündar Bey karındaşımın da benim gibi düşündüğünü sanıyorum. Osman oğlum, İnegöl Tekfuru dostumuzun elini öpmelisin; bir kusurdur işlediğin, bağış dilemelisin. İnegöl Tekfuru ile Bilecik Tekfuru dostlarımız da bu işi olmamışa sayarlar. He midir?»</p>
<p>Ya tavan çöktü Osman Bey'in başına, ya da Osman Bey sıçradı olduğu yerden herhal; başı tavana çarptı; başka türlüsü olamazdı, oda böylesine kararamazdı, göz pınarları ateş alev yanamazdı. Olamazdı ama belki de bir görünmez el, odanın ortasına bir avuç toz biber serpivermişti birden. Gözlerinde ayrıca, odadakilerin hepsi birbirine karıştı, hepsi bir arada döndü.</p>
<p>Ertuğrul Bey sayıklamakla düş konuşması arasında bir sesle: «He midir dedim?» dedi; «Bilecik Tekfuru komşumuzun razılığını duysam eyi olacak; İnegöl Tekfuru dostum Nikola'nın razılığını da.»</p>
<p>Akça Koca, Turgut Alp, Konur Alp başlarını yerden kaldıramıyorlardı. Dündar Bey keyfinden mi acısından mı her nedense bıyıklarını dişliyordu. Bilecik Tekfurunun kahyası ihtiyar keçi gözlerini kısmış, pençesindeki sıçanın düşkünlüğüne bakan kedi gururundaydı: «Ertuğrul Bey'i sever benim efendim.» dedi; «Buraya gelirken de, kardeşim Ertuğrul Bey'in hasta olduğunu unutma, sakın yormayasın diye tembih üstüne tembih verdi. Osman oğlumuz gençliğine uyduysa Ertuğrul Bey kardeşimiz yaşlılığın olmuşundadır bir çare bulur, çare zararımıza da olsa kabul eyle deyip buyurdu. Mademki İnegöl Tekfurumuzun zararı ödenecek ve işin içinde bir el öpme de var, öyleyse benim efendim olanlara olmamış gözüyle bakacak kadar himmetlidir; teklif benim kabulüm. Ama ne der İnegöl Tekfurumuz onu bilemem.»</p>
<p>İnegöl Tekfuru önce mırın kırın etti; zararın ne miktar ödeneceğinin açıklanmasını, ödeme zamanının da belirtilmesini istedi. İstekleri yarım ağızdan yapılmışa benziyordu; üstünde pek fazla durmadı. Sonunda «Mademki» dedi; «Mademki Osman Bey elimizi öpüp bağış dileyecek biz de çocuk değiliz elbet bağışlarız. Bu da bir üst bahası olur Osman Bey'e; oluru olmazı düşünmeden adamlarımızı bir daha rahatsız etmez. Dostuz, elimizi dostça uzatıyoruz.» Osman Bey için kıyametin kopma zamanı gelmişti. Son bir umutla babasına baktı bir daha; babasının gözleri hala tavanda bir noktadaydı. Akça Koca'nın, Turgut Alp'in, Konur Alp'in ise bakışlarını kaldırıp bakmayacaklarından emindi. O sırada beklemediği bir şey oldu; amcası Dündar Bey lafa girdi: «Anlaştık sayılır.» dedi; «Mesele zararın ödenmesidir. Ödemeği ben üzerime alıyorum. Osman, yeğenim olduğuna göre teklifim yadırganmaz herhal; zaten Ertuğrul Bey karındaşımın da bu ödemeye gücü yetmez biliriz; yoksuldur. İş el öpme meselesine kalıyor. İnegöl Tekfuru dostumuz Nikola büyüklüğünü göstersin bu el öpme işini bir başka güne bıraksın. Osmanımız gençtir, önümüzde bu işi yerine getirmeği ağır bulur ola ki. Benden söz; sözüm nedir bilinir; kendim alıp getirir, dostumuz Nikola'nın İnegölünde elini öptürürüm.»</p>
<p>Lafın uzun olmasından söylenişin iyiye mi kötüye mi olduğunu Osman Bey çıkaramadı. Görünüşe bakılırsa doğruydu; iyiydi.</p>
<p>Fakat Ertuğrul Bey kabul etmedi: «Olmaz!» dedi; «Sözümüz söz! Burda bitirilsin bu iş!» «Beysin, karar şenindir, Osman da senin oğlun.» deyip sustu Dündar Bey; Akça Koca'ya, Turgut Alp'e, Konur Alp'e bakıp başını önüne eğdi.</p>
<p>Osman Bey, kara esmerlik ne kadar kızarabilirse o kadar kızardı; kötü bir ter bütün bedeninde birden boşanmıştı; yarasının açıldığını hissetti, sıcak terler kan oldu sandı. Bırakıp çıkmak, odadan kaçmak, Söğüt'e hiç uğramamak bir daha, Germiyanoğluya yahut Candarhlara varıp kapılanmak geldi aklına; bu düşkünlüğe bile razılığı vardı. Yahut da bütün şu odadakilerin suratlarına suratlarına bağırmak «Kadın kişi misiniz siz, uyuştunuz mu? Bu el öpmek Kayı Boyunun el öpmesidir, baş eğmesidir, utanmaz mısınız?» demek; bağırmak, bağırmak, bağırmak geldi içinden. Sonra? Sonrasını düşünmemek.</p>
<p>Fakat Ertuğrul Bey, sesi daha titrek: «Karar buyruk demektir Osman.» diye fısıldadı; sesi, ne kararlı ne kararsızdı; çektiği hastalığın illetinden kurtulmaktan çok şu toplantıdan bir an önce kurtulmak isteyen bir sıkıntıydı: «Buyruğa uymak gerektiğini Osman da bilir.»</p>
<p>Osman Bey, babasını kıramazdı; hele bu hasta döşeğinde; ömrünün sonuna gelmişken, babasının keçe kilim örtüsünün altındaki ayaklarının bütün parmaklarındaki boğumların, ayak bileğinin diz kapağınaca tıpkı el parmaklarındaki gibi boğum boğum, fındığından cevizine irileşmiş taş yumrular halinde olduğunu biliyordu. Taş yumruların, her damarı, her bir sinir iliğini, ayrı ayrı, tel tel çekip gerdiğini, koparmağa, yutmağa, eritmeğe hazır beklediğini de biliyorken, bütün bunların üstüne bir de: «Hayır!» demek «Bu iş olmaz, bu el öpülmez.» demek yanlış, haksız kahredici de olsa varılan karara, verilen buyruğa uymamak demek olacaktı ki Osman babasının bu ahir ömründe bunu yapamazdı; hastalığından beter acılara salamazdı. Tavan başına çöke çöke, tavan ne kelime bütün Söğüt'ün damları üstüne yıkıla yıkıla l'neşöl Tekfuru Nikola'ya doğru adım attı.</p>
<p>Elini öptü Nikola'nın: «Kusur benim Nikola.» dedi; «Toprağına girmemeliydim.» İnegöl Tekfuru Nikola'nın elini öperken, yüreğinin kaskatı taşlanacağını, soluksuz düşeceğini sanmıştı. Fakat öptüğü andan aksine bir canlanma duydu bedeninde; bütün damarları gerilmişti sadece, solukları sıklaşmıştı, yüreği iki misli büyümüştü. Öptüğü eli sıkı sıkıya tutup bırakmadı bir süre. Nikola'nın gözlerine baktı, baktı, baktı. Nikola'nın gözlerindeki damarları ezberledi adeta bakışı Osman Bey'in. Nikola'nın göz damarlarındaki kanın nasıl dolaştığını gördü: «Alamayacağım toprağa bir daha girmeyeceğim Nikola.» dedi; «İçin rahat olsun, yemin ederim ki girmeyeceğim...»</p>
<p>Ertuğrul Bey «Pekala» dedi; «Mesele bitti sanırım. Konuklarımız ağırlansın; gecenin bu vakti konuk salmak töremizde yoktur. Karındaşım Dündar, ne dersin?»</p>
<p>«Eyi düşündün derim Ertuğrul Beyim. İzin verirsen konukları ben ağırlayayım. Yerim geniştir, bilirsin. Ocağımın aşı boldur.»</p>
<p>«Eyi olur. Her sabah yenilenip de doğar gün, geceyi unutturur. Konuklarımızın hoşluğu bizim hoşluğumuzdur.» Toplantı bitmişti.</p>
<p>Dündar Bey, tekfuru alıp çıkmıştı.</p>
<p>Ertuğrul Bey kaşla göz arası Akça Koca'ya çıkmamalarım işaret etmişti. Akça Koca iki arkadaşıyla Osman Bey'e işareti aktardı.</p>
<p>Kendi kendilerine kaldıkları zaman uzun bir sessizlik oldu. Odada yalnız Ertuğrul Bey'in sıkıntılı hasta nefesleri, bir de kandillerin zeytinyağında yanan isi cızırdadı, tısladı. Akça Koca göz ucuyla Osman Bey'e baktı.</p>
<p>Osman Bey ayaktaydı.</p>
<p>Ertuğrul Bey: «Otur oğul Osmanım» dedi; «Yaran ağırcanaymış. İnşallah eyi sarmışlardır.» «Eyi sardılar baba, sancısı durdu.» «Kimdir bu Kumral Dede? Niyeti nedir?» Osman Bey, babasının, bütün olanları, hemi de ayrıntılarıyla bildiğini anladı. Şaşmadı. Babasının, doğan çocuktan ölen yaşlıya, kuzulayan koyundan kurda kaptırılan danaya; Kayı Boyu içinde ve dışında ne olursa hepsinden haberi olduğunu bilirdi; bunun için seçilmiş adamları vardı, adamları birbirini bilmezdi de Ertuğrul Bey adamların ne yaptığını bilirdi. Osman Bey'in şaşmayışı bundandı. Kumral Dede'yi de, daha Ermeni Gediğinde yer tuttuğu günden bu yana biliyordu muhakkak. Osman Bey'e soruşu ya bildiği ile Osman Bey'in bildiğini ölçmek içindi yahut Osman Bey'in de bilemeyeceği bir başka niyeti vardı. Nitekim: «Döğüşün nasıl başladığını anlatıp yorma kendini Osman oğlum.» dedi; «Kumral Dede'yi de hele.»</p>
<p>Osman Bey, Kumral Dede'yi nasıl bilmişse öyle anlattı; büyülü, düşlü konuşmasına varıncaya kadar.</p>
<p>Ertuğrul Bey gülümsemeğe çalıştı: «Eyi» dedi; «Pek eyi bu Kumral Dede'nin haber verdiği gelecek. Ama padişahlık etmek çok zor oğul, çok zor. Tanrım elini senden esirgemesin; bileğinin gücü zihninin ışığı olsun; yoksa halin yamandır.»</p>
<p>Osman Bey bir tuhaf oldu. Kesin bir devir gibiydi bu; babasının vardan yoktan el etek çekişi gibiydi. Sevinmesi gerekti; heyecanlanması, içinin içine sığmaması; ama keçeleşmişti sanki yüreği, göğüs boşluğuna kumlar dolmuştu. Cevap da veremedi.</p>
<p>Ertuğrul Bey: «Eyi, neden sustun oğul?» dedi; «Adamın sırtına yük yüklendi mi sesi kesilir. Çok konuşanın sırtında yük yoktur. Sen şimdi var git Edebali Şeyh karındaşıma. Orada bir meşveret olmalı bugün yarın, meşveretin sonunu bilmelisin, selamımı, hoşluğumu da ilet. Hemi de.» Sesi susacak, yorgunluk alacak gibilerden değilken susmuştu; oyun kurar cinsindendi. Nitekim oyunun en incesinde yeniden duyuldu: «Yaran orada daha eyi sarılır hemi de.» dedi; «Elden ele fark vardır, seven el başka sarar, sayan el başka.»</p>
<p>Osman Bey, konuştuğu sürece babasının ağzından alamıyordu gözlerini; son cümlesini duyunca bakamadı artık, utandı. Akça Koca kıs kıs gülüyordu. Ertuğrul Bey: «Akça» dedi; «Ne dersin? Yanlışım var mı? Turgut'a sorsaydım keşke, senin yüreğin katıdır. Osman'dan olma torunumu görmeden ölmek istemiyorum unutma Akça.»</p>
<p>Yine uzunca bir sessizlik oldu. Osman Bey, bu uzunca sessizliğin, sürdüğü sıra bu üç eski</p>
<p>arkadaşın; yolca da, soyca da kendilerinden büyük olan Ertuğrul Beyleriyle gizliden, yürekten yüreğe konuşmakta olduklarını hissetti. Odada öyle bir gizli halleşme, duyulmayan bir yarenlik kıpırtısı vardı; ışıklardan süzülüyor olmalıydı. Bir ara Ertuğrul Bey, bu başkalarının duyamayacağı halleşmeyi yarıda kesti: «Burdan Osman oğlum, benim yanımdan çıkınca Hayme Anana uğrama. Hayme şimdi aslan köpürmesindedir, bilirim ben onu. Seni utançh duruma soktuğum için bu Akça Koca emminin, bu Turgut'un, Konur'un Haymenden çekecekleri var, bilirim. Sana çatmasın; gece demeyip düş yola; İtburnunu, Edebali Şeyhin tekkesini bul. Hadi, benim elimi de öp, gece uzamasın artık.»</p>
<p>Elini öptürdükten sonra, Osman Bey'in elini bırakmadı, açıkça bırakmadı; iki elinin arasına alıp tuttu, çakır gözlerinin olanca ışığıyla bir an süzdü oğlunu. Usulca: «Eğil Osmanım» dedi. «Daha eğil!»</p>
<p>Osman Bey titriyordu; gözlerinin ıslanmasından korkuyordu. Babasının sıcak nefesi, yüzünü ısıttı. Ertuğrul Bey, oğlunu öptü alnından. Osman Bey, bunca yıldan beri, bunun ilk defa olduğunu düşündü; yerin ve göğün bir araya gelişi gibi bir şeydi. «Oğul Osmanım. Bil ki, bil ki oğul Osmanım bugün, burada, bu Nikola gavurunun elini öpen sen değildin, bendim. Unutma sakın! Bir de, alamayacağım toprağa bir daha girmeyeceğim dedin, yemin ettin. Padişahsan bunu da unutma! Benim el öpmem, senin de yeminin. Hadi artık, yaralısın, yolun da uzunca, Bayhoca'ya söyle, kapıyı bıraksın gayri.»</p>
<p>Odadan çıktığı zaman Osman Bey hiç bir şey düşünecek halde değildi. Kağşamış kağnı tekerleklerinin gıcırtısına benzer sesler geliyordu her yanından; kör uçurumların karanlığında asılan ay ışığı misali her bir yanı ayrı ayrı yüzmedeydi. Hamzacığa: «Atımı çek hemen.» dedi. Uyuklayan Hamzacık fırlayıp ayağa kalkmıştı kapı açılır açılmaz: «Yolculuk mu? Gecenin bu saatinde mi Osman Beyim? Hayrına mı şerrine mi?» «Gevezeliği kes; atlan, benimle bilesin.»</p>
<p>Hamzacık hemen koşmuştu; Hayme Ana'yı unutarak hem de.</p>
<p>Osman Bey dönüp Bayhoca'ya «Sen de git uyu.» demişti; «Bitti.»</p>
<p>Bayhoca ayak sürüyordu. «Git denilmedi mi sana Bayhoca?» «Denildi de. Emmi? Osman Bey Emmi?»</p>
<p>Gözleri alacalıydı Bayhoca'nın; sağa sola başvuruyordu : «Eyi. Ne olmuş, ne var?» «Hiç emmi, hiç. Yolun hayıra çıksın diyecektim de.»</p>
<p>Boynunu bükmüştü; gidiyordu, gidemeyecek cinsinden gidiyordu. «Bayhoca!» «Buyur emmi.» «Gel annacıma; gel, daha gel. Şimdi beni iyi dinle, tekfurların kılına bile dokunulmayacak;</p>
<p>Ertuğrul Bey'in konukları olduğu unutulmayacak.»</p>
<p>«Dündar Bey'in damındalar; daha eyi değil mi?»</p>
<p>«Söğüt Ertuğrul Bey'indir. Anladık mı?»</p>
<p>«Anladık emmi. Beni de yanına al öyleyse, seninle geleyim.»</p>
<p>«Neden. Çocuk muyum ben?»</p>
<p>«Yaralısın da. Gecedir bu hemi.»</p>
<p>«Çocuk muyum demedik mi?»</p>
<p>Düşündü Osman Bey. Beyhoca içerde geçenleri duymasa bile az çok sezinlemiş olabilirdi. Gidip hiç değilse babası Sarı Yatu'yla öteki amcası Gündüz Bey'e anlatabilirdi. Gündüz'le Sarı Yatu'nun öfkelerini bilirdi. Osman; kendisini nasıl sevdiklerini de bilirdi. Bu el öpme meselesini yediremezlerdi kendilerine. «Pekey gel benimle» dedi istemeye istemeye; «Seni götürmem burada bırakmamdan hayırlıdır; tez atlan, geciktin mi yandın belle!» Osman Bey, atına bindiğinde Bayhoca çoktan hazırdı. Hamzacık da.</p>
<p>İtburnuna, Şeyh Edebalinin Tekkesine sabah, gün ışımasından az evvel vardılar.</p>
<p>Osman Bey'in gelişi, en çok kadınlar bölmesinde ses verdi. «Kız!» «Kalkın!» «Ocağa varın!» «Osman Bey kız! Osman Bey bu gelen!» «Aşa aş ekle!» sesleri, uzun zamandır kendi halinde uyuklayan kadınlar bölmesinin duvarlarında uyandı hızlıdan; nazda, kadın sesinin şıkırdağında, seveceninde.</p>
<p>Mal Hatun sezdirmeden sıyrıldı gidiş gelişlerin telaşından, aş ocağına girdi. Osman Bey'in en, en, en çok sevdiği aşın hangisi olduğunu düşündü.</p>
<p>Son gelişi iki ay mı üç ay mı önceydi: «Bu sefer uzunca kalacak.» diye mırıldandı gün ışığı uyanmasında. «Meşveretin sonunu bekleyecek; Şeyh babamı meşveret bitmeden göremez ki.» Neyidi, neyidi bu Kara Osman'ın en sevdiği aş?</p>
<p>Kara Osman'ın, her hatırlayışında aklını alan erkek yüzü geldi gözlerinin önüne: «Vın!» dedi kızdı kendine; «Aklın nerende soyha kız, önce sabah ekmeği; öğlene büryan değil mi?»</p>
<p>Bu sabah, bu gün ışıması, bu kuşlar, maviden bakan Tanrım, bu ağaçlar hep böyle güzel miydi? Şeyh Edebali'nin meşveretinde Saru Saltuk, postun hemen sol ucuna, az geriden oturmuştu. Gözleri kapalı mı açık mı belli değildi; beyazı hayli sararmış, kirpi dikeninde sert, bıyığı andıran bolca kaş kılları gözlerine kadar döküldüğünden açık bile olsa gözlerini her daim saklamaktaydı. Gözlerini şimdiyece gören olmamıştı bunun için; rengi nasıldı? Nasıl bakardı? Güler miydi? Yoksa hep azarlamakta mıydı? Birçok kimse, Saru Saltuk'un gözlerinden zaman zaman mavi şimşekler çaktığını söylerdi.</p>
<p>Yunus Emre Saru Saltuk'u ilkin görüyordu. Şeyh Edebali'nin meşveretine ilk geldiği içindi belki de. Fakat çok şeyler duymuştu bu uzun boylu, bu öte dünyadan çok bu dünyaya yakışan adam hakkında. Yaş yetmiş beş yahut seksen beş olmalıydı; ya on yıl genç ya on yıl ihtiyar, öyle bir iki yıllık yanılmayla kaç yaşında olduğu anlaşılmıyordu Saru Saltuk'un.</p>
<p>Şey Edebali'nin meşveretinde, postun hemen sağında, az geride oturan da kendi şeyhiydi: Taptuk Emre. Onu, en az kendisi kadar biliyordu Yunus; etini, kemiğini, kemiğinin içindeki iliğini. Kendisininkinden farksızdı. Yunus'un hamlığını pişiren, taşlığını yontan adamdı; taş damarlarının çiğ mavisini yuya anta öyle bir Yunus çıkarmıştı ki ortaya, bu yeni Yunus'u eskisinin tanımasının mümkünü bile yoktu; erimiş, ıhmış, su kıvamında durulmuştu; «Elhamdülillah.» dedi yüreğinin en derininden.</p>
<p>Saru Saltuk : «Elhamdülillah» diye gürledi; kocaman taşların dağ başlarından uslu bir ovanın sessizliğinde yuvarlanmasını andırdı. Nedir bu korku şeyhim? Bu iç konuşmalar, susmalar, beklemeler nedir? Gürlemeyen yağamaz; gürlemeli, sonunaca gürlemeli. Bir gün soluğumuz çıkmadığı zaman gürlememiz devam eder; bizi ayakta sanırlar.»</p>
<p>Meşveret, zikirsiz, duasız, alışılmışın dışında başlamıştı herhal; Yunus, Taptuk Emre Dergahının buna benzer meşveretlerini düşündü; böyle değildi. Şeyh Edebali, dudaklarından hemen uçmağa hazır bir serçe kuşu tebessümünde, elleri kol yenlerinin içinde, başı bir omzuna doğru ha düştüm ha düşüyorum diyerekten oturmaktaydı. Saru Saltuk acaba bu sessizliği mi kastediyordu. Yoksa içinden, kendinden bile saklayarak «Elhamdülillah» demesinden mi haberi olmuştu.</p>
<p>Hiç istemediği halde, konuşur konuşmaz susan Saru Saltuk'u düşünmeğe başladı. Şeyh Edebali'nin sağında oturan, ufak tefek bir avuç buğdayhk yüzüyle varla yok arası Şeyh Taptuk Emre'nin yanında Saru Saltuk, budana budana boy vermiş, budana budana yıllanmış koca bir kavak ağacıydı. Otururken bile Edebali Şeyhi de Taptuk Emre'yi de gölgeleyecek cinstendi. Bulgar içlerinde dolandığı söyleniyordu; bir başına, şeyhsiz, müritsiz; tekkesiz, dergahsız Bulgar ilinde arşınlamadığı yerin kalmadığını duymuştu. Öğseğisi Yesi'den atılmıştı, Bulgar eline düşmüştü; Yunus'un Saru Saltuk hakkında bilebildiği bu kadardı. Yalnız başına dinsiz imansız, dil bilmez bir toprakta ekip biçen bir yalnız çiftçiye benzetti.</p>
<p>«Yalnızlık sana bana göre değil Edebali karındaşım; yalnızlık korkanadır. Toprağın ekin zamanı geldiğini bilen çiftçi başkasına danışmaz; tohumu bulur eker. Yüz kişinin, on yüz bin kişinin içinde de olsa tohumu bulup eker, yalnız bir başına da olsa tohumu bulup eker. Yeter ki toprağın tavda olduğunu bilebilsin.»</p>
<p>Yunus korktu. Düşünmemeğe karar verdi. Fakat Saru Saltuk'un sesini daha da gümbürtülü duydu; yardan ovaya yuvarlanan taşlar, bu sefer ne bulursa önünde; toprak, ağaç kökü, çalı çırpı söküp sürükleyip uçuruyordu: «Düşünmek neye yarar? Düşünmek durmaktır, elin kolun bağlı kalmasıdır. Karar karar! Toprak tavda mı değil mi?»</p>
<p>Şeyh Edebali'nin dudaklarında hemen uçmağa hazır duran serçe tebessümü pır pır edip duruyordu. Yunus Emre olduğu yere sinip kaldı. Üstelik şeyhi Taptuk Emre, ancak Yunus'un görebileceği bir biçimde kaşlarını oynatmıştı. Sanki: «Bu meşveret bildiğin meşveretlerden değil, topla kendini.» dedi.</p>
<p>Yunus, toplamağa toplayacaktı kendini; buna karar da vermişti. Saru Saltuk'un kolayına bir derviş olmadığını çoktan anlamıştı. Ama hemen yanı başından gelen dayanılmaz bir koku huzurunu kaçırdı. Teke cinsinden, koyun postunun gerisinin ıslaklığında debbağ eli değmemiş bir kokuydu. Kımıldadıkça, soluk aldıkça koyulaşıyordu; ayıların, kurt inlerinin kokusunda yabanlaşıyordu. Saru Saltuk'u düşündüğü müddetçe kokuyu duymamıştı bile. Göz ucuyla baktığında kokunun sahibini de gördü. Çam yarmasında, alıç ağaçlarının dikenli, pütürlü, hantal göğdesindeydi. Asıl rengi ak olan, isten pastan adı bilinmez renklere bulanmış bir koyun postunu geçirivermişti sırtına; koyun postlarını tutan deriden sırımlar yer yer kopuktu. Yine asıl rengi ak olan upuzun saçlarıyla upuzun sakalları kenevir tohumlarının dumanındaydı. Dizlerinin önüne kocaman zilli bir def koymuştu; yine kocaman, belki kırk elli budaktan fazla budağı olan bir sırık boylu boyunca defin önündeydi. Olsa olsa Tokatlı Barak Baba olabilirdi bu; Yunus o taraflara hiç gitmemişti ama duymuştu. Bu def bir elinde, bu sırık öteki elinde dolaşıp duran cinstendi; çalıp oynar diye duymuştu, ipe sapa gelmez şiirler ırlar, aşiretleri yerinden oynatır demişlerdi bunun için. Tokatlı Barak Baba buysa eğer, yaşı yüz mü seksen mi ne? Yunus, Tokatlı Barak Baha'nın yaşını düşünürken çoktan başlayıp aza inişinin sebebini anlayamadı. Bütün dış görünüşüne rağmen? Hüküm vereceği sırada Yunus'un Barak Baba sandığı derviş sallanmağa başlamıştı. Sanki ini dar gelmiş bir yaban yaratığı inini genişletmeğe çalışıyordu; taş duvarların dışına taşmağa gayret ediyordu. Ardında oturan müritleri de sallanmağa başladılar; kabak kafalıydılar, kazınmış derileri pırıl pırıl, temizlenmiş işkembe dışının ıslaklığında terlemiş yüzleri, yüzülmüş bir koyun postunun içine benziyordu, gözleri çakmaklı. Sallanmaları salınma halini aldı; yer uygun olsa Barak Baba'nın fırlayıp tek ayak üstünde seke seke ortayı dolanacağı aşikârdı. Belki bunu yapamadığı için, ağzından sakalına doğru köpükler indi: «Toprak derler tohum nedir tav nedir? Düşünürsen elin kolun bağlıymış, bre gardaş düşünmezsen bilir misin ne ederler? Türkmen milletidir bu. Aşirettir, aşirettir, aşiret. Alışmışı kolayına bırakmaz bildiğini kolayına şaşırmaz. Toprak bu Türkmen milletiyse tavını bizden biri bilirse tohumunu seçin huuu. Tohumunu seçin huuu. Buğdayın hası mıdır, Acem'in tası mıdır, Moğol'un bacı mıdır ne verilecekse verilmeli, vakit geçmededir der bu Tokat'ın Barak Babası. Bana sorarsan Türkmen'e buğdayın hası. Allah!</p>
<p>Huuu!»</p>
<p>Sustu.</p>
<p>Yunus, o dayanamadığı kokuyu yine duymağa başladı.</p>
<p>Saru Saltuk gülüyordu herhal; Şeyh Edebali'nin tebessümü uykudaydı, Taptuk Emre: «Hasa has gerek» diye mırıldandı; sakalını sıvazladı ağır ağır.</p>
<p>Kumral Dede hangisiydi acaba? Yunus, Bileyici'nin sözüne göre burda olması gereken bu dervişi bulmağa çalıştı. Saru Saltuk'un sağ bu yanında bir dizi yarı bağdaşta, öteki dizi dikilmiş kendi halinde oturanı süzdü göz altından. Çatallı bir sopaya dayanmıştı; uzun, ince bir hırka giyinmişti üstün ağaç yeşilinden; onun altında boyunsuz, bir düz dokuma, sarıdan. Temiz bir yüzü; genç, temiz bir sakalı vardı; upuzun, yeni yunmuş karalığı kokan saçları omzundan bir parmak aşağıdaydı. Tam karşısında oturan Barak Baha'yla bir kantarda tartsalar, Barak Baba'nın ona yarılmış da biri kadar ince, uzun bu yeşilin ve sarının temizindeki şeyh —Yunus derviş diye düşünemedi bu adam içjn— temizliğiyle daha ağır gelirdi. Kumral Dede bu ise sevimli biriydi. Ama Saru Saltuk, Yunus'u yine korkuttu. Şeyhe dönüp «Ne dersin bu işe sen Geyikli Babam benim; Barak her nasılsa acayip konuşmadı.»</p>
<p>Geyikli Baba, yeşilin ve sarının en temizinde gülümsedi: «Barak bu.» diye fısıldadı. Demek bu değildi Kumral Dede. Öteki ikisini tanıyordu: Saru Saltuk'un yetiştirmelerinden, az biraz Barak Baba meşrebinde, utandı kendinden ama düşünmeden de edemedi, az biraz kendisinin düşündüklerine gönül vermiş iki gençti. Birinin adı Kaygusuz Abdal'dı, öteki Abdal Musa diye bilinirdi. İkisinin de Şeyh Edebali'ye ilkin geldikleri belliydi; duruşları oturuşları, terslerine giden böyle bir meşveretin acemisi olduklarını gösteriyordu. Yunus, Kaygusuz Abdal'ın yüzündeki bey babasından gelme soyluluğun hamlığının hala durmakta olduğunu gördü. Abdal Musa'nın yüzü sıradan bir Türkmen yüzüydü, bunun için Yunus'un hoşuna gidiyordu. İkisinin arasında oturan, oturduğu yerde kocaman, eğilmiş bir kara toprak yığını gibi duran genç irisi dervişi ise hiç görmemişti. Bu olabilir miydi Kumral Dede?</p>
<p>Şeyh Edebali susturdu bu sefer Yunus'un aranmasını: «Tanrım bize sabır versin; Bismillahirrahmanirrahim.» der demez meşverette bulunanlar, irili ufaklı anaç kekliğin peşi sıra giden palazlar misali şöyle bir çırpındılar. Ne var ki bu çırpınmayı ancak Yunus hissedebildi daha çok; Edebali Şeyh'in sesi, bir yavru düdenin gece yarısı susmasında kayadan kayaya sıyrılışını andırıyordu. «Sabırlar tükenmişe benzer.» diye devam etti; «Bizim gibiler için sabır Tanrı'nın doyurucu nimetidir biliriz. Oburun ekmeğe yumulması ile ham ervahın sabıra yumulması bir ola; amma ve lâkin dervişim diyen kimse ne oburdur ne ham ervah. Ne ise. Bu meşverete beni deyip geldiniz; çağırım vakitsiz çağırmadır, belli. Sabır küpünüz bu vakitsiz çağırmadan taştı ise göğü geniş güzel Tanrım beni bağışlasın. Bir de aramızda pek yeniler, pek gençler vardır; burada ilkin bulunanlar vardır. Derviş de olsak insanız; eskinin yeniye benliğini göstermesi olağandır. Biz böyle olursak aşiretin Türkmen'i neden kınansın? Öyleyse önce Tanrı'dan, sabır küpümüzü taşıran benliğimizi silmesi için niyazda bulunalım.»</p>
<p>Oturduğu postta daha bir küçümencik kayboldu Edebali Şeyh; bol bir hırka, iyiden iyiye sarkmış kol yenleri, sivrice bir börke sarılmış akçalmadan bir burmaydı görünen. Saru Saltuk, Geyikli Baba, Tokatlı Barak Baba iyice eğilmişlerdi öne doğru; Abdal Musa'yla Kaygusuz Abdal iki yana, oldukları yerde hafif hafif sallanıyorlardı. İkisinin ortasında oturan ise, şöyle bir silkinse, giydikleri hemen düşüp olduğu yere yığıhverecek gibi giydiklerinin içinde yok görünüyordu. Şeyh Edebali'nin odasında birçok kimse hem vardı hem de yoktu. Yunus'a öyle geldi; utandı bu varla yok görünüş arasında bir kendi ağaç canlılığından. Başını önüne eğdi; gözlerini kapadı sımsıkı. Ne garip? Öyleyken, odada bulunanların hepsini bir bir görmekteydi. Nedense aklı hala Kaygusuz'la Abdal Musa'nın arasında oturandaydı; bir onu göremiyordu doğru dürüst, eğilmiş bir giyecek yığını gözlerinin önünde kararıyordu. «Sabır.» diye fısıltılar gelmeğe başladı kulağına; Şeyhi Taptuk Emre'nin bir kaşı şöyle böyle oynadı, Saru Saltuk güldü, Geyikli Baba bal ışığı gözlerini secdeden kaldırdı usulca. Korktu Yunus, gözlerini açtığında herkes gördüğü gibiydi. «Canlar canını buldum.» diye mırıldandı; «Buldum; canlar canını buldum; kovanım yağma olsun.» Odadaki sessizliğe bıraktı kendini.</p>
<p>Şeyh Edebali, az sonra derin bir nefes aldı: «Pekey» dedi; «Şimdi kendimize dönelim, meşveret niçindir ona gelelim. Bir kovanda ballar peteklenir, kovan dolarsa bal taşar.» dedi.</p>
<p>Yunus ürperdi gerçekten. «Hamız daha hamız» diye geçirdi içinden; «Daha nice pişmemiz gerek, yaş geldi çattı halbuki.»</p>
<p>Edebali Şeyh, Yunus'un kendi kendinde sızlanmasına meydan vermedi. «Yine bir kovanda, petekler kurur, bal gözelenemezse kovandan arılar taşar.» diye misalini tamamladı. «Benim gördüğüm durum bu durumdur. Kovan sayılsın ki şu bizim Anadolu'dur; arılar Türkmenlerdir. Bal nerede pekey? Petek var mı ki bal ola? Ben derim ki petek parçalandı; Selçukludan hayır kalmadı gayri.»</p>
<p>Sustu; hiç kimsenin yüzüne bakmıyordu ama herkesi teker teker süzdüğü muhakkaktı. Yunus'a öyle geldi ki, bir ara Şeyh Edebali'nin bakmayan gözleri en çok kendisinin üzerinde durdu; o ara Yunus'un titremekten bir hal olduğu sıraydı. Kendinden geçmek üzereyken Şeyh Edebali'nin sesini, yine düden sesinde ama geceye iyice karışmış duydu: Ne demiş içimizden biri? Okuyalım huu deyip: «Miskin Yunus var yarına, Koma bugünü yarına, Yarın Hakk'ın divanına, Varanı Allah deyu deyu.» Yine sustu.</p>
<p>Saru Sultuk'la başlayıp Barak Baba'da biten gulguleli bir huu sesi odayı da odadakileri de aldı aldı götürdü: «Huuuu eyvallah!»</p>
<p>Yunus kendinde değildi; bir deli su çağlıyordu gönül kökünde; bir deli su, başını ordan oraya vurup duruyordu.</p>
<p>Şeyh Edebali ellerini kol yenlerinden çıkardı; parmakları birbirine yapışıp dümdüz olmuş sağ avuç içini, yüreğinin üstüne yapıştırdı; aynı durumdaki sol avuç içini üstten çaprazladı, secdeye varıyormuşçasına eğildi: «Hepimiz, günü gelince Hakk'ın Divanında yarımıza varacağız amenna; bize verilen işleri yüz akıyla yaptıysak orada bütünleneceğiz, amenna. Amma ya burdan noksan gidiyorsak noksan. Burada niçin gönderildiğimizi düşünmeden yaşamışsak? Öyleyse bugünü yarına bırakmadan peteği onarmahyız, kovanı taşırmahyız. Arılar ha uçtu ha uçacak. Uçup gitti mi arı dediğin bir yaban kovanı bulur amma Türkmen dediğin dağılır gider. Lafı açtık işte, karar vermeden önce, bir de Karaca Ahmet karındaşımıza soralım hele; gençtir, genç gözleri güvercin uçuşundadır. Sanı Saltuk'tan Barak'a hepimiz onu gözcü biliriz. O da gördüklerini desin bir bir; bildiklerimizi bir de Karaca Ahmet'ten dinleyelim.»</p>
<p>Yunus, kendinde değildi ama Şeyh Edebali'nin sözlerinin sonuna doğru Kaygusuz ile Abdal Musa'nın arasında oturanın kıvır kıvır kıvranmakta olduğunu fark etmişti. Öne doğru eğik kocaman bir kara toprak yığınının kımıldaması nasıl ürpertici ise Karaca Ahmet'in kıvranması da öyle ürperticiydi. Şeyh Edebali'nin susması üzerine odada sıkıntılı bir sessizlik dolaştı. Tokatlı Barak Baba bile sindi olduğu yerde.</p>
<p>Öyleyse hangisiydi Kumral Dede? Neden çakılıp kalmıştı beynine bir kıymık gibi, neden çıkıp gitmiyordu. Yunus bir cevap bulamamanın üzgünlüğündeydi ayrıca. Bileyici'nin o bir yana eğik bedeni kösere taşının salını yüklenmiş, çalı çırpı arasından kaybolmadan önceki haliyle gözlerine oturuverdi.</p>
<p>Tam o sırada Karaca Ahmet, yağmur yemiş toprakların buğusunda konuşmağa başladı: «İlkin, Kumral Dede derler bir gönül kuşundan haber vereyim. Mecburum, bana da sıkıntı vermekte çünkü. Bu gönül kuşu da, tıpkı Saru Saltukumuz tıpkı Geyikli Babamız gibi Yesi'deki ocağımızdan uçuruldu buraya, amma son uçurulan kuştur; çünkü Yesi Ocağımızın piri sizlere ömür. Demek gayri o yandan Anadolumuzun beslenmesi beklenmemelidir.» «Adına Kumral Dede derler bu eren şu sıra Ermeni Gediğinin üst yanında ocağını yakmak üzeredir. Şimdiden çevresi dolmuştur. Buhara'dan, Yesi'den, Merv'den gelen zanaat sahibi erenlerle alpler kendisini bırakacağa benzer cinsten değildir. Gördüğüme göre tekfurlardan birinin baştan ayağı sıracalı kızını sağaltmaya uğraşıyor. Bu kızı, tekfur babası, sıracasından dolayı kaldırıp attı. Eğer Kumral Dedemiz bu sıracalı kızı iyi ederse ki edecek, edecek; o zaman adını duymayan kalmayacak; ona inanmayan, ona gönül vermeyen kalmayacak. Şimdi gönlü kırık bize karşı, meşverete çağrılmadığından az biraz dargın gibi. Bugünlerde bir beyin oğluna çok önemli muştular verdi, doğruluğu size bağlı.» Saru Saltuk, Barak Baba, Geyikli Baba aynı yere bakıyor gibiydiler. Şeyh Edebali: «Nasıl bize bağlı?» diye şeyhçe sordu.</p>
<p>«Bilmem Şeyhim, bildiğim size bağlı oluşu, muştular sizin çok yakınlarınızda; gönül evinizde desem yeridir.»</p>
<p>Yunus, beyninde var sandığı kıymıktan kurtulmuştu ama dervişliğin göründüğü gibi olmadığını bir kere daha, hem de tam yerinde anlamıştı. Türkmen'in bu adamları neden böyle sevmekte olduğunu çok iyi biliyordu artık. Bıraktı kendini odaya iyice; hiç bir şey düşünmez oldu; bunca yılda böylesine bir dinlenişin tadını tatmamıştı. Karaca Ahmet'in yağmur yemiş toprak buğusundaki sesi daha bir ısınmış, daha bir genişlemiş gibi geldi: «Şu sıra Kumral Dede'den daha önemli isler düğüme hazırlanıyor; Kumral Dede, dargınlığın adamı değil, dergahımızı gelip bulacak cinsindendir. Gelgelalim yine Ermeni Gediğinin berisinde, ama öte yandan berisinde ufacıktan bir Türkmen aşireti görünmekte. Habersiz kalkıp Ceyhun'un oralardan habersiz gelenlerden bu yana. Karışık bir aşirete benzer. Beylerden birine yakın bir gözden ışıklanır gibi. Beylerden birine yakın bir ele arka vermişler. Karanlık şeyhim, seçemiyorum, göremiyorum, hele destur ver gözüm açılsın göreyim. Çalıp çırpma, kılıç at mat.» Karaca Ahmet'in sesi bulanıyordu. «Dursun Karaca» dedi Edebali usulca; «Bizim derdimiz ufaklarda, ayak altlarında değil. Hele açıl daha, açıl; Germiyana in.»</p>
<p>Şeyh Edebali'nin dudaklarındaki serçe tebessümü, pırpır ederken uçtu, gelip Karaca Ahmet'in yağmur yemiş toprak buğusundaki sesine kondu: «Germiyan Şeyhim. Germiyan Beyi.» diye gezindi; «Germiyanoğlunda bir değişme yok. Kumral Dede, Germiyan topraklarından da geçmiş, bir umut bulsa kalırdı. Gözümüzün görebildiği umutsuzluktur. Germiyanoğlu Yakup Bey, bizim Oğuzların Avşar Boyundan gelmenin hırçınlığını atamamış üstünden. Saraylar, konaklar yetmiyor yarının temeline şeyhim; hele saraylarla konakların her bir odasında bir ayrı benlik fırtınası esmekte ise hiç yetmiyor; yarının aydınlık görünmesi gerek. Germiyan topraklarında şu sıra ışık var gibiyse de ardı bulut bulut. Yakup Bey'in oğlu Mehmet kendini düşünmede, toprak kısıra gidiyor. Bir de şeyhim bu Germiyan topraklarında ipini kazığını koparmış Tatarlar, o cins Moğollar görmedeyim hayra alamet değil; Türkmen yukarı doğru, kuzeye, Ertuğrul'un topraklarına çıkacağa benzer. Ertuğrul'un ülkesi sessiz.» «Bırak Ertuğrul'un ülkesini Karaca. Karesi'de ne görünür?»</p>
<p>«Ömrü kısa, dağdağası yok, kaderi karayazıh. Yapacağını yapmış, hizmeti görmüş olmanın beklemesinde. Saru Saltukumuzdan kopma bir kol Karesi Beyliğinin sarayına doğru ya uzandı ya uzanmada. Doğru mu görünür, Saru Saltuk'un gönlünde saklı, bilemeyeceğim.</p>
<p>Şeyh Edebali durumunu değiştirmeden Saru Saltuk'a: «Gönlünde saklı olanı açığa çıkarmazsan çok yorulacağız Saltuk.» dedi. «Meşveret de uzar gider. Himmet eyle. Yesi'den yeminlisin.» «Yeminimiz yemin; himmet ise bizim değil sîzindir Edebalim. Gönlümüzde saklı olan yok, bir umuttu geldi geçti. Karesi Bey'in oğlu Yakub'dan umutlandık. Karesi Bey Danişment Gazi soyudur. Selçuk soyundan petek bozuldu, yerine konacak peteğin soylu olması gerek; o da Danişment Gazi soyudur. Kutlamış oğlu Süleyman Şah'ın hısımı olduğundan dedik. Türkmen, soyu belli olmayana gönül vermez bilirsin Edebali. Bunun için eli kılıç tutacak, gönlü dolu, zihni ise oynak, yarınlara ışık yakmış diye bildiğim Ece Halilimi, Karesi'ye saldım.» «Gözümüzden kaçmış, yazık.» dedi Şeyh Edebali.</p>
<p>Saru Saltuk: «Hak ettik Edebali bu kınamayı.» dedi sadece.</p>
<p>Karaca Ahmet: «İzin verdin, söyleyeyim şeyhim.» diye devam etti: «Ece Halil'in gönlünde de saklıdan Ertuğrul Bey yatmakta. Ertuğrul sessizliğin içinde kocaman yünler yumaklamakta, kilimlere nakışlar atmada; Ertuğrul'un ülkesi sessiz çünkü.»</p>
<p>«Bırak Ertuğrul'un ülkesini Karaca. Candaroğluna nüfuz et bakalım, neler görünmekte?» «Karışık, uzak, ilgisiz, kararı yok, düzeni var. Tek başına yürüyemeyen bir çocuk görüyorum Kastamonu'da. Uzun boylu, yaşlı birinin elini tutmuş; onun götürdüğü yollarda yürüyor. Çocuk büyüdü, yine o uzun boylu, yaşlı adamın eline sıkı sıkıya sarılmış. Aç gözümü şeyhim tanıyacağım bu uzun boyda yaşlı adamı. Ertuğrul Bey, Ertuğrul Bey'den sanırım. Candaroğulları da Kayı Boyundan olduğundan mıdır nedir Ertuğrul Bey.»</p>
<p>«Bırak Ertuğrul Bey'i Karaca, daha uzaklara aç gözünü, kim var?»</p>
<p>«Sinop'ta gördüğüm Pervane Muineddin Süleyman'dır. Demire benziyor; erirse kıpkızıl su, elini sokamazsın kemiğinece emer. Erimediğinde soğuk, katı, kendinden başkasını duymaz işitmez.» «Öylesi Türkmen'in ciğerine oturur, Türkmen'e soluk aldırmaz çabuk geç.»</p>
<p>«Geçtim şeyhim Karahisar'dayım. Haşhaş çiçeklerinin kırmızılığı, afyonun kara kokusu Sahib Ata Fahreddin Ali son günlerinde görünüyor. Selçukluya baş vezir olmuş ama Karahisar'ı malikanesi yapmış şeyhim, oğulları yok. Torunu var, torunu anadan Germiyanh. Germiyanhya meyli var torunun; buranın Türkmen'i ecire benziyor; çalışıp yiyemiyor, çalışıp yediriyor. Onun için fırsat kollamada kalkıp göçmeğe, toprak katı, taş; haşhaş yağı acı, haşhaş yağı uyutucu. Şimdi bir göç kalktı sanırım. Ertuğrul'un ülkesine.» «Karaca!»</p>
<p>«Şeyhim gördüğüm her yer Ertuğrul'a dönmüşse kınama beni. Ertuğrul'un ülkesi sessiz halbuki bilinmezlik içinde, toprağı yoksulun yoksulu şu sıra. Bu gidiş nedendir öyleyse bilemiyorum. İşte Kayı Boyundan bir beylik daha. Çobanoğlu Yülük Aslan Bey'i görüyorum. Candaroğulları tarafından sıkıştırılmakta; duramayacağım; Kuru Bey oğlu Elbistan Bey'in oğlu Menteşe Bey'den haber veriyorum. Yaman bir denizciye benzemekte; karada da söz sahibi. Sonu yok ama sonu yok. Beyliği parça parça. Beyliği kızı, torunu, damadı arasında bölünmüş, baba malı gibi bölünmüş, toprak Tanrı'nındır; Bey, Tanrı'nın toprağını kendi soyu arasında paylaştırırsa Türkmen'in hali nice olur şeyhim?»</p>
<p>«Soru yok Karaca, ne görüyorsan gördüğünü de. Nerdesin?» «Beyşehir'de. Eşrefoğlu Beyliğindeyim. Eşrefoğlu Seyfeddin Süleyman Bey, geçiyorum şeyhim, ömürsüz bir beylik. İsparta'da Hamidoğulları Beyliği de öyle. Denizli'de İnanç oğlu Ali Bey;</p>
<p>Germiyan'dandır.»</p>
<p>Şeyh Edebali'nin sesi ilk defa sıkıntılı çıktı: «Karaca, Karaca derbeder uçma. Biz niçin dolaştırırız seni; yormamız, düşünebilmemiz için. Konacaksan büyük dallara kon; sağlam dallara.» «Engürü'de Ahiler.»</p>
<p>«Ahiler bizi bilir biz Ahileri, daha ötesi.»</p>
<p>«Daha ötesi şeyhim, Karaman'daydım. Mehmet Bey'in sarayındayım; kardeşi Güneri Bey'i de görmekteyim.»</p>
<p>«Neden ikisini birden?»</p>
<p>«Mehmet Bey'in sonu Güneri Bey'in başlaması gibi bir durum var ortada. Oğuzların Kaçar Boyundan inme bu beyler; güçlü, akıllı, inatçı ne var ki kuru bir inat bu inatları. Az biraz kin var inatlarında, haset var, kibir var. Selçuklu yok artık ben varım diyen bir inat şeyhim. Mehmet Bey önüne gelen her fırsattan faydalanmak istiyor. Tokatlı Barak Baba'yı gördüm, evet gördüm, bir ara Mehmet Bey'in yanındaydı.»</p>
<p>Barak Baba kımıldamadan: «Umut dağların ardında da olsa gidip ararım ben.» dedi. «Şu lafa bakın; şu fermandaki lafa: Bugünden sonra divanda, dergahta, mecliste ve meydanda Türkçeden başka dil kullanılmaya! Bu, umudun büyüğü değil de ne? Barak bunu diyenin kölesidir. Koşar gider ölesidir.»</p>
<p>«Umudun kavi midir Barak?» «Umut dediğin konar göçer Edebali, bilmez misin?» «Pekey. Karaca neden irkildin?» «İrkilmem şu ki şeyhim bu Karamanlı gücünün yarısını Mısır'da Memluklu Sultanından almadadır. Gücü dışardan gelenin ateşi çabuk söner derdin.»</p>
<p>«Yeter Karaca yoruldun dinlen.» Geyikli Baba yeşilin ve sarının temizliği sinmiş sesini, Karaca Ahmet'in dinlenmesini kolaylaştırmak istiyormuş gibi kısmış: «Ne kadar parçalanmış bu Anadolu şeyhim?» dedi; «Yamalı bir yazma ki neresinden tutsan elinde kalacak. Kaldır da bu yamalı yazmayı Bizans'ın üstüne ört nasıl örteceksen. Kiliselerinin haçını bile örtemez, bölük pörçük kalır. Yazma yamasız olsa; şeyhim yazmada tek nakış olsa.»</p>
<p>Şeyh Edebali, meşverettekilerden böyle bir istek bekliyormuş gibi rahatladı. Rahatlayışı belliydi; çaprazlama avuçlarını yüreğinin üstünden çözmüş, kol yenlerinin içinde bağlamıştı; yüzü rahatça görülebiliyordu, gözleri meşverettekilerden her birini ayrı ayrı süzüyordu: «Sizleri buraya kadar yoruşumuzun, bu vakitsiz çağırışımızın sebebi de bu zaten. Duyduğumuz, edindiğimiz, görüp bildiğimiz bize vaktin geldiğini, yarının geç olacağını işmar eyledi. Her birimiz, Türkmen'e dediğimizi kabul ettiren söz sahiplerindeniz; gördük ki kimimiz Karesi Bey'e, kimimiz Karaman Bey'e umut bağlamışız, Selçuklunun yerini alması için yardım elini uzatmışız. Yani, her birimiz,</p>
<p>Geyikli Babamızın söylediği gibi yazmanın yamalarının peşindeyiz. Yazmayı düşünmeli yazmayı, yani, petek çürüdüyse yerine yeni bir petek koyup kovandan arıları kaçırmamalıyız. Mesele peteği seçmemizde. Saru Saltuk tohumu bulalım dedi; Barak tohumu has ola buyurdu; Taptuk Emre, hasa has gerek dedi. Şimdi toparlayalım bunları.»</p>
<p>Yunus Emre, sözün bağlanma noktasına geldiğini anladı. Karaca Ahmet, «Ertuğrul Bey; Ertuğrul Bey'in ülkesi.» deyip durmuştu. Acaba Ertuğrul'un oğlu Kara Osman ile yediği ilk lokmayı, konuştukları üç beş kelimeyi anlatsa mıydı? Vazgeçti. «Ben gelmedim dava için, benim işim sevi için.» dedi yüreğinde, gizliden.</p>
<p>Dedi ama Şeyh Edebali'den de hemen cevabını aldı: «Dava yerinde ve zamanında güdülürse güzeldir.» dedi Edebali; gayri Yunus'un içinden geçenleri bildi de söyledi gayri bilmedi de söyledi; onun orasını Tanrı bilir. Ama devam edişi bilmiş gibiydi: «Sevgi davanın esası olmalıdır. Biz burada tohumu seçersek, davamız bu tohumun yeşermesi için uğraşmak olacak. Ondan sonra sevgi, sevi artık ne varsa dağarcığımızda Türkmen için, bu dava uğrunda ortaya dökülmelidir.» Saru Saltuk, Edebali'nin sözü biter bitmez araya girdi: «Edebali söz tamam artık; dediklerini meşveretteki yeniler bile anladı. Şu gönlünde saklı olan ne, onu söyle asıl.»</p>
<p>«Pekey; gönlümdeki şu, dur Saltuk, gönlümdekinden önce şunu da deyim. Karaca'yı dinledik. Yazmaya eklenmiş yamaları gördük. Bu yamalardan bütüne gidilecek gibi değil. Kovandaki Selçuk peteği çürüdüyse, bu yamalardan petek örmek kolay olmayacak. Gönlümde Ertuğrul Bey vardır; oğlu Kara Osman vardır.» der demez Şeyh Edebali, dinlenmekte olan Karaca Ahmet'i görünür bir titremedir aldı: «Gördüm şeyhim ayan beyan.» diye konuştu o halde; Kumral Dede'nin padişahlık muştusu verdiği bey oğlu bu Kara Osman'dır!»</p>
<p>Yunus Emre, belki de Karaca Ahmet'in sesinden; belki de meşveret başladığından beri her düşündüğüne, her içinden geçene cevap aldığından, bulutlarda yüzer haldeydi. Taptuk Emre'nin bir kaşının, yine kendine doğru hafiften kıpırdadığını görünce duramadı gayri: «İzin varsa konuşalım şeyhim; biz de gördük Kara Osman'ı.» diye başladı. Kara Osman'a rastlayışını, konuşmalarını, Bileyici'yi, Kumral Dede'nin haberini bir bir anlattı. En son: «Çok dünyalı gördüm şeyhim.» dedi; «Çok dünya malına nazar kıldım. Hepsi gelip geçiciydi, hepsi bir ölüm korkusundaydı. Bir bu Kara Osman dünyalı olduğunu bildiği halde ahirete kalmış bir uzun zamanda konuşuyordu. Durgun hava fırtınaya da gebedir; fırtına doğduğu zaman nerede büyür Tanrı bilir, derken en az üç beş yüz yılı hesap etmişe benziyordu.»</p>
<p>Nasıl birdenbire konuşmuşsa susuşu da öyle birdenbire oldu Yunus'un.</p>
<p>Şeyh Edebali dahil meşverettekilerin hepsi bir süre beklediler. Yunus susmakta devam edince Edebali Şeyh; «Öyleyse biz tamamlayalım Derviş Yunus'u.» diye başladı. «Ertuğrul'u çok iyi bilirim. Nereden, nasıl, neden geldiğini hepimiz bilmekteyiz. Keferelerin Bitinya dedikleri bu uçta tutunmak kolay değildir. Biraz bizden ahr güvencini ama aklı başında bir Türkmen Beyi olarak sessizden işe başladı. Aşireti, uç beylerinin en zengini değil ama en düzenlisi. Töresi töre, yasası yasa, sözü söz bilinir. Oğlu Kara Osman'ı eyi yetiştirmiştir. Karar verir, tohum olarak bu Kara Osman'ı seçersek, ağzımız bir olarak türün Türkmen'i Kara Osman'ın ardında duvar gibi kitleriz.» Barak Baba: «Zor Edebali zor.» dedi. «Türkmen soy ister. Selçuk soyuna, Kınık Boyuna durup dururken mi bağlandı sanırsın? Kınık Boyu Oğuz'un en soylu boyudur. Selçuk oğulları da Tuğrul Bey'den bu yana hep bey çıkardı ki bey dediğin bu kadar olur. Kayı Boyunun ardından gitmez Türkmen.»</p>
<p>Saru Saltuk: «Ertuğrul'u da kimse bilmez.» dedi; «Bilen uslu mazlum bir ihtiyar diye bilir. Türkmen dediğin düş gören adamdır, düşün kılıçlısını sever, dörtnal giden atlısını diyerek Ertuğrul Bey'i tutmadığını belli etti.</p>
<p>Şeyh Edebali: «Tuğrul Bey'le Çağrı Bey, Selçuk Bey'in oğulları yani, ortaya çıktıklarında Ertuğrul'la kardeşlerinden farklı mıydılar?» diye sordu; «Alparslan olmasaydı?» Taptuk Emre itiraz etti bu sefer de: «Dündar Bey'i düşünürsek şeyhim Ertuğrul Bey'i yalnız saymak gerekir.» dedi; «Hatta Ertuğrul'un kucağında bir düşmanla oturduğunu bilmek gerek. Dündar Bey duyulanlara bakılırsa Beyliğe göz dikmiştir, Kara Osman'ı çiğner geçerse?» «Söğüt'te Dündar'dan çok Kara Osman'ın ardından giderler.»</p>
<p>«Söğüt'te giderler Şeyhim. Ya Söğüt'ün dışında? Az önce Karaca Ahmet Ermeni Gediğine yeni gelip konan bir aşiretten söz etti. Kumral gibi gün doğusundan gelmeymiş; karışık bir Türkmen aşireti, çalıp çırpma, kılıç mıhç dedi Karaca. Beylerden birine yakın gözden (şıklanıyormuş.</p>
<p>Dündar bu aşirete çengel attıysa, bu aşirete yüz veriyorsa, umut veriyorsa şeyhim. Sonra bu Ermeni Gediği İnegöl Tekfurunun topraklarındadır; İnegöl Tekfuru da bir Türkmen aşiretine değil kefere aşiretine bile yer vermez, izin vermez. Dündar, tekfurlarla da iş birliğinde denilmekte. Öyleyse Kara Osman'a bel bağlamak biraz düşe yatmak olmaz mı? Eyisini Tanrı bilir tabi, bizim bilişimiz kulcadır.»</p>
<p>Yunus, şeyhini daha ayrı bir can kulağıyla dinliyordu. Sözünü bitirince Bileyici'nin getirdiği haberi, İnegöl Tekfurunun Kayı Boyu çobanlarını basışını, Kara Osman'ın fırlayıp gidişini hatırladı bir daha. Ötesini hatırlamağa fırsat bulamadı. Şeyh Edebali meşverettekilerin hepsini şaşırtan sözünü söyledi: «Kızım Mal Hatun'u Kara Osman'a versem...»</p>
<p>Oda bir anda dünyalı odaların havasına döndü; dünyalı düşünceler, dünyalı şaşmalar kaynaştı. Birbirinin yüzüne bakıştılar. Karaca Ahmet bile, eğilmiş kara toprak yığını görünüşünden sıyrılıp gözlerini Şeyh Edebali'nin iki dudağına dikti. Şeyh Edebali kararlıydı; bugüne kadar üstünde uzun uzun düşünmediği bir sözü söylediği görülmemişti: «Kızımı, Mal Hatun'u, Ertuğrul'un oğluyla evereceğim. Meselenin yarısı böylece halledilmiş olur. Kalan yarısı. Yani haslık meselesi, yani Kayı Boyunun Oğuz'un soylu boylarından daha soylu olması meselesi.»</p>
<p>Ellerini kol yenlerinden çıkardı; bir süre oğuşturdu. Sonra sağ eliyle sakalını sıvazlamağa, ardından, parmaklarıyla taramağa başladı. Başı sol omzuna düşük değildi; doğrulmuştu; dünyalılara has bir diklik içinde düşünüyordu. Yavaş yavaş, her sözün üstünde dura dura: «Kara Osman, Şeyh Edebali'nin Tekkesinde konuk kaldığı bir gece bir düş görecek.» dedi, «Gördüğü düş şöyle olacak: «Benim, Şeyh Edebali olarak benim koynumdan bir ay doğmaktadır. Bu ay, dolunay halini aldığında varıp Kara Osman'ın koynuna girer. Bu demdeyken, Kara Osman'ın göbeğinden bir ağaç köklenir, dallanır, budaklanır, gölgesi dünyayı tutar. Gölgesinin altında dağlar vardır; dağların dibinden sular çıkar; bu çıkan sulardan kimi insan içer kimi insan bağını bahçesini sular, kimi insan çeşmeler akıtır.»</p>
<p>Meşveret başladığında nasıl dudaklarında bir serçe kuşu tebessümü pır pır edip durduysa yine öyle bir tebessüm yalabuklanmaktaydı.</p>
<p>Barak Baba: «Uydurma düş, uydurma söz, uydurma iş. Şeyhlikte yalan da mı var?» deyip buruştu.</p>
<p>Geyikli Baba: «Bu düşün aynı çok görülmüştür.» diyerek Barak Baha'nın, Şeyh Edebali'nin anlattığı düşten sonra damdan düşer gibi konuşmasını yumuşatmağa çalıştı: «Aklımda yanlış kalmadıysa Gaznelilerde de görülmüş böyle bir düş var.»</p>
<p>«Var» dedi Şeyh Edebali. «Gaznelilerden başkasında da var. Muhakkak onlar da böyle bir sebep yüzünden uydurdular; kimse böyle bir düş görmedi. Ancak yamalı yazmaları birleştirmek niyetinde olanlar böyle düşlerden faydalandı. Türkmen düş gören adamdır dedi Saltuk; Türkmen böyle düş gören adamı da seven adamdır. Yanlışım var mı?»</p>
<p>Cevap veren olmadı. Şeyh Edebali: «Öyleyse.» dedi; «Öyleyse karındaşlarım ağız birliği edip yayacağımız lafı bulduk; has toprağa ekeceğimiz has tohumu da bulduk. Gideceğimiz yerlerde, konuşacağımız Oğuz soyundan gelme aşiretlerde tohumu serpin, yağmurdan yaştan koruyun, fırtınalara göğüs gerin. Tanrı yardımcımız olsun.»</p>
<p>Amin denmeden Saru Saltuk'un gürlemesi duyuldu: «Kaygusuz, oğlum Kaygusuz! Beni eyi dinle şimdi. Ben öldüğümde, cenazemi altı yere gömecektin, yedi yere göm. Altısını biliyordun, yedincisi İznik olsun. Sakın haa aklından çıkarayım deme; İznik'teki mezarım kalenin surlarına pek uzak olmasın.»</p>
<p>Barak Baba gerçekten afallamıştı: «O niye o? O niye o?» deyip durdu.</p>
<p>Saru Saltuk: «O niye osu var mı Barak?» diye cevap verdi. «Senin de yaşın geldi çattı ama bakıyorum ölümün aklına geldiği yok. Benimse Azrail Aleyhisselam gelip dizlerime çöreklendi; yakında yüreğimin başında taht kuracak. Ola ki Osman'a sağlığımda yardım edemem. Ama İznik'te mezarımı gören duyan gelip beni bulur. Gelip beni bulan da İznik'e sahip olduğumuzu anlar, benden medet bekler; mezarımın yanına yerleşen bile olur. Cesedim toprağa sahip çıkar toprağa, anladın mı şimdi? Aklın varsa gavur içine gömülmeni vasiyet eyle.» Saru Saltuk'un kendine has konuşması meşveretin sonunu bağlamış oldu.</p>
<p>Şeyh Edebali Fatiha'dan ve Amin'den sonra meşverettekileri salmadı: «Üç gün üç gece burdan çıkmaca olmasın.» dedi; «Niyazımdır. Sonunun neye varacağını Tanrı bilir bir karar verdik; hayırsa hayırlı olduğunu, şer ise şer olduğunu görmeden işe başlamak bize göre değildir. İstihareye beklemededir, meşveret uzasın diye niyaz etmededir. Gönül hoşluğunca olmalı işler Ne dersin Derviş Yunusum?»</p>
<p>Yunus Emre hala Kara Osman'ın «Durgun havalar tutmaya da gebedir.» deyişini düşünmekteydi. Şeyh Edebali'nin telmihini ayırt edemedi.</p>
<p>Bileyici, bilerek ağırdan alıyordu. Sabahtan bu yana Aybüken Ebe'yi ortalıkta görmemişti. Daha tuhafı Dalaman da yoktu görünürlerde. Şimdiyece üç satır bilemiş, iki kör bıçağın ağzını düzeltmişti. Şimdi elindeki iş yamrulmuş bir oraktı. Başka bir zaman olsa bu işleri çoktan bitirmiş, aşiretten çıkıp gitmiş olurdu. Ama aklınca, şu ara başka bir zaman değildi; şu sıra çözemediği bir sürü soru gelip gelip zihnini yoruyor, düğümleniyor, yine düğümleniyordu; hem de bu aşiretin üstünde düğümleniyordu. Geçen hafta Aybüken Ebe'nin ağzını yoklamış, açık da olmasa bir ipucu yakalar gibi olmuştu; üstelik Aybüken konuşacağa da benziyordu. Ama o sıra bey çadırından acele çağırmışlar, Aybüken Ebe de gitmek zorunda kalmıştı: «Patlayasıca karı yine doğuracak.» demişti giderken; «Üçüncüsü bu. Oğlan olmazsa bu seferki de yandı Aybüken karı!» Beklemiş gelmemişti. Dalaman da görünmemişti yine. Zaten Dalaman gibi bir herifin, hemi de şu doğum sırasında ortalıklarda olmayışı Bileyici'yi bu gün buraya getirmişti.</p>
<p>«Bileyici Emmi, aha orağın orasındaki çatlağa bir şey yapamaz mısın?»</p>
<p>Kırkında bir gelindi konuşan; orağın sahibi, zayıftan, kurumuş; karaçalı misali elleri, sıyrık içinde. «Yapamam kızım. Kaynak olmalı, körüğe verip örse koymalısın, o zaman da suyu kaçar, kaldır at. Benim işim değil zaten.»</p>
<p>«Eyi, o çatlak zarar vermez mi?»</p>
<p>«Verir, vermez olur mu? Ne yapacaksın bunu? Sizin aşiret pek bilmez ne işe yaradığını.»</p>
<p>«Ot biçeceğim, ekin biçeceğim.»</p>
<p>Bileyici çarkı durdurdu. Çekinmeden geline baktı; adamakıllı şaşırmıştı.</p>
<p>«Siz ekip biçmezsiniz gelin? Ot biçmek işinize yaramaz. Ne akla hizmettir bu seninkisi?» Gelin kısa kesti: «Burada demedim ben de.»</p>
<p>«Göçüyor musunuz yoksa? Temelli yerleşme mi bir yere?»</p>
<p>«Yoo. Bunlar burdan göçmez. Çerkez karısının gözü de evde ocakta olmaz.»</p>
<p>Bileyici, birdenbire tıpırdamağa başlayan yüreğindeki oynamanın artmasından korktu. Gelini ürkütmeğe gelmezdi: «Sen kimin nesisin bacı?» diye sordu.</p>
<p>«Üstüne vazife mi? İşine bak sen.»</p>
<p>Bileyici, orağın çatlağına bakar gibi yaptı: «Eski bu.» diye söylendi; «İşe yaramaz diye atmışlar.» «Ne atması; eskici çıfıttan aldım, para sayaraktan.»</p>
<p>«Şu bir ayağı topal çıfıt? Bir gözü de köre benzer. Kandırmış olmasın seni? Çok paranı aldı mı?» «Ben ne anlarım paradan? Elimdekini uzattım, sütüne kalmış, neyse karşılığı al dedim.» «Çıfıtın sütüne bırakılır mı bacım? Kandırmıştır.» «Niye, o da insan.»</p>
<p>«O da insan olduğu için işte.» diyecekti. Gelindeki yumuşamayı fark etti. Yarı şaka yarı ciddi: «Ne parasıydı pekey uzattığın?» dedi; «Aşiret milleti para bilmez. Bilse de eline geçmez.» «Geçti işte bizim elimize.» deyip sustu yine Gelin.</p>
<p>Bileyici çileden çıkmak üzereydi. Üstelik içten içe: «Elin çıfıtına yumuşa, bize sertel sen.» diye söyleniyordu. O değilden, ilgisiz görünmeğe çalışarak: «Para senin bacım, bana ne.» deyip işine döndü; «Ben senin paran ziyan olmasın dediydim de...»</p>
<p>Gelin boş bulundu herhal: «Benim param olup da, hıh benim niye olsun, beyin oğlu dağıttırmış.» «Aman eyi eyi. Daha oğlan doğmadan he mi? Bir de oğlan doğarsa işiniz yağ bal; bir para daha dağıtır. Eyi iş.»</p>
<p>«Gevezesin sen gardaşım. İşin de gevezeliğin gibi olmalı ki. Parayı çocuğu doğacak diye değil bizim herif öldü diye verdi, erim, erim!»</p>
<p>«Yaa. Tanrı rahmetini esirgemesin bacım. Ben sandım ki... Neyse bitti orağın işi.»</p>
<p>Gelin elini koynuna soktu. Bir iki bakır para çıkardı; bir de ayarı düşük olduğu renginden belli Bizans altını; avucuna serip uzattı; «Ne ise emeğini al bundan.»</p>
<p>«Yok bacım sende kalsın. Biz her zaman parasına iş yapanlardan değiliz. Erin de ölmüş zaten.» Gelinin gözleri incecikten kinlendi: «Ecelinden ölmedi; vurdular!»</p>
<p>«Ne vurması? Aşirette olmaz bu dediğin?»</p>
<p>«Sağırsın ellaham. Sağır sultan bile duymuştur belki. Ermeni Gediğindeki Kayı çobanlarının baskın yemesini duymadın mı? Bir de gezgin geçinirsin.»</p>
<p>«Duyduuum. Senin kocanın orda... Kız gelin sakın? Çobanlardan biri mi?»</p>
<p>«Nerdee; baskıncılardan biri.»</p>
<p>Bileyici salını yüklemeğe hazırlanıyordu ama ağırdan alıyordu. Gelinin lafı yüreğini ağzına getirdi; bir an gırtlağı kasılıp kaldı, konuşamadı. Sonra, gelini ürkütmemeğe çalışan ama yine de beceriksiz bir sesle: «Benim bildiğim» dedi; «Benim bildiğim gelin. Baskını tekfurlular yapmadı, mı?»</p>
<p>«Tekfurlular yaptı, ben de öyle biliyordum. Bizimki eve gelmedi. Gelmeyince de aramağa kalktım. Arayınca da Dalaman Ağa peydahlandı, sen bu işin peşine düşme dedi; al şu paraları, beyin oğlu ne eksiğin varsa görmen için gönderdi dedi. Öğrenmek istediğin buydu herhal, yetti mi?» Gelinin sesi tıkanmış gibiydi; döndü. Çadıra girmeğe yeltendi.</p>
<p>Bileyici kararlı bir şekilde yanına vardı: «Dur bacı» dedi; «Tanrı aşkına dur. Erin? Ne biliyorsun erinin öldüğünü?»</p>
<p>Gelin yorulmuş baktı bu sefer; hep düşünmüş, hep bir sona varamamaktan yorulmuş gözleri zayıftan, kurumuş yüzünde birden güzelleşmişti: «Rahman derler bir yiğidin kılıcına gelmiş; eyi ki gelmiş. Ertuğrul'un oğlu Kara Osman'ı öldürecekmiş yoksa erim olacak. Gözü karaydı yapardı.» «Yanlışı yok bu işin he mi gelin bacım; uydurması muydurması yok? Dosdoğru?»</p>
<p>Gelin hala yorgun bakıyordu; biraz tiksinmiş, biraz hatırlamanın acısında; ama gözleri hala güzeldi kurumuş yüzünde: «Keşke dosdoğru olmasaydı.» dedi: «Aybüken kadın söyledi gizliden. Kulağı deliktir. Dalaman'ın getirdiği para durup dururken mi yoksa? Beyin oğlu, Çerkez karısı dururken bizi düşünemez, gözünü oyar kadın sen ne diyorsun.»</p>
<p>Birdenbire nemlendi gözleri gelinin; belli olmayan bir sıkıntının terleri göz pınarlarına sızdı ve hemen ardından usulca ağladı: «Para battı bana gardaşım, uykumu durağımı kaçırdı. En iyisi kaçıp gitmekti aşiretten, gidecek yerim yoktu. Aybüken, git Kumral Dede'nin yanına.» dedi. «Kumral Dede'yi nerden bilirmiş ebe kadın?»</p>
<p>Gelinin usulden ağlaması, başladığı gibi durdu. Bu sefer, kurumuş yüzünde tek güzelleşen yeri olan gözleri de yüzün kuruluğuna sarınmıştı: «Akıllı görünürsün avanak lafı edersin, anlamadım seni gardaş kusura kalma.» dedi; «Bu yanda Kumral Dede'yi duymayan mı var? Daha geçenlerde kralın sıracadan yazıya yabana attığı kızını bir nefeste gümüş gibi tertemiz yapmış da kız dile gelmiş bizim dilimizde, anam da sensin babam da gayri beni senin dinine sok, burada kalayım size hizmet edeyim, yapınıza taş taşıyayım, tahta çekeyim demiş.»</p>
<p>Bileyici, gelinden öğrenecek çok şeyler olduğunu anlamıştı. Sorularının bu aşirette düğümlenen çıkmazı açılacağa benziyordu. Bilmez görünmek işine geldi: «Ne yapısıymış bu yapı gelin bacım? Ne hizmeti imiş anlamadım. Kumral Dede benim bildiğim bir yalnız ademdir. Buhara'dan mı ne oralardan gelme.»</p>
<p>Gelinin, uzun zamandır ağzını açıp bir laf etmediği belliydi; içi dolmuştu, boşalacak yer arıyordu herhal: «Sen öyle san yine.» dedi; «Sen avanakça gezmene bak, kulağını sağır gözünü kör tut. Ne biçim gezginci Bileyici'sin sen gardaşım, Kumral Dede'yi çoluk çocuk biliyor artık. Yalnız adem dersin, hele bir git de bak; Ermeni Gediğinde debbağı mebbağı tam takım zanaat sahipleri tezgah kurmuş, ekip biçmenin en iyisi oradaymış. Yapı dedim ya. Kumral Dede'nin ocağıymış o yapı; tekkesi, yani senin anlayacağın; konuk evi, aş evi, sayrı evi, namaz niyaz evi ki hepsi içinde bir koca konak, taştan tahtadan konak, görenler varmış. Aybüken Ebe dedi; görenler kafasını kaldırıp bakamazmış kapısıyla bir minarenin yüksekliğine börkü düşermiş başından.» «Düş bu sizinkisi gelin bacım kızma sakın. Böyle bir koca yapı, böyle senin dediğin şekil tezgah kurma işi, herhal culfacıhk da vardır, dokuma işi he mi?» «Öyle diyorlar.»</p>
<p>«Bütün bunlar Ermeni Gediğinde; İnegöl Tekfurunun topraklarında?» «Eyi n'olmuş İnegöl topraklarındaysa? Babasının malı mı tekfurun?» «Yoo. Amma İnegöl Tekfuru ya sen ona bak. Bütün bunlara izin verir mi tekfur?» «Hele bir vermesin bakalım haddi yettiyse. Kumral Dede çarpıp küt etmez mi, elden ayaktan düşürmez mi gavurun tekfurunu, he mi? Hesapta bu da var. Dediklerine göre Kumral Dede'nin bir nefesi tekfurda ne toprak bırakırmış ne de can. Bu orağı onun için aldım zaten, gidip Kumral Dede'ye katılacağım; ot biçip ekin biçip, işte böyle; erimin günahı büyüktü, bağışlatmahyım.» «Kumral Dede'ye?»</p>
<p>«Bağışlatmaz mı dersin? Paralarını da yüzlerine çalacağım bu dinsiz Dalaman'la beyin oğlunun. Erim kıt akıllıydı; paraya kandırdılar, beni de kandırılır sandılar.»</p>
<p>Bileyici fazla üstüne gidemedi gelinin; kuş sekmesinde sessizce yaklaştı: «Bacım» dedi; «Gelin bacım, can bacım bilemedim seni; ben de Kumral Dede'nin yoldaşıyım. Gezginciliğim onun işmarındandır. Dediklerinin, duyduklarının her biri doğru. Anlattığın yapıya bir taş omuzlayıp taşıyanın bir günahı arınır bunu böyle belle. O tekfur kızının kurtuluşu da doğru. Gitmene sevindim.»</p>
<p>Gelinin kurumuş yüzündeki her çizgi güler oldu; gözleri aydınlandı: «Demek?» dedi kaldı. Dayanamayacağı bir zenginlik, yükleniverdi gözlerine. Bileyici'ye bakamadı; «Demek?» diyebildi bir daha, yutkundu.</p>
<p>Bileyici daha yakın gülümsedi: «Bildiğin her bir şey doğru.» diye fısıldadı; «Yalansız. Bir şey sorsam sana gelin bacım, saklamadan doğrusunu der misin?»</p>
<p>Gelin konuşacak halde değildi. Sadece, kurumuş bir yüzün tebessümle güzelleşmesinde bir baş sallayışıyla Bileyici'yi cevaplayabildi. «Burda korkuyor musun? Bir kötülük olacağını mı sanıyorsun?»</p>
<p>Gelin zorladı kendini, yine baş sallamasıyla cevap verdi.</p>
<p>«Nasıl yani? Gelin bacım bilmediğin işler oluyor. Eyi düşün, sıkma kendini, ne olur cevap ver.» «Kötü.» dedi gelin; «Eskiden değildi. Bu Çerkez karısı beyin oğlunu avucuna alınca işler kötüleşti. Eskiden Moğolları sevmezdik. Şimdi bağrımıza bastık; beş altı Moğol türedi bir zamandır; beyin oğlunun yakın adamı oldular üstelik, sonra, sonra işte gardaş her bir şey başladı. Bu Dalaman Ağa denilen de nökerleri oldu herhal. Dün müydü geçen gün müydü ne, üç katır yükü kılıç geldi gece vakti; Aybüken iki deve yükü de okla yay gördüm diyor.»</p>
<p>Bileyici'nin nefesi kesilecekti nerdeyse: «Ee?» dedi; «Gelir. Bacım eee? Sonra?» «Esi, sonrası bu işte.»</p>
<p>«Kılıçlar nerden gelmiş? Oklar oklar? Yaylar?»</p>
<p>«Ne bilirim. Konuşursa Dalaman bilir, konuşmaz ki.» «Aybüken bilir mi?»</p>
<p>«Eskiden bilirdi belki. Hepimizin gıymathsıydı. Gelgelelim onun da başı dertte gibime gelir, Dalaman'la çekişir durur. Çerkez karısı bu sefer de oğlan doğurmazsa bunu bahane edip kovarlar Aybüken'i. Öyle bir laf açığa çıkmıyor ama dolanıyor.» «Pekey gelin bacım. Tanrı senden hoşnut ola. Kumral Dede'ye vardığında benim de bir selamımı ilet. Bileyici ellerinden öpmekte de. Rahman'ı sıkı tutsun şu sıra diyor de, he mi. Hele bu aşirete hiç göndermesin Rahman'ı.» Gelinin gözleri döndü, bir an sadece akları göründü: «Rahman mı dedin gardaş?» diye sordu; belirledi. «Rahman? Şu benim erimi? Sakın?» Bileyici başını eğdi, gözlerini kaçırdı: «O evet» dedi yavaşça; «Sen de duymuşsun işte; Rahman senin erini öldürmeseydi senin erin Kara Osman Bey'i öldürmeyecek miydi? Kara Osman Bey'in ölmesi mi eyiydi?»</p>
<p>Gelin ürperdi; o halde: «Tanrım saklasın, Tanrım saklasın.» dedi; ürpertil! bir sayıklamaydı. Bileyici: «Amin.» dedi; «Kumral Dede de böyle dua eder Kara Osman Bey için; hem dua eder hem sırtını sıvazlar, yaa bacım. Ne demektir Kumral Dede'nin Kara Osman Bey'in sırtını sıvazlaması bir düşün hele?»</p>
<p>Gelinin gözleri halka halka olmuştu. Bileyici'ye öyle bakıyordu. Düş tekrarında tekrarladı Bileyici'nin sözlerini: «Düşün hele. Ne demektir Kumral Dede'nin Kara Osman Bey'in sırtını sıvazlaması aman aman.»</p>
<p>Bileyici öğreneceğini öğrenmişti: «Hemen gitme istersen bacı.» dedi; «Kal birkaç gün daha aşirette. Nasıl olsa Kumral Dede'nin kapısı her zaman açık sana. Burda konuşacağın kimseler vardır daha; benden duyduklarını anlatacakların vardır. Anlat, bilsinler. Şu çadır mı Aybüken'inki? Gitsem de girsem içeri, Aybüken'i beklesem zarar olur mu?»</p>
<p>Gelin büyülenmiş gibiydi; açık gözlerinde düşler geziniyordu: «Olmaz» dedi düşlü düşlü; «Gir; ben kollarım.»</p>
<p>Bileyici Aybüken'in çadırına girdiğinde az kalsın düşüp bayılacaktı. Öylece kaldı olduğu yerde bir süre; inanamaz gözlerle bakıp durdu. Sonra kösere taşının salını bırakıverdi omzundan, gözlerini arka arkaya oğuşturdu. Az kalsın: «Rahman ne arıyorsun burda sen!» diye bağıracaktı. Rahman bir parmağını dudaklarına götürüp usulca susmasını işaret etti: «Sus» dedi; «Otur şuraya.» Buna rağmen Bileyici bir süre daha sallantıda kaldı. Çadırın kapısına çıkıp sağı solu kolaçan etmeği, çadırın iç kapısının ardında bağdaş kurup gelebilecek her şeye karşı durmağı yahut Rahman'ı tutup da çadırdan çıkarmağı, aşiretin içinden sıyırıp götürmeği düşündü. Hiç birini yapamayacağını anlayınca yavaş yavaş Rahman'a yaklaştı: «Gelmeseydin eyi ederdin oğul» dedi. Nerdeyse kendi sesini kendisi duyamayacaktı; sesi o kadar yavaş çıkmıştı.</p>
<p>Rahman daha serbestti: «Başka çarem yoktu.» dedi; «Yumağı çöze çöze buraya geldim; yumağın koçanı burda Bileyici Baba.»</p>
<p>«Koçandan maksadın ne?»</p>
<p>«Babam. Moğol uğruları, Dündar Bey, kılıçlar, hepsi işte.»</p>
<p>Bileyici iki taş arasında, gelinin bir gece gizliden geldiğini söylediği üç katır yükü kılıçları düşündü. Bu kılıçların Rahman'ın babasıyla, Moğol uğrularıyla, hele hele Dündar Bey'le ne ilgisi olabilirdi? «Dündar Bey? Dündar Bey'in?» deyip durdu Bileyici.</p>
<p>Rahman, Bileyici'nin eteğinden tutup oturttu. Daha yavaş: «Her şeyin başı Dündar Bey.» dedi; «Ama aklımın eyice kesmesi gerek. Çerkez karısının da doğuracağı tuttu aksiliğe bak. Çok oldu mu Aybüken Ebe gideli?»</p>
<p>«Bilmem, ben geldiğimde yoktu.»</p>
<p>«Gelinle çeneye dalmıştın.»</p>
<p>«Ha onu da mı gördün?»</p>
<p>«Yanınızdaki çadırı dolanıyordum.»</p>
<p>«Gündüz gözünde hemi de? Gören olsaydı ya? Gözü karalığın bu kadarına delilik derler oğul.» «Beyin karısı doğuruyor baba; aşirette böyle doğumlar oldu mu milletin gözü sadece doğuma açılmaz mı? Oğlan olursa dağıtılacak muştuluktan başka şey düşünülür mü?»</p>
<p>Bileyici, Rahman'ın gülmeyen yüzünde tel tel titremeler gördü. İz üstü yürüyen, izi bulduğundan emin, izin sonuna varmak üzere olduğunu anlamış bir izcinin koptum kopuyorum diyen yüz telleri. Az daha dikkat edince Rahman'ın diken üstünde oturduğunu da hissetti. Arada bir diz değiştiriyordu, dizleri yerinde rahat edememiş dizlerdendi. Bileyici laf olsun kabilinden söylenmişe benzer bir tutarsızlıkla: «Allah vere de oğlan ola.» dedi.</p>
<p>«Neden o? Oğlan olmuş, kız olmuş ne değişir?»</p>
<p>«Aybüken Ebe, değişir.» Rahman, «Bileyici beni oyalamış olmak için konuşuyor.» diye düşündü. Kendini yokladı; gerçekten oyalanmağa muhtaçtı. Daha da uzarsa bu ebenin çadırına dönmesi? Bileyici: «Değişir değişir.» diye söylendi. «Oğlan olursa Aybüken Ebe de keyifli gelir; kolay konuşur, öğreneceğini öğrenirsin.»</p>
<p>Doğru söylüyordu Bileyici; doğru söylüyordu ama ebenin de çadırına dönmesi geciktikçe gecikiyordu. İçinden, beyin Çerkez karısının oğlan çocuğu doğurması için dua etmeğe başladı. Bileyici, «Dündar Bey niye karıştı işin içine?» diye sormasaydı dualar uzayıp gidecekti: «Yani, nasıl karıştı işe? Ertuğrul Bey'in kardeşidir?»</p>
<p>Rahman pirelendi. Bileyici'ye hiç de istemediği halde dik dik baktı. Öyle ki Bileyici pirelendi bu sefer de: «Niye öyle baktın bana?»</p>
<p>«İşin ne olduğunu bildin de mi söyledin? Dündar Bey'in karıştığı işin?»</p>
<p>«Yoo» dedi ama Bileyici sakin görünmekte zorluk çekti; «Benim demem, senin babanı aradığın demesidir. Yani, Dündar Bey babanı mı bulmuş? Yahut babanı mı bulasıymış?»</p>
<p>«Ne o, ne bu, ne şu.» Rahman umduğunu bulamadığı için biraz ters söylemişti. Bir ara, Bileyici'nin, çok yaklaştığı bir izin gerçekliğini söyleyeceğini sanmıştı. Terslenmesinden Bileyici'nin üzüleceğini düşünerek: «Başlangıçta ben babamı arıyordum.» dedi; «Sonra işin rengi döndü. Söğüt'e, ta o zaman, Dündar Bey'e gidip, Osman Bey'e yadigar verdiği kılıcın girdi çıktısını sormağı düşündüm, işin bu yanını Kumral Dede söylemiştir sanırım. Gece vaktiydi; tam Dündar Bey'in evini bulduğumda gelenler oldu. Kulak verip saklandım. Gelenler tekfurluların dilinde konuşuyordu. Önümden geçerlerken içlerinden birinin «Bre Dündar beyumu» dediğini duyunca gözüm açıldı. Hep birden Dündar Bey'in evine girdiler. Bu durumda Dündar Bey'in kendisinden bir şey öğrenemeyeceğimi anladım. Gelgelelim içime de bir kurt düşmüştü. Evi şöyle bir dolandım. Ahır samanlık kısmı taş örme, ev taş duvarın üstünde, girmeğe girerim ya kolay olmaz der düşünür aklıma göre hesaplar yaparken, keseden arka bahçelerden bir atlı geldi. Gelmiş yani senin anlayacağın, duldaya zor attım kendimi. Gelen kim bilir misin?» «Dalaman mı?» «Ne bildin? Bana bak usta sen bu işin boşlarından değilsin; burada dolandığına göre hiç değilsin.»</p>
<p>«Başım boş, kurumuş küp boşluğundayım hemi de. Böyle, hem keseden bahçe tarafından hemi gece vakti tekfurlular Dündar Bey'de konukken hayrına adam gelmez; gelen netamelidir.</p>
<p>Tekfurlu değilse bu yanda böyle netameli, bir bu aşiretin Dalaman'ı vardır. Gördün mü? Adam az biraz kafasını yorarsa evliyalığın gereği olmadığını görür.»</p>
<p>Rahman, Bileyici'nin sözlerinde bir yanlış bulamamıştı ama yanılma var gibi gelmişti. Buraya bir mim koydu. Sonra: «Dalaman'dı he ya.» dedi; «Üstelik hırsızlama girdi eve, sağı solu kollayaraktan. Benim girmem hiç olmazdı artık. Kalmam da gereksizdi. En iyisi atlanıp Kumral Dede'ye dönmekti. Derken birinin çapa çapa geldiğini duydum. Duldayı dolanıp gelene bakayım kimdir dememe kalmadı, keçi kılından bir top yumağın karnıma doğru çarptığını sardım. Eğilip baktım ki Hamzacık bu; korkmuş, soluk soluğaydı. «Nedir bu Hamzacık? Kimden kaçarsın böyle?» dememden cesaretlendi herhal; «Ne kaçması Rahman Ağam, eğleme beni, Osman Beyim köpürmüş, köpüğü kan kırmızısında beni buldu, ondandır bu hızım.» deyip yine çapmak istedi. «Ne köpüğü? Osman Beyin sana neden köpürür?»</p>
<p>«Bilmem ki. Atım dedi mi atını çekmeliyim, İtburnunda Şeyh Edebali'ye gidilecek gibi; aman Rahman Ağam tatma beni, ben de gidicilerdenim, yeğeni Bayhoca da. Ertuğrul Beyimin odasında bu gavur tekfuru ile Dündar Bey Osman Beyime bir oyun oynadılar gibi. Nasıl oyun dersen tarifim yetmez. İtburnundan dönünce seni Kumral Dede'de bulurum, bırak kolumu artık Rahman Ağam.»</p>
<p>Hamzacığm ne laflarından ne de evecenliğinin solumasından bir şey anladım; saldım kolunu gitti. Amma gider gitmez de kafamda ışıklar yandı. Yine bu Hamzacığın laflarıydı; çobanlarla birlikteyken, baskın yediklerinde haberi getirdiğinde söyledikleri ışıdı beynimde. Baskıncıların hepsinin de tekfurlu olmadığı; bize benzediği; bize usta. Yani senin, benim, Kumral Dede'nin geldiği Belh'ten, Buhara'dan, Yesi'den gelmelere benzedikleri bu Hamzacığın laflarıydı. Bizim gibi oralardan gelme başka kimler vardı buralarda?» «Aybüken'in aşireti mi?»</p>
<p>Rahman yine az önceki gibi baktı Bileyici'ye; bu lafına da mim koydu ama zayıfından.</p>
<p>«Dalaman'ındı, niye senin aklına hemen bu aşiret geldi.»</p>
<p>«Başka gelen yoktu.»</p>
<p>«Moğollar?»</p>
<p>«Altı kişinin adı mı sayılır Rahman?»</p>
<p>Yine yanıhşı yoktu Bileyici'nin. İlk akla tabi ki Dalaman'ın aşireti gelirdi. «Haklısın» dedi Rahman; «Ben de senin gibi düşündüm; buraya onun için geldim. Geldim de böyle pis işlere Ertuğrul Bey gibi birinin kardeşi neden girsin, onun cevabını veremedim işte.»</p>
<p>«Onu da ben deyim Rahman. Ertuğrul Bey'in gelecek yıla çıkacağı şüpheli; yerini Osman Bey alırsa.»</p>
<p>«Osman Bey'den büyük iki kardeşi var ya.» «Şeyh Edebali'nin kızını Osman Bey'e vermesi de mi gözünü açmadı senin oğul? Neyidi o düğün öyle? Ertuğrul padişah olsa ancak şehzadesine böyle düğün yapardı. Hele Şeyh Edebali'ye güveyi olmasının ne demekliğini düşün. Anadolu'nun bütün şeyh, derviş, ahi, abdal o cins kimi varsa, hepsini Osman'ın ardında belle bundan gayri; nasıl bir ordudur bu bilir misin? Sizin gibi kıl içli yiğitlerin on ordusuna bedeldir. Geçelim bunu; sayalım ki Ertuğrul'un yerini Osman'ın büyük kardeşlerinden biri aldı. Bundan Dündar'a ne? Dündar Bey'in eline ne geçer? Onun niyeti Kayıların tek beyi olmak, Beyliği oğullarına devretmek.» «Kayı Boyu kabul etmez Dündar'ı.» «Hah, düşünüş bu düşünüş işte. Dündar'ın da aklı kesmediğinden Aybüken Ebe'nin aşiretini beslemeğe başladı herhal. Geçen gece katır yükleriyle kılıçlar, deve yükleriyle oklar gelmiş.» «Kılıçlar mı?»</p>
<p>Rahman'ın yüzünde gergin teller sanki oklavalaştı, kemikleşti; ama kopmadı: «Nerden gelmiş? Nasıl kılıçlar?»</p>
<p>«Görmedim ki bileyim. Duydum ben de.» «Kimden? Nerden geldiğini biliyor muymuş?» «Konuştuğum gelinden. Orasını da sormadım.» «Ah; ah usta ah, asıl sorulacak yeri sormamışsın, asıl can evini, aradığım yeri.»</p>
<p>Rahman'ın kaskatı dura dura katılığı huy edinmiş gözlerinde, Bileyici ilk defa bir alevlenme görüyordu; ilk defa dünyaya karşı duyulmuş bir canlı kaynama. Fakat sönüverdi. «Şimdi sorsan da söylemez, korkar artık. Üstüne düşmemizi kötüye yorar.» «Yormaz; korkacak gelinlerden değil, söyler.» «Nerden belli?»</p>
<p>«Kocası Kayı çobanlarını basanların arasındaymış; senin kılıçladığın.»</p>
<p>Rahman'ın gözlerinde, Osman Bey'in çaresizliğine yetişişi uğrulara dalışı, en son kılıçladığı uğrunun yüzü kıpırdadı. O zaman, göz dönmesinde dikkat etmemişti ama şimdi hatırlayınca o yüzün bütün çizgilerini ayrıcalıklarına kadar görür gibi oldu.</p>
<p>Huzuru kaçtı iyice Rahman'ın; «Biliyor mu benim öldürdüğümü?»</p>
<p>«Hemi de adınla sanınla.»</p>
<p>«Öyleyse söyleyeceği bile varsa saklar.»</p>
<p>«Bakalım, anlarız.»</p>
<p>Bileyici, bilmiş fakat nispetsiz bir tebessümle Rahman'a bakıyordu. Başka bir zaman olsa Rahman nispetçi bile olmasa böyle bir tebessüme hemen öfkelenirdi. Belki Bileyici de</p>
<p>Rahman'ın öfkeleneceğini düşünerek o bilmiş tebessümü isteyerek hazırlamıştı. Nitekim Rahman'da hiç bir ilgi görmeyince tebessümünün yerini hemen düşünen bir görmüş geçirmişlik aldı. O durumda: «Bak oğul Rahman.» dedi; «Bizim gibiler için...»</p>
<p>Cümlesini bitiremedi. O sırada çadırın hayli dışında önce tek tük sonra bir arada arttıkça artan bir sevinç sağanağı birikip taştı. İkisi de kulak kesildi; Rahman, alışkın bir silkinişle toplandı. Dışarıda sevinen sevineneydi. Görünüşe bakılırsa çığlıklar, naralar içten kopmaydı, yapmacıksızdı. Rahman: «Kadir'i doğurmuş olmalı.» dedi.</p>
<p>Bileyici: «Oğlan doğurmuş olmalı hemi de.» diye Rahman'ı doğruladı.</p>
<p>Az sonra da Aybüken çadırına döndü; oğlan doğurtmuş bir ebe hali yoktu görünüşünde. Hele çadırında iki yabancı erkek görünce delirmişe döndü. «Yetişin millet uğrular dalmış çadırıma.» diye bir haykırma haykırdı ki duyan olsa o sıra Rahman'ı da Bileyici'yi de, kimine kimliğine bakmaz sağ çıkarmazlardı çadırdan. Fakat dışardaki gürültü Aybüken Ebe'nin haykırmasından daha baskındı; fark edilemedi. Bundan da Bileyici faydalandı; hemen fırlayıp ayağa kalkması, Aybüken Ebe'yi tutması, ağzını bir eliyle kapatması aynı anda oldu: «Dellenme Aybüken Ebe, görüyorsun ya. Bileyici'yim ben; bu da Rahman işte. Kumral Dede'nin selamıdır getirdiğimiz.» Kumral Dede'nin adını duymak Aybüken Ebe'yi ferahlatır gibi oldu. Ama gözlerindeki korkuya dönmüş kuşku henüz durulmamıştı. Rahman'ı da, Bileyici'yi de ilkin görüyormuş gibi tanımacasına baktı; kılıklarından gözlerinece süzdü. Ondan sonra ancak gözlerindeki korkuya dönmüş kuşku duruldu, güvence benzer bir kabullenme yerleşti. Çok yorulmuş, çok dertlenmiş, gençken birden beli bükülüp yaşlanmış kadınların çöküşüne, çadırın en dibindeki keçe yığınına gidip bıraktı kendini; elleri iki dizlerinin arasından sarktı; dirsekleri dizlerine dayalı kaldı. Aynı yorgunluğun koyulaştığı sesi şöyle böyle çıktı: «Öyleydi de neden uğrular gibi girdiniz çadırıma?» Bileyici, lafı kısa keseceği, belki konuşmak bile istemeyeceği anlaşılan Aybüken'i oyaladı: «Nedir öyle olan? Ne öyleydi de biz böyle girdik?»</p>
<p>«Kumral Dede'den gelen, hem Rahman herm sen. Yalnız çadıra girmekle.»</p>
<p>«Eyi ya işte. Seni yabancı bilmediğimizden, bilseydik girer miydik?»</p>
<p>«Eyi eyi. Böyle uğrular gibi girişiniz?» Rahman araya girdi: «Uğrular gibi deyip durma bacı! Uğrular bizim gibi girmez.»</p>
<p>Aybüken Ebe: «Ona da eyi. Pekeyi» dedi. «Diyeceğiniz ne?»</p>
<p>Bileyici, Rahman'ın soracağını doğrudan sorup Aybüken Ebe'yi ağızsız dilsiz susturmasından çekindi; lafı Rahman'a bırakmadan: «Şu geline uğradık da...» dedi; «Kumral Dede'nin halkasına karışmağa niyetlenmiş de. Nedir ne değildir anlayalım dedik. Laf senden açıldı; baktık yoktun, bekleyelim dedik.»</p>
<p>«Çerkez karısının doğumundaydım.»</p>
<p>«Çerkez karısı? Ha, şu sizin beyin oğlunun karısı.»</p>
<p>«Olmaz olaydı, doğuramayaydı kahpe? Döl yatağı tıkanaydı. Ellerim kuruyaydı, çalı kesileydi.» Aybüken Ebe öfkesini kusuyordu ama bu öfke kimeydi, niyeydi açık değildi. «Taş doğurtsaydım da adım taş doğurtana çıksaydı.»</p>
<p>Bileyici çocuğun ölü doğduğunu sandı. Sormak, Aybüken Ebe'nin öfkelenmesine sebep olan derdi taşırmak olacaktı ama sormadan edemedi: «Ölü mü doğdu yine?» «Ne ölüsü. Sağ, Allah kahretsin. Ölü doğsaydı zil takar oynardım şu çadırda.» «Kız öyleyse?»</p>
<p>«Kız da şu çengi çigane ne? Bizim aşiret milletini oldum olası hayhaycı bilirdim ya böylesini bilmezdim. Allah'ın budalası bunlar budalası; başlarına yarın ne gelecek bilmiyorlar, aşiretin sonu ne olacak görmüyorlar. Çerkez karısı oğlan doğurdu ya şimdi, tamam. Çerkez karısı oğlan bekliyordu. Bey olacak dürzü dağlı oğlancığım olsa bir diye deli divane oluyordu ya, hay hay; gelecek muştuluk parasına, kırk gün kırk gecelik şölen eğlencesine hevesleniyorlar. Hay hödükler, hay mezar taşı artıkları bir düşünseniz ya bu Çerkez karısı neden oğlan olsun deyip durur ha? Neredeyse oğlan olsun diye bey soytarısını bırakıp Dalaman'la bile yatacak Moğollar mı dedin? Yani Moğollar?»</p>
<p>Rahman lafın gidişatını kesip sordu; gözleri çakmaklanıvermişti, kulağının biri seyriyordu: «Moğollar mı dedin? Yani Moğollar?»</p>
<p>Aybüken Ebe, Rahman'ın Moğolları neden sorduğunu düşünmedi bile. Gittikçe kinleniyordu sesi: «Moğollar ya Moğollar dedim. Bir bildiğim var da dedim hemi de. Zaten Çerkez karısı geldi geleli aşiret aşiretlikten çıktı. Beyin hastalığı da tuz biber ekti üstüne. Aşiret kaldı beyin oğluna. Beyin oğlu Çerkez kızının kölesi domuuuz, domuzun da gözü üstelik. Çerkez karısı da buldu beş altı Moğol, buldu Dalaman köpeğini, vardılar, yasladılar sırtlarını Ertuğrul'un kardeşine, oooh; uğruluk, uğruluk, uğruluk. Baksanıza bana. Ertuğrul bilmez mi bu işi? Kara Osman bilmez mi? Yoksa bu Dündar Bey dedikleri de bir Çerkez karısından mı olmadır? Özleri ayrı mıdır?» Bileyici lafa karışmamağı uygun buldu; Aybüken Ebe konuşa konuşa öğrenmek istediklerini söyleyecek gibiydi. Rahman'a da gizliden, cevap vermemesi için işaret etti. Fakat Aybüken Ebe bir süre konuşmadı. Daldı, düşündü, yüzünde seyrilmeler gezindi, göz altları oynadı. Hiç yoktan iki elini birden iki dizine vurdu, döğündü: «Benim demem bu deme; kim ne derse desin bu deme; milletinden almayan illetinden ahr ağalarım. Bizim beyin oğlu da vardı illetini buldu. Bulmasının zararı bir kendine olsa yüreğim yanmayacak, aşiret gitti elden aşiret, aşiretin yarını kalmadı. Ebeyim ben; doğanı bilirim; doğuranı bilirim, doğum nedir bilirim. Yarın büyüyecek bu oğlan, babadan gelen köleliği ağır basacak; anadan gelen Çerkezliği, Çerkez'in o hırsız inadı, o kini, o bencilliği, o merhametsizliği, babanın köleliğine ağa olacak. Ondan sonra aşiret, bey diye böyle birinin buyruğunda? Aman Allah böyle birinin buyruğunda ha? Ah ellerim kopaydı da çıkartmayaydım soyhayı; elimi piçin ümüğüne şöyle bir bastırsaydım, ah bastırsaydım. Korktum Allah kahretsin; Çerkez karısı, bizim karılar gibi ıhlayıp sızlanmıyordu ki, kaldırmış kafasını dikmiş gözlerini bana bakıyordu, korktum; neden saklayım.»</p>
<p>Bileyici, daha çok lafın dağılmasını önlemek için: «Tanrı ne buyurduysa o olur; sen ebesin, senin işin doğacağı canlı doğurtmak, Tanrı bildiğinden şaşmaz.» dedi. Dedi ama bunu, Aybüken Ebe daha da patlasın diye değil, yatışsın, üzgünlüğü geçsin, laf yarenliğe gelsin diye söylemişti. Aybüken Ebe'nin öfkesi aksine patladı: «Ebeyim ben ya.» diye patladı; «Ebeyim ben. Doğum sırasında Tanrı benim ellerimdedir; görüyor musun şu parmaklarımı; Tanrı doğum sırasında işte bu parmaklarımdadır. Sizin değil benim bile göremeyeceklerimi, o ısıcak karanlıkta görür, bana hissettirir. Hissettirirdi de sanki: Aybüken senin bu doğurttuğun Çerkez dölüdür; bak şu başına, şu bıngıldağın altında senden olmayan sevgiler yatıyor, senin hayrına olmayan düşünceler kanlanmış olur. Doğurtma dedi; sık ümüğünü dedi. Ko aşiretin başsız kalsın, varsın Ertuğrul'a, varsın Germiyanhya karışsın, ama bu başka dölün kanlanmasına kalmasın dedi. Dedi ama elim varmadı işte, günahım büyük, günahımı ancak bir bey doğurtmakla öderim; onun da, öyle mümkünü yok ki.»</p>
<p>Rahman, Aybüken Ebe'nin döğünmesinden, kendi kendini yemesinden sıkılacağı yerde rahatlamıştı. Hatta bir aralık buraya, bu çadıra, bu aşirete neden geldiğini bile unutmuştu. Yıllar yılı böyle bir boşanışı özlemiş de Aybüken Ebe'nin bu boşanışında özlemini dindiriyordu. Aybüken Ebe, gözlerinde, bu güne kadar görüp konuştuğu, arada bir kızdırdığında olur olmaz laflarını dinleyip eğlendiği ebe kadından daha başka türlü şekilleniyordu. Şimdi çok uzaklarda, unutmağa başladığı toprakların bir köşesinde belki kemikleri bile kalmamış olan anasının kızıp öfkelendiğini, döğündüğünü, beş altı yaşlarında bir Rahman'ın, çocuk gözlerini açmış, anasını anlamsız anlamsız süzdüğünü görür gibi oluyordu. Rahman'ın anası büyüyor, beli bükük, saçları apak ağlanıyor; dişleri dökülmüş, yanakları porsumuş ama ak bürümcükler içinde gülümseyen gözleriyle daha başka bir ana, daha başka bir yaşlı kadın oluyor. Torunlarına, torunlarının torunlarına bilemeyecekleri korkuları, bilinmeyen tehlikeleri anlatıyor, dövünüyordu.</p>
<p>Rahman, öyle bir buğulanışta: «Var var.» dedi; «Niye mümkün olmasın.» Rahman'ın hiç beklenmedik umuduna Bileyici bile şaşırıp baktı. Aybüken Ebe, çadıra geldi geleli ilk defa doğumdan sonrasına umutlandı: «Var mı? Nerede?»</p>
<p>«Kara Osman Bey'in Mal Hatun'u. Altı ay olmadı mı düğünden bu yana?» Aybüken Ebe döğünüşünü sızlanışını unutuverdi: «Oldu ya.» dedi «Altı ay oldu.» Sevinmişti, umudu canlanmıştı. «Gebe olduğunu da duydum. Tamam ya. Tamam ama yine de olmaz bu iş. Kayı Boyunda ebe mi yok, bilinmeyen aşiretin ebesine mi güvenilir? Aybüken yine kaldı günahıyla.» Bileyici, Aybüken Ebe'nin yeniden döğünüp sızlanmalarında kayıp gitmesinden korktu! «Gelin var ya.» dedi yavaşça; «Şu senin komşu. Kumral Dede'ye...»</p>
<p>Aybüken Ebe, Bileyici'nin lafını ağzına tıktı: «Söyledin işte; anladık. Benim de gitmemi istiyorsan avucunu yala sen. Burda kalacağım, benim yerim burası. Aşireti ne Dalaman'a, ne Moğol uğrularına, ne Çerkez karısına bırakırım, bakma kadınlığıma; aşiretin yarısı elimde doğdu benim; ebeyim, sözüm sözdür. Ölmeliyim ki aşireti bırakmalıyım.»</p>
<p>«Anladık be kadın.» diye sabrı taşan Bileyici öfkelendi: «Anladık sen ebesin; senin aşiretin yeryüzünün direği, yıkıldığı zaman dünya yıkılır, eyi. Pekey, amenna. Sen terbiyeni veremezsen, sen adam gibi yetiştiremezsen, sen töreni, yasanı, sen inançlarını oğluna kızına sağlamca aşılayamazsan ana baba bir kandan da gelse oğlun kızın nafile anladın mı? Özünden çıkan, senin bu dediklerimi yapmadın mı el kaldırıp bağrına hançerini sokar da şu Çerkez karısından olma oğlana aşıyı eyi aşıladın mı aşiret der de başka laf etmez!»</p>
<p>«Sen Bileyici'sin, bileyici taşından anlarsın; dervişliğe soyunduğuna bakılırsa anlasan anlasan bir de dervişlikten anlarsın. Onun için böyle konuşursun; derviş için yetmiş iki millet birdir, aşık Yunus'un demeleri gibi; Tanrı yarattı herkesi, bir yarattı, herkesi insan yarattı. Yok Bileyici Baba, yok öyle bir şey. Tanrı, herkesi bir herkesi insan yarattı da neden şu Moğollar bizi sürüp yurdumuzdan yuvamızdan etti ha? Neden Çerkezler, Tebriz'i geçtikten sonra gördük, neden o yandaki Türkmenlerin mallarını soyup soğana çevirdi? Neden şu Bizans mıdır tekfuru mudur nedir, fukara Türkmen'i buldu mu öldürüyor ha? Cevap versene bana Bileyici Baba, susmasana. Benim demem karabudun için değil, karabudun için de olsa eyi olur ya hadi onu size bırakalım, Çerkez karısı ahn doğurtun; Rum karısı, Ermeni karısı alın doğurtun bana ne. Onlara o dediğin aşıyı sen yap yetiştir. Benim demem beyler için, bey oğulları için. Aşireti çekip çevirenler yontup yönetenler için. Onlarda soy ararım ben. Ebeyim, kan ararım; senin soyları karışık karabuduna yasalarını, törelerini, inançlarını unutturmamak için beylerin soyları karışık olmamalı derim. Sen de bunu anladın mı ha? Vişneye kiraz aşılarsan o ağacın kirazının bir damarı ekşiye çalar, rengi vişne kırmızısında kararır, buna ne dersin? Senin dediğin ne zaman olur bilir misin? Çerkez Çerkezliğini unutur insanlığını bilirse, BizanslI BizanslIyım demez insanım derse olur. Herkes, ben şu millettenim diye bar bar bağırsın, herkes milletinin milletliği için yarışa çıksın; sen kalk, gardaş ben insanım deyip yüreğini aç her önüne gelene, o yüreği ne yaparlar bilir misin? Bağdaş kurup otururlar orta yerine. Yüreğine bağdaş kurup yabanı oturtana da insan değil öküz derler öküz! Milletini bilmeyen insanlığını da bilmez, git başkasına anlat o masalı!»</p>
<p>Rahman, en çok Moğol adı geçtikçe konuşma arasında, lafı durdurmak istiyor fakat lafın akışına gidemiyordu. Aybüken Ebe ateş alev, Bileyici durgunlaşmağa gayret eden bir su göleğiydi sanki. Aybüken Ebe su göleğine düştükçe cızırdıyor ama sönmek bilmiyordu. Aslında Rahman, Aybüken Ebe'nin ateş alevliğinin sönmesini de istemiyordu; aksine daha da yanması hoşuna gidecekti. Bambaşka düşünceler, başka hesaplarla geldiği bu çadır, en serininden bir ağustos gölgesi olmuş gibiydi. Fakat sonuna kadar geldiği izlerin, hele şu konuşmalarla iyice gerçek izler olduğunu anladığından sabırsızlığı Rahman'ın kendini bu serin dinlenişe eyiden eyiye bırakmasına engel oluyordu. Çok uykusuz kaldığı zamanlar, at üstünde nasıl uyur uyanık giderse şimdi de tıpkı öyleydi. Aybüken Ebe'nin hatırlattıklarının üstüne at biner gibi binmiş, çok uzaklardan bugüne, bugünden çok uzaklara gidip geliyordu. Ama atın üstünde nasıl uyursa öyle; bir yere gitmek zorunda olduğunu bile bile. «Haklısın Ebem» dedi bunun için; «Laf olsun diye söylemedim haklısın. Senin bu söylediklerini başka yerde Bileyici Baba da söyler, inan ki onun dedikleri de doğru. Onun dediklerini sen de yeri geldiğinde inanarak söylersin.»</p>
<p>«Laf kolay.» dedi Aybüken Ebe; «En kolayı konuşmaktır; ağzını açıp söylemektir. Konuştuğuna, ağzından çıkana inanıp ona göre hareket ediyor musun? O zaman alnından öperim ben adamın, yoksa benim gibilere adam demem ben. Şöyledir böyledir diye konuş; git aksini yap. Ben, cehennemin köz ateşinde yanacakların başındayım başında, ne diyorsun sen?» «Yanmayacaksın dedik ebem; Kara Osman'ın Mal Hatun'un günü gelsin söz! Ben Rahman'sam söz dedim!» «Düğüne bile çağrılmadık; adam yerine konmadık. Öyle kıymath doğum bize bırakılmaz.» «Ayıp ebe ayıp. Söğüt bir yandan Edebali Şeyh'in Tekkesi öte yandan açılmadı mı? Kazanlar kaynarladı, kimdir nedir bilinmeyenler bile sofralara buyur edilmedi mi? Şu bizim Kumral Dede'nin ocağında bile kaynayan kazanlar neden kaynadı? Beyinize de okuyucu yollandı, Bayhoca gelmedi mi?» «Geldi diye duyduk.»</p>
<p>«Eyi daha ne? Kalkıp geleydin sana niye geldin diyen mi olurdu?»</p>
<p>«Doğrusun.» deyip sustu Aybüken Ebe. Ama gözlerini Rahman'dan ayırmadı. İnanmış inanmamış, umutlanmış umutlanmamış ışıklar dolandı gözlerinde, yüzünde de, burnunun yanında iki çizgi kabarıp indi. Rahman: «Doğruysa? Bana inan ebem.» dedi; «Yeter ki hayırlısıyla o günü göstersin Tanrı bize. Kara Osman'ın çocuğu senin ellerine doğacak.»</p>
<p>Aybüken Ebe sesinde büklüm büklüm titremelerle evecenleşti: «Oğlu, oğlu! Kara Osman'ın oğlu doğacak ellerime.»</p>
<p>Nedense bir süredir susan Bileyici: «İnşallah» dedi hafız edasında.</p>
<p>Rahman: «Mademki öyle ebe» dedi yerinden doğrularak; ne sesinde ne de yüzündeki çizgilerinde, gözlerini kısmasında sinsilik yoktu, ama Aybüken Ebe'yi ürkütmek istemeyen bir gayret vardı «Seninle anlaşalım şimdiden.» «Ne gibi? Ne için?»</p>
<p>«Ben sözümü yerine getireceğim.»</p>
<p>«Ee? Benden istediğin ne?»</p>
<p>«Hiç, demin konuşurken laf arasında Moğollar deyip durdun. Sizin buralarda artık Moğollarla bir işiniz olmaz. Nedir öyleyse bu Moğollar? Kimdir? Nerden gelmiştir?»</p>
<p>Aybüken Ebe bir an Rahman'ı tepeden tırnağa süzdü; sonra Bileyici'ye baktı.</p>
<p>Bileyici, yüzünü ne kadar yumuşatabilirse o kadar yumuşatmıştı. Gözleri cevap vermesi için Aybüken Ebe'ye cesaret verecek gibi bakıyordu. «Moğollar.» dedi Aybüken Ebe; «Moğollar dediysem altı kişi, yok şimdi beş kişi kaldılar.»</p>
<p>Rahman, yüreğinin birden kabarması yüzünden konuşamadı; yüreği kopmuş yerinden, boğazına kadar gelmiş; boğazında tıkanmış, sonra çıkamadığı için dışarı, tekrar eski yerine oturmuştu. Bileyici, Rahman'ın bütün kanının toplandığı yüzündeki kızarıklığa bakıp Aybüken Ebe'ye: «Birine ne oldu?» diye sordu.</p>
<p>«İtin ne olduğu sorulur mu? Ölmüş, yazıda yabanda kalmış?»</p>
<p>«Nerde ölmüş?»</p>
<p>Rahman olanca gücünü zorlayıp sormuştu.</p>
<p>Aybüken Ebe ikirciklendi: «Çok mu lazım öğrenmen?»</p>
<p>Bu sefer Bileyici de Rahman'la birlikte cevap verdi: «Çok, çok!»</p>
<p>«Bana kalırsa geçen haziranda. Kayı çobanlarının baskını yediği gün. Ondan sonra görülmedi çünkü.»</p>
<p>«Gelinin kocası da o gün öldürülmüş.» dedi Bileyici.</p>
<p>Aybüken Ebe «Öyleymiş.» deyip kesti.</p>
<p>Rahman, Aybüken Ebe'nin bildiklerini söyleyemeyeceğini sandı. «Anlaşma yaptıysak Ebe?» diye hatırlatmak istedi; «Bizi yabancı bilmen ağırıma gidiyor ayrıca.»</p>
<p>«Ne o ne bu.» dedi Aybüken Ebe; «Eyi bilmediğim işlerde konuşmak zor.»</p>
<p>«Pekey bu Moğollar ne zaman katıldı aşiretinize?»</p>
<p>Aybüken Ebe Bileyici'ye döndü: «Tebriz'de konaklamışken bizden at almağa gelmiştiniz, o günü bildin mi?» diye sordu; gözleri yine kinlenmişti: «Çerkez baskını bekleniyordu. Beyin oğlu kör olası karıyı kaçırdığının haftası mıydı neyidi. Tebriz'den bir günlük yol ayrıldıydık. Bu altı Moğol geldi, katıldı. Beyin oğlu da medet umduydu bunlardan. Geliş o geliş.»</p>
<p>«Tamam!» dedi Rahman, yine tıkandı; zorlukla; «Onlar!» dedi; «Neden göremedim pekey?</p>
<p>Neden hiç karşılaşmadım? Biz de buralarda dönüp durduk onlar da, tuh!»</p>
<p>«Bir alışverişin mi var onlarla?»</p>
<p>Rahman kaskatı: «Var!» dedi «Hem de nasıl!»</p>
<p>Aybüken Ebe Rahman'la Moğolların arasında ne alışveriş olabileceğini düşündü; çıkaramadı. Fakat içten içe bir sevinç esmeğe başladı yüreğinde, neyin nesi olduğunu bilemedi.</p>
<p>Bileyici, oralı olmuyormuş gibi: «Eyi bilmediğim işlerde konuşma zor dedin Aybüken Ebe.» diye lafı aldı; «Eyi bildiğin işler de vardır herhal. Var mı?»</p>
<p>Aybüken Ebe'nin yüreğindeki esinti durmadı da salınıp kaldı: «Nasıl vardır? Nasıl bildiğim işler?» «İki üç katır yükü kılıç, bilmem kaç deve yükü ok, yay.» «Gelin olacak karı mı söyledi?»</p>
<p>Rahman öfkelenmeğe hazır bir sesle «Gelin söyledi.» dedi; «Bizden saklaman ayıp. Sizin aşiretin bozulduğunu söylüyorsun, sizin aşiretin uğrulara eş olduğunu söylüyorsun, sonra da olanları saklıyorsun.»</p>
<p>«Olanları öğrenmeniz aşiretin faydasına olmaz.»</p>
<p>«Zararına da olmaz.» dedi Bileyici. «Saklaman zararına olur asıl.»</p>
<p>«Ben bir şey bilmiyorum. Gelin de aklını kaçırmış kocasızlıktan. O yaşta bir karının kocası öldü mü ne yapacağını bilmez, dervişliğe bile soyunur.»</p>
<p>«Kadının dervişi mi olur ebe soyhası?»</p>
<p>«Ne ise işte, giden dervişlere yanaşır; lafın gelişinden dedik.»</p>
<p>«Pekey sen niye öyle yapmadın? Senin de kocan o yaşlarda ölmedi mi? Üstelik oğlun da göçte ölmüş?»</p>
<p>Aybüken Ebe çadıra girdiğinde nasıl yaptıysa, yine öyle gidip en dipteki keçe yığınının üstüne oturdu; yine öyle ellerini iki dizinin arasına salıp bıraktı: «Herkes Aybüken olsaydı...» diye söylendi.</p>
<p>Rahman, öfkesi açığa çıkmış sesini, bulunduğu yeri hesaba katmadan yükseltti: «Gider Çerkez karılarına yarın aşiretin başına geçecek piçi doğurturdu öyle mi?» diye gürledi.</p>
<p>Aybüken Ebe, günahının başına kakılmış olmasından çok Rahman'ın çadırdan taşan sesinden korktu. Aklindakiler! de unutup fırladı kalktı: «Deli misin sen? Aşireti başıma mı toplayacaksın? Üstelik iki erkekle yalnız bir çadırda, hemi de aşiretten olmayan.»</p>
<p>Rahman da şaşmıştı kendi sesine. Bileyici hiç ummamıştı. Aybüken Ebe'nin inadına faydası olur düşüncesiyle, sesinde dostluğun bütün sıcağını toplamış: «Rahman babasını arıyor.» dedi;</p>
<p>«Babası kılıç ustasıymış da, hani kılıçları ondan sorduk. Yoksa size gelen kılıçlardan bize ne?» «Ya Moğolları soruşunuz?»</p>
<p>«Eski bir öç. Rahman'a oynanmış bir oyunun öcü. Moğolları demesen de olur.» Böyle konuşunca Bileyici, Aybüken Ebe'nin yüzünde anlaşılması güç çizgiler belirdi; dümdüz alnında bir iki kırışma, irisinden ufağından kabarcıklar peydahlandı: «Kılıçları yapanı bulunca Rahman'ın babasını bulacağınızı mı sanıyorsunuz?» «Belki diyoruz.»</p>
<p>«Nerde yapılır, nerden gelir bilemem. Bu kılıçları yapan bir kişi midir yoksa bir ocak mıdır onu da bilemem. Yalnız Dalaman'ın izini sürün derim size. Dalaman'ın izini sürdünüz mü aradığınıza varırsınız derim.»</p>
<p>Rahman'a döndü; gözlerinde bütün buzlar erimişti o sıra, günlük güneşlik, ıhman, gülücüklüydü; «Babansa eğer» dedi; «Baban olduğunu unutma; bunca zamandır peşine düşüp aradığını unutma.»</p>
<p>«Babamı suçlu gibi mi düşündün ebe?» «Dalaman'la çalışan bir derviş görmedim şimdiyece Rahman yiğit. Dalaman'ın yanına hırlı adam kapılanmaz, benden demesi.»</p>
<p>Dışarıda naralar, haykırmalar ayyuka çıktı. Aybüken Ebe evecenleşti: «Muştuluk dağıtılıyor olmalı, tam sırasıdır.» dedi; «Gidin çabuk, gidin!»</p>
<p>Rahman çıkacağı sırada yeninden tuttu: «Unutma!» dedi; «Kara Osman'ın Mal Hatununu doğurtmazsam iki elim yakanda bil.»</p>
<p>«Unutmam.» dedi Rahman da giderayak; «Dalaman'la çalışan bir derviş görmediğini de unutmayacağım. Babam az biraz göçebenin delisindendi. Dalaman öylelerini mi bulur?» Dalaman'a bırakan olsa iş çoktan bitmiş, ortalık tozdan dumandan görünmese de her bir yana bir durgunluk çökmüş toz duman hayli zaman önce durulmuş olurdu. Hem de ta o zamandan, Ertuğrul'un davarını bastıklarının ertesi bu iş olup bitmeliydi. Gelgelelim Dündar Bey olmazı bastırmıştı bir kere; sırası değildi bastırmıştı. İnegöl Tekfuruna el öptürme işi de Dündar'ındı. «Güya bununla göstermelik yaptı aklı sıra.» diye söylendi; «Bakın ben kimlerleyim, demeye getirdi. Anlayan oldu da sanki. Hani Ertuğrul'un kardeşi bugüne yarına ölüyordu? Bu Dündar Bey'de de akıl bir karış, boş ver.»</p>
<p>Acelesi yoktu, atı kendi haline bırakmıştı. Mart ayının nedense ılık geçeceği tutmuştu; şubatta yapacağını yapmış olan hava, martta yorgunluk alıyordu. Kar ucundan ucundan dişlenmeğe başlamıştı, alacasından görünen kara toprak göğeriyordu. «N'ooldu?» dedi hırsla; canı haylidir sıkkındı, işler gönlünce gitmiyordu. Karşısında sanki Dündar Bey vardı. «Ölmeyeceği tuttu Ertuğrul'un işte. Benim bildiğim Ertuğrul kolay ölücülerden değil; sende akıl olsa o el öptürme meselesinden sonra Ertuğrul'un Osman oğluna şeyh kızı almasındaki hikmeti anlardın. Ula Dündar beri bak, senin Tekfurluların varsa oğlumun da Şeyh Edebali gibi bir arkası var ki cümle tekfurluların gazel yaprağıdır yanında, demeye getirdi ama yok bre Dündar Beyim, sende anlayacak göz yok, dinleyecek kulak da. Şimdi isterse ölsün Ertuğrul. Dündar'ın avucuna tuz dola. Halbuki beni dinleyeydin; hazır Osman tekfur eli öpmüş, Kayı Boyunda yüzü yerde olmuşken çıksaydın ortaya «Beyim Bey!» deseydin bizim aşiret de yüklenseydi Söğüt'e. Hey gidinin Yaradan'ı, adamı bey yaratıyorsun da akla gelince neden kısıyorsun bunlardan be!» Bir dinleyen olur mu diye düşünmüyordu. Aslında Dündar Bey'in yanındayken böyle konuşamıyordu; konuşmasına konuşurdu da konuşmak işine gelmezdi. Biraz da kurumuş sırık eğrisi Dündar Bey'in, kurumuş sırık yüzünde saklambaçh bakan gözlerinden çekinirdi. Ama şimdi, martın bu ıhman havasında, Allah'ın kırında atını kendi haline bırakmışken Dündar Bey karşısındaymış gibi, hiçbir zaman söyleyemeyeceklerini söyleyebilirdi: «Söylerim artık.» diye kubardı; «İş bu kertelere gelince söylerim; bizim de kellemiz var işin kıyısında. Bu kelleyi Kayı Boyunun Dündar Bey'i için getirmedik Ceyhunlardan. Neyimiş, hesap kitap meselesiymiş, eşref saat meselesiymiş. Bey olacağına falcı olacaktın sen arkadaş Dündar Bey, yıldızlardan esma okuyacaktın. Senin o aklı gözlerinde yuvalanmış kılıç ustanı bulup, o körfez mağarayı keşfedip oraya ocağını kurdurmağa kim razı etti? Dalaman! Madenini soyguncu Çavdar Tatarından, kömürünü Bilecik Tekfurunun dağlıklarından kim bulup buluşturdu? Dalaman! Bizim beyin sümüklü oğlunu Çerkez karısına kul köle eden, Çerkez karısını el altından yola yordama sokan kim? Dalaman! Sen Dündar Bey bu Dalaman'ı eyi belle; eyi besle hemi de. Beyliği avucunda bilmek istiyorsan Dalaman'a sıkı sarıl. Ama Dündar Bey, kusura kalma, böyle eşref saat meşref saat deyip işi sallarsan Dalaman da topal kalır sonra haa! Adem dedin mi bak, Çerkez karısı gibi olmalı; üstelik karı kısmı hemi de. Neyleyim, bu karının yarı aklı Türkmen'de olmalı ki heheeey hehey de hey hemi de.» Beyin oğlunun Çerkez karısını hatırlamak Dalaman'ın sıkıntısını almıştı: «Karı dedin mi karı; akıl dedin mi akıl, neymiş? Çerkez'miş, bana ne? Türkmen'inden ne hayır gördük yani? En akıllısı sözüm ona Aybüken denilen ebe karı. Get benden öte ola! Cüü demeden cücüğü anlıyor kahpe Çerkez; kocasının şunun şurasında sürüneceğini gördü, laflarımdan ne demek istediğimi anladı, vardı sırtını kocasının dayattı Dündar'a. Eh bize de Konya Selçuklusunun pervaneliği gibi bir pervanelik düşer artık Dündar Bey'in yanında, ondan sonra gelsin falanca yerin arpalığı feşmekanca yerin yüzden geliri. Yok artık ayak altında sürünen el ulağı Dalaman yok, yok, yok!» Sarhoşlaşmışa benzedi; sesinin sarhoşçahğından atı kulaklarını dikti ve o anda da geçti sarhoşluğu Dalaman'ın; kırık, sona varanmış, düşmüş bir ses parçalandı gırtlağında: «Yok amma olacağı da yok herhal. Dündar deyip yanlış yulara mı bağlandık nedir?»</p>
<p>Öyle gibi geliyordu Dalaman'a. Başlangıçta hiç bir şey düşünmeden, olduğu gibi, içinde boy veren bütün Daİamanhğıyla Dündar Bey'e kapılanmıştı; Çerkez karısını da çeldikten sonra; «Ne çelmesi hazırmış karı zaten, dünden hazırmış, beni hızlandıran da o oldu; beni kamçıladı sanki kamçıladıktan sonra da bütün bütüne Dündar Bey der olduk.»</p>
<p>Dündar Bey'in nasıl oyuncu olduğunu asıl Ermeni Gediğindeki baskından sonra anlamıştı; komşu kadınların kapı dövüşlerindeki nispetçi gösterilerini andırır bir oynanış vardı Dündar'ın oyununda; doğrudan vuramıyordu; görünerek atamıyordu, açığa çıkıp saldıramıyordu; perdahsız bir derinin ardında mumları yakmış hayal oyunu oynatıyordu hayal.</p>
<p>«Hele bakalım kim oynatıyor hayal oyununu göreceğiz.» diye mırıldandı düşüncesinin burasında. «Değnekler şimdi Dündar'ın elinde, mum Dündar'ın elinde amma bu akşam iş değişir; hele şu kılıçları da getirelim aşirete. Çavdar Tatarından okları da alıp getirelim; her bir şey tamam olsun bak oturup ne biçim konuşur Dalaman hay Dündar Bey ne biçim konuşur. Yeter ki Buharah kılıççı kılıçları mağarada istiflemiş olsun. O zaman Dündar Bey'e, bu işin günü geldi hazır olmak vaktidir nasıl bastırır bu Dalaman, millet görür. İşi ağırdan mı aldı yine Dündar Bey, öyleyse Ertuğrul Bey'e gidip anlatmak vakti geldi diye o değilden dürtükleriz. Korkak bu Dündar; onun için sessizden gidiyor. Ertuğrul'unki de sessizden ama o başka; o sessizlikte kozasını örüyor koca tilki, avlarının kümeslerini ölçüp biçiyor, uzağını kısasını hesaplıyor; çok aç kaldı mı hangi kümesi vuracak belli etmeden; kimseyi kuşkulandırmadan yollarını belliyor, kendine iyice güvenilmesin! bekliyor. Nerde bu Dündar'da o feraset? Hele bir yekinip Ertuğrul'la Kara Osman'ı haklayabilse gerisi kolay; Dalaman işte o zaman hoop, tamam ağa!»</p>
<p>Aynı anda, atının boynuna da şaplağı yapıştırmıştı; keyif şaplağıydı bu, Dalaman'a hastı. Fakat eli orada, atın boynunda, şaplağı vurduğu yerde kalakaldı. Tedirginleşti birden; «Ee? Senin kulakların niye hala dikik Kılkuyruk? Ula titirer gibisin hemi de, yoksa bana mı öyle geliyor?» Çekip gemi durdurdu atını. Yol ayırımını geceli bir ok atımı ya olmuş ya olmamıştı. Hava birden soğumamıştı da; üşüdü iliklerinece öyleyken. «Dalaman, aslanım, hele dikkat, gözünü sevem. Geçenlerde de buralardaydı he mi? O Bileyici olacak uğursuz şuralardan bir yerden karşına çıkmamış mıydı?»</p>
<p>Bakındı bön bön; sonra bütün dikkati gözlerine aynı anda yükledi: Alacalık, tümsekli tümseksiz tepeler, kıvrımlar, kar beyazlığı. Kar beyazlığının arasında karası gövertili topraklar, daha bu yanda, solundan yukarıya doğru kimisi yaprağını dökmüş soyunuk ağaçlar, kimi yeşil, sulu bir mart gevşemesini giyinmiş katı, saklı korkulu susan bir orman; kurt da var içinde kuş da var belki; iyisi de var kötüsü de. «İlk işin bu Bileyici denilen ne idüğü belirsiz herifi ortadan kaldırmak olmalı Dalaman; kaldırmak, kaldırmak. Ne var sanki geçen hafta şurada ümüğünü sıksaydın; yayı gerip oku saplasaydım kokmuş yüreğine ha? Senin peşinde işte kör herif; şurda çıkıvermedi mi karşına? Geçen ay mıydı daha geçen ay mıydı ne, gelinin çadırında o sümük karının ağzından laf almadı mıydı konuşup? Aybüken olacak Ebe karıyla da arası eyi değil mi?» Dişlerini iyice sıktı; gözleri yükünü boşaltacak bir yer aradı dört bir yanda. Aşağılarda bir kel aklığa ne yapacağını bilmeyen bir karga sürüsü kondu, konup kalktı. Daha da sıktı dişlerini Dalaman: «Ben kondum mu kalkmam. Ben kondum mu ilk işlerimden biri de Ebe karının defterini dürmek olmalı. Sonra bizim aşiretin hastalıklı beyini, sonra onun sümüklü oğlunu, sonra?»</p>
<p>Çerkez karısını atladı, kıyamadığından mı, kızgınlığının olmayışına mı? Yoksa? «Kahpe bakmasını da biliyor canım, bakınca almasını da biliyor.» dedi; ağzının içindeki tükürükleri gevşedi. Fakat hemen toparladı: «Dalaman! Dalaman!» dedi azarladı kendini; «Ula bu elinin ayağının gevşemesi ne? Bu yaşta hemi de? Geçenlerde de Çerkez karısına böyle daldıydın buralarda? Kendinden geçtiydin nerdeyse? O zaman çıkıvermedi miydi Bileyici olacak kırtıpil karşına? Aklın Çerkez karısındayken aval aval bakmadı miydin herife?» Atı burun deliklerini temizledi; tırsladı. Dalaman hiç bir şey düşünmemeğe karar verdi; hele Çerkez karısını hiç. Görebildiği her şeyde bir terslik, bir düşmanlık aradı. Bir ara attan inip yedekleyerek gitmeği bile düşünüyordu ki yumuşak bir toprakta acemice yumuşamış at toynakları duyar gibi oldu. Hayallemiş de olabilirdi; çok zorlanınca duyulan seslere benziyordu. Ama daha önce Bileyici'yi aynı yerde görmüş olması hayallemeyi bile gerçekmiş gibi gösterdi Dalaman'a. Çevirdi atının başını gerisingeriye; kağnı yolunun keçi yolu ile birleştiği sapağa doğru sürdü. Yumuşak, uyuşuk, acemi at binen kadınların sürüşünden olma toynak seslerinin oralardan bir yerden geldiğii sanıyordu. Sapağımsı yol kıvrımına geldiğinde de yanılmadığını anladı: «Ula bu, gelin bu. O Gelin bu! Bileyici'yle konuşan. Vay sıyırtı vay!» diye yarı şaşmış yarı öfkelenmiş söylendi ama kendi kendini de beğenmeden edemedi: «Ula Dalaman; ula gardaşım çok iş var daha sende; bu kulaklar kulak değil gardaşım kulak değil, gece sefasının belle ki çiçeği, şıp deyip kapıyor. Gelin olacak soyhaya bak hele doğrulamış da nere gider ki? Ula bunun gidebileceği bu yanlarda nere var ki? Hele hele hele sen. Bu yol bozuntusu az aşağıda dere boyuna kıvrılıp nereye çıkar ha Dalaman? Kumral Dede dedikleri göz bağcının ocağına çıkmaz mı? Bak hele? Bileyici de bu ocağın iti değil mi? Ohh. Ula kurmuşlar bunlar köprüyü anasının budalası Dalaman, almışlar seni kıskaca ağzı açık ayran delisi herif seni. Düş bakalım şu kahpenin ardına gerçekten mi Kumral'a gider? Amma budalalığı artırıp da Çerkez karısına bakmaca yok ha, kendini belli etmece yok ha! Bu gidiş essahtan Kumral'a gidiş ise? Hey gözüm Dündar Bey ağamız, sen daha eşref saati bekle bakalım.</p>
<p>Mağaraya da dolanarak gideceğiz ya neyse gayri.» Dere yatağına doğru inen gelini gözleriyle yedi sanki. Gelin dere yatağına inip, görünmez olunca atının başını yolun tam tersine çevirdi.</p>
<p>Dudakları sinsice gerilmişti; Dalaman'a has bir gülümseme talimi bu gerginlikte batıp çıktı: «Git bakalım gelin; Ermeni Gediğine varmadan sen, biz yolunu kesmesini biliriz. Dalamanız bugüne bugün; şu höyük bozması tepenin ardından daha kese varılır oraya ama Dalaman bilir ancak o yolu da.»</p>
<p>Aklında yedi sekiz tilki burun buruna gelmiş kuyruk sallamadaydı; tilkilerin her bir kuyruğu ayrı bir çember çiziyordu; tilkilerin her birinin gözleri boncuk kırmızısı ateştenmiş, dönüyor da dönüyordu.</p>
<p>Höyük bozuntusu tepeyi döner dönmez, henüz kan alacalanmamış domuz derisi bir düzlüğe tepikledi atını; karşı tepede üç top ağacı nişan tutmuştu.</p>
<p>Asıl öfkelenen Rahman oldu. Sanki Dalaman'ı kaçıran Bileyici'ydi. «Gördün mü kaçtı elimizden it!» diye Bileyici'ye çıkıştı.</p>
<p>Bileyici, ne öfkelenmiş ne şaşırmış ne de hayıflanmıştı. Biraz keyfi kaçmıştı o kadar. Yarım bir tebessüm üşümüş sakalında düşmekle düşmemek arasında tutunmağa çalışıyor, tutunacak yer arıyordu: «Eh» dedi; «Ne yapalım Rahman oğul, kocaman herifleriz oturup dövünelim mi yani? Karga bu? O yanda helva varken bırakır da uçar gider öküz artıklarına konar; Dalaman'ınki de o hesap.»</p>
<p>«Bizden mi kuşkulandı dersin?»</p>
<p>«Neden? Görmedi ki?»</p>
<p>«Bu yana baktı ya dik dik. Gördüyse; izini karıştırmak istemiştir.»</p>
<p>«Göremez. Ormandan adam seçmek kolay değildir. Görseydi bile ters yönden gitmenin daha çok kuşkulandıracağını bilmez mi herif? Doğru gider, sapardı.»</p>
<p>«Doğrusun; doğrusun da. Pekey neden döner bu soyha, usta?»</p>
<p>«İnip bir bakalım, burdan düşünmek olmaz. Az ötede bir yol ayırımı vardır. Pek yol denmez ya ayrım işte, oradan kayboldu. Biz de oradan başlayalım bakalım.»</p>
<p>«Ya gitmedi de orda bir yerde gizlendiyse? Bizi gözlüyorsa?»</p>
<p>Bileyici, Rahman'a hak verir gibi baktı; fakat çok bakmadı, gözlerini yine Dalaman'ın görünmez olduğu yere çevirdi: «Sanmam oğul Rahman.» dedi; «Bizi görmesine görmedi, gördü diyelim, durup beklemez; böyle herifler kaçar gider, aklınca iz değiştirir. Geçenlerde beni burada gördü ya, şimdi de görseydi böyle gitmezdi; bana kalırsa başka bir niyeti olmalı, gidip bakalım.» Ağaçların daha sık olduğu bir yere bağladıkları atlarını aldılar. Bileyici Rahman'dan daha rahat görünüyordu ama yine de tedbirde kusur etmiyordu. Rahman iyice kuşkuluydu, sık sık sağı solu kolluyordu.</p>
<p>Dalaman'ı gözden kaybettikleri yol ayırımına gelir gelmez ikisi birden durdu; ikisi birden aynı yere baktı ve ikisi birden bakıştı. Bileyici; «Demek buymuuş» dedi; «Sansarın teki bu Dalaman. Hani bir ara durup dört bir yanı dinledi kolaçan etti ya, bu atlıyı dinlemekteymiş demek.» «Usta, bu acemi bir binici; attan korkan biri desem yeridir, at da değil katır bu, katır ya, bak nalın biri de düşük. Sana bir şey deyim mi, katırdaki kadın hemi de. Böyle birinin toynak sesi ordan duyulmaz.»</p>
<p>«Sansarın teki dedik ya. Kötü yolda olanlar senden benden çok görür, çok duyar. Onu bırak sen şimdi, Dalaman'ın atı hani? Katır dediğin tek başına gitmiş.»</p>
<p>«Ben de onu aradım ya, tamam, burda. Bu yanda Höyük müdür nedir şu tepeyi dolanmış.» Bileyici kıs kıs gülmeğe başladı.</p>
<p>«Ne güldün? Yalan mı? Baksana izlere.»</p>
<p>«Doğru da ona güldüm. Şimdi şu katır, hani kadın binmiş dedin ya, gelin o; Aybüken Ebe'nin komşusu. Bu yol aşağıdan dere kıyısından bizim ocağa varır. Gelin Kumral Dede'ye gidiyor. Dalaman da aklı sıra onun yolunu kesecek. Gittiği yol öyle bir yoldur.» «Gelinin başına bir hal gelmesin sakın.»</p>
<p>«Gelmez.»</p>
<p>«Sen adamı dellendirirsin usta. Hele şu gelmez deyişine bak; şubat soğuğu daha ılımandır.» «Ilıman da olsa gelmez.»</p>
<p>«Nasıl gelmez usta, dağ başı, ıssız yol; Dalaman domuzu...»</p>
<p>«Olsun. Senin aklın babanla dolu, gözün başka bir şey görmez oğul Rahman; bugün nedir günlerden?»</p>
<p>«Perşembe; n'olmuş güne?»</p>
<p>«Perşembe esvap yuma günü değil midir? Kendigelen Hanım, Söğüt'ten Kara Osman'ın gönderdiği kadınlarla derenin yukarı başında ocakta çalışan işçilerin pilisini pırtısını yumaz mı?» «Öyle bir usul vardı, unutmuşum. Kendigelen Hanım dediğin de tekfurun attığı sıracalı kız mı?» «Sıracalı deyip durma, ay parçası desem yeridir. Adını koyan da Kumral Dedendir, eğlenme öyle!»</p>
<p>«Pekey pekey. Gelini kurtuldu saydık. Saymasına saydık da biz ne yapacağız şimdi?» Bileyici, az önce Dalaman'ın gitmek isteyip de geri döndüğü yönü gösterdi: «O tarafa gitsek eyi olur.» Rahman bir Bileyici'nin gösterdiği yöne, bir Bileyici'nin yüzüne baktı. Yönü göstermek için uzanan eli de, o yöne dönmüş yüzü de güven vericiydi: «Pekey dedi Rahman»; doğruladı. «O yana gitmemiz gerektiğini neden sormadın oğul Rahmanım?»</p>
<p>Atına atlamıştı bile Rahman: «Nedenini sen bildiğine göre sormam boşunadır.» dedi sadece. Bileyici de atına biniyordu: «Bildiğim şu ki geçenlerde burada rastladım Dalaman'a. Şu katır yükleriyle gelen kılıçların, deve yükleriyle gelen okla yayların izini sürüyordum. Sansar kılıklı herifi birden karşımda gördüm.»</p>
<p>«Desene iz de yarım kaldı; herifi kuşkulandırman da cabası.»</p>
<p>«Eh öyle de denilir.» Atına bindi; Rahman'ın ardı sıra sürdü: «Pek de, boş sayılmam. Develer, Çavdar Tatarının konduğu yerlerin birinden geliyor.»</p>
<p>«Germiyan toprağında değil midir o? Soyguncu değil midir?» «Öyledir. Bu yanlara geldi mi bir iki yere konup gizlenir. Onlardan birinden gelme develer. Oklar da bizim ocakta yapılan, bizim okçunun okları hemi de.»</p>
<p>«Yok; sakın; aman olmaz bu iş. Bizim oklarla yaylar nasıl soyguncu Tatar'ın eline geçer? Kumral Dede'nin Ocağında soygunculara da mı ok yay yapılıp satılır oldu artık?»</p>
<p>«Doğrudan olmuyor bu iş; ya Eskişehir pazarından toptan alınıyor ya da topluca alanlar yolda soyuluyor. Altı ay içinde Harmankaya Tekfurunun pazarcıları dört, Bilecik Tekfurununkiler beş soygun yemiş? Bileciklileri Ertuğrul'un adamları soydu diye laflar dolaştıydı. Neyse, dönen dolaplar su çekildi mi durur yahut sular taştı mı dayanamaz parçalanır. Biz gidip izimizin üzerine varalım.» dedi. « Bir müddet konuşmadılar.»</p>
<p>Bileyici, Dalaman'ın kuşkulanıp da geri döndüğü yerde durmuş, gözleri görebildiği inişleri çıkışları yutacak gibi açılmış, konuşmadan bakıyordu. Konuşmuyordu ama yüzünde durmadan oynayan bir çizgi cep yapmış göz altına doğru titriyordu; Rahman bu titremeye takılıp kaldı. Neden sonra Bileyici: «Şöyle gidelim Rahman.» dedi.</p>
<p>Rahman çekine çekine «Ben buraları pek bilmem ama dedi; Sakarya Suyunun sarp kayalarını doğruluyoruz gibime gelmekte!»</p>
<p>«Eh, aşağı yukarı öyle de sayılır. Atına güvenin var mı? Ben ata alışamadım daha; atsızken güvende sayarım kendimi.»</p>
<p>«At değil demek istediğim; yedekledin mi iş biter. Oralar Bilecik Tekfurunun toprağı da, durup dururken...»</p>
<p>«Toprak Tanrı'nın malıdır; benim bildiğim bu; öte yanını dinlemem. Tanrı'nın olan her yere de rahat girerim. Sür hadi, atı yedekleyecek yokuşlar daha aşağıda.»</p>
<p>Epeyce bir müddet daha konuşmadılar; yol henüz düzdeydi, bozuk sayılmazdı; atlar rahat gidiyordu. Rahman duramadı, çoktan beri sormak isteyip de soramadığını sordu: «Sen bu işi muhakkak mağarada mı oluyor demektesin usta?»</p>
<p>Bileyici anlamamazhktan geldi: «Hangi iş oğul Rahman?» Belki de yol hesapları yapıyordu kafasında, gerçekten anlamamıştı. «Şu, babamın mağarada kılıç yapma işi.» «Ee. Düpedüz ortalık yerde de yapılmaz ki oğul. Hele uğrular işe karıştı mı?»</p>
<p>Rahman öfkelendi: «Babamın uğrularla ne işi vardır.»</p>
<p>Bileyici, Rahman'ın böyle bir gerçekten korktuğunu da hissetmişti; geçiştirici sesini, mümkün mertebe inandırıcı göstermeğe gayret ederek: «Babanın uğrularla işi olmaz tabi.» dedi; «Olmaz da oğul Rahman, uğruların babanla işi olur.» «Aynı kapıya çıkmaz mı?» «Çıkmaz; göreceğiz ya.» «Sen iyiden inanmışsın bu işe.»</p>
<p>«İnanma ne kelime, gözümle görmüş gibiyim. Yalnız, mağarayı bulmak mesele. Bu ineceğimiz yokuşta irili ufaklı öyle inler vardır ki şaşarsın. Bazıları birbirine girmedir. Bana sorarsan böyle bir mağarada bulacağız babanı. Yine de Tanrı bilir.»</p>
<p>«Ben babamın anlattığın gibi bir mağarada çalışacağını sanmıyorum usta.» Yarım göz altı süzdü Rahman'ı Bileyici; ağız aramak kastıyla konuşmadığını anladı. Rahman söylediğine inanmış konuşuyordu. Rahman'ın inancının dikine konuşmaktan çekinerek Bileyici yarım ağız: «Neden sanmıyorsun?» diye sordu; daha doğrusu soruyu ağzında geveledi; «Bir bildiğin olmalı?» Rahman'ın sesi çok sağlamdı: «Var!» deyip tekrarladı; «Ben bilirim babamı; çocuktum ama bilirim. Buhara'dan tahta evler yüzünden kaçtı; çadırı dört duvarın içinde bulamayıp yurdundan kaçan adam gelip buralarda, hele bir de mağaranın taşlığında, ışıksızlığında hapis olup boğulur mu?»</p>
<p>«Birileri öyle buyurduysa, o birilerinin buyruğuna uymak zorunda kaldıysa hay oğul?» O da olmaz usta, olmaz; çünkü Buhara'da anamın inadına buyruk diye bellediğinden direndi. Tahta evin dört duvarhğında anamın kadın inadına katlanamadı, sen ne diyorsun. Bunun için yurdunu yuvasını bırakıp gitti.»</p>
<p>Rahman taş katılığında hatta taşsı bir inanışta konuşuyordu ama babasının kaçışını kendine yediremiyordu; buna rağmen toz kondurmak da istemiyor, bütün taşlaşmışhğında babasını temize çıkarmağa çalışıyordu.</p>
<p>Bileyici, en yorulmuş, en nefessiz kalmış insanların tıkanışında derinden bir soluk alıp bıraktı; ofladı. Rahman'a söyleyemeyeceği birçok şeyi yüreğinden boşalttı sanki. Sonra: «Bak Rahman oğul» dedi; «Bak dikeni bol gül yiğidim; bir insan kendi yurdunda yuvasındayken öyle her bir şeyin farkında değildir. Su akıyorsa evinin önünde, kuyusu doluysa neden aktığını neden dolduğunu düşünmez bile. Nasıl desem de sana anlatsam; meseldir işte, göre göre çevrenizdekilere ahşmışızdır, alıştığımız zaman da bazen umursamaz bazen bıkarız. Değişiğim ararız; alışkanlık yorucu gelir, alıştığımızı değiştirmeğe çalışıyoruz. Demek isterim ki dirlik düzenlik batar adama yurdunda; böyle senin baban gibi hapislik sanır, tutsaklık sanır yurdundaki ufacık alışkanlıkları. Kurtulacağını sanarak; hapislik, tutsaklık olmadığını sandığı başkalarının yurdunu özler. İçindeki ben, aslında bir canavar ben iken bu ben, bütün bütüne canavarlaşır. Bir gün gelir kaçar baban gibi. Amma o tutsaklığın olmadığını sandığı yabanın yurdunda, orada kendi cinsinden olanlar bulunsa bile, nelere katlanmaz ki. Söz gelimi, senin baban kendi yurdunda ananın inadına katlanmayıp tutsaklık, tahta evi dört duvar hapisliği diye belleyip kaçar da gelip burada uğrunun birinin kötü emelini buyruk bilir, mağarayı cennet. He dediysem dedim, anladın mı elemimi? Düşün üstünde azıcık hele. Yoo yo yo hemen karşılık vermece yok, düşünmeden şu altımızdaki atlar bile kişnemez, kulak dikmez, he mi?»</p>
<p>Rahman'ın asıl korktuğu da buydu işte; düşünmek istemediği, toz kondurmadığı. Gelgelelim doğruydu. Buna gelip buna inandığı halde: «Hayır ustam» dedi; «Hayır bir yerde yanlışın var. Sen bütün herkes için konuştun. Benim babam bütün herkesten değil ki.»</p>
<p>Bileyici, bu kılıçlar ile kılıççı meselesi ortaya çıkıncaya kadar Rahman'ın pek az, o da zorla kıpırdayan dudaklarını, hemen hiç gülmeyen yüzünü düşündü. O daha da kötüydü. Acısını tatlısını, iyisini kötüsünü ayırt etmeden içine atıyor, biriktiriyor, birikenlerin ağırlığından kurtulamıyordu. Kılıçlarla kılıççı meselesi ortaya çıktı çıkalı yine gülmüyordu Rahman'ın yüzü. Gülmeği unutmuşa benziyordu ama konuşması eski gevezeliğini yavaş yavaş buluyordu. Kumral Dede'nin anlatışına bakılırsa tatlı bir gevezeliği vardı Rahman'ın; şimdiki tatlı değildi ama buruktu; «Sustun Bileyici ustam; konuşmadın. Neden?»</p>
<p>«Bilemem ki; baban yaşlandı belki de. Yad elde yaşlanan insan ne yapacağını bilemez olur.» «Eyi, kolayını bulmuşsun sen işin.»</p>
<p>Bileyici cevap verip vermemek arasında ikirciklendi. Atı sürçünce cevap vermektense yolu gözlemeği yeğ buldu. Bir süre de öylece geçti.</p>
<p>Yol, belli etmeden çetinleşiyordu. Toprak, irili ufaklı taş kaya çıkıntısı, oyuk halinde atların toynaklarına direniyordu. Sonunda, kocaman, iki adam boyunda, bir o kadar da enli bir kaya çatıp lök gibi karşılarına çıktı. Kayanın solundan, hayli kemirilmiş bir eski yol kıvrılıp usulca iniyordu. Sağında ise haylazlığı daha dinmemiş, hoyrat, çatak dişleri henüz yenmemiş saklı bir yol kıvrılıyordu. Bileyici, bu yolu seçti. İlk adımı da besmeleli oldu.</p>
<p>Rahman, hiç bir şey sormadan Bileyici'nin ardından gitti.</p>
<p>Vakit öğleyi aşıyordu; toprağı karlı mart ıhmanlığı bahar sıcağında ısınmıştı.</p>
<p>Yol, az sonra iyice dikleşti; iyice saklandı; iyice çetrefilleşti.</p>
<p>Bileyici'nin aldırdığı yoktu. Ata binmesini pek beceremediği halde atını kendi gönlüne bıraktığı için midir nedir hem kolay iniyordu hem de ustalıklı, rahattı henüz. Çok sürmedi, belki bir saat, belki iki saat gittikleri halde Rahman zamanın geçtiğini fark edemedi. Yolun çetrefil doluluğundan çok babasının bir mağarada, uğrulayın çalışmış olmasını düşünmek Rahman'ı hem zamanın içinde yok etmiş hem zamanın dışında var etmişti. Yüz yıllarca önce yahut yüz yıllarca sonra bir adam, bir taşlı yolda gidiyordu.</p>
<p>Güneş serinledi herhal, hem de aniden. Rahman'a, o yüz yıllarca önceki yahut yüz yıllarca sonraki yolu yürürken öyle geldi. Bileyici'nin durduğunu görünce ancak, kılıç sırtı düzlüğünde inen bir dik yarın başında olduklarını anladı. Görebildiği kadarıyla aşağıda bir deli su çağlıyordu; yarın yamacında, yapraklısından yapraksızına bir sürü ağaç tutunmağa çalışıyordu. Yol, adamla eğlenircesine sağdan, dağın belini dolanıyordu; bir kuşakhk eni ya vardı ya yoktu.</p>
<p>Bileyici: «Bu sahanlıkta az biraz durup eğlenelim oğul Rahman.» dedi. «Ben acıktım, ekmek yesek derim. Şu kuşağı geçeceğimiz için akşamı buluruz. Bir daha da vaktimiz olmaz. Kuşağın sonunda böyle bir sahanlık daha var; ondan sonrası kolay, mağaralar başlıyor. Gece, ay doğacağa da benzer.» «Geceye kalmasak...» «Kalsak eyidir.»</p>
<p>Rahman'ın üzgünlüğünü dindirmek için gülümsedi; yüzüyle, gözüyle, sesiyle gülümsedi: «Benim laflarıma bakma sen oğul; her zaman doğruyu düşünemem ki. Hani söz gelişi yurdumda yuvamda bunca yıllık kadınımı, oğlumu bir de ünü tünü bilinen adımı bırakıp baban gibi yad ele gelseydim ben de ne yapardım bilemem. Herkes bir türlü düşünemez oğul; herkesin bir türlü düşünmesini de kimse isteyemez. Otursak mı ki artık, çok çalkandık yollarda.»</p>
<p>Kumral Dede düşündü, düşündü, düşündü; gün doğumundan beri düşündü. İşçilerin dinlenme günüydü; cumadan bir gün öncesini sırf dinlenmeye ayırmıştı. Canı isteyenin tarlada, canı isteyenin dereye inen yamaçtaki bağda, fidanlıkta, canı isteyenin de gül bahçesinde çalışması serbestti; yalnız kimse kimseyi zorlamayacak, zor işlerle değil kolay, eğlendirici işlerle uğraşılacaktı. Bir de bir kimse, bütün hafta taş taşımışsa o gün yine taş taşıyamazdı; tahta çektiyse tahta çekemez, tarlada çalıştıysa tarlada çalışamazdı. Yalnız Taş Yontucu ile Dülger bu usulün dışında kalmışlardı, uymamışlardı. Taş Yontucu karanlık basmadan bir hana varabilmem için even, soluk soluğa koşan bir yolcuyu andırır olmuştu gün geçtikçe, perşembeyi bırak cumaları bile, seladan namaz sonuna kadar geçen süre hariç, durmadan dinlenmeden çalışıyordu. Kumral Dede birkaç defa, gece vakti; ayın ışığını sere serpe saldığı demler, Taş Yontucu'nun, yükselen duvarları, kapının erme çift sütunlarını; kapının akla durgunluk veren heybetini ölçüp biçer gibi dolaştığını, daha da ileri gidip duvarlarda, pencerelerde, kapıda akseden ay ışığı köpüğünü avuçladığını; duvarın pürüzünü, kapının kamburunu yokladığını görmüştü. Ertesi gün ya bir duvarı yıktırmış yahut kapının bir yanını söktürmüştü. Daha ertesi geceye kadar yeniden örülen duvarda, yeni hastan oyma taşla şekli değişen kapıda ay ışığının, bir öncekinden çok daha başka türlü yansıdığını Kumral Dede bile fark etmişti. Taştan, duvardan, tahtadan anlamadığı halde. Bir amaçhğı insanlardı onun; öyleyken Taş Yontucu ile Dülger'! anlayamıyordu. Gün olmuş «Tanrım insan değil mi bunlar yoksa?» diye düşünmüştü. Bütün kutsal kitapların, kutsal sözlerin tarif ettiği bir nice iki kişi vardı. İnsanların bu zamanında insanların insanlıktan çıktıkları devrelerde insan kılığına girip gerçeği aramışlardı; «Bunlar da bir gerçeği şekillendirdiklerine göre Tanrım; hem, pek birdenbire çıkmışlardı yoluma?» Ama yine de bu iki kişinin insan olduğunu biliyordu. Devir ne bir bunluk devriydi ne de insanların azdığı çağdı. «Zaten Tanrım laf bunlar; insanlar azmaz, insanlar bunalmaz da. Her devrin kendine göre getirdikleri vardır; bir sonraki ile bir önceki uyuşmadı mı bunalma başlar. Biz yeniyiz; yeni başlıyoruz. Yeni başlayan bunalır mı?»</p>
<p>Hadi bu Taş Yontucu'nun yaşı geçkinceydi; evecenliği, uykusuzluğu, kendi kendini yeyişi bunun içindi; ya bu Dülger'in daha çok zamanı varken, daha gençken Taş Yontucu'yu da geçen dur durak bilmeyişine sebep neydi? Elinde şakul bir o duvarda bir bu iskelede. Aşevi tamamlanmış, hamam çoktan bitmişti. Lokma dağıtılacak yerin üstü örtülmüş, hastaların dinleneceği revaklar hazır hale gelmişti. Tekke, konuk sofası, yolcu barınağı, cami ve güdük minaresi epeyce kendini belli etmişti. Sabun kalıbı düzeninde, sabun kalıbından ak, kaygan taşlar gün ışığında yanık aşı boyasının ekşimişliğinde yanıyor, gece ay ışığında pırpırlanıyordu. Bütün bunlar, öyle bir yan yana dizilmişlik, öylesine bir üst üste binmişlik içinde kurulmuştu ki şaşıp yanılıp da bir uğursuz, camiyi yahut aş evini yahut hamamı alıp yıksa çekip götürse bütün yapı olduğu gibi alt üst olurdu. «Kefereler gelse de.» diye düşünüyordu Kumral Dede; «Bu yapının yerindeki eski kapıyı yapan kefereler gelip baksa kendi yapılarına, acep tanıyabilirler miydi?» Öylesine değişmişti eski kalıntı; temellerin eski görkemli taşlarını Taş Yontucu, gönül evciğinde yonttuğu alışılmamış taşlarla öyle bir sarıp sarmalamıştı ki kefereler gelmiş bile olsa elleriyle koydukları kendi eski taşlarını göremezlerdi, bulamazlardı. Bulsalar da tanıyamazlardı.</p>
<p>Şimdi, hemi de şu sıra, bir kubbe iskeletini çatıyordu Dülger. Taş Yontucu Dülger'in yanı başındaydı. Direklerin tutturulmasında, kalıbın konmasında, eğri ağaç kamburlarının yontulmasında biçim veriyordu, arşın tutuyordu, ip çekiyordu. Güneş bir mart güneşi olduğunu unutmuş nisan güneşine özeniyordu. Yerdeki kar, alışılmış bir uykunun aklığında ısınmıştı. Kumral Dede: «Çok çalkandık artık durulsak he mi?» diye mırıldandı; «Artık otursak mı ki?» Mırıltısını dinledi; sanki mırıltısının gidebileceği yeri hesapladı.</p>
<p>Birinin çok yakınında durduğunu hissedip düşüncelerinden dünyaya döndü; aklındaki hesap kitap, ölçü mölçü sustu. Çok yakınında biri dineliyordu; hem de geleli az olmamıştı; çekingenliği apaçıktı.</p>
<p>Döndü.</p>
<p>«Sen misin Kendigelen kızım? Ne durdun? Yorguna benzersin. Otur öyleyse.»</p>
<p>Kendigelen, yeni alıştığı Türkmencenin kadın ağzında daha bir güzel acemileşen sesiyle: «Derede kadınlar bitirecek esvabı. Seninkiler gelmedi elimize, vermecen mi?» «Vermesem Kendigelen kızım?» «Kir, kir yakmaz mı?»</p>
<p>Kumral Dede bir garip gülümsedi: «Yakan bir olsa sadece hay Kendigelen kızım.» dedi; «Hani yaykar geçerdik de...»</p>
<p>«Ben de onuncun geldim dede. Versen.»</p>
<p>«Versem. Eyi hoş da. Pekey sen tekfur babanla anana gitmeyi düşünmez misin hiç?» Kendigelen bir tuhaf oldu; birden gözleri burkuldu; şaştı, yalnız kaldı: «Ben yük müyüm ocağına Dede?» Şu bina çökse de taş taş üstüne gelip Kumral Dede'nin yüreğine yıkılsaydı yüreği ancak bu kadar ezilebilirdi Kumral Dede'nin. Ne diyeceğini bilemediği bir yana, nasıl böyle bir densizlik ettiğine şaşamadı bile: «Şimdi ne yükü? Hay kız nerden çıktı bu yük? Yani sen, şimdi?» deyip durdu. Kendigelen hala öyleydi; üstelik yüzü ağlamaklı bir sarılıkta incelmiş; göz pınarları hayli nemlenmişti. Kumral Dede'nin ne dediğini de anlamadığı muhakkaktı: «Kendigelen dediyseniz adıma, kendi gelen istenmeden gelen demekmiş; ben bilmeden adımı değiştiyseniz pekey demişim. Ama adım gül demekmiş eskiden; unuttum gül adımı, istemedim, kaldım yanında.</p>
</body>
</html>