<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>lacan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h3 class="normal1" id="calibre_toc_13">B - ÖĞRETİLENLER</h3>

    <p class="normal1">Psikoz Öğretisinin Başlangıcı</p>

    <p class="normal1">1) Maşuk Örneği</p>

    <p class="normal">Lacan'ın bu dönemde ürettiği metinlere geçmeden önce daha tam geliştirilmiş olmasa da bir iki ilke doğrultusunda yazıp çizdiklerini bir öğreti ya da en azından bir öğreti başlangıcı olarak özetleyebiliriz.</p>

    <p class="normal">Her şeyden önce altını çizmemiz gereken en önemli özellik şudur: Freud bilinçdışını bulduğuna göre artık benliği tahtından indirmek gerekecektir. Gerek özne kavramının gelişmediği eski Yunan'da gerek de Rönesans sonrası Avrupa'sında Batı kültürünün bireyleri kendilerini bir benlik şişirmesi çevresinde sunmaktan, pazarlamaktan, paralamaktan hoşlanırlar. 17. yüzyıldan sonra İngiltere'de Locke, Fransa'da Descartes bu benliğin en önemli hazineymiş gibi altını çizmişlerdir. Oysa bu benlik kendini aldatma yeridir. Hatta psikanalizin temel sonucu bu olmalıdır. Freud öznenin benliğini ideal ben ile ben ideali arasında bölmüştü önce. İdeal ben, öznenin kendisini başkalarına gösterirken olması gerektiğini düşündüğü noktaydı. Benin ideali ise sözgelişi belirli bir meslek seçimini kendine örnek olarak göstermesi, ya da doğrucu olmak vs. nitelikleri gibi tam gerçekleştiremese bile kendine ulaşılacak ilke olarak alması sonucunda varılan noktalardı. Sonradan, ikinci topiğinden yani 1923'ten itibaren Freud, benliğin zaten üstben tarafından yönlendirildiğini, ayrıca bu üstbenin altben ile suç ortaklığı yapmaya hazırken benliğe pek o kadar sıcak bakmadığını göstermişti. Zaten zaman açısından önce altben oluşuyor, sonra üstben ortaya çıkıyor, bu ikisinin çatışmasını çözmek için son olarak beliren benlik ise ikili bir çatışmanın kurbanı oluyordu. İki eski düşman olan üstben ile altben birleşip benliğe saldırırken, bazen de iki arada bir derede kalan benlik karşısında, yine kapışıyorlar, anlaşmazlıklarını ortaya koyuyorlardı.</p>

    <p class="normal">Durum böyleyken Freud'un ölümünden sonra psikanalizde, psikanalizin amacının benliği kuvvetlendirmek olduğu şeklinde evlere şenlik bir öğreti gelişti. Lacan'ın daha bu dönemden başlayarak karşı geldiği işte bu –İngilizce söyleyelim– "Ego psychology denilen şey sonra da allem edip kallem edip başka adlarla sözgelişi self (kendilik) psikolojisi adıyla yeniden hortlayan anlayıştır. Eğer Freud bilinçdışı diye bir şeyi bulmuşsa, ortada savunulması gereken bir sonuç varsa, o da hiç kuşkusuz benliğin yeterli olmaması, kendini aldatması, benlikten yola çıkarak bir düşünce geliştirmenin aldatıcı olacağıdır.</p>

    <p class="normal">Kısacası Lacan, Aimée üzerine geliştirdiği tezde şunun altını çizmektedir: Benlik aslında kendine dönük bir süreçte ortaya çıkar. Benlik Narsis gibi kendini aldatır. Eski Yunan'daki efsanede Narsis'in yakışıklı bir delikanlı olduğu, kendine âşık olduğu, onu seven Ekho adlı kıza hiç yüz vermediği gibi. Kızcağızın onun söylediği sözlerin sonunu tekrar etmesini bile kendini onlarda tekrar duyabildiği, görebildiği için benimsemiş olduğunu biliyoruz. Sonunda ırmağa kendi hayaline, bu hayali gerçek zannederek onunla sevişme amacıyla atlar ve ölür. (Bâki, kendisine yüz vermeyen sevgilisine "nergis gibi kıyamete dek çeksin intizar der. Bu dilek, sevgilisinin dönüştüğü çiçeğin de bir ceza olduğunu gösterir. Çünkü nergis insandan çiçeğe dönüşmüştür).</p>

    <p class="normal">Marguerite Anzieu, gittikçe kendinden başka kimseyle ilgilenmemeye başlamıştır. Öldürmeye çalıştığı oyuncu da kendisinin bir hayalidir. Daha kendisi doğmadan önce etekleri tutuşarak ölen ablasının yerine doğmuştur. Bu efsaneleri kendisine sürekli anlatmış, öğretmen okulunu kendisine layık görmemiştir. Postahane gibi yerlerde çalışmayı da kendisine yedirememiştir. Bu aşırı kendine dönüklük, üç yıl onunla çıkan sonra da onu terk eden sevgiliyle de ayyuka çıkmıştır. Çünkü Marguerite o kişinin kendisine layık olmadığını düşünmüştür. Belki sadece içinde geliştirdiği belki de postahane şefi Bayan C ile yaşadığı somutlaşmış olan eşcinsel aşk da aristokratik bir kadına duyulan ama aslında onun yerinde kendini gördüğü bir duruma dönüşmüştür. Benliği şişmeye yüz tutmuş, artık zaten her yerde kendini görmeye başlamıştır.</p>

    <p class="normal">Freud, önce 1914'te "Narsisizme Giriş başlıklı bir inceleme yayınlamış, bu incelemede "Narzisstliche Objektwahl –narsisik nesne seçimi– kavramını ortaya atmıştır. Buna göre onun libido adını verdiği keyif alma süreci sadece başkasına değil kendi kendisine de yatırım yapar. Böylece iki tane nesne seçimi vardır: bir tanesi destek yoluyla başkasına diğeri narsislik yolla kendimize yöneliktir.</p>

    <p class="normal">Freud, daha 1915'te "Psikanalitik Teoriyi Çürütmüş Gibi Görünen Bir Paranoya Vakası adlı makalesinde bu konuyu yeniden işlerken "Saldırılan aslında sevilendir ya da sevilmiş olandır diye yazmıştı. Lacan'a bu söz rehberlik etmiştir.</p>

    <p class="normal">Son olarak da Lacan'ın Fransızcaya çevirdiği 1922'deki makalesinde ise Freud, daha da ileri giderek kimi durumlarda söz konusu ikinci yolun, yani ikinci seçimin nesnenin narsislikle benimsendiği yolun başkasını benlik hayali olarak aldığını belirtir. Başkası ve benlik aynı anda yatırım nesnesi olur. Nesnenin narsislik seçimi yerine "aynı cinsiyetten nesne seçimi yani eşcinsellik de irdelenir. Makalenin adı zaten "Kıskançlıkta, Paranoyada ve Eşcinsellikte Nevrotik Mekanizmalardır. Bu üç durumda da ona göre "Gefühlsumwandlung yani duygu değişmesi vardır. Saldırganlık narsislik bir aşka dönüşebilir.</p>

    <p class="normal">Süreç şöyledir: Özne aynı cinsiyetten bir başkasına ya da başka bir nesneye önce saldırganlık duyarken bu duygu aşka dönüşür, saldırgan bir itkiye karşı bir tür tepkidir bu. O dönemde Freud bunu "kardeşlik kompleksinin eriştiği bir nokta olarak görür. Kıskanç da aynı yöntemle aslında sevilenin (maşuğun), kendine değil de rakip olarak görülen yanındakilere aşk yatırımı yapmakta sonra bunu tersine döndürmektedir. Kıskanan kişi kendisi, kıskandığını iddia ettiği kişiye değil asıl onun ilgi duyduğunu iddia ettiği öbürüne arzu duymaktadır. (Freud bu düşüncesini karısını kıskanarak deliren Schreber örneğinde somut olarak kanıtlayabilecektir.) Paranoyada da aynı şekilde ilerleyen narsis olma süreci vardır: öznenin bir türlü benimseyemediği ilkel bir rekabet duygusu ona saldıran kişideymiş gibi gelir ona. Saldırdığını iddia ettiği kişi ona, gerçekleşmiş bir kendine rekabetin somutlaşmış biçimi olarak görünür. Eşcinsellikte ise kardeşle rekabet terk edilmiş ve rakip sevilen, âşık olunan bir nesneye dönüşmüştür. Bu maşukluk şekilleri görüldüğü gibi narsisliğin evreleridir.</p>

    <p class="normal">1924'te Freud bu doğrultuda "Mazoşizmin Ekonomik Problemini yazar. Bu makaledeki en önemli yenilik onun "Strafbedürfnis (Almancada da sözcükleri yan yana koyup bizde olduğu gibi yapıştırabilirsiniz) ceza ihtiyacı dediği daha doğrusu sorun olarak ortaya koyduğu özelliktir. Freud, bir türlü iyileşmeyen bazı hastaların "kötü bir evlilik yaptıkları zaman, paralarını kaybettiklerinde ya da tehlikeli organik bir hastalığa yakalandıklarında birden iyileştiklerini yani psikanalizde sorun yaratan belirtilerin ortadan kalktığını gözlemlemiştir. Acaba bilinçdışı bir suçluluk duygusu mudur söz konusu olan? Hayır der Freud, hastalar da bu açıklamayı kabul etmeye pek yanaşmamaktadırlar. Söz konusu olan bir cezalandırma ihtiyacıdır. Yasanın bir yaptırımı ortaya çıkmış, özne onun tarafından cezalandırılmıştır. Ahlak bilinci Oedipus kompleksini cinsel içeriğinden sıyırarak üstbeni geliştirmekte, annebabanın bazı özelliklerini öznenin içselleştirmesi sağlamaktadır. Oysa mazoşizm ahlak duygusunu yeniden cinsel içerikle doldurmakta, keyif alınan bir noktaya sabitleşme, bağlanma, takılmaya neden olmaktadır. Özne annebabanın gücü tarafından ceza hakkı istemektedir sanki. Toplumsal duyguların da nesnenin ilkel seçimine bağlı kaldığını öne süren Freud doğrultusunda Lacan bu iki makaledeki düşünceleri birleştirir. Aimée ikinci narsisizm adı verilen bu evreye yani benliğe yatırım yapılan evreye takılı kalmıştır, bunun nedeni de kendinde mazoşizm geliştirmesinde yatar.</p>

    <p class="normal">Aimée sayıklamalarında kız kardeşine duyduğu saplantıdan sıyrılmaya çalışır, temeldeki saldırganlık ve düşmanlığı başka kişilere aktarır. Sürekli başarısız olur, çünkü hep kendisinin hayalleriyle karşılaşır. O zamana kadar psikiyatriye göre bu tutum entelektüel bir eksiklikti. Lacan'a göre ortada psişik sentez sorunu vardır, işte kendisi bu psişik senteze "kişilik adını verir. Bir sentez bir birleştirme bir toparlama sırasındaki süreçte kişiliğe bir saldırı gibi gelen bir uyumsuzluk etkisi vardır. Lacan bu konuyu 40 hastada incelediğini, bunlardan 20'sinin paranoyak psikoz olduğunu, Aimée'yi bir tür prototip (örnek tip) olarak incelediğini açıklar. Onun kişiliğinin üzerinde durulması onu aynı zamanda biricik kılmıştır ve "kendi kendini cezalandırma paranoyası söz konusudur. Psikiyatrların uyumsuzluk gördüğü yerde hasta ile psikiyatri arasındaki uyumsuzluk gündeme getirilmektedir. Bu durumu iyice anlamak ve bunun için de yeni bir anlayış gelişmesi gerekmektedir. 19. yüzyılda kişilik bölünmesi ya da ikili kişilik gibi adlandırmalar vardı bunun için. Karl Jaspers'ın incelemeleri ve fenomenolojik araştırmalar sonucu buradaki uyumsuzluğun hiç de bir ayrı kişilik oluşturmadığını anlamalıyız. Dahası Freud'a kadar uzanarak Freud'un ikinci topiğini tam sindirirsek aynı benliğin içinde ayrı bölümler olduğunu anlayabilir, bu uyumsuzluğu aynı kişiliğin ayrışması olarak anlayabiliriz. Görülüyor ki Lacan'ın Spinoza'dan aldığı felsefe ilkesi "Monizm yani tekçiliktir. Kişiliği, bir tek durum içerisinde yer değiştirmeler aracılığıyla anlayabiliyoruz. Yoksa içine şeytan girmiş gibi bir ikinci kişiliğe geçmiyoruz. Gerçi bu şeytan sözcüğünü kullanarak abartıyoruz. O dönemde psikiyatride söz konusu olan iki açıklama vardı:</p>

    <p class="normal">a) Organikçi teori, hastadaki sayıklama (délirehezeyan) sürecinin bir vesile ile birden ortaya çıktığına inanıyordu. Karakterde doğuştan gelen bir bozukluk, bir eksiklik arıyordu.</p>

    <p class="normal">b) Organopsişik denilen bir ikinci görüş de sayıklamanın birtakım psikoz olaylarına yanıt oluşturduğunu düşünüyordu. Bilindiği gibi bu tür psikoz olayları düşlere kapılma, algılama bozuklukları, bellek oyunları yani bir türlü doğru anıyı değil de yerine konulmuş olanları hatırlama gibi özelliklerdir.</p>

    <p class="normal">Bu iki açıklama da psikozu bir eksiklik, kişilik dışı ikinci bir yerden gelen başkalaşmalar olarak görüyordu. Lacan'a göre bu durumda sayıklamanın içeriği, niye şu ya da bu konuya saplandığı, ortaya çıkışında sıralanan özellikler açıklanmamış kalıyordu.</p>

    <p class="normal">c) Bir üçüncü açıklama çabası da kişinin yaşadıklarındaki yaralayıcı (travmatik) olayların gariplikleriyle ilgiliydi. Yaşadığı bölgedeki taşralı bir şair bozuntusuyla yaşadığı uyduruk aşk, soyluyken sınıfından aşağılara düşmüş postahane şefi Bayan C. ile karşılaşması sözgelişi onun başına gelenler toplamıdır. Bizim Türk filmi diye adlandırdığımız senaryolarda da kahramanlar başlarına gelenlerle belirlenir ve delirmeleri ölmeleri vs. meşru kılınır.</p>

    <p class="normal">Ama bu durumda Lacan şöyle bir soru sorar: Bu özel olaylar niye hastanın psikozu seçmesiyle sonuçlanmıştır? Hasta pekâlâ bu durum karşısında nevrotik özellikler de gösterebilirdi, yaşadıklarının arabesk labirentlerine nevrozla yanıt verebilirdi. Oysa eğer psikotik ayrıca da paranoyak psikotik özellikler sergiliyorsa bunu nasıl açıklamalıyız?</p>

    <p class="normal">Lacan bu konuyu, Aimée'nin yaşadıklarıyla ilgili süreçleri didik didik araştırmıştır bu açıdan (Aimée nin gerçek hayattaki karşılığı olan Marguerite de ona bütün belgeleri, bütün ayrıntıları vermekten pişman olmuştur, çünkü onları geri istediğinde Lacan ona yardımcı olmamış, bu belgelerin nerede olduklarını bilmediğini söylemekle yetinmiştir. Bu belgeler hâlâ ele geçmemiştir ayrıca).</p>

    <p class="normal">Sadece bununla da yetinmemiş Aimée'nin en önemli yakınlarından bir iki kişiyle tanışmıştır. Bunların başında da Aimée'nin ablası gelmektedir. Denilebilir ki Lacan'ın Freud'da bal gibi de bulduğu halde müritlerin tam olarak görmediği bir nokta da şudur: İnsanların kendi ailelerinden birinin delirdiğini düşündükleri sırada, aslında o kişinin, o ailedeki birtakım olayları, oluşumları, bilinçdışı istekleri vs. daha duyarlı bir düzeyde yaşayarak içinde yansıtma süreci vardır. Yani o kendi kendine ya da organik bir eksiklikten değil o ailedeki sorunlara yanıt vermek için, ya da oradaki belirtileri günümüz psikanalistlerinden Geneviève Morel'in çok güzel bir deyimiyle "uzatma amacıyla geliştirmektedir. Elbette bilinçdışı bir tekrar zorlamasıyla oluşan bir süreçtir bu. Türkçede bu "uzatma sözcüğünün günümüzde kullanılan anlamını da buna eklersek, psikoz belirtilerinin uzatmaları oynadığını söyleyebiliriz.</p>

    <p class="normal">Lacan'ın sorguladığı iki önemli kişiden soylu kökenli Bayan C, ona Lacan'ın tezi boyunca Bayan Z diye adlandırdığı oyuncu Huguette Duflos'dan kendisine de ilk söz açan kişi olduğunu anlatmıştır. Sarah Bernhardt gibi önemli bir oyuncu olan bu kadın ona göre farklı bir kadındır. Marguerite'in gitgide hayranlık duyacağı bu kadınla özdeşlemesi de kolay olacaktır; çünkü ailesi ona sürekli olarak farklı olduğunu kafasına kakarcasına tekrarlamaktadır.</p>

    <p class="normal">Marguerite'in ablasına gelince, amcasıyla evlenen, hiç çocuğu olmayan bu kadıncağız da, kocası öldükten sonra Marguerite'in evine kardeşi daha sekiz aylık evliyken yerleşmiştir. Elbette bu gibi durumlarda olduğu gibi kardeşine kendini adamış, ölü doğan ilk çocuktan sonra da kardeşinin üzülmesini önlemek amacıyla yeni doğan çocuğun asıl annesi olmuştur. Aslında Marguerite'in çocuğunu elinden alan böylece ablası olmuştur. Lacan'a göre bu nokta bütün bu öykünün en önemli özelliğidir. "Aimée'nin ablasının eve dışarıdan girmesi, bu çiftin işlerinin pratik yönetimini üstlenmesiyle sonuçlanmıştır diye yazar (Kişilikle İlişkileri Açısından Paronayak Psikoz, s. 231) tezinde.</p>

    <p class="normal">Uyumsuzluk işte buradadır: Marguerite bilincinde ablasına hiçbir suçlama yöneltmemektedir. Psikiyatrın ondan beklentisi budur: çocuğumu elimden aldı, evde her şeye karıştı demesi, onu suçlaması, sızlanmasıdır. Bu noktada uyumsuzluk, uyuşmamama hali vardır. Çocuğunun kaçırılacağını, ta Paris'ten birilerinin gelerek onu mahvedeceğini düşünürken bunun arkasında ablasının olduğunu dışlamakta, çocuğunun zaten kaçırılmış olduğunu, ablasının ona el koyduğunu varsayım olarak geliştirebileceğini es geçmektedir. Hayalinde onunla özdeşleştiğini anlayamamakta, Lacan ne kadar ısrar etse o da o kadar inkâr etmektedir (daha psikanalitik bir inceleme süreci yani analiz söz konusu olmadığı için Lacan da henüz dolaylı bir yolla hastaya bunu itiraf ettirmeye çalışmamaktadır).</p>

    <p class="normal">"Bu kadar sert bir biçimde inkâr edilen, diye yorumlar Lacan, bir yerde itiraf edilmektedir. İçinde bulunduğumuz durumda Aimée, kız kardeşine çocuğunu kaçırdığı suçlamasını, sayıklamasına yöneltmekte. Bu da sayıklamasını sistemli kılmaktadır. Oysa bu suçlamadan abla sürekli olarak muaf tutulmaktadır. Bu analiz yardımıyla anlamını belirlediğimiz bir suçlamadır. (Kişilikle İlişkileri Açısından Paronayak Psikoz, s. 233)</p>

    <p class="normal">Kendini beğenmek ve kendini suçlamak arasında gidip gelen, kendini cezalandırmakla sonuçlanan, asıl suçlanılan kişiye de kendi hayalinden varıldığı için onun hedef dışı sanıldığı durum paranoyak psikozdur böylece.</p>

    <p class="normal1">2) 1933'te Gerçeküstücü Dergi Minotaure'da Yayımlanan Makale "Paranoyak Cinayet Nedeni: Papin Kardeşler Cinayeti</p>

    <p class="normal">Söz konusu olan yine iki kardeştir. Adları Christine ile Léa Papin'dir. Yetimhanede yetişmiş bu iki kızdan büyüğüne babalarının uzun süre tecavüz ettiği ortaya çıkacaktır. Beraberce hizmetçilik yaptıkları evin sahibi Bayan Lancelin ve kızı Geneviève'i öldürmüşlerdir. Basının onlara Marguerite olayından daha fazla ilgi duymasının nedeni bu olayın gerçeküstücülerce göklere çıkartılıp, gerçeküstücü bir eylem olarak sunulmasıdır. Sartre da onların burjuva ahlakına karşı çıkan kahramanlar olduğunu düşünmektedir. Cinayetten sonra hiçbir ses duymadan bayılmaları, daha önce karakola giderek sızlanmaları gibi; "kendilerine saldırıldığını iddia etmeleri de bunu kanıtlamaktadır. Christine, kızkardeşinin kocası olacağı bir gelecek düşlemekte, "daha güçlü olmak için işlediği bir cinayet yüzünden hapse atılmasını anlamamaktadır. Zamanın ünlü doktorlarından Benjamin Logre onları hapisten kurtarır ve onların saralı histeri, cinsel sapıklık ve saldırıya uğrama düşüncelerine yakalanmış hastalar olduklarını kanıtlamaya çalışır. Mahkeme sonucunda Léa çekeceği hapis cezasından sonra annesinin yanına gitme hakkı kazanır. Ölüm cezası ömür boyu hapse çevrilen Christine ise sürekli krizler geçirdiği için Rennes'deki tımarhaneye kapatılacaktır.</p>

    <p class="normal">Yine iki kız kardeşin, birbirlerini suçlamaları, bu arada eşcinsellik süreçlerinin dışlanması, Ionesco'nun bir oyun başlığını anacak olursak "İki Kişilik Hezeyan, toplumsal çatışmaların ortasında patlak veren bir kendi kendini cezalandırma paranoyasıdır. Lacan histeri ve sara açıklamalarını kabul etmez. Olaya Aimée olayına benzer bir paranoya yorumu getirir.</p>

    <p class="normal">Lacan'ın bu konudaki incelemesi gerçeküstücülerin yayın organ "Minotaure dergisinin 3. sayısında 1933'te çıkar (sonradan Aimée ile ilgili tezin sonunda Seuil Yayınları'nda ek olarak yeniden yayınlanmıştır).</p>

    <p class="normal">Bu incelemesinde Lacan bir hatta iki adım daha atmıştır:</p>

    <p class="normal">Birincisi evet, daha önce iddia ettiği gibi yine paranoyanın narsisizme dayalı bir hastalık olduğunu vurgulamaktadır. Ama şimdi ayrıca Freudçu anlamda benliğin narsisizme bağlı olarak anlaşılması gerektiğini öne sürmektedir. Benlik bilgiye, tanımaya vs.'ye dayanan bir ilke falan değildir artık, narsisizmin temelini oluşturur. Bu tutum ona ileride 1946'larda benliğin yapısının paranoyak olduğunu ileri sürmeye götürecek, o zaman psikanalizi "öznede bir paranoya yönetimini sağlayan bir çıkarım olarak belirleyecektir.</p>

    <p class="normal">İkincisi Lacan artik Kojève'in derslerini izlediği için alttan alta Hegelci bir iki kavram kendini göstermektedir. Bunların en önemlisi elbette Kojève'in Lacan yorumunda en çok üstünde durduğu noktadır: Efendi–köle ilişkileri. Papin kardeşler efendilerinin iktidarına son vermek istemişler, bu açıdan kendi içlerinde taşıdıkları ideal benliklerine de saldırmışlardır. Kapitalist toplumlardaki efendi–köle ilişkisi taşrada en çok hizmetçiler–efendiler arasında göze çarpmaktadır. Jean Genêt de İkinci Dünya Savaşı'ndan sonra yazacağı "Hizmetçiler adlı oyunda Papin kardeşlerden esinlenerek polise ihbar ederek hapse girmesine neden oldukları beyefendinin tam hapisten çıktığı gün adamın karısını da öldürmeye çalışmalarını ve bunu ertelemek zorunda kaldıkları için birbirlerini yok etme sürecine girmelerini –Hegel'de olmayan iki ayrıntıyla beraber– işleyecektir. Hegel'de sonraya bırakma süreci de yoktur, içe atılmak ya da dışlanmak zorunda kalan bir gücün, öznenin kendisine ya da kendisine en çok benzettiği hayaline karşı saldırganlaşmak da. Ama bilinç ve bilincin geçirdiği evrelerin süreci vardır. Lacan için bu da önemli olacaktır. Kişilik kavramı artık bu incelemede yok olmuştur. Lacan kendinin bilincinden söz açmaktadır. Bu kısa makalenin Lacan'ın ilk Hegelci makalesi olması, onu kısalığına ve gerçeküstücü bir dergide sanki rastgele yayınlanmış gibi olmasına rağmen, onu önemli kılar.</p>

    <p class="normal1">3) Ayna Evresinin İlk Şekli, 1936'daki Uluslarası Psikanaliz Kongresindeki Sunuş</p>

    <p class="normal">Eğer bir ilerlemeyi her seferinde yeni bir ekleme mantığı içerisinde sunacaksak, benlik bu sunumla daha maddeci, daha bilimsel bir açıklamaya bağlanır: kendi vücuduna. Daha önceleri kardeşlerde özdeşleşme olduktan sonra hayallerle uğraşıyor ve onların dışta bıraktıkları bir noktanın nasıl olup da onları yönettiklerini görüyorduk. Şimdi bu özdeşleşmenin, hayal kurma sürecinin kaynağına inerek oluşumunu irdeleyebiliyoruz. Benlik narsisik olmuştu sonra da tanıma değil kendine yatırım yapmaya eğilim göstermişti. Şimdi de benlik hayal içinde Yahya Kemal'in bir Mehlika Sultan'ı imişcesine belirip, hayallere gark olup, sonra da bir hayal içinde yok olmaktadır.</p>

    <p class="normal">Darwinci psikolog Wallon, çocuğun gelişim sürecinde altı aylık olduktan sonra kimi hayvanlardan ayrışmaya başladığı gözleminden yola çıkarak, çocukları incelemiş, kendilerini aynada tanıdıkları süreyi altı ay olarak belirlemiştir. Hayvanlar karşılaştıkları ayna, su vs. gibi yerlerdeki yansımalarının kendi yansımaları olduğunu bilmezken insan yavrusu bunu anlamaktadır.</p>

    <p class="normal">Lacan Wallon'dan öğrendiği bu ilkeyi Wallon'un adını dışlayarak kendi buluşuymuş gibi sunar Marienbad'da. Hiç kuşkusuz kendisi bu buluşu daha değişik yorumlarla zenginleştirmiş, her şeyden önce bir evre, ayna evresi olarak ele almış, buna Hegel kökenli bir iki açıklama da eklemiştir. Ama yine de Wallon'un adının dışlanması hiç kuşkusuz kendisinin psikozda bulduğu ilkelerin nasıl kendi yaşantısını ve yazıp çizdiklerini de yönlendirdiğinin bir örneğidir. Bu narsisik kendini beğenme süreciyle ilgili olarak, birinci elden dinlediğim bir vakayı da buraya eklemeliyim. Başka Lacan kitaplarında okuyucunun bulamayacağı bir ek de bu kitap da böylece bulunsun (acaba bu da bizim narsisik sürecimiz midir yoksa sonra göreceğimiz gibi bir yüceltme olabilir mi, o da tartışma konusudur).</p>

    <p class="normal">Paris'teki bir kokteylde Lacan Michel Serres'e rastlar. Bilim tarihiyle ilgili ilginç araştırmalar yapan filozofun yanına yaklaşan Lacan "Biliyor musunuz der ona, "bütün atılan palavralar arasında bir tek sizinkileri beğeniyorum. Hınzırlığı tutan Michel Serres "Anladım ama der, "çıkaramadım siz kimsiniz? Lacan tamamen narsisik bir horoz kabarmasıyla "Ben, der, "Jacques Lacan'ım Michel Serres bu sefer daha da acımasızlaşır. "Özür dilerim, diye yanıtlar, "ben sizin adınızı hiç duymadım. Lacan da bu durumda kıpkırmızı olur (Michel Serres'in yakın arkadaşlarından olan bir hocamdan öğrendiğim bu olay da, bütün bu anlatılanlara, bunları bulan kişinin de kaçınılmaz olarak bağlı olduğunu göstererek ekmeğimize yağ sürmektedir).</p>

    <p class="normal">Değil mi ki benlik narsisik bir yapı içerisinde kendisine libidinal keyif alma amacıyla yatırım yapılan bir nesnedir, o zaman bu nesnenin oluşumuna kadar gerileyip Freud'un ilk narsisizm dediği noktaya ulaşmak gerekir. Böylece evrensel olarak benliğin oluşumu kesinleşmektedir. Bunun felsefe açısından önemi şudur: 1927 yılında Heidegger'in "Varlık ve Zamanda Husserl'in doğrultusunda geliştirdiği tez doğrudur. İnsan içine kapalı bir kutu değildir. İlkel narsisizm bize, cıvıl cıvıl dışarıya doğru gerçekleşen bu atılış sırasında başkasına açılan olayları zaman içerisinde geleceğe atılım olarak yaşayan bir yaratığı, hep bir mekânda bulunup bu mekânı kurtlu peynir gibi zamanla boşaltan bir yaratığı, insanı verir. Çünkü hayal gördüğü kendisi de kendinin dışındadır. Aynadaki ben onun içinden dışında olmayı başaran bir nesnedir. Bu dışımdaki ben benim. Başkası da bana ayna olursa eğer, artık benliğim hayaller arasından aynalarda yansıyarak çıkar; öncesinde yoktur zaten.</p>

    <p class="normal">Lacan bu durumu açıklarken 20. yüzyıl başında Louis Bolk'un<sup class="calibre5"><a href="../Text/lacan_split_058.html#footnote-100-14" id="footnote-100-14-backlink">[14]</a></sup> bulduğu biyolojik ilkeye de gönderme yapar. İnsan yavrusu prematüre doğmakta, olgunluğa ancak başkalarının bakımıyla ulaşmaktadır. Sinir sisteminin gelişmesi insanda yetersizdir. Onu başkalarına muhtaç haline getirir.</p>

    <p class="normal">Ama çocuk, aynı zamanda çevresindekilerin de hareket ettiğini görünce geleceğinin böyle olacağını da anlar. Oturduğu yerden bütün bir dünyaya açılma sürecini başlatır. O da yürüyecek, o da kıpırdayacaktır vs. Speculum yani aynadan der Lacan, spekülasyon yani oturduğunuz yerden yapılan değerlendirmeler türer. Göz en önemli organ, zihin sembolü organ olur.</p>

    <p class="normal">Ayrıca çocuk bütünlük düşüncesini de bu süreçte bulur. Kendini aynada tamamlanmış olarak seyreder. Parça parça algılayabildiği vücudu toparlanmış, bir birlik ve bütünlük sunmuştur kendisine. Bu başkası için de geçerlidir. Bir bütün olarak algılanır artık. 6 ila 18 ay arasındaki bu aşamada benlik oluşur.</p>

    <p class="normal">Wallon bu dönemi anlatırken en çok bu ayna evresinin tanımayı belirlediği üzerinde duruyordu ama Lacan ise çocuğun aynı zamanda kendinden geçmesinin, sevinmesinin üzerinde durur. Başkasının hayali çocuğa neşe kaynağı olur. Ağzından ünlemler dökülür. Bu dıştaki hayal kimlik verici ve oluşturucudur. "İmago eskiden Roma'daki heykellerken, şimdi heykel gibi kıvamlarıyla benliğe önceleri boşken dıştan içeri doğru dolarak bir benliğe yerleşmektedir. Daha önce de açıkladığımız gibi işte hayalle farkı da budur. Hayaller kendimizin dışta bulunmasıyla başlamıştı aynada. Oysa imagolar nesnelerin görüntülerinden çıkarılacaktır. Sözgelişi "meme imagosu diyecek olursak bu birçok meme gördükten sonra egonun onu oluşturarak, bu arada kendi tarihine göre bu memeye kattığı ek nesnelerle besleyerek yarattığı imago olacaktır. Heykelin duruşu gibi bir sabitlik vardır bunlarda. Oysa hayal yakalanamazlık sürekli oynaklık gösterir. İdeal ego bunlardan çıkar oysa "baba imagosuyla karşılaşıldıktan sonra "ego idealine geçilecektir. Çocuk kız olsun erkek olsun, önce anaya sonra babaya yönelirken baba yasasını içselleştirerek de Oedipus'u çözmüş olur. Ego ideali meslek edinme, ahlaklı olma vs. gibi alanlara yönelirken ideal ego kendini narsisik olarak gösterme peşindedir.</p>

    <p class="normal">"Kendilik duygusunda der Lacan, "özne başkasının hayaliyle özdeşleşir ve başkasının hayali ondaki bu duyguyu yakalayıverir. (Yazılar, s. 181)</p>

    <p class="normal1">4) Gerçeklik İlkesinin Ötesinde</p>

    <p class="normal">Benliğin yapısı hiç de öyle gerçeğe uymak, dünyaya uyum sağlamak, toplamsallığa yönelmek değilse, zihin yoluyla gerçekleştirdiğimiz özdeşleşmeler bilginin temelini oluşturur, kaynaklar böyle sağlanır. Bu yüzden Lacan, Freud'un ikinci topiğindeki üçlüye yani üstben, altben ve benliğe "kişiliğin hayali mevkileri adını verir ve bunlara bir dördüncüsü olarak da "ben zamirini ekler. Zamir olarak beni benlikten ayırır. Benlik ayna evresinde yalnızken, öznenin kendini tanıyabileceği bir yer de gereklidir. Bu aslında fiil çekerken ortaya çıkar. Geliyorum, gidiyorum'un sonunda kullanılan ben, bu zamir bendir. (Fransızcada bizde olduğu gibi sona değil başa gelir) "Le moi ve "je yani, "benlik ile "zamir ben ayrımına dayanan Lacan, bu ayrılığı derinleştirerek hayali ve sembolik arasındaki ayrılığa gelecektir. İmagolarla özdeşleşerek yabancılaşan ben ile kendini bir süreklilik içerisinde tanıyan ben, yine bir birliğe sahiptir ama arada, bir gidişgeliş alanı çıkmıştır. Bu alan Lacan için o dönemde şu açıdan önemlidir: Marienbad'daki serüvenini hayal kırıklığıyla noktalayan Lacan, Freud'un devrimine sahip çıkmak istemektedir. Metinde "ikinci analitik kuşaktan söz ederek onları sahiplenmekte ya Fransa'daki yeni kuşağın ya da Marienbad'da bıraktıklarının başına artık kendisi geçmek istemektedir. Bunun için de artık Freud'unkine paralel (Spinoza'daki çeviri yorum anlamında) metinler yazmakta ve kuramlarını derinleştirmektedir. Bu makalenin devamında iki tane daha makale geleceğini müjdeler. Birinin adı "Hayalin Gerçekliği, öbürü "Bilgi Biçimleri adını taşıyacaktır. Ama Heidegger'in bir türlü yazamadığı "Varlık ve Zamanın ikinci cildi gibi Lacan da bu yazıları kaleme alamayacaktır.</p>

    <p class="normal1">5) 1938'deki Aile Ansiklopedisinde Yer Alan "Bireyin Yetişmesinde Aile Kompleksleri</p>

    <p class="normal">Bu dönemin bu son yazısında Lacan ansiklopediyi hazırlayanların istediği tarzda bir yazı olmadığı için yazıyı bir iki kere yeniden yazar. Öte yandan Lucien Febvre adlı büyük tarihçi ve onun çevresindeki bir iki kişi daha, bazı başlıklar ekleyerek, metni yeniden yazıp Lacan'a yollarlar ve metni daha anlaşılır hale getirmeye çalışırlar. Çünkü yayıncı Monzie "Bu ne biçim dil böyle, bunu normal dile çevirin diye kükremiş, eğer düzeltilmezse metnin yayımlanmayacağını bildirmiştir.</p>

    <p class="normal">Lacan, bu incelemede karamsardır. Batı uygarlığının sanki sonuna geldiğinin, bu arada baba otoritesinin zayıflamasının bu uygarlığın o döneme ait en önemli özelliği olduğunun altını çizmektedir. Hatta bu durumu beklenmedik bir biçimde Bergson felsefesine dayanarak açıklamaktadır. Kapalı ahlakla açık ahlak Bergson'un yaptığı bir ayrımdır. Bergsan kapalı ahlakların sadece yaptırımlarla yürütüldüğünü oysa açık ahlak görüşünün özenme, açılma gerektirdiğini savunmuştur. Lacan anne yasağının böyle kapalı bir topluma özgü olduğunu düşünmektedir. Babaya dayalı toplumların –ki tarihçilere göre Yahudi tektanrıcılığının çıkışı da eski Yunan'daki birtakım sancılar da– anneye dayalı toplumlardan babaya dayalı toplumlara geçişinin sancılarıdır. Lacan ise bunu olumlu bir aşama, açık ahlak görüşlerine bir geçiş olarak yorumlar. Annenin yasaklanması bir yaptırımdır ve bir baskı başlatır ama baba otoritesinin bir ikili ilişkiyi –çocukla annenin suçortaklığına dayalı ikili ilişkisini– böylelikle bir başka dünyaya açması, yeni bir alana kaydırması bir umut getirir. "Bu kritik anı diye yazar Lacan, "Bergson'un ahlak görüşünü temellendirirken başvurduğu duruma benzetebiliriz. Bilindiği gibi Bergson yaptırımın tamamını yaşamı savunma işlevine indirir; bunun aracılığıyla kendi kapalılığı içerisindeki insan gruplarını birleştiren bağı kastetmektedir. Bunun tam tersinde ise yaşantıyı aşan bir atılımı, bu grubu açan her harekette bulmaktadır, bu hareket bu bağı evrenselleştirmektedir. Annenin yasaklanmasında gerek psikanalist gerek sosyolog temel yaptırımın somut biçimini görebilirler, aynı zamanda babacı otoritede ise toplumsal bağın "açılmasını gözlemleyebilirler. Oedipus çatışmasının işlevi bu durumda bastırmaya bir söz verme ideali getirmektir. Bergson'un bu ayrımından, aynı zamanda hiç kuşkusuz bu düşünürün de Yahudi olması dolayısıyla insanlık tarihini yeniden okurken de yararlanan Lacan, "Bergson tarihe Yahudi peygamberciliğiyle gönderme yapar diye belirttikten sonra şöyle sürdürür yazısını: "Yahudi peygamberciliğini, diye yazar, "anne tapınmalarına kendilerini adamış topluluklardan ayrılan bu halkın, bu tür tapınmaların baştan çıkarıcılığına direnerek baba idealini gündeme getirmek için çırpınmasından, kendisini seçilmiş bir halk olarak görmesini anlayabiliriz. Kişinin istediklerini ve ideallerinin evrenselleşmesini diyalektik olarak babacı halkların tarihlerinde bulabiliriz. Bunun kanıtı da hukuk tarzlarının ilerlemesidir. Eski Roma bunu hem bir güç hem bir bilinç olarak yaşamıştır; bunun sonucunda da patriyarka (adını verdiğimiz) bir baba iktidarının ayrıcalıkları bütün yığınlara ve halklara yayılmış. Baba iktidarı gerçekleşmiştir (s. 58, Diğer yazılar).</p>

    <p class="normal">Hiç kuşkusuz bu söz verme çevresindeki görüşler aynı zamanda Marcel Mauss'un 1924'te geliştirdiği "Verme Üzerine Denemeye de gönderme yapmaktadır. Buradan da sonrdan gerek J. Derrida, J. Kristeva, P. Ricœur'ün bağış, verme, çalma değiş tokuş üzerine psikanaliz, felsefe karışımı çalışmalarına gerek de Daniel Sibony ve Fethi Benslama gibi psikanalistlerin tektanrıcı dinler üzerine yapacakları çalışmalara yol açmış olur Lacan.</p>

    <p class="normal">Makalede kompleks sözcüğü bol bol kullanılmaktadır. Sonradan Freud'un Oedipus ve Hadım kompleksi olarak ikiyle sınırlayacağı indirgeme çabası gerçekleşmediği için, kompleks çok genel olarak, Jung'un önerdiği biçimde karmaşık durumların her biri için kullanılıyordu. Lacan girişte, aile kurumunu biyolojik olarak değil de bir gelenek aktarma kurumu olarak aldığını belirttikten sonra "aile psikolojisinin somut etmeni olarak kompleks başlığıyla konuyu irdelemeye başlar. Açıklamalar sırasıyla gelir: Önce sütten kesme kompleksi incelenir. Sonra "dışarıdan birin gelmesi kompleksi adı verilen kardeşi olma sürecine geçen çocuktaki tepkiler anlatılır. Sonra da Oedipus kompleksine geçilir. Bunlar evrensel süreçler olarak gösterilirken ikinci bölümde patolojide aile komplekslerine geçeriz. "Aile temalı psikozlar ve "aile temalı nevrozlar ayrı ayrı ele alınır. İncelemenin sonunda tarihin sonu havası veren bir durum belirir. Lacan ailenin o dönem Batıdaki durumundan yakınır (bu arada hem kendisi karısından ayrılma aşamasındadır hem de çocukluğundaki aile tablosu bir kâbustur onun için elbette), Batıda artık Baba imagosu gerilemiştir. Ayrıca bu imago kadınlar tarafından da sahiplenildiği için tam bir karmaşa yaşanmaktadır. "Evlilik kariyeri nevroz kültürünün seçilmiş alanıdır gibi bir gözlemden sonra Lacan şöyle düşünür: "Kadının erkekçe davranması –erkekliği protestosu– Oedipus kompleksinin son ucudur (sonucudur).</p>

    <p class="normal">Psikanaliz de Lacan'a göre 19. yüzyıl sonunda Batı toplumlarındaki karmaşıklıkların, eksikliklerin sonucunda ortaya çıkmıştır. Toplumsal bir yaradır o da.</p>

    <p class="normal">Antropolojik, psikanalitik, felsefi yönleri olan bu yazıyla Lacan artık Freud gibi psikanalizin verilerini evrensel bir insanlık tarihi yazmaya doğru kaydırmaya başlamıştır. Ama henüz elinde bunun için geliştirilmesi gereken bir sözcük hazinesi, bir kavramlar topluluğu bir de sentaks yani bunların sıralanacağı düzen tam belirmiş değildir. Freud'un neresini alayım, neresini satayım diye uğraşan öbür müritlerinden ayrılıp Freud'un buluşunun tamamını, bilinçdışının önemini anlaması biraz daha vakit alacaktır.</p>
  </div>

  <div class="calibre1" id="calibre_pb_12"></div>
</body>
</html>
