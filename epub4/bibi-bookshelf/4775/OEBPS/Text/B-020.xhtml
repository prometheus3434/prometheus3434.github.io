<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">“Ah, Theo!” dedi Kitsey Noel’den hemen önce bir cuma günü öğleden sonra, annemin zümrüt küpelerinin tekini havaya kaldırıp ışığa tutarak. Bütün sabahı Tiffany’s’te gümüş ve porselen desenlerine bakarak geçirdikten sonra Fred’s’te uzun uzun öğle yemeği yemiştik. “Bunlar çok güzel! Ama...” Alnını kırıştırdı.</p>

  <p>“Evet?..” Saat üçtü, restoran hâlâ gülüşüp konuşan insanlarla doluydu. Bir telefon açmak için masadan kalktığında küpeleri cebimden çıkarmış ve masa örtüsünün üstüne bırakmıştım.</p>

  <p>“Şey, sadece merak ediyorum.” Almak isteyip istemediğinden emin olamadığı bir çift ayakkabıya bakıyormuşçasına kaşlarını çatmıştı. “Demek istediğim, bunlar muhteşemler! Teşekkür ederim! Ama... uygun olacak mı sence? O gün için?”</p>

  <p>“Şey, sana kalmış,” dedim, Bloody Mary kadehime uzandım ve şaşkınlığımı ve rahatsızlığımı gizlemek için büyük bir yudum aldım.</p>

  <p>“Çünkü zümrütler.” Küpelerden birini kulağına tuttu, bunu yaparken gözünün ucuyla düşünceli bir biçimde bakıyordu. “Zümrüde bayılırım! Ama...” Küpeyi bir kez daha havada tuttu, etrafa ışıklar saçarak parıldıyordu. “Zümrüt pek benim taşım sayılmaz. Bence biraz fazla sert görünebiliyorlar, ne demek istediğimi anlıyor musun? Hem de beyazın üstüne? Benim tenimde? Su yeşili! Annem de hiç yeşil giyemez.”</p>

  <p>“Sen nasıl istersen.”</p>

  <p>“Ah, kızdın işte.”</p>

  <p>“Hayır, kızmadım.”</p>

  <p>“Evet kızdın! Duygularını incittim!”</p>

  <p>“Hayır, sadece yorgunum.”</p>

  <p>“Canın çok sıkkınmış gibi görünüyorsun.”</p>

  <p>“Lütfen, Kitsey, yorgunum.”</p>

  <p>Kendimize bir daire bulmak için olağanüstü bir çaba gösteriyorduk, keyifle başladığımız sinir bozucu bir süreç olmuştu bu, başka insanların terk edilmiş hayatlarının hayaletleriyle dolu çıplak mekânlar ve boş odalar çocukluktan kalma bir dolu kötü anıyı canlandırmıştı (benim için), içlerindeki hayat çıkıp gitmiş ve dahası, (besbelli) yalnızca benim duyabildiğim uğursuz, mekanik bir vızıltıyla titreşen koliler ve mutfak kokuları ve gölgeli yatak odaları, emlakçıların evlerin dolaşıp ışıkları açar ve paslanmaz çelikten ev aletlerini gösterirken cilalı yüzeylerde neşeyle çınlayan seslerinin dağıtmayı başaramadığı hırıltıyla nefes alıp veren bir kuruntu yaratmıştı.</p>

  <p>Peki bunun nedeni neydi? Gördüğümüz her daire trajik sebeplerle boşaltılmamıştı sonuçta, bir şekilde inanıyordum buna. Baktığımız neredeyse her evde boşanma, iflas, hastalık ve ölüm kokusu alıyor olmam kötü bir yanılsamadan ibaretti kesinlikle - ve ayrıca, önceki gerçek ya da hayalî kiracıların dertleri Kitsey ya da bana nasıl zarar verebilirdi ki?</p>

  <p>“Ümitsizliğe kapılma,” demişti Hobie (o da benim gibi odaların ve nesnelerin ruhları, zamanın geride bıraktıkları konusunda fazlasıyla hassastı). “Bunu bir iş olarak gör. Önemsiz ıvır zıvırlarla dolu bir kutuyu ayıklıyormuşsun gibi düşün. Dişlerini sıkıp aramaya devam ettiğin takdirde er ya da geç karşına bir yer çıkacak.” Haklıydı da. Sokağın karşısında keskin nişancıların silahlarını bana doğrulttuklarını hissetmediğim tek bir an bile geçiremeyeceğimi bildiğim, buzlu camlı hilkat garibelerinin ve yalnız, ihtiyar Yahudi kadınların hayaletlerinin peşini bırakmadığı savaş öncesi dönemden kalma kasvetli evleri bir bir dolaşırken sabrımı yitirmedim, Kitsey de öyle. Ev bulmanın eğlenceli olmasını kimse beklemiyordu.</p>

  <p>Buna karşın, Kitsey’yle birlikte Tiffany’s’e gidip düğün hediyelerimizi belirleyecek olma fikri bana kafamızı dağıtacak bir hoşluk olur gibi gelmişti. Düğün hediyesi seçiminde bize yardımcı olacak kişiyle tanışmak, hoşumuza giden şeyleri belirlemek ve sonra el ele uçarcasına çıkıp bir Noel öğle yemeği yemek? Bunun yerine -hiç ummadığım bir şekilde-Noel’e bu kadar yakın zamanda bir cuma günü Manhattan’daki en kalabalık mağazalardan birinde dolaşmanın stresiyle serseme dönmüştüm: asansörler tıklım tıklımdı, merdivenler tıklım tıklımdı, saatler, atkılar, el çantaları, masa saatleri ve görgü kuralları kitapları ve mağazanın meşhur “Robin’s Egg Blue” marka porselenlerinin her çeşidinden büyük miktarlarda satın almak için vitrinlerin önünde itişip kakışan turist ve tatil müşterileriyle dolup taşıyordu. Beşinci katta saatlerce dolaştık durduk, danışmanımızsa “kusursuz hizmet” sağlamak ve seçimlerimizi güvenle yapmamıza yardımcı olmak için peşimizden bir an olsun ayrılmıyor ve öyle çok çaba gösteriyordu ki elimde olmadan gizlice takip ediliyormuşuz hissine kapılıyordum. (“Porselenlerinizin deseni her ikinize de ‘biz buyuz, çift olarak’ demeli... tarzınızın önemli bir ifadesidir.”) Kitsey ise bir takımdan diğerine gidiyordu: “Altın yaldızlı şerit! “Hayır, mavi!” “Bekle... ilki hangisiydi?” “Sekizgen fazla mı kaçar?” Danışman kız da pek faydalı yorumlarıyla şakıyordu: kentsel geometriler... romantik çiçekler... ebedî zarafet... göz alıcı ışıltı... Ve tabii ki şu güzelmiş, şu da, bana ikisi de uyar, sen karar ver Kits, deyip durmama rağmen danışman kız bize daha fazla, daha fazla takım gösteriyor, belli ki bana daha net bir tercih yaptırmak için dil dökebileceğini umuyordu, her bir takımın güzel yanlarını bir bir anlatıyordu, burada yaldız, şurada elde boyanmış kenarlar, ta ki gerçekten düşündüğüm şeyi söylememe engel olmak için dilimi ısırmak durumunda kalıncaya kadar: bütün bu usta işçiliklerine rağmen Kitsey’nin x ya da y desenini seçmesinin benim için kesinlikle hiçbir farkı olmadığını çünkü benim gözümde hepsinin aşağı yukarı aynı olduğunu: yeni, albeniden uzak, ruhsuz, fiyatlardan bahsetmiyorum bile: daha dün yapılmış bir tabak için sekiz yüz dolar? Bir tabak? Bu soğuk, parlak, yeni çıkmış şeylerin yarı fiyatına alınabilecek on sekizinci yüzyıldan kalma güzelim takımlar vardı.</p>

  <p>“Ama hepsini <i>tam olarak</i> aynı ölçüde beğenemezsin! Ve evet, kesinlikle dönüp dolaşıp Deco’ya geliyorum,” dedi Kitsey sabırlar etrafımızda dolanan satıcı kıza, “ama onu ne kadar beğensem de bizim için çok uygun olmayabilir sanki.” Sonra bana döndü: “Sen ne düşünüyorsun?”</p>

  <p>“Sen ne istersen. Hangisini istersen. Gerçekten,” dedim, kibarlığını bozmadan gözlerini kırpıştırarak bana doğru baktığını görünce ellerimi ceplerime sokup gözlerimi ondan kaçırdım.</p>

  <p>“Çok huzursuz görünüyorsun. Keşke hangisini beğendiğini bana söyleseydin.”</p>

  <p>“Evet, ama...” Cenaze satışlarından ve dağılan evlerden sonra o kadar çok porselen kutusu açmıştım ki eskilerden kalma, pırıl pırıl görünüşlerinde âdeta tarifsiz bir keder olduğunu düşünüyordum, bu yüzden bu yepyeni, pasparlak yemek takımları bana üstü kapalı bir biçimde aynı oranda aydınlık ve trajediden uzak bir geleceği vaat ediyordu.</p>

  <p>“Çini desenli mi? Yoksa Nil Kuşları desenli mi? Bir şey söyle Theo, birini ya da diğerini seçmen lazım.”</p>

  <p>“Hangisini seçerseniz seçin hata yapmış olmazsınız. İkisi de zevkli ve şık. Şu daha sade, daha günlük,” dedi danışman yardımcı olmak istercesine, <i>sade,</i> bunalmış ve huysuz damat adaylarıyla uğraşırken kullandığı bir anahtar sözcüktü belli ki. “Gerçekten çok çok sade ve yalın.” Görünüşe göre günlük yemek takımlarını (sanırım dostlarıma ev sahipliği yapacağım bütün o futbol maçı partilerinde kullanmak için, ha ha) damatların seçmelerine izin verilirken, “resmî takımların” işin uzmanlarına -hanımlara- bırakılması düğün alışverişi protokolünün bir parçasıydı.</p>

  <p>Bir şey söylememi beklediklerini fark edince, “İyi,” dedim, istediğimden biraz fazla sertçe. Yalın, beyaz, modern çanak çömlek benim müthiş heyecan duyacağım türden şeyler değildi, hele de bir tabak için dört yüz dolar değer biçilirken. Arada sırada Ritz Kulesi’ne görüşmeye gittiğim baştan aşağı Marrimekko kaplı hoş, yaşlı hanımları getirmişti aklıma: kumlu sesli, türban takan, kollarına leopar desenli bileziklerini geçirmiş, Miami’ye taşınmayı dileyen dullar; daireleri yetmişlerde dekoratörleri aracılığıyla iyi bir Queen Anne pahasına alınmış ama (gönülsüzce de olsa bunu onlara söylemekle yükümlüydüm) değerlerini koruyamamış ve aldıkları fiyatın yarısına bile geri satılamayacak füme camlı ve krom kaplı çelik mobilyalarla doluydu.</p>

  <p>“Porselen.” Düğün danışmanı kısa kesilip manikürlenmiş parmağını tabağın kenarında gezdirdi. “Çiftlerimin iyi gümüş, iyi kristal ve porselen hakkında nasıl düşünmelerini isterim biliyor musunuz? Bu bir gün sonu ritüelidir. Şarap, keyif, aile, birliktelik. İyi bir porselen takım evliliğinize kalıcı bir tarz ve romantizm katmanın harika bir yoludur.”</p>

  <p>“Pekâlâ,” dedim bir kez daha. Ama hislerim beni sarmıştı ve Fred’s’te içtiğim iki Bloody Mary de bu hissi tam olarak silip atamamıştı.</p>

  <p>Kitsey küpelere bakıyordu, şüphe içindeymiş gibi görünüyordu. “Peki, bana bak. Düğünde bunları <i>takacağım.</i> Çok güzeller. Ve bunların annene ait olduklarını da biliyorum.”</p>

  <p>“Ben senin ne takmak istiyorsan onu takmanı istiyorum.”</p>

  <p>“Ben sana <i>benim</i> ne düşündüğümü söyleyeyim.” Neşeli bir tavırla masanın üzerinden uzanıp elimi tuttu. “Bence senin biraz şekerleme yapmaya ihtiyacın var.”</p>

  <p>“Kesinlikle,” dedim, avucunu yüzüme bastırıp ne kadar şanslı olduğumu anımsayarak.</p>

  <h3 id="sigil_toc_id_117">II</h3>

  <p class="p1">Her şey çok çabuk gelişti. Barbourlarda yediğim akşam yemeğinden sonraki iki ay içinde Kitsey’le aşağı yukarı her gün görüşmeye başlamıştık - uzun yürüyüşler ve akşam yemekleri (bazen Paris Match ya da Le Bilbouquet, bazen mutfakta sandviç) ve eski günleri anan sohbetler: Andy ve Monopoly tahtasının başında geçen yağmurlu pazarlar hakkında (“Siz ikiniz <i>çok </i>kötüydünüz... Shirley Temple’a karşı Henry Ford ve J.P. Morgan oynuyordu sanki...”), ona <i>Pocahontas</i> yerine zorla <i>Hellboy</i> izletince ağladığı gece ve işkence gibi gelen ceket ve kravatlı geceler hakkında konuşuyorduk - o geceler en azından biz ufacık çocuklar için işkenceydi, Yat Kulübü’nde baston yutmuş gibi oturur, limonlu kolalarımızı içerdik. Bay Barbour ise yerinde duramadan bütün yemek salonuna göz gezdirir, Javier’i, o gülünç Xavier Cugat İspanyolcasını pratik etmek için ısrarla peşinden koştuğu en sevdiği garsonu arar dururdu... Okul arkadaşları, partiler, her zaman konuşacak bir şeylerimiz vardı, bunu hatırlıyor musun, şunu hatırlıyor musun, hani şunu yapmıştık... Tek olayın içki ve yatak olduğu ve birbirimize söyleyecek pek bir şeyimizin olmadığı Carole Lombard’la olduğu gibi değildi Kitsey’le ilişkimiz.</p>

  <p>Kitsey ve ben birbirinden çok farklı insanlardık ama bunu sorun yapmıyorduk: sonuçta Hobie’nin makul bir biçimde ortaya koyduğu gibi, evlilik karşıtların birliği değil miydi zaten? Benim onun, onun benim hayatıma yepyeni farklar getirmesi gerekmiyor muydu? Hem ayrıca (diyordum kendi kendime) artık “yola devam etme”, “oluruna bırakma”, kapıları bana kilitli olan bahçeden vazgeçme vakti değil miydi? Asla elde edemeyeceğim bir şey için yas tutmak yerine “şu anı yaşamak”, “şimdiye odaklanmak” gerekmez miydi? Yıllardır doymak bilmez bir keder çukurunda debelenip duruyordum: Pippa Pippa Pippa, neşe ve çaresizlik, asla tükenmiyordu, aslında hiçbir önemi olmayan olaylar beni havalara uçuruyor ya da kelimelere dökülmesi imkânsız bunalımlara sürüklüyordu, telefonumun ekranında beliren ismi ya da “Sevgiler” diyerek bitirdiği bir e-posta (ki Pippa herkese yolladığı bütün e-postalarını böyle bitirirdi) beni günlerce kuşlar gibi şakıtırken, şayet Hobie’yi aradığında benimle de konuşmak istemezse (ki neden istemek zorunda olsundu ki?) akla yatkın bütün gerekçelerin ötesinde kendimi harap ediyordum. Aldanıyordum ve bunu biliyordum. Daha kötüsü, Pippa’ya duyduğum aşk ta en dipte annemle, annemin ölümüyle, annemi kaybedip onu bir daha geri alamamakla birbirine karışıyor, bulanıyordu. Kurtarmak ve kurtarılmak için, geçmişi tekrar edip değiştirmek için duyduğum o kör, çocuksu açlık kendisini her nasılsa gözü dönmüş bir biçimde ona bağlamıştı. Dengesiz, hastalıklı bir tarafı bir tarafı vardı bunun. Aslında olmayan şeyler görüyordum. Bir alışveriş merkezinde gözüne kestirdiği kızın peşine düşen karavan parkı sapığı olmaktan bir adım uzaktaydım. Çünkü işin doğrusu, Pippa ve ben birbirimizi belki iki yılda bir ancak görüyorduk. Birbirimize e-posta ve mesaj gönderiyorduk ama öyle düzenli olarak değil. Şehre geldiğindeyse kitap değiş tokuş ediyor, sinemaya falan gidiyorduk, arkadaştık, daha fazlası değil. Onunla ilişki yaşama umutlarım tamamıyla gerçek dışıyken, bu süregelen ızdırap ve yaşadığım hüsran ne yanından bakarsan bak ürkütücü bir gerçekti. Bu yersiz, umutsuz, karşılıksız saplantım hayatımın geri kalanını ziyan mı edecekti?</p>

  <p>Kendimi çekip kurtarmak bilinçli bir karar olmuştu. Bunu yapabilmek için her şeyimi ortaya koymak zorunda kalmıştım, düştüğü tuzaktan kurtulmak uğruna bir uzvunu dişleyip koparmak durumunda kalan bir hayvan gibi. Ve bir şekilde yapmıştım bunu. Karşımda Kitsey duruyordu, o neşeli, üzüm sarısı gözleriyle bana bakıyordu.</p>

  <p>Birlikte eğleniyorduk. İyi anlaşıyorduk. Şehirde geçireceği ilk yazdı bu. “Bütün hayatım boyunca, ilk defa...” -Maine’deki ev kapatılmıştı, Harry Amca ve kuzenler Kanada’ya, Magdalen Adaları’na gitmişlerdi-“...ve burada, annemin yanında yapacak hiçbir şey bulamıyorum, ah, <i>lütfen,</i> benimle bir şeyler yap. Rica etsem bu hafta sonu benimle birlikte sahile gelmez misin?”</p>

  <p>Böylece, hafta sonları East Hampton’a gittik, yaz tatilini Fransa’da geçiren arkadaşlarının evinde kaldık ve hafta süresince de ben işten çıktıktan sonra şehir merkezinde buluşup yol kenarındaki kafelerde ılık şaraplar içtik: ateş gibi sıcak kaldırımları ve sigaramın ucundaki alevin kıvılcımlarını savuran metro ızgaralarından gelen sıcak rüzgârıyla ıssız Tribeca akşamları... Sinema salonları serindi hep, Old King Cole Salonu ve Grand Central’daki Oyster Bar da. Haftada iki gün öğleden sonra şapkasını ve eldivenlerini takıp, Jack Pürçeklerini ve derli toplu eteğini giyip, tıbbi kullanıma uygun güneş losyonunu tepeden tırnağa sürünüp (çünkü onun da Andy gibi güneşe alerjisi vardı) golf sopası takımını sığdırabileceği şekilde arka tarafı özel olarak ayarlanmış siyah Mini Cooper’ına atlayıp tek başına Shinnecock veya Maidstone’a gidiyordu. Andy’nin aksine o, gevezelik edip cır cır ötüyor, sinirleri bozulmuş gibi kendi yaptığı esprilere gülüyordu, babasının boşa harcanmış enerjisinin hayaletini taşısa da o ipini koparmışlıktan, o ironiden uzaktı. Onu pudralayıp yüzüne küçük bir ben kondursanız, o bembeyaz teni ve pembe yanakları, o dudak uçuklatan neşesiyle Versay’da kraliçenin nedimeliğini yapan bir hanımefendi de olabilirdi pekâlâ. Rüzgârda etekleri uçuşan minicik keten elbiseler giyiyordu, hem kırda hem şehirde, aksesuar olarak büyükannesinin vintage timsah derisi çantalarından takıyordu ve dans ederken ya da yüzerken bir kenara atıverir sonra da nereye koyduğunu unutursa diye salına salına yürüdüğü (“Can yakan ayakkabılar!”) müthiş yüksek topuklu Christian Louboutin’lerinin içine adının ve adresinin yazdığı bir etiket yapıştırırdı: gümüş rengi ayakkabılar, nakışlı ayakkabılar, kurdeleli ve sivri burunlu, bin dolarlık ayakkabılar. “Gıcık şey!” diye bağırmıştı merdivenlerin başından - sabahın saat üçünde, zil zurna sarhoş bir halde, ertesi gün çalışmam gerektiği için sendeleye sendeleye bir taksi bulmak için nihayet evden çıktığımda.</p>

  <p>Bana evlenme teklif eden de oydu. Bir partiye giderken, yolda. Chanel No. 19, süt mavisi bir elbise. Park Bulvarı’na yeni adım atmıştık -ikimiz de yukarıda, evde içtiğimiz kokteyller yüzünden biraz çakırkeyiftik- ve kapıdan caddeye adım attığımız anda çat diye sokak ışıkları yanıvermişti, olduğumuz yerde kalakalmış, birbirimize bakmıştık: bunu <i>biz</i> mi yaptık? Öyle komik bir andı ki ikimiz de histerik kahkahalara boğulmuştuk - üstümüze ışıklar yağıyordu, bütün Park Bulvarı’nı aydınlatabilirdik sanki. Ve Kitsey elimi tutup, “Bence ne yapmalıyız biliyor musun, Theo?” dediğinde, ne söyleyeceğini adım gibi biliyordum.</p>

  <p>“Yapmalı mıyız?”</p>

  <p>“Evet, lütfen! Sence de öyle değil mi? Hem bu annemi de çok mutlu ederdi bence.”</p>

  <p>Tarihi bile kesinleştirmemiştik. Kilisenin müsait olup olmamasına, cemiyetin olmazsa olmaz üyelerinin müsait olup olmamasına, başka birisinin katılacağı yarışa veya vade sonuna ya da bilmem nelere göre değişip duruyordu. Düğünün giderek nasıl böyle büyük bir mesele haline -yüzlerce kişilik konuk listesi, binlerce dolarlık masraf, bir Broadway şovunu andıran kostümlü ve koreografili- gelmeye başladığı, bu düğünün gitgide nasıl büyük bir prodüksiyona dönüştüğü konusunda hiçbir fikrim yoktu. Kimi zaman kontrolden çıkan düğünlerin suçlusunun gelinin annesi olduğunu biliyordum ama bu durumda suçu odasından nadiren çıkan ve kafasını dikiş nakış sepetinden nadiren kaldıran, telefonlara asla bakmayan, davetleri asla kabul etmeyen ve eskiden saçlarını bir gün olsun aksatmaksızın her gün, öğle yemeği için dışarı çıkmadan hemen önce saat on birde yaptıran biriyken artık asla kuaföre bile gitmeyen Bayan Barbour’un üzerine atmak mümkün değildi.</p>

  <p>“Annem <i>sevinmez mi?”</i> diye fısıldamıştı Kitsey, koşa koşa Bayan Barbour’un odasına geri dönerken o küçük, sert dirseğini kaburgalarıma geçirerek. Haberi alınca <i>(ona sen söyle,</i> demişti Kitsey, <i>senden duyarsa daha çok mutlu olur</i>) Bayan Barbour’un yaşadığı sevinç, hiç bıkmadan zihnimde yeniden, yeniden oynattığım bir an olmuştu, şaşkın gözleri, sonra gafil avlanan o soğuk, yorgun yüzünde açan mutluluk. Bir elini bana, diğerini Kitsey’ye uzatmıştı ve o güzel gülümsemesi -bunu asla unutmayacaktım- benim için her şeye değerdi.</p>

  <p>Birini bu kadar mutlu etmeye gücümün yetebileceğini kim bilebilirdi? Ya da benim de bu denli mutlu olabileceğimi? Ruh halim tamamen değişmişti; yıllarca uyuşturulup kilitli tutulduktan sonra şimdi kalbim bir bardağın altında kıstırılmış arı gibi vızıldıyor, oradan oraya uçuşuyordu, her şey parlak, keskin, karmaşık, yanlıştı - ama çürük bir diş gibi, bozulmuş bir şeyin sebep olduğu mide bulandıran, pis ağrı gibi yıllar boyunca uyuşturucuların etkisinin altından beni yavaş yavaş tüketen tatsız ızdırabın aksine apaçık bir acıydı bu. Bu açıklık keyif veriyordu; sanki baktığım her şeyi bulandıran camları lekelenmiş gözlüklerimi çıkarmıştım artık. Bütün bir yaz boyunca âdeta çılgına dönmüştüm: tüylerim ürperiyor, müthiş bir enerjiyle doluyor, coşkuya kapılıyordum, cin ve karides kokteylleriyle ve tenis toplarının canlandırıcı Kuruşlarıyla hayatımı sürdürüyordum. Ve düşünebildiğim tek şey Kitsey, Kitsey, Kitsey idi!</p>

  <p>Ve üstünden dört ay geçmişti, aylardan aralıktı, capcanlı sabahlar ve havada Noel çanları vardı; Kitsey ve ben nişanlıydık, evlenecektik ve ben ne kadar şanslıydım. Ama bütün bunlar, bu kalpler ve çiçekler, bu müzikal komedinin bitişi her ne kadar mükemmel olsa da kendimi çok da iyi hissetmiyordum. Bilmediğim bir sebeple bütün bir yaz boyunca beni peşinde sürükleyip havalara uçuran enerji rüzgârı, ekim ayının ortasında beni yere çarpmış, hiç durmadan dört bir yana yayılan bir keder yağmurunun altına atmıştı: birkaç istisna (Kitsey, Hobie, Bayan Barbour) dışında insanların arasında olmaktan nefret ediyordum, insanların söylediklerine dikkatimi veremiyordum, müşterilerle konuşamıyordum, satacağım parçalara fiyat etiketi koyamıyordum, metroya binemiyordum, bütün insani eylemler anlamsız, anlaşılmaz geliyordu, bir ormanın içinde karıncalarla dolup taşan iç karartıcı bir tepeciğin üstündeydim, baktığım hiçbir yerde en ufak bir ışık bile yoktu, ne sekiz haftadır hiç aksatmadan yuttuğum antidepresanların ne de öncekilerin birazcık bile faydası dokunmuştu (ama artık hepsini denemiştim; belli ki ben papatyalı çayırlar ve kelebekler değil, şiddetli baş ağrıları ve intihar düşünceleri geliştiren talihsiz yüzde yirminin arasındaydım). Ve karanlık arada bir etrafımdakilere, şafak vakti görülebilir hale gelen yatak odası mobilyaları gibi tanıdık şekillere anlam verebileceğim kadar dağılsa da yaşadığım rahatlama hissi asla geçici olmaktan öteye gidemiyordu çünkü nedense asla tam sabah olmuyordu, ben daha kendimi alıştıramadan her şey yeniden kararıyordu ve ben yeniden gözlerime mürekkep dökülmüş gibi karanlığın içinde çırpınıyor oluyordum.</p>

  <p>Kendimi neden böyle kaybolmuş hissettiğimi bilmiyordum. Pippa’yı kafamdan atamamıştım ve bunun farkındaydım, asla atamayabilirdim ve bu, sahip olamayacağım birine âşık olmanın kederi, birlikte yaşamak zorunda kalacağım bir şeydi. Ama ayrıca ansızın yaşadığım bu güçlüğün rahatsız edici biçimde artan bir sosyal tempoya başkaldırış (ben öyle düşünüyordum en azından) olduğunu da biliyordum. Kitsey ve ben bir restoranın karanlık bir köşesindeki masanın aynı tarafında el ele tutuşarak baş başa geçirdiğimiz onarıcı akşamların keyfini çıkarmıyorduk. Bunun yerine, neredeyse her gece onun arkadaşlarıyla geçirilen akşam yemeği davetleri ve kalabalık restoran masaları vardı artık, hele de işten yorgun argın çıktıktan sonra (gergin, ilaçsız, son zerresine kadar enkaza dönmüş halimle) sosyal anlamda olması gerekten gayreti göstermekte zorlandığım yorucu etkinlikler şeklinde gerçekleşiyordu hepsi ve sonra bir de evlilik hazırlıkları başladı, en az onun kadar hevesle ilgilenmem beklenen, çığ gibi atran tırı vırı, broşürlerin ve alışverişin parlak pelür kâğıdından coşkusu geldi. Bu, Kitsey için tam zamanlı bir iş anlamına geliyordu: davetiyecileri ve çiçekçileri dolaşmak, ikram ve taşeron hizmeti veren yerleri araştırmak, kumaş numuneleri ve kutularca pötifur ve kek örneklerini biriktirmek, bir renk kartelasındaki neredeyse birbiriyle aynı tondaki fildişi ve lavanta renkleri arasında seçim yapmasına yardım etmem için ısrar edip surat asmak, nedimeleriyle birlikte bir dizi “kız kıza” pijama partisi ve benim için bir “erkek erkeğe hafta sonu” ayarlamak (Platt mı organize etti? Hiç olmazsa ayık kalacağımı hesaba katabilirdim) - ve sonra balayı planları, kuşe kâğıtlı kitapçık yığınları (Fiji mi, Nantucket mi? Mikonos mu Capri mi?) “Harika,” deyip duruyordum sevimli, yeni, “Kitsey ile konuşma” sesime bürünüp, “hepsi müthiş görünüyor.” Ama ailesini ve ailesinin suyla olan geçmişini düşününce, Viyana, Paris, Prag ya da aslına bakılırsa kelimenin tam manasıyla lanet olasıca bir okyanusun ortasındaki bir ada olmayan hiçbir yerle ilgilenmiyor oluşu biraz tuhaf geliyordu.</p>

  <p>Yine de gelecekten hiç bu kadar emin hissetmemiştim kendimi ve izlediğim bu yolun doğruluğunu kendime ne zaman hatırlatsam, ki bunu sıklıkla yapmak zorunda kalıyordum, aklım yalnızca Kitsey’ye değil, mutluluğu bana moral veren ve yıllardır için için kuruyan kalbimin damarlarını besleyen Bayan Barbour’a da gidiyordu. Verdiğimiz sevinçli haber onu görülebilir biçimde neşelendirmiş ve ayağa kaldırmıştı; evin içinde dolaşmaya başlamıştı, dudaklarına birazcık ruj sürmüş, yüzü pembeleşmişti ve benimle kurduğu en sıradan sohbet bile etrafımızdaki boşluğu büyüten ve sakince en karanlık köşelerime kadar işleyen sabit, durağan, huzurlu bir ışıkla renk kazanıyordu.</p>

  <p>Kitsey bir anda masadan fırlayıp her zaman yaptığı gibi telefona bakmak için içeriye koşturunca ve odasındaki oyun masasının etrafında Bayan Barbour’la yalnız kalınca, “Bir daha bu kadar mutlu olacağımı hiç sanmıyordum,” diye içini döktü sessizce bir akşam yemeği sırasında, tabağındaki kuşkonmaz filizlerini ve somon ızgarayı didikliyordu. “Çünkü sen Andy’ye karşı her zaman çok iyiydin, onu cesaretlendiriyordun, onun güvenini tazeliyordun. Senin yanındayken en iyi hali ortaya çıkıyordu hep. Ve bu ailenin resmî bir parçası olacağın, bunu artık resmiyete dökeceğimiz için çok seviniyorum çünkü ah, sanırım bunu söylememeliyim, umarım bir seferliğine böyle içten konuşmamın senin için sakıncası yoktur ama ben seni hep bizzat bana ait çocuklardan biri gibi düşündüm, bunu biliyor muydun? Sen daha ufacık bir çocukken bile.” Bu sözler beni öyle şaşırttı ve etkiledi ki saçma sapan tepki verdim -telaştan kekeledim- o da halime acıyıp konuyu değiştirdi. Yine de bu sözleri ne zaman hatırlasam içimi sıcacık bir aydınlık kapladı. Aynı ölçüde tatmin edici (ve küçültücü) bir diğer anı da bu mutlu haberi telefon edip verirken Pippa’nın yaşadığı belli belirsiz, afallamış duraksamaydı. Bu duraksamayı zihnimde tekrar tekrar yaşamış, o sersemlemiş sessizliğinin tadını çıkarmıştım: “Ah?” Ve sonra kendini toparlamıştı: “Ah, Theo, ne kadar güzel! Onunla tanışmak için sabırsızlanıyorum!”</p>

  <p>“Ah, o <i>harikadır,”</i> dedim haince. “Daha çocukkenden beri âşığım ona.”</p>

  <p>Bu -binbir farklı şekilde farkına varmaya devam ediyordum- kesinlikle doğruydu. Geçmişin ve şimdinin etkileşimi çılgıncasına erotikti: dokuz yaşındaki Kitsey’nin on üç yaşındaki inek halimi hor görüşünü (gözlerini devirişini, yemekte benim yanıma oturmak zorunda kaldığında suratını asışını) anımsamaktan sonsuz bir zevk duyuyordum. Ve bizi çocukluktan beri tanıyan insanların gizleyemedikleri şaşkınlıklarını görmek çok daha fazla hoşuma gidiyordu: Sen ve Kitsey Barbour? Gerçekten mi? <i>Onunla </i>mı? Bundaki keyifli ve günahkâr yanı, düpedüz olasılıksızlığı seviyordum: annesi uykuya daldıktan sonra gizlice odasına girmeyi -çocukken kapısını suratıma kapattığı aynı oda, Andy’li günlerden beri değişmeyen pembe çiçekli aynı duvar kâğıdı, GİRİLMEZ, RAHATSIZ ETMEYİN yazıları- onu içeriye sürüklemeyi, Kitsey’nin arkamızdan kapıyı kilitlemesini, parmağını dudaklarıma götürmesini, dudaklarımın üzerinde gezdirmesini, yatağına o ilk, leziz atlayışımızı... “Annem uyuyor, şişşt!”</p>

  <p>Her gün birçok kez kendime ne kadar şanslı olduğunu hatırlatıyordum. Kitsey hiç yorulmazdı, Kitsey hiç mutsuz olmazdı. Çekiciydi, coşkuluydu, tutkuluydu. Güzeldi, sokakta yürürken insanların dönüp baktıkları, ışık saçan, şeker beyazı bir güzelliğe sahipti. Ne kadar girişken olduğunu, dünyayla ne kadar ilgili olduğunu, ne kadar eğlenceli ve içten olduğunu hayranlıkla izliyordum -“Küçük kuş beyinli!” diyordu Hobie ona, müthiş bir şefkatle- içime çektiğim tazecik bir nefesti o! Herkes bayılıyordu ona. Ve kalbinin bulaşıcı yumuşaklığına rağmen Kitsey’nin hiçbir zaman hiçbir şeyden <i>etkilenmiyor</i> oluşunun oldukça önemsiz bir kusur olduğunu biliyordum. Eski erkek arkadaşları, haberlerde çıkan istismara uğramış hayvanlar ve memlekti Şikago’daki bazı modası geçmiş barların kapatılması söz konusu olduğunda eski sevgilim Carole Lombard’ın bile gözleri dolardı. Ama hiçbir şey özellikle acil ya da duygusal, hatta şaşırtıcı gelmiyor gibiydi Kitsey’ye. Bu açıdan, annesine ve erkek kardeşine benziyordu ama yine de Bayan Barbour’un ve Andy’nin, kendilerini dizginlemiş halleri Kitsey’nin ne zaman ciddi bir konu açılsa meseleyi ciddiyetsizleştiren ya da önemsizleştiren bir yorum yapmasından çok daha farklıydı. (İnsanlar annesini sorduklarında burnunu kırıştırarak yarı kaprisli bir tavırla iç çekip, “Hiç eğlenceli değil,” dediğini duymuştum.) Yine de -bunu düşünmek bile kendimi korkunç hissetmeme ve karnıma ağrılar girmesine neden oluyordu- Andy ve babasından ötürü üzüntü duyduğuna dair herhangi bir işaret aramayı sürdürüyordum ve bunu görememek beni rahatsız etmeye başlıyordu. Ölümleri onu hiç mi etkilememişti yani? Bir noktada bu konuyu hiç olmazsa konuşmamız gerekmeyecek miydi? Bir açıdan onun bu yiğitliğine hayranlık duyuyordum: bir trajedi ya da her ne olursa olsun başı havada, yoluna devam ediyordu. Belki de sadece gerçekten çok, çok ihtiyatlıydı, çok fazla içine atıyordu, taktığı maskeyi ustalıkla taşıyordu. Ama -ilk bakışta müthiş kışkırtıcı görünen- bu pırıltılı sığlıklar, henüz derinlik kazanmamıştı, öyle ki zaman zaman bir derinliğe, yüzebileceğim kadar derin bir yere adım atarım umuduyla bu diz hizasındaki sularda oyalandığım gibi kaygı verici bir hisse kapılıyordum.</p>

  <p>Kitsey hafifçe bileğimi sıkıyordu. “Efendim?” dedim.</p>

  <p><i>“Barneys.</i> Yani hazır buradayken? Belki de ev bölümünde şöyle çabucak bir dolaşmalıyız? Hediyelerimizi buradan seçersek bunun annemin pek hoşuna gitmeyeceğini biliyorum ama günlük kullanım için daha az geleneksel bir şey seçsek daha eğlenceli olabilir.”</p>

  <p>“Olmaz,” uzanıp gözlüklerimi düzelttim, “gerçekten artık şehir merkezine geri dönmem lazım, eğer sakıncası yoksa. Bir müşteriyle görüşmem gerek.”</p>

  <p>“Gece gelecek misin peki?” Kitsey yetmişli caddelerin doğu kısmında bir yerde iki ev arkadaşıyla, çalıştığı sanat organizasyonu şirketinin ofisinden çok da uzak olmayan bir evi paylaşıyordu.</p>

  <p>“Emin olamıyorum. Akşam yemeğine çıkmam gerekebilir. Yapabilirsem kurtulmaya çalışırım.”</p>

  <p>“Birer kokteyl için? Lütfen? Ya da akşam yemeğinden sonra bir kadeh içki içmek için hiç olmazsa? En azından <i>kısacık</i> bir zaman için bile uğramazsan herkes çok hayal kırıklığına uğrayacak. Charles ve Bette...”</p>

  <p>“Deneyeceğim. Söz. Onları unutma,” dedim başımla hâlâ masa örtüsünün üzerinde duran küpeleri işaret ederek.</p>

  <p>“Ah! Hayır! Tabii ki unutmayacağım!” dedi suçüstü yakalanmış gibi, onları kaptığı gibi bir avuç bozuk para gibi çantasının içine atıverdi.</p>

  <h3 id="sigil_toc_id_118">III</h3>

  <p class="p1">Birlikte dışarıya çıkıp Noel kalabalığının içinde yürürken, kendimi sarsılmış ve kederli hissediyordum ve kurdele sarılmış binalar, ışıltılı vitrinler bu ezici kederi yalnızca daha derinleştirmeye yarıyordu: karanlık kış havası, mücevherler, kürkler ve zenginliğin bütün gücü ve melankolisiyle dolu gri bir kanyon.</p>

  <p>Benim neyim vardı? Kitsey’yle birlikte Madison Bulvarı’ndan karşıya geçerken, pembe Prada pardösüsünün etekleri kalabalığın içinde coşkuyla uçuşurken bunu düşünüyordum. Andy ve babasını aklından çıkarmayı başarmış görünüyor, hayatını yaşamayı sürdürüyor diye neden Kitsey’ye diş biliyordum? Ama -Kitsey’nin dirseğini kavrayıp karşılığında göz alıcı bir gülümsemeyle ödüllendirilince- bir an için de olsa yeniden hafifledim ve kaygılarımdan uzaklaştım. Reeve’i Tribeca restoranda bırakmamın üstünden sekiz ay geçmişti; henüz kimse sattığım kötü parçaların herhangi biri hakkında benimle iletişime geçmemişti, gerçi geçseler de hatamı kabul etmeye hazırdım: tecrübesizdim, bu işte yeniydim, işte paranız efendim, lütfen özrümü kabul edin. Geceleri uyanık bir halde yatağımda uzanırken, işler kötüye giderse en azından arkada peşine düşülecek pek iz bırakmadığımı düşünüp rahatlatıyordum kendimi: satışları zorunda kalmadıkça belgelememeye çaba göstermiştim, daha ufak parçalardaysa nakit ödeme karşılığında indirim yapmayı teklif etmiştim.</p>

  <p>Ama yine de. Ama yine de. An meselesiydi. Müşterilerden biri ortaya çıktığı anda, gerisi çığ gibi gelecekti. Hobie’nin itibarını yerle bir ettiğim yeterince kötü değilmiş gibi, insanların paralarını geri ödeyemeyeceğim kadar çok talep doğduğu anda olay mahkemeye taşınacaktı: Hobie’nin, yani işletmenin müşterik sahibinin de adının geçeceği davalar. Mahkemeyi yaptıklarımdan onun haberi bile olmadığına ikna etmek gerekecekti, özellikle de yaptığım satışların bazıları Önemli Amerikan Eserleri kategorisindeyken - hem, iş bu noktaya geldiği takdirde beni tek başıma ortada bırakmak anlamına geliyorsa Hobie’nin kendini savunmak için sesini çıkaracağından bile emin olamıyordum. Şurası kesindi: birçok insanın o kadar çok parası vardı ki umurlarında bile değildi. Ama yine de. Ama yine de. Biri (sözgelimi) o Hepplewhite yemek sandalyelerinin koltuklarının altına bakmaya karar verdiğinde ve bunların birbirinin aynısı olmadığını fark ettiğinde ne olacaktı? Damarların farklı olduğunu, bacakların birbirine uymadığını? Ya da bir masaya tek başına değer biçtirmek istediğinde ve üstündeki cilanın 1770’lerde kullanılan ya da icat edilen tipte olmadığını öğrendiğinde ne olacaktı? Her gün bu sahtekârlığın ilk ne zaman ve nasıl su yüzüne çıkacağını merak ediyordum: avukatın birinden gelen bir mektup, Sotheby’s’in Amerikan Mobilyası departmanından gelen bir telefon, benimle yüzleşmek için kalkıp dükkâna gelen bir dekoratör ya da koleksiyoncu Hobie de üst kata çıkacak... bakın, bir sorunumuz var, biraz zamanınızı alabilir miyim?</p>

  <p>Yaptıklarıma dair yuva yıkacak bilgiler düğünden önce ortaya çıktığı takdirde neler olabileceğinden hiç emin değildim. Düşünmeye bile katlanamayacağım kadar ağırdı bu. Evlilik hiç gerçekleşmeyebilirdi bile. Yine de -Kitsey’nin ve annesinin iyiliği için- durumun evlendikten sonra ayyuka çıkması çok daha korkunç olurdu, özellikle de Barbourların, Bay Barbour’un ölümünden önce oldukları kadar varlıklı bir durumda olmadıklarını düşününce. Nakit akışı sorunları vardı. Para güven fonlarında bağlıydı. Anneleri çalışanların bazılarını yarı zamanlı almaya başlamak, diğerleriniyse tamamen göndermek zorunda kalmıştı. Babalarıysa -evdeki antikalara daha fazla ilgimi çekmek için çabalarken Platt’ın anlattıklarına bakılırsa- son zamanlarda biraz keçileri kaçırmış ve tamamen “duygusal sebeplerle” (Bay Barbour’un büyük büyük büyükbabası Vista’yla birleştikten sonra ününü yitiren Massachusetts’teki tarihi kurucu bankalardan birinin müdürüymüş) portföyünün yüzde ellisinden fazlasıyla bir ticari bankacılık canavarı olan VistaBank’e yatırım yapmış. Ne yazık ki VistaBank kâr paylarını ödemeyi bırakmış ve Bay Barbour’un ölümünden kısa bir süre önce batmış. Bayan Barbour’un bir zamanlar çok cömert olduğu yardım kuruluşlarına olan desteği bu yüzden büyük ölçüde düşmüş, Kitsey de bu yüzden bir işe girmişti. Ve Platt’ın o güzelim küçük yayınevindeki editör pozisyonundan kazandığı para, sarhoş olduğunda bana sık sık hatırlattığı üzere, eski günlerde annesinin evin hizmetçisine ödediğinden bile daha düşüktü. İşler kötüye giderse Bayan Barbour’un yardım etmek için elinden geleni yapacağından adım gibi emindim ve Kitsey de eşim olarak, istese de istemese de yardımcı olmak zorunda kalacaktı. Ama bu onlara oynanmış çirkin bir oyun olurdu, hele de Hobie’nin hesapsız övgüsü hepsini (özellikle de ailesinin gitgide küçülen kaynakları için endişelenen Platt’ı) Kitsey’yi kurtarmaya gelmiş parasal bir sihirbaz olduğuma inandırmıştı bile. “Sen nasıl para <i>kazanacağını</i> biliyorsun,” demişti açık açık, Kitsey takıldığı serserilerden biriyle değil de benimle evlendiği için hepsinin nasıl da sevinçten havalara uçtuklarını anlatırken. “O bilmiyor.”</p>

  <p>Ama beni hepsinden çok kaygılandıran Lucius Reeve idi. Onun bir daha şu konsol hakkında tek bir şey dediğini bile duymadıysam da yazın bir dizi can sıkıcı mektup yollamaya başlamıştı bana: tepesindeki bakır levhada adı: <b>LUCIUS REEVE</b> yazan mavi çerçeveli yazışma kâğıtlarına elde yazılmış, imzalanmamış mektuplar.</p>

  <p class="bos2"></p>

  <p><i>Yaptığım ne açıdan bakılırsa bakılsın adil ve makul teklifin üzerinden üç ay geçti. Önerimin akla yatkın olmadığını nasıl düşünebilirsin?</i></p>

  <p class="bos2"></p>

  <p>Ve daha sonra:</p>

  <p class="bos2"></p>

  <p><i>Sekiz hafta daha geçti. Yaşadığım ikilemi anlayabiliyorsundur. Hayal kırıklığım artıyor.</i></p>

  <p class="bos2"></p>

  <p>Ve sonra, bunun üzerinden üç hafta daha geçtikten sonra, tek bir satır:</p>

  <p class="bos2"></p>

  <p><i>Sessizliğin kabul edilemez.</i></p>

  <p class="bos2"></p>

  <p>Bu mektupların üzerine epey kafa yorsam da zihnimden çıkarıp atmaya çalışıyordum. Ne zaman aklıma gelseler -ki sıkça ve hiç umulmadık anlarda, yemeğin ortasında, çatalımı ağzıma götürürken aklıma geliveriyorlardı- sert bir tokatla gördüğüm rüyadan uyandırılmış gibi oluyordum. Boş bir çabayla Reeve’in restoranda ortaya attığı iddiaların tamamen yersiz olduklarını hatırlatmaya çalışıyordum kendime. Ona herhangi bir şekilde yanıt vermek aptallıktı. Yapılacak tek şey onu sokaktaki ısrarcı bir dilenciymiş gibi görmezden gelmekti.</p>

  <p>Ama sonra bir anda ardı ardına iki rahatsız edici şey oldu. Hobie’ye öğle yemeğine çıkmak isteyip istemediğini sormak için üst kata çıkmıştım. “Tabii, biraz bekle,” dedi, gözlüklerini burnunun ucuna kondurmuş, büfenin üzerinde duran gelen postalara göz atıyordu. “Hımm,” dedi ön tarafına bakmak için bir zarfı elinde çevirerek. Zarfı açtı ve içinden çıkan karta baktı, gözlüklerinin üstünden bakmak için onu bir kol mesafesi uzakta tuttu, sonra daha yakına getirdi.</p>

  <p>“Şuna bir baksana,” dedi. Kartı bana uzattı. “Bu da ne böyle?”</p>

  <p>Reeve’in o çok tanıdık el yazısıyla yazılmış kartta sadece iki cümle yazıyordu: ne bir başlık vardı ne de bir imza.</p>

  <p class="bos2"></p>

  <p><i>Bu gecikme hangi noktada mantıksız gelecek? Genç ortağınıza teklif ettiğim şeye geçemez miyiz artık, zira bu açmazı sürdürmenin ikinize de hiçbir yararı yok?</i></p>

  <p class="bos2"></p>

  <p>“Ah, Tanrım,” dedim kartı masanın üstüne koyup gözlerimi kaçırarak. “Tanrı aşkına.”</p>

  <p>“Ne?”</p>

  <p>“Bu o. Şu konsolu alan.”</p>

  <p>“Hım, şu,” dedi Hobie. Gözlüklerini düzeltti, gözlerini dikmiş hiçbir şey demeden bana bakıyordu. “Çeki bozdurdu mu?”</p>

  <p>Elimi saçlarımın arasından geçirdim. “Hayır.”</p>

  <p>“Bu bahsettiği teklif neyin nesi? Neden bahsediyor?”</p>

  <p>“Bak...” Bir bardak su almak için lavaboya gittim, kendini toplamak için zamana ihtiyacı olduğunda babamın kullandığı bir numaraydı bu. “Senin de canını sıkmak istemedim ama bu adam tam bir baş belası olmaya başladı. Yolladığı mektupları açmadan çöpe atmaya başladım. Bir mektup daha alırsan sana da hemen çöpe atmanı tavsiye ederim.”</p>

  <p>“Ne istiyor?”</p>

  <p>“Şey...” musluk çok gürültü çıkarıyordu, bardağımı altına tuttum, “şey.” Döndüm, elimle alnımı sildim. “Bu tam bir delilik. O parçanın karşılığında ona bir çek yazdım, sana da söylediğim gibi. Onun ödediğinden de fazla bir rakam.”</p>

  <p>“Sorun ne o zaman?”</p>

  <p>“Ah,” sudan bir yudum aldım, “ne yazık ki onun kafasında başka bir şey var. Aşağıda bir seri üretim hattı kurduğumuzu düşünüyor ve kendini de bu işin içine sokmaya çalışıyor. Anlıyor musun, çekimi bozdurmak yerine? Bir ayağı çukurda ihtiyar bir kadın varmış, başında yirmi dört saat hemşireler bekliyormuş, onun dairesini de kullanmamızı istiyor ya...”</p>

  <p>Hobie’nin kaşlara havaya kalktı. “Tuzak için?”</p>

  <p>“Aynen,” dedim, bunu dile getirenin o olmasına sevinmiştim. “Tuzak” taklitlerin ya da değersiz antikaların ölüm döşeğine üşüşen akbabalara satılmak için özel konutlara -genellikle de yaşlı insanlara ait evlere- yerleştirilmesiyle yapılan dolandırıcılıktı: bu fırsatçılar oksijen çadırındaki yaşlı bir kadıncağızı kazıklamaya öyle heveslidirler ki asıl kazıklananın kendileri olduğunu fark etmezler bile. “Parasını geri vermeye çalışınca karşı teklif olarak bunu sundu. Parçaları biz sağlayacakmışız. Yarı yarıya bölüşülecekmiş. O zamandan beri beni taciz ediyor.”</p>

  <p>Hobie bön bön bakıyordu. “Bu çok saçma.”</p>

  <p>“Evet,” gözlerimi kapadım, burnumun üstünü kaşıdım, “ama çok ısrarcı. Bu yüzden sana tavsiyem...”</p>

  <p>“Kadın kimmiş?”</p>

  <p>“Kadın, yaşlı bir akraba falan herhalde.”</p>

  <p>“Adı neymiş?”</p>

  <p>Bardağı kaldırıp şakağıma koydum. “Bilmiyorum.”</p>

  <p>“Burada mı? Şehirde mi?”</p>

  <p>“Öyle sanıyorum.” Beni böyle soru yağmuruna tutacağını düşünmemiştim. “Her neyse, o şeyi çöpe at gitsin. Sana daha önce söylemediğim için özür dilerim ama cidden seni endişelendirmek istemedim. Onu dikkate almazsak bunu yapmaktan sıkılacaktır.”</p>

  <p>Hobie önce kâğıda baktı, sonra bana. “Bunu saklıyorum. Hayır,” dedi sertçe, onu engellemeye çalışınca, “bu, mecbur kalırsak polise gitmemiz için yeter de artar bile. Konsol monsol umurumda değil, hayır, hayır,” dedi beni susturmak için elini havaya kaldırarak, “böyle olmayacak, sen durumu düzeltmeye çalıştın ve adam seni zorla yasadışı bir şeyin içine çekmeye çalışıyor. Bu mesele ne zamandır devam ediyor?”</p>

  <p>“Bilmem. Birkaç ay falan?” dedim yüzüme bakmayı sürdürünce.</p>

  <p>“Reeve.” Çatık kaşlarla elindeki kartı inceledi. “Moira’ya soracağım.” Moira, Bayan DeFrees’in ilk adıydı. “Bir daha bir şey yazarsa bana haber ver.”</p>

  <p>“Tabii.”</p>

  <p>Bayan DeFrees olur da Lucius Reeve tanıyorsa ya da adını duymuşsa neler olabileceğini düşünmek bile istemiyordum ama neyse ki bu konuda hiç ses çıkmadı. Hobie’ye gelen mektubun böyle muğlak olması müthiş bir şanstı. Ama verdiği gözdağı açıktı. Reeve’in yasalara başvurma tehdidini gerçekleştireceğinden korkmak yersizdi çünkü -bunu kendime tekrar tekrar hatırlatıyordum- tabloyu kendisi için elde etmesinin tek yolu bana onu ele geçirme özgürlüğünü tanımaktı.</p>

  <p>Ama tam aksine, bu yalnızca sapkın bir biçimde tabloyu elimin altında tutma, ne zaman istersem açıp bakma isteğimi artırdı. Bunun imkânsız olduğunu bilsem de yine de düşünüyordum. Baktığım her yerde, Kitsey ile görmeye gittiğimiz bütün dairelerde onu saklayabileceğim potansiyel yerler görüyordum: yüksek dolaplar, taklit şömineler, ancak çok uzun bir merdivenle ulaşılabilecek geniş çatı kirişleri, bir manivelayla kolayca kaldırılabilecek yer döşemeleri. Geceleri uzandığım yerden karanlığa bakıyor, onu güvenle kilit altına alıp saklayabileceğim özel yapım ateşe dayanaklı bir dolap ya da -çok daha saçması- ancak şifreli kilitle açılabilen gizli, iklim kontrollü bir Mavisakal gömme dolabı hayal ediyordum.</p>

  <p>Benim, benim. Korku, putperestlik, istifçilik. Fetişistin hazzı ve dehşeti. Aptallığımın tamamen farkında olarak bilgisayarıma ve telefonuma resimlerini indirmiştim, böylece gizli gizli resmi açıp dijital olarak canlanan fırça darbelerini, sıkıştırılıp noktalara ve piksellere dökülen bu on yedinci yüzyıl günışığı parçasını zevkle seyredebiliyordum ama rengi saflaştıkça, koyu renklerin verdiği karanlık his arttıkça, onun kendisine, o vazgeçilmez, olağanüstü, ışıkla yıkanmış nesneye duyduğum açlık da çoğalıyordu.</p>

  <p>Tozsuz ortam. Yirmi dört saat güvenlik. Bir kadını yirmi yıl boyunca bir bodrum katında kilit altında tutan Avusturyalı adamı düşünmemeye çalışsam da maalesef aklıma gelen tek metafor buydu. Ya ölseydim? Bana otobüs çarpsaydı? O şekilsiz paket çöp sanılıp çöp yakma kazanına atılabilir miydi? İnternet sayfalarını saplantılı bir biçimde ziyaret edip durduğum için zaten bildiğim şeyle ilgili kendime bir güvence daha vermek adına tesise üç dört kez isimsiz telefonlar açmıştım: sıcaklık ve nem oranının, sanat eserlerinin muhafa edilebileceği aralıkta olduğu garanti ediliyordu. Bazen uykudan uyandığımda bütün bunlar bir rüyaymış gibi geliyordu ama çok geçmeden öyle olmadığını hatırlıyordum.</p>

  <p>Reeve bir kedi misali köşeye sinmiş koşa koşa kaçmamı beklerken oraya gitmeyi düşünmem bile imkânsızdı. Sabırlı olmak zorundaydım. Ne yazık ki depolama ünitesine ödediğim kiranın vadesi üç ay içinde doluyordu ve bütün her şeyi göz önüne alınca, oraya gidip parayı şahsen ödemenin hiçbir anlamı yoktu. Grisha ya da diğer adamlardan birini oraya gönderip benim adıma ödemeyi nakit olarak yapmalarını istemem yeterli olacaktı, bunu sorgusuz sualsiz yapacaklarına olan güvenim tamdı. Ama sonra ikinci talihsizlik yaşanmıştı çünkü yalnızca birkaç gün önce, dükkânda tek başımayken ve haftanın sonunda makbuzlarımı toparlarken Grisha yanıma sokulup kafasıyla işaret ederek, <i>“Mazhor,</i> oturup konuşmamız lazım,” deyince beni epey şaşırtmıştı.</p>

  <p>“Öyle mi?”</p>

  <p>“Sağlamsın değil mi?”</p>

  <p>‘Ne?</p>

  <p>Yidce ve kötü bir Rusça arasında gidip gelen, berbat bir Brooklyn aksanıyla rap şarkılarından kaptığı argoyu karıştırdığı İngilizcesiyle bazen Grisha’nın kullandığı deyimleri anlayabilmem pek mümkün olmuyordu.</p>

  <p>Grisha burnundan soluyordu. “Beni doğru anladığını sanmıyorum, şampiyon. Her şey kitabına uygun mu diye soruyorum sana. Yasal anlamda.”</p>

  <p>“Dur bir dakika,” dedim -bir rakam sütunun tam ortasındaydım- ve sonra kafamı hesap makinesinden kaldırdım. “Bekle, sen neden bahsediyorsun?”</p>

  <p>“Sen benim kardeşimsin, seni suçladığım ya da yargıladığım falan yok. Sadece bilmem lazım, tamam mı?”</p>

  <p>“Neden? Ne oldu?”</p>

  <p>“İnsanlar dolaşıyor dükkânın etrafında, burayı gözetliyorlar. Bundan haberin var mı?”</p>

  <p>“Kim?” Pencereden dışarıya bir göz attım. “Ne? Ne zaman oldu bu?”</p>

  <p>“Sana sormak istedim. Kuzenim Genka’yla uğraştığı bir iş meselesi için Borough Park’ta konuşmaya gitmeye çekindim, o adamları üstüme çekmekten korktum.”</p>

  <p>“Üstüne çekmek mi?” Oturdum.</p>

  <p>Grisha omuzlarını silkti. “Dört beş defa oldu. Dün, kamyonetten inerken bir tanesini yine dükkânın önünde dolanırken gördüm ama sonra caddenin karşısına geçti. Kot pantolon giymiş, biraz yaşlıca, bayağı spor giyimli biri. Genka’nın hiçbir şey bildiği yok ama ödü koptu, bir işler çeviriyormuşuz gibi yani, sana bu konuda ne bildiğini sormamı söyledi bana. Hiç konuşmuyor, sadece durup bekliyor. Bu Shvatzah’la olan meselenle alakalı bir şey mi diye merak ettim,” dedi sesini alçaltarak.</p>

  <p>“Hayır.” Shvatzah dediği Jerome’du, onu aylardır görmemiştim.</p>

  <p>“İyi o zaman. Sana kötü haber vermek istemezdim ama poğlisler etrafı kokluyor olabilir bence. Mike... bunu o da fark etti. Kendi nafaka meselesi yüzünden olduğunu sandı. Ama adam sadece etrafta dolanıyor, hiçbir şey yapmıyor.”</p>

  <p>“Bu ne zamandır devam ediyor?”</p>

  <p>“Kim bilir? Ama en az bir ay. Mike’a sorarsan daha fazladır.”</p>

  <p>“Bir daha ki sefere, gördüğünde onu bana da gösterir misin?”</p>

  <p>“Özel dedektif olabilir.”</p>

  <p>“Neden böyle söyledin?”</p>

  <p>“Çünkü bazı açılardan eski bir aynasıza benziyor. Mike böyle düşünüyor, İrlandalı işte, aynasızlardan anlar, Mike yaşlı göründüğünü söyledi, emniyetten emekli olmuş bir poğlis mesela?”</p>

  <p>“Pekâlâ,” dedim, penceremden dışarıya baktığımda gördüğüm şu tıknaz adamı düşünüyordum. Onu daha sonra dört ya da beş kez daha görmüştüm ya da ona benzeyen birilerini, mesai saatlerinde kapının önünde oyalanırken... her seferinde yanımda ya Hobie vardı ya da bir müşteri, durum karşısına çıkmam için uygun değildi - üstündeki kapüşonluyla ve inşaat işçisi çizmeleriyle gözüme zararsız göründüyse de emin olmak zordu. Bir defasında -beni fena korkutmuştu- ona benzeyen bir adamı Barbourların apartmanının önünde dururken görmüştüm ama durup daha iyi bakınca yanıldığımı anlamıştım.</p>

  <p>“Bayağıdır buralarda. Ama şunu dinle,” Grisha duraksadı, “başka zaman olsa bir şey demezdim, belki önemli bir şey değildir ama dün...”</p>

  <p>“Ee, ne? Devam et,” dedim, ensesini ovuşturup suçlu suçlu etrafına bakınınca.</p>

  <p>“Başka bir herif. Farklı biri. Daha önce de dükkânın önünde dolanırken görmüştüm. Dışarıda. Ama dün içeriye girdi ve adını vererek seni sordu. Bu adamın tipini hiç gözüm tutmadı benim.”</p>

  <p>Hızla oturduğum sandalyeye arkamı yasladım. Reeve hangi ara işi dükkâna şahsen uğrayacak raddeye getirmişti merak ediyordum.</p>

  <p>“Onunla ben konuşmadım. Ben dışarıdaydım,” kafasını sallıyordu, “orada. Kamyoneti boşaltıyordum. Ama onun içeriye girdiğini gördüm. İnsanın gözüne çarpacak türden bir adam. İyi giyimli, sıradan bir müşteri gibi değil. Sen öğle yemeğine çıkmıştın, Mike dükkânda yalnızdı, adam içeri giriyor, Theodore Decker diye soruyor. Tabii sen yoksun, Mike öyle söylüyor. ‘Nerede peki?’ diyor. Seninle ilgili bir sürü soru soruyor, burada mı çalışıyorsun, burada mı yaşıyorsun, ne zamandır, neredesin, falan filan.”</p>

  <p>“Hobie neredeydi?”</p>

  <p>“Hobie’yi istememiş. Seni sormuş. Sonra,” parmağıyla masanın üstüne bir çizgi çizdi, “dışarı çıkıyor. Dükkânın etrafında dolaşıyor. Oraya buraya bakıyor. Her tarafı inceliyor. İşte, ben olduğum yerden, caddenin karşısından görüyorum. Tuhaf görünüyor. Ve Mike bu ziyaretten sana bahsetmek istemedi çünkü belki önemli bir şey değildir, belki kişisel bir meseledir, biz uzak dursak daha iyi dedi ama o adamı ben de gördüm ve bilmen gerektiğini düşündüm. Çünkü hey, bela belayı tanır, anlıyor musun beni?”</p>

  <p>“Neye benziyordu?” diye sordum ve sonra -Grisha cevap vermeyince- “ihtiyar bir adam? Şişman? Beyaz saçlı?” diye sordum.</p>

  <p>Grisha sıkılmış gibi bir ses çıkardı. “Hayır hayır hayır.” Kararlı bir şekilde kafasını sallıyordu. “Birinin dedesi olabilecek bir tip değildi.”</p>

  <p>“Nasıl biriydi o zaman?”</p>

  <p>“Kavga etmek istemeyeceğin türden bir adama benziyordu, işte öyle biriydi.”</p>

  <p>Bunu izleyen sessizlikte, Grisha bir kutu Kool açtı, bana da bir tane uzattı. “Ee, ben ne yapmalıyım, <i>mazhor</i>?”</p>

  <p>“Anlamadım?”</p>

  <p>“Genka ve ben, endişelenmeli miyiz?”</p>

  <p>“Sanmıyorum. Pekâlâ,” dedim, zafer kazanmış gibi şaplak atmam için uzattığı eline biraz sarsakça vurdum. “Tamam ama benim için bir iyilik yapar mısın? O ikisinden herhangi birini bir daha görürsen gelip bana söyler misin?”</p>

  <p>“Tabii ki.” Duraksadı, soran gözlerle bana bakıyordu. “Genka ve benim endişelenmemiz gerekmediğinden eminsin?”</p>

  <p>“Eh, sizin ne işler çevirdiğinizi bilmiyorum, öyle değil mi?”</p>

  <p>Grisha cebinden kirli bir mendil çıkardı ve morarmış burnunu sildi. “Bu cevabını sevmedim.”</p>

  <p>“Yani dikkatli olun işte. Ne olur ne olmaz.”</p>

  <p><i>“Mazhor,</i> aynısı senin içinde geçerli.”</p>

  <h3 id="sigil_toc_id_119">IV</h3>

  <p class="p1">Kitsey’ye yalan söylemiştim, yapmam gereken bir iş falan yoktu. O Tiffany’s’e kristal bakmaya -daha kristalleri bile halledememiştik- geri dönmeden önce Beşinci Cadde’nin köşesinde, Barney’s’in önünde öpüşüp vedalaşmıştık ve ben Altıncı Hat metrosunu yakalamak için ayrılmıştım. Metro istasyonunun merdivenlerinden oluk oluk akan alışveriş canavarlarının arasına karışmak yerine, kendimi bomboş ve şaşkına dönmüş gibi hissediyordum, öyle dalgın, yorgun ve keyifsizdim ki Bloomingdales’ın yükleme alanının tam karşısındaki Subway Inn’in kirli camından içeriye baktım, <i>Yaratılan Adam</i> filminden çıkma bir zaman sıçraması, babamın içtiği günlerden beri hiç değişmemiş. Dışarıda: kara film neonu. İçeride: aynı kirli kırmızı duvarlar, yapış yapış masalar, kırık yer karoları, keskin Clorox kokusu ve omzuna bir bez parçası atmış, tek başına barda oturan gözü kan çanağına dönmüş bir adama içki dolduran kambur bir barmen. Annemle birlikte bir defasında Bloomingdale’s’te babamı kaybedişimizi hatırlıyordum ve annemin nasıl -bana çok gizemli gelmişti o zamanlar- dükkândan çıkıp yolun hemen karşısına yürümeyi akıl ettiğini ve onu orada, hırıltılı ihtiyar bir kamyoncu ve kafasına bandana bağlamış evsizmiş gibi görünen yaşlı bir adamla dört dolarlık içkilerden yuvarlarken bulduğunu anımsıyordum. Bense rüzgârla taşınan ekşi bira kokusunun etkisi altına girmiş ve içerisinin sıcak, gizemli karanlığı, müzik kutusunun Alacakaranlık Kuşağı parıltısı ve içerilerde bir yerden yanıp sönen Buck Hunter atari oyunuyla büyülenmiş bir halde kapının dışında beklemiştim. Elinde alışveriş torbalarıyla bardan çıkıp elimden tutarken “Ah, yaşlı adam ve çaresizlik kokusu,” demişti annem alaycı bir şekilde burnunu kırıştırarak.</p>

  <p>Bir <i>shot</i> Johnny Walker Black, babamın şerefine. İki <i>shot</i> belki. Neden olmasın? Barın karanlık boşlukları sıcacık, dostane görünüyordu; sana bir an için kim olduğunu ve oraya nasıl geldiğini unutturacak o duygusal, biralı atmosfer. Ama son anda, kapıdan içeri adım attığımda ve barmen kafasını kaldırıp bana bakınca arkamı döndüm ve yürümeye devam ettim.</p>

  <p>Lexington Bulvarı. Nemli rüzgâr. Tekinsiz ve küf kokulu bir öğleden sonra. Elli Birinci Cadde’deki durağın yanından geçip gittim, Kırk İkinci’dekinden de ve kafamı boşaltmak için yürümeye devam ettim. Kül rengi apartmanlar. Caddedeki insan kalabalıkları, çatı katı balkonlarında pırıldayan ışıklandırılmış Noel ağaçları ve dükkânlardan dışarı taşan kayıtsız Noel müzikleri ve bu kalabalıkların içinde kendime yol açıp ilerlemeye çalışırken zaten çoktan öldüğüm, bu caddenin, hatta şehrin bile içine alamayacağı kadar geniş bir kaldırım griliğinde ilerlediğim, ruhumun bedenimden ayrıldığı ve geçmişle gelecek arasında bir yerdeki sisin içinde diğer ruhların arasında sürüklendiği hissine kapıldım. Yürü Dur, yayalar gözlerimin önünde tek tek tuhaf biçimde terk edilmiş ve yapayalnız havada süzülüyordu, kulaklarını kulaklıklarla tıkamış ve dosdoğru önüne bakan bomboş suratlar, hiç ses çıkarmadan kıpırdanan dudaklar, caddelerden yükselen sesi boğan ezici, granit rengi gökyüzünün altında körleşip sağırlaşan şehir, çöp ve gazete kâğıdı, beton ve çisenti, bir kaya kadar ağır kirli kış griliği.</p>

  <p>Bardan başarıyla kaçtıktan sonra gidip bir film izleyebilirim diye düşünmüştüm - bir sinema salonunun tenhalığının, popüler gösteriminin sonuna gelmiş bir filmin neredeyse kimsenin olmadığı öğleden sonra seansının beni toparlayabileceğini sanmıştım. Ama soğuktan sersemlemiş ve burnumu çekmeye başlamış halde İkinci ve Otuz İkinci caddelerin köşesindeki sinemaya vardığımda izlemek istediğim Fransız polisiye filmi çoktan başlamıştı, kimlik değiştirmeli gerilim filmi de öyle. Geriye yalnızca tatil filmleri ve çekilmez romantik komediler kalmıştı: darmadağın gelinlerin, kavga eden nedimelerin, kollarında uluya uluya ağlayan iki bebek tutan Noel baba şapkalı perişan bir babanın olduğu film afişleri...</p>

  <p>Taksiler dolmaya başlamıştı bile. Caddenin yukarısında, bu karanlık öğleden sonrada yalnız ofislerde ve kulelerde ışıklar yanıyordu. Döndüm, şehir merkezine doğru sürüklenmeye devam ettim, nereye gittiğim ya da neden gittiğim hakkında net hiçbir fikrim yoktu ve yürüdükçe Otuz İkinci Cadde’de karşıdan karşıya geçerken ve iş çıkış saati yollara dökülen yayaların arasında kendimi akıntıya kaptırır ve bir sonraki andan sonraki ana yuvarlanırken kendimi düğüm düğüm çözdüğüm, iplik iplik açtığım, üstümden paçavralar ve çaputlar döküldüğü gibi tuhaf derecede cazip bir his duyuyordum.</p>

  <p>On on iki blok aşağıdaki bir sonraki sinemada da aynı şey oldu: CIA filmi başlamıştı, 1940’ların önemli kadınlarından birinin iyi eleştiriler alan biyografik filmi de. Fransız polis filmi bir buçuk saat sonra başlayacaktı ve eğer psikopat filmini ya da yürek burkan aile dramını izlemek istemiyorsam ki istemiyordum, geriye yalnızca daha fazla gelin ve bekarlığa veda partisi ve Noel şapkası ve Pixar kalıyordu.</p>

  <p>On Yedinci Cadde’deki sinemaya vardığımda durup bilet gişesine bakmadım bile, yürümeye devam ettim. Her nedense, esrarengiz bir biçimde Union Meydanı’nı geçerken ve ansızın ortaya çıkıp beni sarsan karanlık bir girdabın içine sürüklenirken Jerome’u aramaya karar vermiştim. Bu kararda esrarlı bir keyif, azizlere yaraşır bir çile saklıydı. Elinde öyle hemen hap falan olacak mıydı ki yoksa o her zamanki eski sokak esrarından mı almak zorunda kalacaktım? Umurumda değildi. Aylardır uyuşturucu kullanmamıştım ama nedendir bilmem, Hobie’nin evindeki yatak odamda kafam önüme düşmüş ve bilincimi yitirmiş halde bir akşam geçirmek bütün bu Noel ışıklarına, Noel kalabalıklarına, o dehşet verici cenaze notalarıyla durmaksızın çınlayan Noel çanlarına, Kitsey’nin Kate’s Paperie adlı dükkândan aldığı şeker pembesi not defterindeki NEDİMELERİM DAVETLİLERİM OTURMA PLANIM ÇİÇEKLERİM TEDARİKÇİLERİM KONTROL LİSTEM İKRAMLARIM başlıklı etiketlere verilecek müthiş makul bir yanıt gibi görünmeye başlamıştı.</p>

  <p>Hızla geriye çekilirken -trafik ışığı değişmişti, az kalsın bir arabanın altında kalıyordum- sendeledim, neredeyse yere kapaklanıyordum. Büyük, kalabalık bir düğünden duyduğum mantıksız korkunun üzerinde öyle çok kafa patlatmaya gerek yoktu - kapalı yerler, klostrofobi, ani hareketler, fobi tetikleyiciler her yerdeydi, nedense metro beni o kadar rahatsız etmiyordu, daha çok kalabalık binalarla ilgiliydi, her zaman bir şeyler olacakmış gibi hissediyordum, yükselen dumanlar, kalabalığın yanından hızla koşarak geçip giden bir adam, içinde on on beşten fazla insan varsa o sinema salonunda olmaya bile katlanamıyordum, parasını ödediğim biletimi de alıp doğruca dışarı çıkıyordum. Ve buna rağmen nedense bu devasa, hınca hınç dolu kilise seremonisi bir anda ortaya çıkıveren bir kalabalık gibi etrafıma toplanıyordu. Birkaç Xanax alacak ve ter dökerek o anın geçip gitmesini bekleyecektim.</p>

  <p>O zaman da sanki bir fırtınanın içinde ilerlemeye çalışıyormuşuz gibi giderek artan bu sosyal uğultunun düğünden sonra durulacağını umut ediyordum çünkü tek istediğim Kitsey’yle yalnız başımıza olduğumuz o güzelim yaz günlerine geri dönebilmekti: baş başa yemekler, yatakta izlenen filmler. Bu bitmek bilmeyen davetler ve toplantılar beni yıpratıyordu. Kitsey’nin arkadaşlarından oluşan ışıl ışıl esen bir kasırga, gözlerimi sımsıkı kapatıp hayata sıkı sıkı tutunarak savuşturduğum kalabalık akşamlar ve telaşlı hafta sonları: Linsey? Hayır, Lolly? Üzgünüm... ve bu da?.. Frieda? Merhaba, Frieda ve... Trev? Trav? Seni görmek ne güzel! Onlar kır evleri, yönetim kurulları, okul bölgeleri, spor salonu rutinleri hakkında gevezelik ederken ben antika yemek masalarında kibar kibar oturuyor, baygınlık geçirinceye kadar içiyordum - haklısın, anne sütünden geçiş kusursuz oldu ama son günlerde uyku düzeninde büyük değişikler yaptık, bizim çocuklardan en büyüğü anaokuluna başlıyor ve Connecticut’taki sonbahar renkleri büyüleyici, ah evet, elbette, kızlarla olan yıllık gezimizi yapacağız ama yılda iki kez yaptığımız şu erkekler gezilerini de biliyorsunuz, Vail’e, Karayipler’e falan, geçen yıl İskoçya’ya gidip uçurma balıkçılığı yaptık ve gerçekten olağanüstü golf sahalarıyla karşılaştık, ah ama doğru, Theo, sen golf oynamıyordun, kayak yapmıyordun, tekneyle açılmıyordun, değil mi?</p>

  <p>“Üzgünüm, maalesef hayır.” Grup zihniyeti öyle bir noktaydı ki (özel şakalar ve şaşırtmacalar, herkes iPhone’da açılan tatil videolarının başında toplanıyor falan) aralarından herhangi birini tek başına bir filme giderken ya da bir barda kendi kendine yemek yerken hayal etmek bile imkânsızdı; bazen onlarla oturmanın yarattığı, bu adamların arasındaki samimi komite havası bende bir iş görüşmesine gelmişim hissi uyandırıyordu. Ve bütün bu hamile kadınlara ne demeliydi? “Ah, Theo! Ne kadar sevimli değil mi!” Kitsey bir anda arkadaşlarından birinin yeni doğmuş çocuğunu kucağıma veriveriyordu, bense üstüme yanık bir kibrit atılmış gibi gerçek bir korkuyla geri çekiliyordum.</p>

  <p>“Ah, erkeklerin alışması zaman alır bazen,” diyordu rahatsızlığımı gören Race Goldgrab kayıtsızca, oturma odasının bir dadı gözetimindeki bölgesindeki ağlayan ve yuvarlanan bebek gürültüsünün üzerinden sesini duyurmaya çalışarak. “Ama sana şunu söyleyeyim, Theo, sana ait o minicik şeyi ilk defa kollarının arasına aldığında,” karısının hamile göbeğini okşuyordu, “kalbin birazcık buruluyor. Çünkü ben küçük Blaine’i ilk gördüğümde...” yapış yapış suratı ve bütün sevimsizliğiyle yalpalaya yalpalaya ayaklarının üstünde durmaya çalışıyordu, “ve onun o iri, mavi gözlerine baktığımda... O güzeller güzeli bebek mavisine... <i>Bambaşka </i>bir adama <i>dönüştüm. Âşık</i> oldum. Şöyleydi sanki: hey, küçük dostum! Sen bana her şeyi öğretmeye geldin! Ve sana şu kadarını söyleyeyim, o ilk gülücükte ben de hepimiz gibi eriyip gittim, öyle değil mi, Lauren?”</p>

  <p>“Müthiş,” dedim kibarca, mutfağa gittim ve kendime koca bir kadeh votka koydum. Babam hamile kadınların yanında felaket derecede gıcık bir adam haline gelirdi (fazla düşüncesizce ettiği laflar yüzünden bir işinden kovulmuştu, ofisindeki damızlık kaçıklar fazla alınganlık etmişlerdi) ve bu basmakalıp “eriyip gittim” kafasından çok çok uzaktaydı, çocukların ya da bebeklerin etrafında olmaya katlanamazdı, çocuklarının üstüne titreyen ebeveynlerden, kendi karınlarına dokunup aptal aptal gülümseyen kadınlardan ve göğüslerine yatırdıkları bebeklerine sımsıkı sarılan adamlardan bahsetmiyorum bile, herhangi bir okul etkinliğine ya da çocuk partisine katılmak zorunda kaldığında sigara içmek için dışarıya çıkar ya da bir uyuşturucu satıcısı gibi köşelere çekilip suratını asardı. Belli ki kanımda çın çın çınlayarak dolaşan, doğurganlığa duyduğum bu şiddetli tiksinti bana ondan ve kim bilir, belki de Büyükbaba Decker’dan geçmişti; doğuştan, kalıtsal, genetik bir şeymiş gibi geliyordu.</p>

  <p>Kafamı sallayarak o geceyi aklımdan çıkarmaya çalıştım. O geniz yakan mutluluğu. “Hayır teşekkürler, Hobie, ben dışarıda yedim, sanırım bir kitap alıp doğruca yatağa gireceğim.” O insanların konuştukları şeyler, erkeklerin bile, Goldfarblardaki o geceyi düşünmek öyle çılgın bir kafayı bulma isteği uyandırıyordu ki içimde düzgün yürüyemiyordum bile.</p>

  <p>Astor Place’e -Afrikalı davulcular, tartışan sarhoşlar, bir işportacı tezgâhından yükselen tütsü dumanları- yaklaştıkça moralimin düzeldiğini duyumsadım. Toleransım düşmüştü tabii: neşelendiren bir düşünce. Haftada sadece bir ya da iki hap, en korkunç sosyal etkinlikleri bile atlatmama yetecekti, hem yalnızca gerçekten çok çok ihtiyaç duyduğumda kullanacaktım. Hapların yokluğunda, çok fazla içmeye başlamıştım ve bu cidden bana hiç yaramıyordu; uyuşturucu ilaçlar aldığımda rahatlıyordum, hoşgörülü bir insan haline geliyordum, her şeye uyum sağlıyordum, derhal dışarıya çıkıp kafama bir tane sıkma isteği duymadan yorucu ya da gülünç saçmalıkları dinlemek zorunda kalacağım bütün o dayanılması zor ortamlarda saatlerce keyifle oturabilecektim.</p>

  <p>Ama Jerome’u uzun zamandır aramamıştım ve bir kaykay dükkânın kapısından içeri girerken arama doğrudan telesekretere düştü - onun sesine hiç benzemeyen mekanik bir mesaj. Numarasını mı değiştirmiş yoksa diye düşündüm, ikinci denemeden sonra endişelenmeye başladım. Jerome gibi tipler -Jack’le, Jerome’dan öncekiyle, öyle olmuştu- onların düzenli müşterisi bile olsan ansızın ortadan kaybolabiliyorlardı.</p>

  <p>Ne yapacağımı bilemeden St. Mark’s Caddesi’nden geçip Tompkins Meydanı’a doğru yürümeye başladım. Tüm Gün Tüm Gece. Yirmi Bir Yaşından Küçükler Giremez. Şehir merkezinde, yüksek binalardan uzakta, rüzgârda insanın yüzüne daha sert vuruyordu ve yine de gökyüzü çok daha açıktı, nefes almak daha kolaydı. Çifter çifter pitbullar gezdiren kaslı adamlar, uçuş uçuş elbiselerin içindeki dövmeli Bettie Page tarzı kızlar, pantolonları üstlerinden düşen, ayakkabıları yamalı, dişleri Cadılar Bayramı’nın balkabağından alınmış gibi duran sarsak berduşlar. Dükkânların dışında, bir yığın güneş gözlüğü, kurukafalı bilezikler ve rengârenk travesti perukları. Bir yerlerde iğne değişimi yapılıyordu, belki de birden fazla yerde ama nerede olduğundan emin değildim; insanların dediklerine bakacak olursanız Wall Streetli herifler her zaman gelip sokaktan mal alıyorlardı ama ben nereye gideceğimi ya da kime yaklaşacağımı bilecek kadar zeki değildim, hem kemik çerçeveli gözlüklü ve fiyakalı saç kesimli, Kitsey’yle çeyizlik yemek takımı seçmeye uygun şekilde giyinmişken bana kim mal verirdi ki?</p>

  <p>İç huzursuzluğu. Gizliliğin fetişizmi. Bu insanlar da -benim gibi— ruhun arka sokaklarını, fısıltılarını ve gölgelerini, elden ele geçirilen paraları, şifreleri, parolaları, ikinci benlikleri, hayatı sıradanlıktan uzaklaştıran ve yaşamaya değer kılan bütün gizli avuntuları biliyorlardı.</p>

  <p>Jerome -ucuz bir suşi barın önündeki kaldırımda durmuş, kafamı toplamaya çalışıyordum- Jerome bana bir bardan söz etmişti, kırmızı tenteli, St. Mark’s taraflarında, A Bulvarı’nda belki? Benim yanıma gelirken hep oradan geliyor ya da oraya bir uğramış olurdu. Barmen, sokaktan almak zorunda kalmamak için iki katı ücret ödemekten kaçınmayan müdavimlere tezgâh arkasında mal veriyordu. Jerome bu kadına her zaman teslimat yapıyordu. Adı -bunu bile hatırlıyordum- Katrina’ydı! Ama bu çevredeki her dükkân dışarıdan bakınca bara benziyordu.</p>

  <p>A Bulvarı’ndan çıktım, Birinci Cadde’den indim. Tentesi kırmızı sayılmasa da -somon rengini andırıyordu ama bir zamanlar kırmızı olabilirdi- gördüğüm ilk bara daldım ve sordum: “Katrina burada mı çalışıyor?”</p>

  <p>“Hayır,” dedi barda duran kavruk kızıl saçlı, elindeki birayı kaldırırken yüzüme bile bakmamıştı.</p>

  <p>Pazar arabalı hanımlar kafalarını paketlerin üstüne dayamış uyuyorlardı. Pullu Meryem Ana ve ölüler günü figürleriyle dolu dükkân vitrinleri. Sessizce kanat çırpan gri renkli güvercin sürüleri.</p>

  <p>“Bunu düşündüğünü biliyorsun, bunu düşündüğünü biliyorsun,” diyordu yakınlarımda bir ses...</p>

  <p>Arkamı döndüm ve geçkin, iri yarı, ön dişi altın kaplamalı kocaman gülümsemesiyle siyahi bir adam elime bir kart tutuşturdu: DÖVMELER VÜCUT SANATI PIERCING.</p>

  <p>Güldüm -o da güldü, sanki yalnızca ikimizin bildiği bir şakayı paylaşıyormuşuz gibi bütün benliğimizle kahkahalar atarak gülüyorduk- kartı cebime attım ve yürümeye devam ettim. Ama bir süre sonra istediğim şeyi nereden bulabileceğimi ona sormadığıma pişman oldum. Bana söylemeyecek olsa da böyle bir şeyi bilebilecek birine benziyordu.</p>

  <p>Vücut Piercingi. Akubası Ayak Masajı. Altın Alıyoruz Gümüş Alıyoruz. Beti benzi atmış bir dolu çocuk ve sonra, az daha ileride -tek başına- leş gibi bir yavru köpek ve bir kartona yazılmış okunamayacak kadar yıpranmış bir yazıyla solgun, ürkek bir kız. Kendimi suçlu hissederek para bulurum umuduyla ceplerimi kurcaladım, Kitsey’nin bana verdiği para klipsi çok sıkıydı, banknotları çıkarmakta güçlük çekiyordum, çıkarmaya uğraştıkça herkesin bana baktığının da farkındaydım ve sonra, “Hey!” diye haykırıp geri çekildim çünkü köpek iğne gibi sivri dişleriyle pantolonumun paçasından yakalamış çekiştiriyor, hırlayarak üstüme saldırmaya çalışıyordu. Herkes gülüyordu - çocuklar, bir işportacı, yere çömelip oturmuş cep telefonuyla konuşan saç fileli aşçı. Paçamı kurtarmak için pantolonumu yukarı çektim -kahkahalar arttı-arkamı döndüm ve yaşadığım dehşetten kurtulmak için gördüğüm ilk bara girdim -üstü kırmızı desenli siyah tenteli- ve barmene, “Katrina burada mı çalışıyor?” diye sordum.</p>

  <p>Barmen elindeki bardağı kurulamayı bıraktı. “Katrina?”</p>

  <p>“Ben Jerome’un arkadaşıyım.”</p>

  <p>“Katrina? Katya değil yani?” Barda oturan adamlar -Doğu Avrupalılar- sessizliğe bürünmüştü.</p>

  <p>“Belki de, ee...”</p>

  <p>“Soyadı ne?”</p>

  <p>“Şey...” Deri ceketli bir adam kafasını eğmiş ve bir Bela Lugosi bakışı atmak için taburesini tamamen bana doğru çevirmişti.</p>

  <p>Barmen de gözlerini ayırmaksızın bana bakıyordu. “Aradığın şu kız. Ondan ne istiyorsun?”</p>

  <p>“Şey, ben aslında...”</p>

  <p>“Saçları ne renk?”</p>

  <p>“Iıı... sarı? Ya da daha doğrusu...” Yüzündeki ifadeye bakılırsa bardan yaka paça kovulmak üzereydim ya da çok daha kötüsü - gözüm barın arkasındaki Louisville Slugger beyzbol sopasına ilişmişti. “Benim hatam, unut gitsin...”</p>

  <p>Bardan çıkmış, sokağın aşağısına doğru yürüyordum ki arkamdan birinin seslendiğini duydum: <i>“Potter!”</i></p>

  <p>Bir kez daha seslendiğini duyunca, olduğum yerde donup kaldım. Sonra duyduğuma inanamayarak arkama döndüm. Ve ben hâlâ inanamaz halde olduğum yerde dikilirken, insanlar iki yanımızdan akın akın geçip giderken o, güldü ve uzanıp kollarını boynuma doladı.</p>

  <p>“Boris.” Boyu daha uzamış, yüzü daha da çökmüştü, üstünde uzun, siyah bir palto vardı, gözünün üstündeki eski yara izine birkaç yenisi daha eklenmişti. “Vay be.”</p>

  <p>“Asıl sana vay be!” Bir adım geri çekilip bana şöyle bir baktı. “Hah! Şu haline bir bak! Uzun zaman oldu, değil mi?”</p>

  <p>“Ben...” Konuşamayacak kadar afallamıştım. “Sen burada ne arıyorsun?”</p>

  <p>“Asıl ben sormalıyım.” Beni tekrar baştan aşağı süzdü, sonra buralar bana ait dercesine eliyle sokağı işaret etti. <i>“Sen</i> burada ne arıyorsun? Bu sürprizi neye borçluyum?”</p>

  <p>“Anlamadım?”</p>

  <p>“Geçen gün senin dükkâna uğradım!” Yüzüne düşen saçları arkaya itti. “Seni görmek için!”</p>

  <p>“O sen miydin?”</p>

  <p>“Başka kim olacaktı? Beni nerede bulacağını nasıl bildin?”</p>

  <p>“Ben...” Kafamı salladım, inanmakta güçlük çekiyordum.</p>

  <p>“Sen beni aramıyor muydun?” Şaşkınlıkla geri çekildi. “Öyle mi? Bu bir tesadüf mü? Müthiş! Peki suratın neden böyle bembeyaz kesti?”</p>

  <p>“Ne?”</p>

  <p>“Korkunç görünüyorsun!”</p>

  <p>“Siktir lan.”</p>

  <p>“Ah,” deyip kolunu boynuma attı. “Potter, Potter! Bu mor halkalar da ne böyle!” Parmağını gözünün altında gezdirdi. “Güzel takım ama. Ve hey,” beni serbest bırakıp başparmağı ve işaret parmağıyla şakağıma bir fiske attı, “gözündekiler aynı gözlükler mi? Onları hiç değiştirmedin mi?”</p>

  <p>“Ben...” Tek yapabildiğim kafamı sallamaktı.</p>

  <p>“Ne?” Ellerini öne uzattı. “Beni suçlamıyorsun değil mi, seni gördüğüme sevindiğim için?”</p>

  <p>Güldüm. Nereden başlayacağımı bilemiyordum. “Neden telefon numaranı bırakmadın?” dedim.</p>

  <p>“Demek bana kızgın değilsin? Sonsuza dek nefret falan etmiyorsun?” Gülmese de keyifle alt dudağını ısırıyordu. “Sen,” başıyla sokağı işaret etti, “sen benimle kavga etmeyi falan istemiyorsun ya?”</p>

  <p>“Selam,” dedi sırım gibi, çelik bakışlı bir kadın, siyah kot pantolonun içindeki kalçaları daracıktı, bana onun kız arkadaşı ya da karısı olduğunu düşündüren bir tavırla hemen gelip Boris’in yanına sokuldu. “Meşhur Potter,” dedi parmakları gümüş yüzüklerle dolu uzun, beyaz elini uzatarak. “Tanışmak büyük zevk. Hakkında çok şey duydum.” Boris’ten birazcık daha uzundu ve uzun, cansız saçları ile zarif, siyahlara bürünmüş piton gibi bir vücudu vardı. “Ben Myriam.”</p>

  <p>“Myriam? Merhaba! Ben Theo, asıl adım.”</p>

  <p>“Biliyorum.” Elimi sıkan eli soğuktu. Bileğinin içindeki mavi pentagram dövmesi gözüme çarptı. “Ama senden hep Potter diye bahsediyor.”</p>

  <p>“Benden mi bahsediyor? Öyle mi? Ne diyor?” Yıllardır hiç kimse Potter dememişti bana ama onun bu yumuşak sesi o eski kitaplardaki unutulmuş bir sözcüğü, yılanların ve karanlık büyücülerin dilini getirmişti aklıma: Çataldili.</p>

  <p>Kolunu omzuma atmış öyle duran Boris, o yanımıza gelince sanki bir parola söylenmiş gibi kolunu çekmişti. Bakıştılar -marketlerden hırsızlık yaptığımız, tek bir kelime etmeden birbirimize <i>hadi gidelim</i> ya da <i>adam geliyor işte</i> diyebildiğimiz günlerden hemen tanımıştım bu bakışmayı-ve bocalıyor gibi görünen Boris, ellerinin saçlarının arasından geçirip dikkatle yüzüme baktı.</p>

  <p>“Buralarda olacak mısın?” diye sordu geri geri yürürken.</p>

  <p>“Nerelerde?”</p>

  <p>“Bu civarlarda.”</p>

  <p>“Olabilirim.”</p>

  <p>“Ben,” durdu, kaşlarını çatıyordu, kafamın üzerinden sokağa doğru baktı, “ben seninle konuşmak istiyorum. Ama şimdi,” kaygılı görünüyordu, “iyi bir zaman değil. Belki bir saate?”</p>

  <p>Myriam, bana doğru bir bakış atarak Ukraynaca bir şeyler söyledi. Bu kez açık bir bakışma oldu. Sonra Myriam ilgi çekici ölçüde samimi bir tavırla koluma girdi ve benimle birlikte yürümeye başladı. “İşte,” diyerek işaret etti. “Şu taraftan devam et, dört beş blok kadar. İkinci Cadde’nin sonunda bir bar var. İhtiyar Polonyalının yeri. Seninle orada buluşacak.”</p>

  <h3 id="sigil_toc_id_120">V</h3>

  <p class="p1">Neredeyse üç saat sonra ben hâlâ Noel ışıklarının yanıp söndüğü, müzik kutusunda punk rock ve Noel’e özgü polka müziklerinden sinir bozucu bir karışımın çaldığı Polonyalının barındaki kırmızı vinil koltuklarda oturuyordum; beklemekten sıkılmıştım ve gelip gelmeyeceğini merak ediyor, acaba artık kalkıp eve mi gitsem diye düşünüyordum. Hakkında tek bir bilgi edinememiştim - her şey çabucak olup bitmişti. Geçmişte Boris’i aramak için Google’ın canını çıkarmıştım -ona dair tek bir iz yoktu- ama sonra Boris’in sanal alemde takip edilemeyecek türden bir hayat yaşadığına kanaat getirmiştim. Herhangi bir yerde, herhangi bir şey yapıyor olabilirdi: bir hastanede yerleri siliyor, balta girmemiş yabancı bir ormanda silah taşıyor, sokaklardan sigara izmariti topluyor olabilirdi.</p>

  <p>İndirimli içecek saati bitmek üzereydi, birkaç öğrenci ve sanatçı tip, koca göbekli ihtiyar Polonyalıların ve kır saçlı, ellili yaşlarındaki punkların arasında göze batıyordu. Üçüncü votkamı yeni bitirmiştim; kadehleri bolca dolduruyorlardı, bir tane daha söylemek aptallık olacaktı, bir şeyler yemem gerektiğini biliyordum ama karnım aç değildi ve her geçen anda ruh halim daha keyifsiz ve kasvetli bir hale bürünüyordu. Bunca yıldan sonra beni böyle başından atıverdiğini düşünmek inanılmaz can sıkıcıydı. İşe mantıklı yanından bakmam gerekirse en azından dikkatimi uyuşturucu bulma işinden dağıtmıştı: aşırı doz almamıştım, bir çöp tenekesine eğilmiş kusmuyordum, kazıklanmamıştım ya da bir sivil polisten mal almaya çalışırken enselenmemiştim...</p>

  <p>“Potter.” İşte gelmişti, karşımdaki sıraya oturuyordu, geçmişi geri getiren bir hareketle gözünün önüne düşen saçları geriye attı.</p>

  <p>“Ben de neredeyse kalkmak üzereydim.”</p>

  <p>“Kusura bakma.” Aynı kirli, çekici gülümseme. “Halletmem gereken bir iş vardı. Myriam sana anlatmadı mı?”</p>

  <p>“Hayır, anlatmadı.”</p>

  <p>“Şey. Ben öyle bir muhasebe bürosunda falan çalışıyor değilim. Bak,” dedi öne doğru eğilerek, avuçlarını masanın üstüne dayamıştı, “bana kızma! Seninle karşılaşmayı beklemiyordum ki! Elimden geldiğince çabuk geldim! Koştum hatta!” Avucunu sıkıp uzandı ve hafifçe yanağıma vurdu. “Tanrım! Ne kadar uzun zaman oldu! Seni gördüğüme sevindim! Sen beni gördüğüne sevinmedin mi yoksa?”</p>

  <p>Büyümüş, yakışıklı bir adam haline gelmişti. En biçimsiz ve en sıska halinde bile sevimli bir cinfikirlilik vardı hep zaten, fırıl fırıl gözler ve keskin bir zekâ ama o yarı aç hamlığı üstünden atmış ve geri kalan her şey yerli yerine oturmuştu. Cildi delik deşikti fakat giysileri üstüne oturuyordu, yüz hatları keskin ve gergindi, konser piyanisti edasındaki bir süvariyi andırıyordu; o küçücük, gri, kırık dişlerinin yerini -gördüğüm üzere- bir dizi tam-Amerikan inci gibi diş almıştı.</p>

  <p>Baktığımı görünce başparmağının tırnağıyla gösterişli kesici dişlerinden birine hafifçe vurdu. “Yeni dişler.”</p>

  <p>“Fark ettim.”</p>

  <p>“İsveç’teki dişçi yaptı,” dedi Boris garsona işaret ederken. “Kahrolası bir servete mal oldu. Karım başımın etini yedi, ‘Borya ağzın, utanç verici!’ Bunu asla yapmam diyordum ama şimdiye kadar paramı harcadığım en iyi şey oldu.”</p>

  <p>“Ne zaman evlendin?”</p>

  <p>“Ha?”</p>

  <p>“Keşke onu da getirseydin.”</p>

  <p>Şaşkın görünüyordu. “Ne, Myriam’ı mı kastediyorsun? Hayır, hayır,” ceketinin cebine uzandı, telefonundan bir şeyler arıyordu, “Myriam benim karım değil! Bu,” telefonu bana uzattı, “benim karım <i>bu.</i> Ne içiyorsun?” dedi, garsona dönüp Lehçe bir şeyler söylemeden önce.</p>

  <p>İPhone’daki fotoğrafta karlarla kaplı bir dağ evi vardı ve önünde, kayak takımlarının içinde güzel bir sarışın duruyordu. Hemen yanında, yine kayak takımlarının içinde, sıkı sıkı giyinmiş, cinsiyetleri belli olmayan iki küçük sarışın çocuk vardı. Şipşak çekilmiş bir fotoğraftan çok, sağlıklı bir İsviçre yoğurdu ya da Bircher müslisi reklamını andırıyordu.</p>

  <p>Şaşkınlıkla ona baktım. O eski, Rusvari hareketiyle bakışlarını uzaklara kaçırdı: <i>ya, gördün mü, işte böyle.</i></p>

  <p>“Senin <i>karın</i>? Ciddi misin?”</p>

  <p>“Evet,” dedi tek kaşını havaya kaldırarak. “Ve çocuklarım. İkizler.”</p>

  <p>“Ha siktir.”</p>

  <p>“Evet,” dedi esefle. “Ben daha gençken doğdular, çok gençken. Pek iyi bir zaman değildi ama aldırmak istemedi, Borya, nasıl yapacaksın dedim, daha ne diyebilirdim ki? Doğrusunu istersen onları pek tanımıyorum. Aslında, küçük olanı, o bu resimde yok, onu hiç görmedim bile. Sanırım daha... kaç? Altı haftalık falan.”</p>

  <p>“Ne?” Resme bir kez daha baktım, bu güzel İskandinav aileyi Boris’le bağdaştırmakta güçlük çekiyordum. “Boşandın mı?”</p>

  <p>“Hayır hayır hayır,” votka gelmişti, buzlu sürahi ve iki küçük kadeh, ikimize de birer shot dolduruyordu, “Astrid ve çocuklar çoğunlukla Stockholm’deler. Arada bir, kışın Aspen’e gelir, kayak yapmaya, o bir kayak şampiyonuydu, on dokuz yaşındayken Olimpiyatlar’a katılmaya hak kazandı.”</p>

  <p>“Öyle mi?” dedim, inanmadığımı belli etmemek için elimden geleni yapıyordum. Çocuklar, daha yakından bakınca çok daha barizdi, Boris’le uzaktan yakından kan bağına sahip olamayacak kadar sarışın ve gürbüzdüler.</p>

  <p>“Evet evet,” dedi Boris ciddiyetle, kafasını hararetle sallayarak. “O her zaman kayak yapabileceği bir yerde olmak zorunda ve beni tanıyorsun, ben lanet olasıca kardan nefret ederim, ha! Babası tam bir sağcı, Nazi’nin teki aslını istersen. Bence onun gibi babası varken Astrid’in depresyon sorunu olmasına hiç şaşmamalı! Nasıl nefret dolu ihtiyar bir bok çuvalı! Ama çok mutsuz ve perişan insanlar, hepsi, bütün İsveçliler. Bir bakıyorsun gülüyorlar, içiyorlar, sonra bir bakıyorsun, karanlık, tek kelime bile etmiyorlar. <i>Dziekuje</i>,<a id="k46" href="../Text/dipnot.xhtml#a46"><sup>[46]</sup></a>” dedi üstü küçük tabaklarla dolu bir tepsiyle geri gelen garsona: siyah ekmek, patates salatası, iki çeşit ringa balığı, ekşi kremaya batırılmış salatalık, lahana dolması ve yumurta turşusu.</p>

  <p>“Burada yemek servisi yaptıklarını bilmiyordum.”</p>

  <p>“Yapmıyorlar,” dedi Boris, bir dilim siyah ekmeğin üstüne tereyağı sürüp üzerine de tuz serperken. “Ama açlıktan ölüyorum. Yan taraftan bir şeyler getirmelerini istedim.” <i>Shot</i> bardağını benimkine tokuşturdu. <i>“Sto lat!”</i> dedi - eskisi gibi kadeh kaldırıyordu.</p>

  <p><i>“Sto lat.”</i> Votka aramalıydı ve tam anlayamadığım keskin bir otla tatlandırılmıştı. “Peki,” dedim, ben de yiyeceklerden atıştırıyordum. “Myriam?”</p>

  <p>“Ha?”</p>

  <p>Çocukluğumuzdan kalma bir hareketle açık avuçlarımı havaya kaldırdım: <i>açıkla lütfen.</i></p>

  <p>“Ah, Myriam! Yanımda çalışıyor. Sağ kolum, sanırım öyle de denebilir. Ki sana söyleyeyim, bulup bulacağın bütün adamlardan çok daha iyidir. Ne hatun ama, Tanrım. Onun gibisi pek yoktur, demedi deme. Ağırlığınca altın eder. Hadi hadi,” dedi, kadehimi yeniden doldurdu ve bana doğru uzattı. “Za <i>vstrechu!”</i> dedi kendi kadehini kaldırarak. “Kavuşmamıza!”</p>

  <p>“Kadeh kaldırma sırası bende değil mi?”</p>

  <p>“Evet, öyle,” kadehlerimizi tokuşturdu, “ama karnım aç ve sen çok bekletiyorsun.”</p>

  <p>“Kavuşmamıza o zaman.”</p>

  <p>“Kavuşmamıza! Ve kadere! Bizi yeniden bir araya getirdiği için!”</p>

  <p>Kadehlerimizi kafaya diker dikmez, Boris yeniden yemeklere saldırdı.</p>

  <p>“Peki tam olarak ne iş yapıyorsun?” diye sordum ona.</p>

  <p>“Şu, bu.” Hâlâ bir çocuğun masum, doymak bilmez açlığıyla yiyordu. “Birçok şey. İdare ediyorum, anlıyor musun?”</p>

  <p>“Peki nerede yaşıyorsun? Stockholm’de mi?” diye ekledim cevap vermeyince.</p>

  <p>Elini havada salladı. “Her yerde.”</p>

  <p>“Nasıl yani?”</p>

  <p>“Ah, bilirsin. Avrupa, Asya, Kuzey ve Güney Amerika...”</p>

  <p>“Bu oldukça büyük bir alanı kapsıyor.”</p>

  <p>“Şey,” dedi, ağzı ringayla doluydu, çenesindeki ekşi krema topağını sildi, “ayrıca bir küçük işletme sahibiyim, bilmem doğru anlatabildim mi.”</p>

  <p>“Anlamadım?”</p>

  <p>Ağzındaki ringayı koca bir yudum birayla yuttu. “Nasıl olduğunu bilirsin. Kâğıt üzerindeki işim sözüm ona bir temizlik ajansı. İşçiler çoğunlukla Polonya’dan. İşletmenin adında küçük bir sözcük oyunu bile var: ‘Polonyalı Temizlik Hizmetleri’ Çaktın mı?” Yumurta turşusundan bir ısırık aldı. “Sloganımızın ne olduğunu tahmin edebilir misin? ‘Sizi temizleyeceğiz,’ ha ha!”</p>

  <p>Bu dediğini hiç kurcalamamayı seçtim. “Yani bütün bu zaman zarfında hep Amerika’daydın?”</p>

  <p>“Ah, hayır!” Birer shot votka daha doldurmuştu, kendi kadehini bana doğru kaldırıyordu. “Çok seyahat ediyorum. Yılın ancak belki altı, sekiz haftası falan buradayım. Ve geri kalan zamanda...”</p>

  <p>“Rusya?” dedim, kadehi kafaya diktim, elimin tersiyle ağzımı sildim.</p>

  <p>“Pek değil. Kuzey Avrupa. İsveç, Belçika. Arada bir Almanya.”</p>

  <p>“Ben geri döndüğünü sanıyordum.”</p>

  <p>“Ha?”</p>

  <p>“Çünkü senden hiç haber alamadım.”</p>

  <p>“Ah.” Boris mahcup mahcup burnunu kaşıdı. “Berbat bir zamandı. Evinizi hatırlıyor musun, o son gece?”</p>

  <p>“Elbette.”</p>

  <p>“İşte. Hayatımda o kadar uyuşturucuyu hiçbir arada görmemiştim. Otuz gram kadar falan kokain vardı ve bunun tek bir zerresini, çeyrek gramını bile satmadım. Bedavaya dağıttım, tabii okulda amma popülerdim ama ha! Herkes bayılıyordu bana! Fakat çoğunu kendim çektim. Sonra bulduğumuz o minik torbalar, türlü çeşit haplar, hatırlıyor musun? Şu yeşilleri? Bazıları çok ciddi kanser ilaçlarıydı, ölmek üzere olan hastalara verilenlerden, baban onları alıyorsa fena bağımlıymış demektir.”</p>

  <p>“Evet, onların bir kısmıyla ben de tanıştım.”</p>

  <p>“E tamam işte, sen de bilirsin! O sağlam yeşil oxylerden üretmiyorlar bile artık! Keşlere savaş açtılar, artık onları ne damardan ne burundan alabiliyorsun! Ama babana ne demeli? Yani içkiden <i>buna</i> geçmek? Ayyaşın teki olup sokaklara düşseymiş daha iyiymiş. İlk alışımda daha ikinci çizgiyi çekmeden bayıldım, Kotku orada olmasaydı...” parmağıyla gırtlağını kesermiş gibi yaptı, <i>“pıff.”</i></p>

  <p>“Aynen,” dedim, kendi aptal saadet anımı hatırlamıştım, Hobie’nin evinin üst katındaki masamın üstüne yüzüstü yığılışımı.</p>

  <p>“Neyse...” Boris votkasını tek dikişte içti ve birer tane daha doldurdu. “Xandra satıyordu. <i>Onu</i> değil ama. O babanındı. Onun kendi malıydı. Ama diğerini çalıştığı yerde satıyormuş. Hani şu çift vardı ya, Stuart ve Lisa? Hani şu müthiş düzgün, emlakçı tipli insanlar? Xandra’ya onlar para sağlıyordu.”</p>

  <p>Çatalımı elimden bıraktım. “Bunu sen nereden biliyorsun?”</p>

  <p>“Çünkü bana kendi anlattı! Ve sanırım Xandra malı veremeyince de çirkinleştiler. Sizin evde o kadar tatlı ve kibar olan Bay Avukat Surat ve Bayan Papatya Çanta... sırtını pışpışlayan, ‘biz ne yapabiliriz...’ ‘zavallı Xandra...’ ‘senin için çok üzgünüz...’ sonra malları gidince pof! Bambaşka bir hikaye! Bana anlatınca yaptığımız şey için gerçekten çok kötü hissettim kendimi! Başına büyük bela açtık! Ama o zamana kadar,” parmağını burnuna koydu, “her şey buraya kadar gelmişti. <i>Kaput.”</i></p>

  <p>“Dur bir dakika, bunu sana Xandra mı anlattı?”</p>

  <p>“Evet. Sen gittikten sonra. Onun yanında yaşarken.”</p>

  <p>“Biraz geriye sarman gerekecek.”</p>

  <p>Boris iç çekti. “Şey, peki. Uzun hikâye. Ama birbirimizi uzun zamandır görmedik tabii, değil mi?”</p>

  <p>“Sen Xandra’yla mı yaşadın?”</p>

  <p>“Bilirsin işte, arada sırada. Dört beş ay kadar belki. O Reno’ya geri taşınmadan önce. Sonra onunla irtibatı kaybettim. Babam Avustralya’ya geri dönmüştü, tamam mı ve Kotku’yla durumumuz da sallantıdaydı...”</p>

  <p>“Bu çok tuhaf olmuş olmalı.”</p>

  <p>“Yani, sayılır,” dedi tedirgin bir tavırla. “Bak...” arkasına yaslanıp yeniden garsona işaret etti, “bayağı kötü bir durumdaydım. Günlerdir gözümü bile kırpmamıştım. Kokaini çok çekince nasıl olduğunu sen de bilirsin, korkunç. Ta ruhuna işleyen o bulantıyı bilirsin, hızlı hızlı nefes alıp vermeler, sanki ecel elini uzatıp seni alıverecekmiş gibi korku duymalar. Zayıf, pis, korkudan tir tir titriyordum. Minicik, yarı ölü bir kedi gibi! Hem Noel vakti gelmişti, herkes uzaklardaydı! Bir dolu insanı aradım, kimse telefonlarına bakmadı, arada bir havuz evinde kaldığım Lee denen bir herif vardı, ona uğradım ama o da gitmişti, kapılar kilitliydi. Yürüdüm, yürüdüm, tökezleye tökezleye! Üşümüş ve korkmuştum! Kimse evde yoktu! Böylece kendimi Xandra’nın evinde buldum. Kotku benimle konuşmuyordu o zamanlar.”</p>

  <p>“Dostum, sendeki de iyi cesaretmiş. Bana bir milyon dolar verseler yine de dönmezdim oraya.”</p>

  <p>“Biliyorum, başta hiç yemedi ama <i>öyle</i> yalnız ve hastaydım ki. Ağzımın içi hep yara olmuştu. Hani böyle yere uzanıp yatmak ve saate bakıp kalp atışını saymak istersin ya? Ama uzanıp yatacak bir yerin yok? Saatin de yok? Ağlayacaktım neredeyse! Ne yapacağımı bilemedim! Hâlâ orada mı, değil mi onu bile bilmiyordum. Ama ışıkları yanıyordu, sokakta yanan tek ışık, dolaşıp cam kapıya gittim ve işte oradaydı, her zamanki Miami Dolphins tişörtü vardı üstünde, mutfakta margarita yapıyordu.”</p>

  <p>“Ne yaptı peki?”</p>

  <p>“Hah! Beni içeri almadı önce! Kapıda dikildi ve uzun bir süre bağırdı, küfretti, bana ağzına geleni söyledi! Ama sonra ağlamaya başladı. Ve ona onunla kalabilir miyim diye sorunca,” omuzlarını silkti, “olur dedi.”</p>

  <p>“Ne?” dedim, uzanıp bana doldurduğu bardağı aldım. “Gerçek anlamda kalmaktan mı bahsediyorsun sen?”</p>

  <p>“Korkmuştum! Odasında uyumama izin verdi! Televizyonda Noel filmleri açtı!”</p>

  <p>“Hımm.” Ayrıntıları öğrenmek için onu zorlamamı istediğini görebiliyordum ama yüzündeki sinsi gülüşe bakınca bu odasında uyudum meselesine inanıp inanmadığımdan da emin olamıyordum. “Eh, sizin adınıza işlerin yoluna girmesine sevindim sanırım. Benim hakkımda bir şeyler söyledi mi?”</p>

  <p>“Şey, evet biraz.” Kıkırdadı. “Aslına bakarsan çok şey söyledi! Çünkü şey, kızma ama bazı şeyleri senin üstüne attım.”</p>

  <p>“Sana yardımcı olabildiğime sevindim.”</p>

  <p>“Evet, tabii ki!” Neşeyle kadehlerimizi tokuşturdu. “Çok teşekkürler! Sen de aynını yapabilirdin, benim için hiçbir sakıncası olmazdı. Ama doğrusunu istersen, beni gördüğüne sevinmişti bence. <i>Birini</i> gördüğüne. Demek istediğim,” <i>shot</i> bardağını kafaya dikti, “tam bir delilikti... o korkunç arkadaşları... orada tek başınaydı. Sürekli içiyordu, işe gitmekten korkuyordu. Başına bir şeyler gelebilirdi kolaylıkla, ne bir komşu vardı ne de başka bir şey, cidden ürkütücüydü. Çünkü Bobo Silver, şey, Bobo aslında çok da kötü bir adam değildi. ‘The Mensch?’ Ona boşuna bu adı takmamışlar! Xandra ondan ölesiye korkuyordu ama o, babanın borçları için onun peşine düşmedi, ciddi bir şekilde düşmedi en azından. Kesinlikle. Ki babanın bayağı bir borcu varmış. Muhtemelen Xandra’nın beş parası olmadığını anlamıştı, baban <i>Xandra</i>’nın da ağzına fena sıçmış. En azından biraz dürüst davranabilirmiş. Varolmayan bir parayı alamazsın tabii. Ama şu diğer insanlar, sözde arkadaşları, tefeci gibi alçak çıktılar. Biliyor musun? Bana borçlusun, <i>cidden</i> sertti, fena bağlantıları vardı, korkutucuydu. Bobo’dan beter! Öyle çok büyük bir para da değildi ha ama onu verecek kadar bile parası yoktu işte ve diğerleri de çirkinleşiyorlardı, hepsi.” Başını alay edercesine yana yatırdı, sinirli sinirli parmağını sallıyordu. <i>‘“Siktir</i> git, seni bekleyecek değiliz, bir şeyler düşünsen iyi edersin,’ falan. Her neyse, oraya geri gitmem iyi oldu çünkü ona biraz yardımım dokundu.”</p>

  <p>“Nasıl yardımın dokundu?”</p>

  <p>“Aldığım paraları ona geri vererek.”</p>

  <p>“Saklamış mıydın ki?”</p>

  <p>“Yok ya,” dedi tabii ki. “Harcamıştım. Ama başka bir iş çeviriyordum o ara. Elimde kokain biter bitmez, parayı alıp silah dükkânındaki Jimmy’ye gitmiş ve biraz daha satın almıştım. Kendim ve Amber için alıyordum, sadece ikimiz için. Çok çok güzel bir kızdı, çok masum ve özel. Çok da küçüktü, daha on dört falandı! Ama MGM Grand’de geçirdiğimiz o gece, tek gecede çok yakınlaştık, bütün geceyi KT’nin babasının süitinin banyosunda yerde oturup konuşarak geçirdik. Öpüşmedik bile! Konuştuk konuştuk konuştuk! Az kalsın hıçkırıklara boğulacaktım. Birbirimize kalplerimizi açtık gerçekten. Ve,” elini göğsünün üstüne koydu, “sabah olduğunda kendimi öyle üzgün hissettim ki, hani neden bitmek zorundaydı ki yani? Çünkü orada öyle sonsuza kadar oturup konuşabilirdik! Ve bundan gayet memnun ve mutlu olabilirdik! İşte bu kadar yakınlaştık, anlıyor musun, tek bir gecede. Her neyse, Jimmy’ye işte bu yüzden gittim. Elindeki kokain cidden bok gibiydi, Stewart ve Lisa’nınkinin yanından bile geçemezdi. Ama herkes öğrendi, anlıyor musun? Herkes MGM Grand’deki o hafta sonunu duydu, bendeki bütün o malı falan. Böylece insanlar bana gelmeye başladı. Yani daha okula gittiğim ilk günde bir düzine insan geldi. Üstüme paralar saçıyorlardı. ‘Bana da biraz bulur musun... bana da biraz bulur musun... bana da biraz bulur musun kanka... bende dikkat eksikliği var, ödevlerimi yapmam için lazım...’ Çok geçmeden üst sınıflardaki futbolculara ve basket takımının yarısına satmaya başladım. Bir sürü kıza da... Amber ve KT’nin arkadaşlarına... Jordan’ın arkadaşlarına da... UNLV’deki üniversiteli tiplere! Sattığım ilk birkaç partide zarar ettim, kaç para isteyeceğimi bilmiyordum, çok düşük bir fiyata çok büyük miktarlar satıyordum, herkes beni sevsin istiyordum falan filan. Ama olayı çözdükten sonra zengin oldum! Jimmy bana büyük indirim yapıyordu, tabii kendisi de bu işten epey yeşillik kaldırıyordu. Ona büyük bir iyilik yapıyordum tabii, ona gidip mal almaktan korkan, Jimmy gibi tiplerden korkan çocuklara satarak. KT... Jordan... bu kızlarda bok gibi para vardı! Bana birilerini yollamaktan mutluluk duyuyorlardı, <i>her zaman.</i> Kokain Eks gibi değil, ondan da sattım ama onun satışları inişli çıkışlıydı, bir gün bir sürü satıyordun, sonra günlerce bir tane bile gitmiyordu, kokaininse müdavimleri vardı, haftada iki üç kez ararlardı. Yani, sadece KT bile...”</p>

  <p>“Vay be.” Onca yıldan sonra adını duymak bile beni hâlâ heyecanlandırıyordu.</p>

  <p>“Evet! KT’nin şerefine!” Kadehlerimizi kaldırdık ve içtik. “Ne güzellik ama!” Boris kadehi vurarak masaya koydu. “Onun yanında dizlerimin bağı çözülürdü. Sırf onunla aynı havayı soluduğum için.”</p>

  <p>“Onunla yattın mı?”</p>

  <p>“Hayır... Ah, Tanrım, denedim... ama kafasının güzel ve keyfi yerinde olduğu bir gece erkek kardeşinin odasında bana otuz bir çekti.”</p>

  <p>“Dostum, cidden çok yanlış bir zamanda gitmiştin.”</p>

  <p>“Aynen öyle. O daha fermuarını indirmeden donuma boşalmıştım bile. Ve KT’nin harçlığı,” boş kadehime uzandı, “ayda iki bin dolardı! Sırf kıyafet için aldığı para bu kadardı! Ki KT’nin zaten bir dolu kıyafeti vardı, yani neden daha fazlasını alsındı ki? Her neyse, Noel vakti geldiğinde hayat benim için tıpkı şu filmlerdeki gibi trink-trink ve dolar işaretleriyle doluydu. Telefonum bir an bile susmuyordu. Herkesin en yakın dostuydum! Daha önce hiç görmediğim kızlar gelip beni öpüyor, boyunlarından çıkardıkları altın kolyeleri veriyorlardı! Elime geçen her türlü malı kullanıyordum, her gün, her gece, avuç dolusu kokain çekiyordum ve hâlâ her yer para kaynıyordu. Okulumuzun Yaralı Yüz’üydüm âdeta! Çocuğun biri bana bir motorsiklet vermişti, başka bir tanesi, ikinci el bir araba. Yerdeki giysilerimi toplarken ceplerinden yüzlerce dolar düşüyordu, nereden geldiklerini bile bilmiyordum.”</p>

  <p>“Kısa zamanda çok fazla bilgi yağmuru oldu.”</p>

  <p>“Ya, sen bir de bana sor! Bu benim her zamanki öğrenme sürecim. Tecrübenin en iyi öğretmen olduğunu söylerler ki bu normalde doğrudur da ama bu tecrübe beni öldürmediği için şanslıyım. Bazen... arada sırada birkaç bira içince... belki bir iki çizgi çakarım. Ama çoğu zaman canım artık istemiyor bile. Kendimi fena tükettim. Benimle beş yıl önce karşılaşsaydın? Aynen şöyleydim,” yanaklarını içine çekiyordu, “ama...” garson elinde daha fazla ringa ve birayla geri dönmüştü, “bütün bunlar yetti artık.” Beni baştan aşağıya süzdü. “Senden ne haber? Kendine iyi bakıyorsun, gördüğüm kadarıyla?”</p>

  <p>“İdare ediyorum sanırım.”</p>

  <p>“Hah! Kollarını oturduğu koltuğun arkasına attı ve sırtını koltuğa dayadı. “Hayatın cilvesi işte, değil mi? Antika ticareti? Şu ihtiyar ibne? Seni bu işe o mu soktu?”</p>

  <p>“Aynen öyle.”</p>

  <p>“Büyük işler, diye duydum.”</p>

  <p>“Aynen öyle.”</p>

  <p>Beni yine baştan aşağı süzdü. “Mutlusun?” dedi.</p>

  <p>“Pek sayılmaz.”</p>

  <p>“Dinle o zaman! Müthiş bir fikrim var! Gelip benim için çalış!”</p>

  <p>Kahkahalara boğuldum.</p>

  <p>“Hayır, dalga geçmiyorum! Hayır hayır,” dedi, ben karşılık vermeye çalışınca otoriter bir tavırla susturdu, yeni bir <i>shot</i> doldurdu ve masanın üstünde kaydırarak bana gönderdi. “Sana ne kadar veriyor? Ciddiyim. İki katını vereceğim.”</p>

  <p>“Hayır, ben <i>işimi</i> seviyorum,” dedim sözcüklerin üstüne basa basa, bu kadar sarhoş muydum? <i>“Yaptığım</i> şeyi seviyorum.”</p>

  <p>“Öyle mi?” Kadehini bana doğru kaldırdı. “O halde neden mutlu değilsin?”</p>

  <p>“Bu konu hakkında konuşmak istemiyorum.”</p>

  <p>“Nedenmiş o?”</p>

  <p>Savuşturmak istercesine elimi salladım. “Çünkü...” Kaç bardak içtiğimin farkında bile değildim. “Öyle işte.”</p>

  <p>“Mesele iş değilse ne o zaman?” Kendi kadehini kafasını dikmiş, gösterişli bir hareketle kafasını geriye yaslamıştı ve yeni gelen ringa tabağından atıştırmaya başladı. “Para sıkıntısı mı? Kız meselesi mi?”</p>

  <p>“İkisi de değil.”</p>

  <p>“Kız meselesi o zaman,” dedi zafer kazanmışçasına. “Biliyordum.”</p>

  <p>“Dinle.” Kadehimdeki votkanın geri kalanını içtim, elimle masaya vurdum, tam bir dâhiydim, gülümsememe engel olamıyordum, yıllardır aklıma gelen en iyi fikirdi bu! “Yetti bu muhabbet. Hadi ama, gidelim! Sana çok büyük bir sürprizim var.”</p>

  <p><i>“Gidelim</i> mi?” dedi Boris, tüylerinin diken diken olduğunu görebiliyordum. “Nereye gideceğiz?”</p>

  <p>“Benimle gel. Göreceksin.”</p>

  <p>“Ben burada kalmak istiyorum.”</p>

  <p>“Boris...”</p>

  <p>Arkasına yaslanmıştı. “Boş ver, Potter,” dedi ellerini havaya kaldırarak. “Sakin ol.”</p>

  <p>“Boris!” Büyük bir hakaret duymayı bekliyormuşçasına dönüp bardaki kalabalığa baktım, sonra ona doğru döndüm. “Burada oturmaktan sıkıldım! <i>Saatlerdir buradayım.”</i></p>

  <p>“Ama...” Kızmıştı. “Bütün bu geceyi senin için boşalttım! Yapacak işlerim vardı! Gidiyor musun?”</p>

  <p>“Evet! Ve sen de benimle geliyorsun. Çünkü...” kollarımı iki yana açtım, “sürprizi görmen lazım!”</p>

  <p>“Sürpriz?” top haline getirdiği peçetesini masanın üstüne fırlattı. “Ne sürprizi?”</p>

  <p>“Öğreneceksin.” Onun derdi neydi? Nasıl eğlenileceğini unutmuş muydu? “Hadi ama, buradan çıkalım artık.”</p>

  <p>“Neden? Şimdi mi?”</p>

  <p>“Çünkü!” Bar karanlık bir uğultuyla doluydu, hayatım boyunca kendimden hiç bu kadar emin olmamıştım, parlak zekâlılığımdan hiç bu kadar memnun olmamıştım. “Hadi. İçkini bitir!”</p>

  <p>“Bunu gerçekten yapmak zorunda mıyız?”</p>

  <p>“Çok sevineceksin. Söz veriyorum. Hadi artık!” dedim, uzandım ve dostça omzundan tutup sarstım. “Yani atmıyorum, bu sürprizin ne kadar müthiş olduğuna inanamayacaksın.”</p>

  <p>Kollarını önünde kavuşturup arkasına yaslanırken şüpheyle suratıma bakıyordu. “Bence sen bana kızgınsın.”</p>

  <p>“Boris, siktir ama.” Öyle sarhoştum ki ayağa kalkarken sendeledim, masaya tutunmak zorunda kaldım. “Benimle tartışma. Gidelim hadi.”</p>

  <p>“Bence seninle bir yere gitmek bir hata olacak.”</p>

  <p>“Ah?” Biri yarı kapalı gözümle ona baktım. “Geliyor musun, gelmiyor musun?”</p>

  <p>Boris sakin sakin suratıma bakıyordu. Sonra burnunun üstünü kaşıdı ve “Bana nereye gideceğimizi söylemeyecek misin?” diye sordu.</p>

  <p>“Hayır.”</p>

  <p>“O halde bizi şoförümün götürmesinin sakıncası olmaz sanırım?”</p>

  <p>“Şoförün mü?”</p>

  <p>“Tabii. İki üç blok ileride bekliyor.”</p>

  <p>“Siktir.” Bakışlarımı başka tarafa çevirdim ve güldüm. “Senin <i>şoförün</i> mü var?”</p>

  <p>“Onunla gitmemizin sakıncası olmaz o zaman?”</p>

  <p>“Neden olsun ki?” dedim, kısa bir duraksamadan sonra. Ne kadar sarhoş olursam olayım, bu tavrı beni şok etmişti: daha önce hiç görmediğim garip, ihtiyatlı, mesafeli bir ifadeyle bana bakıyordu.</p>

  <p>Boris votkasının kalanını tek yudumda içti ve sonra ayağa kalktı. “Pekâlâ,” dedi yanmayan bir sigarayı parmaklarının arasında çevirerek. “Bu saçmalığı aradan çıkaralım bakalım.”</p>

  <h3 id="sigil_toc_id_121">VI</h3>

  <p class="p1">Ben Hobie’nin evinin dış kapısının kilidini açarken, Boris sanki kilitte dönen anahtarımın büyük bir patlamayı tetikleyeceğini düşünüyormuş gibi epey geride duruyordu. Şoförü arabayı evin önündeki dikkat çekici duman bulutunun içinde, yolun ortasına park etmişti. Arabaya bindiğimizde, Boris ve şoförü arasındaki konuşma Ukraynaca geçmişti: okulda aldığım iki sömestirlik konuşma Rusçası dersine rağmen tek kelime anlamamıştım.</p>

  <p>“İçeri gelsene,” dedim, yüzümde oluşan gülümsemeyi güçlükle bastırıyordum. Ne düşünüyordu ki budala, üstüne atlayıp onu kaçıracağımı falan mı? Ama hâlâ dışarıda duruyordu, elleri paltosunun ceplerinde, omzunun üzerinden adı Genka ya da Gyuri ya da Gyorgi ya da ismi şimdi unuttuğum her ne sikim olan şoförüne bakıyordu.</p>

  <p>“Sorun ne?” dedim. Kafam bu kadar güzel olmasaydı, bu paranoyak hali beni gerçekten çok sinirlendirebilirdi ama şimdi bunu yalnızca gülünç buluyordum.</p>

  <p>“Bana tekrar söylesene, neden buraya gelmek zorundayız?” dedi, hâlâ epey geride duruyordu.</p>

  <p>“Göreceksin.”</p>

  <p>“Yani sen burada yaşıyorsun?” dedi şüpheyle girişteki hole bakarak. “Burası senin evin?”</p>

  <p>Kapıyla uğraşırken beklediğimden çok daha fazla gürültü çıkarmıştım. Hobie evin içinde bir yerden, “Theo?” diye seslendi. “Sen mi geldin?”</p>

  <p>“Evet.” Akşam yemeği için giyinmişti, takım elbise giymiş, boynuna kravat bağlamıştı. <i>Siktir,</i> diye düşündüm, <i>evde misafir mi var?</i> Bir anda daha akşam yemeği vaktinin bile gelmediğini fark ettim ama bana sabahın üçü gibi geliyordu.</p>

  <p>Boris arkasındaki dış kapıyı açık bırakıp dikkatlice hemen arkama geçti, elleri hâlâ paltosunun ceplerinde, gözleri ise büyük bazalt vazolarda ve avizedeydi.</p>

  <p>“Hobie,” dedim - tek kaşı havada, hole çıkmıştı bile, Bayan DeFrees de kaygılı bir yüz ifadesiyle tıpış tıpış hemen arkasından geliyordu. “Selam, Hobie, hani sana bahsettiğim...”</p>

  <p><i>“Popçik!”</i></p>

  <p>Küçük, beyaz yumak -holün başından ön kapıya doğru hantal hantal yürüyordu- bir anda donup kaldı. Sonra tiz bir çığlık koparıp elinden geldiğince hızlı bir şekilde (ki artık öyle çok hızlı koşamıyordu) koşmaya başlarken Boris -sevinçten çılgınlar gibi kahkahalar atıyordu- dizlerinin üstüne çöktü.</p>

  <p>“Ah!” Popçik kıvranıp elinden kurtulmaya çalıştıkça yakasına yapışıyordu. “Şişmanlamışsın! Şişmanlamış!” dedi kızarak, Popçik ise zıplayıp onu yüzünden öpüyordu. “Onu şişmanlatmışsın! Evet, merhaba, <i>poustyshka,</i> seni küçük tüy yumağı, merhaba! Beni hatırladın, değil mi?” Arka üstü devrilmişti, yerde yatıyor ve gülüyordu, hâlâ sevinçten çığlıklar atan Popçik ise üstüne zıplıyordu. “Beni hatırlıyor!”</p>

  <p>Hobie, gözlüklerini düzeltiyor ve yüzünde eğlendiğini belli eden bir ifadeyle ayakta dikiliyordu - pek eğleniyora benzemeyen Bayan DeFrees ise Hobie’nin arkasında duruyor ve buram buram votka kokan ve halının üstünde köpekle yuvarlanan misafirime çatık kaşlarla bakıyordu.</p>

  <p>“Sakın bunun,” dedi Hobie, ellerini takım elbisesinin ceketinin ceplerine soktu. “Bunun şey olduğunu söyleme?..”</p>

  <p>“Ta kendisi.”</p>

  <h3 id="sigil_toc_id_122">VII</h3>

  <p class="p1">Çok uzun kalmadık - Hobie yıllardır Boris hakkında çok şey duymuştu, bir şeyler içmeye gittik. Boris de en az onun kadar istekliydi, tıpkı Karmeywallaglı Judy ya da onun geçmişindeki efsanevi tiplerden biri çıkıp gelse benim de olacağım gibi - ama biz çok sarhoştuk ve çok gürültü çıkarıyorduk ve ayrıca bunun kibar kibar gülümsese de o minicik yüzüklü ellerini dizlerinin üzerinde kavuşturmuş holdeki sandalyenin üstünde oturan ve hiç sesi çıkmayan Bayan DeFrees’in keyfini kaçıracağını hissediyordum.</p>

  <p>Bu yüzden evden çıktık - Popçik de peşimizde, heyecanla bizimle birlikte yürüyordu, Boris bağırıyordu, keyfi yerindeydi, arabasına bloğun etrafından dönüp bizi almasını işaret etti: “Evet, <i>poustyshka,</i> evet!” diyordu Popper’a. “O bizim! Bir arabamız var!”</p>

  <p>Derken, birdenbire Boris’in şoförünün en az Boris kadar iyi İngilizce konuşabildiği ortaya çıktı ve eski dostlar gibi olduk üçümüz - Popper’ı da sayarsak, dördümüz; Popper arka ayaklarının üzerinde durup ön patilerini araba camına dayamış müthiş bir ciddiyetle Batı Yakası Otobanı’nın ışıklarına bakarken Boris bir yandan anlamsız sesler çıkararak onunla konuşur ve onu mıncıklar ve ensesinden öperken, aynı anda Gyuri’ye (şoför) hem İngilizce hem Rusça olarak benim ne harika biri olduğumu, onun gençlik arkadaşı ve kanı canı olduğumu! (Gyuri elimi sıkmak için tüm ağırbaşlılığıyla ön koltuğun üzerinden arka tarafa uzanıyordu) ve böyle iki sıkı dostun, bu kadar yıl ayrı kaldıktan sonra bu kocaman dünyada birbirlerini yeniden bulmalarının ne kadar kıymetli olduğunu anlatıyordu.</p>

  <p>“Evet,” dedi Gyuri kederli bir tavırla, Houston Caddesi’ne öyle sert ve keskin bir dönüş yaptı ki kapıya doğru savruldum. “Vadim ile ben de aynı öyleydik. Onun yasını tutmadığım bir gün bile yok, öyle büyük bir acı duyuyorum ki acımı çekmek için gece uykumdan uyanıyorum. Vadim benim kardeşimdi,” arkasını dönüp bana baktı, arabayı kaldırıma doğru sürdükçe yayalar etrafa kaçışıyordu, karartılmış camların ardından bakınca şaşkın yüzler görünüyordu, “kardeşten de öte. Ben ve Borya gibi. Ama Vadim...”</p>

  <p>“Korkunç bir şeydi bu,” dedi Boris bana usulca ve sonra, Gyuri’ye de dönüp, “evet, evet, korkunç...” diye tekrarladı.</p>

  <p>“Vadim’i çok erken verdik toprağa. Hani radyoda çalan şu şarkı var ya, bilir misin? Piano Man’i söyleyen adam söylüyor? ‘Bir tek iyiler erken ölür.’”</p>

  <p>“Gittiği yerde bizi bekliyor olacak,” dedi Boris teselli etmek için uzanıp Gyuri’nin omzuna hafifçe vurdu.</p>

  <p>“Evet, biz de ona bu dediğini yapmasını söyledik,” diye mırıldandı Gyuri, bir anda direksiyonu kırıp önümüzdeki arabayı öyle bir solladı ki öne doğru savruldum, Popçik ise olduğu yerden havalandı. “Bunlar öyle derin şeyler ki değerini anlatmaya sözcükler yetmez. İnsan dili ifade edemez. Ama o son anda elimde kürekle onu mezarına koyarken ruhumla konuştum onunla. 'Şimdilik hoşça kal, Vadim. Kapıları benim için açık bırak, kardeşim. Her neredeysen bana da oradan bir yer ayır.’ Ama Tanrı...” <i>lütfen,</i> diye geçiriyordum içimden, Popçik’i kucağımda tutmaya çalışırken bir yandan da sakin bir yüz ifadesi takınmaya uğraşıyordum, <i>Tanrı aşkına şu kahrolasıca yola bak,</i> “Fyodor, lütfen yardım et bana, Tanrı hakkında iki büyük soru var kafamda. Sen üniversite hocasısın,” (Ne?) “belki sen benim için yanıt verebilirsin. İlk sorum,” gözleri dikiz aynasında benimkilerle buluştu, işaret parmağını havaya kaldırmıştı, “Tanrı’nın mizah anlayışı var mı? İkinci soru: Tanrı’nın <i>acımasız</i> bir mizah anlayışı mı var? Yani Tanrı kendini eğlendirmek için mi bizimle oyuncak gibi oynuyor ve bize işkence ediyor, bahçedeki böcekle uğraşan kötü bir çocuk gibi?”</p>

  <p>“Ha,” dedim, gözlerinin hemen önümüzdeki dönemeçte değil de bende olduğunu görünce paniğe kapılmıştım, “şey, belki de, bilmiyorum ki, öyle olmadığını umuyorum tabii.”</p>

  <p>“Bu soruları sormak için doğru adam bu değil,” dedi Boris, bana bir sigara uzattı, sonra bir tane de ön taraftaki Gyuri’ye verdi. “Tanrı Theo’ya epey işkence etti. Çile insana asalet katıyorsa şayet, o artık bir prens olmuş demektir. Şimdi, Gyuri,” duman bulutunun içinde arkasına yaslandı, “bize bir iyilik yap.”</p>

  <p>“Ne olursa.”</p>

  <p>“Bizi indirdikten sonra köpeğe göz kulak olur musun? Onu arka koltukta gezdir, nereye isterse götür.”</p>

  <p>Kulüp Queens’te bir yerlerdeydi, tam olarak nerede olduğunu çıkartabilecek durumda değildim. Hapisten salıverilir verilmez gelip büyükbabanı yanaklarından öpeceğin türden bir odaymış havasını veren kırmızı halılı ön odada XVI. Louis tarzı koltuklarda oturan geniş aile tarzı sarhoş topluluklar, metalik altın rengi kumaş kaplı masaların etrafında bir şeyler yiyor, sigara içiyor, bağırışıyor ve birbirlerini sırtlarına vuruyorlardı. Arkada, koyu vernikli kırmızı duvarlarda kabloya geçirilmiş ampuller ve renkli alüminyumdan Noel çelenkleri ve Sovyet dönemi bayram süsleri -horozlar, kuluçkada kuşlar, kırmızı yıldızlar, uzay roketleri ve Kiril alfabesiyle yazılmış ucuz sloganlarla <i>(Yeni Yılın Kutlu Olsun, Sevgili Stalin</i>) orak çekiçler- coşkulu ve derme çatma asılmış gibi görünüyorlardı. Boris (küp gibi sarhoştu, arka koltukta bir şişeden içmeye devam etmişti) kolunu omzuma dolamış ve etraftaki genç yaşlı herkese beni, Rusça konuşarak kardeşim diye tanıştırıyordu ve kadın erkek herkesin beni kucaklayıp öpmesine ve kristal buz kovalarındaki votka şişelerinden bana da birer kadeh doldurmaya çalışmasına bakınca bunu gerçek sandıklarını anlıyordum.</p>

  <p>Nihayet bir şekilde arka tarafa -ta çenesine kadar Kiril alfabesiyle yazılmış dövmeleri olan yılan gözlü dazlak gansterlerin önünde durduğu siyah kadife perdelere- ulaşmayı başardık. İçeride, bu arka odada gümbür gümbür müzik çalıyor ve ağır bir ter, tıraş losyonu, esrar ve Cohiba purosu dumanı kokusu duyuluyordu: Armani eşofmanlar, pırlanta ve platinyum Rolex’ler. Bu kadar altın takan bu kadar çok adam daha önce hiç görmemiştim - altın yüzükler, altın zincirler, altından ön dişler. Yabancı, karmaşık, ışıl ışıl parlayan bir rüya gibiydi her şey; bense gözlerimi hiçbir yere odaklayamadığım ya da kafamı sallayıp zikzaklar çizmek ve Boris’in beni bu kalabalığın içinde bir yerlere sürüklemesine izin vermekten başka hiçbir şey yapamadığım tedirgin bir sarhoşluk halindeydim. Gecenin bir yarısında bir noktada Myriam bir gölge gibi yeniden ortaya çıktı; beni yanağıma törensel bir hareket gibi zamanda donup kalmış hissi veren ciddi ve ürkütücü bir öpücük kondurarak selamladıktan sonra Boris ile birlikte ortadan kayboldular, sigaraların birini yakıp birini söndüren zil zurna sarhoş Rus vatandaşlarıyla dolup taşan masada tek başıma bıraktılar. Hepsi kim olduğumu (“Fyodor!”) biliyor gibiydi, sırtıma birer şaplak atıyor, kadehimi dolduruyor, yiyecek ve Marlboro ikram ediyor, öyle belli bir yanıt beklemeksizin candan bir tavırla bağıra çağıra Rusça bir şeyler söylüyorlardı bana...</p>

  <p>Omzumda bir el. Biri gözlüklerimi çıkarıyordu. “Merhaba?” dedim bir anda kucağıma oturuveren yabancı kadına.</p>

  <p>Zhanna. Selam, Zhanna! Ne yapıyorsun bakalım? Hiç. Sen? Güzellik salonunda bronzlaşmış ameliyatla büyütülmüş porno yıldızı memeleri elbisesinden taşıyordu. Falcılık bizde aileden gelir: el falına bakmama izin verir misin? Aa, tabii: İngilizcesi oldukça iyiydi ama kulüpteki şamatanın içinde ne dediğini anlamak çok zordu.</p>

  <p>“Senin doğuştan filozof olduğunu görüyorum.” Barbie pembesine boyalı tırnağıyla avcumdaki çizgilerin üzerinden geçiyordu. “Çok çok zekisin. İnişli çıkışlı zamanlar yaşamışsın, hayatta yapmadığın pek bir şey kalmamış. Ama yalnızsın. Hayatının sonuna kadar birlikte olabileceğin bir kızla tanışmayı hayal ediyorsun, doğru mu?”</p>

  <p>Derken Boris geri döndü, tek başına. Bir sandalye çekip oturdu. Yeni arkadaşımla aralarında Ukraynaca kısa, keyifli bir konuşma geçti ve bu konuşma kızın gözlüklerimi geri takması ve kucağımdan kalkmasıyla son buldu ama gitmeden önce Boris’ten bir sigara alıp yanağına bir öpücük kondurmayı da ihmal etmedi.</p>

  <p>“Onu tanıyor musun?” diye sordum Boris’e.</p>

  <p>“Daha önce hiç görmedim,” dedi Boris kendisine de bir sigara yakarken. “Artık gidebiliriz istersen. Gyuri dışarıda bekliyor.”</p>

  <h3 id="sigil_toc_id_123">VIII</h3>

  <p class="p1">Vakit artık geç olmuştu. Kulüpteki curcunadan sonra arabanın arka koltuğunda olmak sakinleştirici gelmişti (ön panelin sıcak renkli parıltısı, alçak sesli radyo) ve Popçik, Boris’in kucağında uyurken gülüşüp konuşarak saatlerce gitmiştik. Gyuri boğuk sesiyle bağıra çağıra Brooklynde, “tuğlalar” dediği (toplu konutlar) yerlerde büyürken yaşadığı hikâyeleri anlatırken Boris ve ben şişedeki ılımış votkadan içiyor ve Boris’in paltosunun cebinden çıkardığı torbanın içinden kokain çekiyorduk. Boris torbayı arada bir ön tarafa, Gyuri’ye de geçiriyordu. Klima çalışıyor olsa da arabanın içinde yanıyordum; Boris’in de yüzü ter içindeydi ve kulakları kıpkırmızı olmuştu. “Biliyorsun değil mi?” dedi -ceketini çoktan üstünden atmıştı, gömleğinin kol düğmelerini çıkarıp cebine koydu, şimdi de kollarını yukarı kıvırıyordu- “bana doğru düzgün giyinmeyi senin baban öğretti. Bunun için ona minnettarım.”</p>

  <p>“Evet, babam ikimize de çok şey öğretti.”</p>

  <p>“Evet,” dedi içtenlikle - alay etmeksizin, coşkuyla kafasını sallıyor, elinin tersiyle burnunu siliyordu. “Tam bir centilmen görünürdü her zaman. Mesela kulüpteki heriflerin neredeyse hepsi deri ceketler, kadife eşofmanlar giyiyor, yeni göçmüş gibi görünüyorlar. Sade giyinmek çok daha iyi, baban gibi, güzel bir ceket, güzel bir saat ama <i>klássnyy</i><a id="k47" href="../Text/dipnot.xhtml#a47"><sup>[47]</sup></a>, bilirsin, basit, uyum sağlamaya çalışmak en iyisi.”</p>

  <p>“Doğru.” Benim işim böyle şeyleri fark etmek olduğundan, Boris’in kol saati çoktan gözüme çarpmıştı zaten -İsviçre yapımı, belki elli bine falan satılan, Avrupa çapkınlarının tercihi- fazla gösterişli olduğundan bana hitap etmiyordu pek ama kulübünde gördüğüm taş dizili altın ve platinyumlara kıyasla çok daha ölçülüydü. Tam o sırada kolunun iç kısmında mavi bir Yahudi yıldızı dövmesi gördüm.</p>

  <p>“Bu da ne?” dedim.</p>

  <p>Yakından bakabileyim diye bileğini havaya kaldırdı. “IWC. İyi bir saat bankada bekleyen nakit gibidir. Acil bir durumda onu her zaman rehin verebilir ya da satılığa çıkarabilirsin. Bu çelik gibi görünüyor ama aslına beyaz altın. Olduğundan daha az pahalı görünen bir saatin olması her zaman daha iyidir.”</p>

  <p>“Hayır, dövmeyi diyorum.”</p>

  <p>“Ha.” Gömleğinin kolunu biraz daha sıyırdı ve pişmanlıkla koluna baktı - ama ben artık koluna bakmıyordum. Arabanın içindeki ışık pek iyi sayılmazdı ama iğne izlerini gördüğümde tanırdım. “Yıldızı mı diyorsun? Uzun hikâye.”</p>

  <p>“Ama...” İzleri sormamam gerektiğinin farkındaydım. “Sen Yahudi değilsin.”</p>

  <p>“Hayır!” dedi Boris öfkeyle, gömleğinin kolunu yeniden aşağıya indirdi. “Tabii ki değilim.”</p>

  <p>“Peki o halde, sanırım asıl soru neden?..”</p>

  <p>“Çünkü Bobo Silver’a Yahudi olduğumu söyledim.”</p>

  <p>“Ne?”</p>

  <p>“Çünkü beni işe almasını istedim! Bu yüzden yalan söyledim.”</p>

  <p>“Hadi canım.”</p>

  <p>“Evet! Yaptım! Xandra’nın evine sık sık uğruyordu, sokakta dolanıp duruyordu, bir dolap mı dönüyor diye aranıyordu, baban belki ölmemiştir aslında falan gibi ve bir gün cesaretimi toplayıp onunla konuştum. Onunla çalışmayı önerdim. İşler çığrından çıkıyordu, okulda başım belaya girmişti, bazılarının rehabilitasyona girmesi gerekti, diğerleri kovuldu, Jimmy’yle bağlantımı koparmam gerekiyordu, anlıyor musun? Bir süre başka bir şeyler yapmak zorundaydım. Ve evet, soyadım hiç uymayabilir ama Boris, Rusya’da birçok Yahudinin ilk adıdır işte böylece neden olmasın diye düşündüm. Nereden anlayacaktı ki? Dövmenin işe yarayacağını düşündüm, uygun olduğuma onu ikna etmek için, bilirsin. Bana yüz dolar borcu olan bir herife yaptırdım. Acıklı bir hikâye uydurdum, annem Polonyalı Yahudilerdenmiş, ailesi toplama kampına konmuş, ühü ühü ühü, aptal kafam, dövmenin Yahudi kurallarına aykırı olduğunu bilemedim. Ne gülüyorsun ya?” dedi kendini savunurcasına. “Benim gibi biri onun işine yarardı, anlıyor musun? İngilizce, Rusça, Lehçe, Ukraynaca konuşabiliyorum. Eğitimliyim. Her neyse, Yahudi olmadığımı biliyordu lanet herif, suratıma karşı güldü ama yine de işe aldı beni, sağ olsun.”</p>

  <p>“Babamı öldürmek isteyen o adamla nasıl çalışabildin?”</p>

  <p>“O babanı öldürmek falan istemedi! Bu doğru değil, hiç adil de değil. Sadece korkutmak istiyordu! Ama evet onun için çalıştım, neredeyse bir yıl kadar.”</p>

  <p>“Ne işler gördün?”</p>

  <p>“Kirli işler değil, ister inan ister inanma! Asistanlığını yaptım sadece, kuryelik yaptım, ayak işlerini gördüm falan. Küçük köpeklerini gezdirdim! Kuru temizlemeciden giysilerini aldım! Bobo zor bir zamanda iyi ve cömert bir dost oldu bana, âdeta babalık etti, bunu bütün kalbimle söylüyorum, çok ciddiyim. Kendi babamdan çok babalık yaptı bana. Bobo bana hep adil davrandı. Yalnızca adil de değil. Çok da iyi davrandı. Ondan çok şey öğrendim, onu iş başında izlerken. Bu yüzden bu yıldızı onun için taşımak çok koymuyor bana. Ve bu” kolunu pazusuna kadar sıyırdı, Kiril alfabesiyle bir şeyler yazan dikenli bir gül dövmesi çıktı ortaya, “bu da Katya için, hayatımın aşkı. Tanıdığım bütün kadınlardan çok daha fazla sevdim onu.”</p>

  <p>“Sen bunu herkes için söylüyorsun.”</p>

  <p>“Evet ama Katya söz konusu olunca doğruyu söylüyorum! Onun uğruna cam kırıklarının üstünde yürürüm! Onun uğruna cehenneme, ateşlere yürürüm! Canımı seve seve veririm! Dünya üzerinde başka hiç kimseyi Katya’yı sevdiğim kadar sevmeyeceğim, imkânı yok. Aradığım kadın oydu. Onunla bir güncük geçirebilmek için ölmekten mutluluk duyardım. Ama,” gömleğinin kolunu yeniden indirdi, “bir insanın adını asla dövme yaptırmamalısın çünkü o zaman o insanı kaybedersin. Bu dövmeyi yaptırdığımda bunu bilemeyecek kadar küçüktüm daha.”</p>

  <h3 id="sigil_toc_id_124">IX</h3>

  <p class="p1">Carole Lombard şehirden taşındığından beri kokain çekmemiştim ve uyuma olasılığı yoktu şimdi. Sabahın altı buçuğunda, Gyuri hâlâ arka koltuktaki Popçik’i Aşağı Doğu Yakası’nda dolaştırıp duruyordu (“Onu büfeye götüreceğim! Jambonlu yumurtalı peynirli sandviç alacağım ona!”), bizse C Bulvarı’ndaki duvarlarına grafiti yapılmış ve günışığını kessin diye camlarına çuval bezi gerilmiş 24 saat açık bir barda, Kulüp Ali Baba, Shot Üç Dolar, Öğlen 10-12 Happy Hour, tribe girmiş gevezelik ediyor, kendimizi bayıltıp uyutmaya yetecek kadar bira içmeye çalışıyorduk.</p>

  <p>“Üniversitedeyken ne yaptım biliyor musun?” dedim ona. “Bir yıl Rusça konuşma dersi aldım. Sırf senin yüzünden. Bayağı berbattım, cidden. Asla okuyabilecek hale gelemedim, bilirsin, oturup <i>Eugene Onegin’i </i>okuyacak hale, Rusçasından okumamız gerektiğini söylüyorlardı, çevirisi aynı tadı vermiyormuş. Ama seni çok düşündüm! Sen olsan söyleyeceğin saçma sapan şeyler geliyordu aklıma, bütün hatıralar kafamda yeniden canlanıyordu - ah, vay, dinle, ‘Comfy in Nautica’ çalıyor, duyuyor musun? Panda Bear! Bu albümü tamamen unutmuşum. Her neyse. Rus Edebiyatı dersim -çeviri Rus Edebiyatı- için <i>Budala</i> hakkında bir dönem ödevi yazdım, ciddiyim, kitabı okurken aklıma hep sen geliyordun, üst kattaki odamda babamın sigaralarını içtiğimiz zamanlar falan. Kafamda senin söylediğini hayal edince isimleri aklımda tutmak çok daha kolay oluyordu... Doğrusunu istersen, bütün bir kitabı senin sesinden dinledim sanki! Vegas’tayken altı ay falan <i>Budala</i>’yı okumuştun, hatırlıyor musun? Rusçasından. Uzun bir süre tek yaptığın buydu. Hatırlıyor musun uzun bir süre Xandra yüzünden alt kata inememiştin, ben sana yemek getirmek zorunda kalıyordum, Anne Frank gibiydi hani? Her neyse, ben İngilizcesini okudum, <i>Budala</i>’nın ama o noktaya gelmek istedim, anlıyor musun, Rusçamın yeterince iyi olmasını çok istedim. Ama asla olmadı.”</p>

  <p>“Okulu mokulu siktir et,” dedi Boris, hiç etkilenmişe benzemiyordu. “Rusça konuşmak istiyorsan benimle Moskova’ya gel. İki ayda sökersin.”</p>

  <p>“Pekâlâ, bana ne iş yaptığını anlatacak mısın?”</p>

  <p>“Anlattığım gibi. Şu bu. Geçinecek kadar işte.” Sonra masanın altından bana bir tekme attı: “Senin durumun artık bayağı iyi, ha?”</p>

  <p>“Hı?” Barın ön tarafında bizden başka yalnızca iki kişi daha vardı -güzel insanlar, olağanüstü soluk tenli, her ikisi de kısa, koyu renkli saçlı bir erkek ve bir kadın, bakışları birbirine kenetlenmiş ve adam masanın üstünden kadının elini tutmuş, bileğinin iç kısmını öpüyor, usulca dişliyordu. <i>Pippa,</i> diye düşündüm, içim cız etti. Londra’da neredeyse öğle yemeği vaktiydi şimdi. Ne yapıyordu acaba?</p>

  <p>“Seninle karşılaştığımızda nehre atlamaya gidiyormuş gibi görünüyordun.”</p>

  <p>“Kusura bakma, zor bir gündü.”</p>

  <p>“Güzel bir işiniz var ama,” dedi Boris. Oturduğu yerden çifti göremiyordu o. “Siz partner misiniz yani şimdi?”</p>

  <p>“Hayır! O anlamda değil.”</p>

  <p>“Onu kastetmedim ki zaten!” Boris ciddi bir ifadeyle bana bakıyordu. “Tanrı aşkına, Potter, bu kadar alıngan olma! Her neyse, o kadın, onun karısıydı, değil mi?”</p>

  <p>“Evet,” dedim huzursuzca, arkama yaslandım. “Yani, öyle sayılır. Hobie ve Bayan DeFrees arasındaki ilişki büyük bir gizemdi, Bay DeFrees ile halen geçerli olan evliliği gibi. “Yıllarca kadının dul olduğunu sandım ama öyle değilmiş. O,” öne doğru eğildim, burnumu kaşıdım, “şey, şehrin yukarı yakasında yaşıyor, Hobie ise aşağı yakasında ama sürekli bir aradalar... Bayan DeFrees’in Connecticut’ta bir evi var, bazen hafta sonu için birlikte oraya gidiyorlar. Kadın evli ama. Kocasını hiç görmedim. Durumu çözemedim. Doğrusunu söylemek gerekirse bence yalnızca iki yakın arkadaşlar. Kusura bakma çok uzattım. Sana bütün bunları neden anlatıyorum hiçbir fikrim yok.”</p>

  <p>“Ve sana bu mesleği o öğretti! İyi bir dosta benziyor. Gerçek bir centilmen.”</p>

  <p>“Ha?”</p>

  <p>“Patronun.”</p>

  <p>“O benim patronum değil! Ben onun iş ortağıyım.” Uyuşturucunun şaşaalı kısmı geçiyordu; kulağıma vızır vızır kan doluyordu, çekirge ötüşü gibi keskin, tiz bir ses duyuyordum. “Aslına bakarsan işin satış kısmını tamamen ben yönetiyorum.”</p>

  <p>“Kusura bakma!” dedi Boris ellerini havaya kaldırarak. “Sinirlenmene gerek yok. Ama senden gelip benimle çalışmanı isterken ciddiydim.”</p>

  <p>“Peki benim bunu nasıl yanıtlamam gerekiyor?”</p>

  <p>“Bak, sana borcumu geri ödemek istiyorum. Benim başıma gelen bütün iyi şeylerden sen de payına düşeni al. Çünkü,” dedi gösterişli bir hareketle sözümü keserek, "ben her şeyi sana borçluyum. Hayatta başıma gelen iyi şeylerin hepsi, Potter, senin sayende başıma geldi.”</p>

  <p>“Ne? Uyuşturucu satışı işine seni ben mi bulaştırdım? Vay be, peki,” dedim sigarasından bir tane alıp paketi ona doğru iterek, “bunu bildiğim iyi oldu, kendimi harika hissediyorum şimdi, teşekkürler.”</p>

  <p>“Uyuşturucu satışı mı? Uyuşturucu satışından bahseden kim? Sana telafi etmek istiyorum. Yaptığım her şeyi. Bak sana söylüyorum, harika bir hayat bu. Birlikte çok eğleniriz.”</p>

  <p>“Eskort kız hizmeti falan mı veriyorsun yoksa? Bunu mu diyorsun?”</p>

  <p>“Bak, sana bir şey söyleyeyim mi?”</p>

  <p>“Lütfen.”</p>

  <p>“Sana yaptığım şeyden ötürü gerçekten çok üzgünüm.”</p>

  <p>“Unut gitsin. Umurumda değil.”</p>

  <p>“Senin sayende edindiğim bunca şeyin bir kısmını neden sen de paylaşmayasın? İşin kaymağını sen de ye?”</p>

  <p>“Dinle, sana bir şey diyeyim mi, Boris? Ben riskli hiçbir işe karışmak istemiyorum. Üstüne alınma,” dedi, “ama ben zaten bir şeyin altından kalkmaya uğraşıyorum ve dediğim gibi artık nişanlıyım, işler değişti, böyle bir şeyi istediğimi hiç sanmıyorum...”</p>

  <p>“O halde neden sana yardım etmeme izin vermiyorsun?”</p>

  <p>“Ben bunu demek istemedim. Demek istediğim, şey, bu meseleye girmeyi hiç istemiyorum ama yapmamam gereken şeyler yaptım, onları yoluna koymak istiyorum. Yani onları nasıl yoluna koyacağımı bulmaya çalışıyorum.”</p>

  <p>“İşleri yoluna koymak zordur. Bu şans her zaman geçmez insanın eline. Bazen yapabileceğin tek şey yakalanmamaktır.”</p>

  <p>Güzel çift gitmek için ayaklanmıştı, el ele, boncuklu perdeyi kenara itip birlikte soğuk şafak vaktine doğru adım attılar. Boncukların onların gidişinin yarattığı akımla, kızın kalçalarının salınışıyla dalgalanıp tıkırdayışlarını izledim.</p>

  <p>Boris arkasına yaslandı. Gözlerini benimkilere dikmişti. “Onu senin için geri almaya çalışıyorum,” dedi. “Keşke yapabilsem.”</p>

  <p>“Neyi?”</p>

  <p>Kaşlarını çattı. “Şey, dükkâna da bu yüzden uğramıştım. Biliyorsun. Şu Miami meselesini duymuşsundur eminim. Olay böyle manşetlere taşınınca ne düşünürsün diye endişelendim ve doğrusu, olayı benim üzerimden ta sana kadar dayandırırlar diye de biraz korktum, anlıyor musun? Artık korkmuyorum ama, çok değil yani fakat yine de. Gırtlağıma kadar bu işin içine batmıştım tabii ancak kurdukları o düzenin kötü olduğunu <i>biliyordum.</i> İçgüdülerime güvenmeliydim. Ben,” hızlıca biraz daha kokain çekmek için anahtarını torbanın içine daldırdı, barda bir tek biz vardık, dövmeli ufak tefek garson kız ya da hostes ya da her ne haltsa işte o da gözden kaybolmuş, köhne arka odaya -göz ucuyla gördüğüm kadarıyla- bahçe satışından alınma koltuklarda toplanmış 1970’lerden kalma bir pornoyu izleyen insanların yanına gitmişti, “her neyse. Korkunçtu. Tahmin etmeliydim. İnsanların canı yandı ve ben de ucuz kurtuldum ama çok kıymetli bir ders aldım bundan. Tanımadığın insanlarla iş yapmak -bir dakika, bekle, diğer taraftan da çekeyim- dediğim gibi, tanımadığın insanlar iş yapmak <i>her zaman</i> büyük bir hatadır.” Burnunu parmağıyla tıkadı ve torbayı masanın altından bana uzattı. “Bu bildiğin ama hep unuttuğun bir şeydir. Büyük işlere yabancıları asla karıştırma! Asla! İnsanlar ‘ah, bu adam iyidir’ diyebilir, ben, ben buna inanmak isterim, yaradılışım böyle. Ama kötü şeyler böyle oluyor işte. Bak, ben dostlarımı tanırım. Ama dostlarımın dostlarını? Pek sayılmaz! İnsanlar böyle böyle AIDS kapıyorlar, yanlış mıyım?”</p>

  <p>Bir parça daha kokain çekmek hataydı, daha yaparken biliyordum bunu; zaten fazlasıyla çekmiştim, çene kemiğim sımsıkı kilitlenmişti ve nabzım şakaklarımda küt küt atıyordu, ilk etkisinin geçmesinin yarattığı tedirginlik, paramparça olan cam tabaklarınkine benzer bir kırılganlık sarıp sarmalıyordu beni.</p>

  <p>“Her neyse,” dedi Boris. Çok hızlı konuşuyor, masanın altında ayağını sallayıp yere vuruyordu. “Onu nasıl geri alacağımı düşünüp duruyorum. Düşün düşün düşün! Tabii artık ben kendim kullanamam. Kendimi fena biçimde, yeterince yaktım. Tabii...” huzursuzca lafı değiştirdi, “seni tam olarak bu yüzden görmeye gelmedim. Kısmen özür dilemek istiyordum. Gelip yüz yüze bakıp ‘özür dilerim’ demek istedim. Çünkü doğrusunu istersen, çok üzgünüm. Kısmen de haberlerde çıkan bütün bu mesele için sana endişelenmemeni söylemek istedim çünkü belki şey diye düşünüyorsundur... şey, ne düşündüğünü bilmiyorum. Ama senin bunu duyacağını ve korkacağını, neler olduğuna anlam veremeyeceğini düşünmekten hoşlanmadım. Olayın ucunun sana kadar varabileceğini düşünmekten de. Kendimi çok kötü hissettim. İşte bu yüzden seninle konuşmak istedim. Seni işin dışında tuttuğumu anlatmak istedim, senin benimle olan ilişkini kimse bilmiyor. Ve dahası, gerçekten, gerçekten de onu geri almaya çalıştığımı söylemek istiyordum. Bunun için uğraştığımı. Çünkü,” üç parmağının ucuyla alnına dokundu, “ben ondan bir servet kazandım ve onun yeniden senin olmasını cidden çok isterim, biliyorsun, bizzat kendisinin, eski günlerin hatırına, gerçekten senin olmasını, onu dolabında falan saklamanı, arada çıkarıp bakmanı, eski günlerdeki gibi, bilirsin? Çünkü onu ne kadar sevdiğini biliyorum. Onu ben de sevmeye başlamıştım, aslını istersen.”</p>

  <p>Gözlerimi dikip ona baktım. Uyuşturucunun yarattığı yeni kıvılcımla, söylediği şeyler, en sonunda, anlamlı gelmeye başlamıştı. “Boris, sen neden bahsediyorsun?”</p>

  <p>“Biliyorsun.”</p>

  <p>“Hayır, bilmiyorum.”</p>

  <p>“Bana bunu yüksek sesle söyletme.”</p>

  <p>“Boris...”</p>

  <p>“Sana söylemeye çalıştım. Gitmemen için yalvardım. Bir güncük daha bekleseydin sana onu geri verecektim.”</p>

  <p>Boncuklu perde cereyan yüzünden hâlâ sallanıp tıkırdıyordu. Yılankavi camsı dalgacıklar. Ona bakarken bir rüyanın başka bir rüyayla karıştığı gibi muğlak, belli belirsiz bir hisle donakalmıştım: Tribeca restorandaki o sert öğle vaktinde çatal bıçakların tıkırtısı, masanın diğer tarafında pis pis sırıtan Lucius Reeve.</p>

  <p>“Hayır,” dedim - soğuk terler dökerken sandalyemi geriye ittim, ellerimi yüzüme kapattım. “Hayır.”</p>

  <p>“Ne yani, onu babanın aldığını mı sanıyordun? Böyle düşündüğünü umut ediyordum aslında. Çünkü gırtlağına kadar borca batmıştı. Ki senden çalıyordu zaten.”</p>

  <p>Ellerimi yüzümden çektim ve ona baktım, konuşamıyordum.</p>

  <p>“Onu ben değiştirdim. Evet. O bendim. Bildiğini sanıyordum. Bak, çok üzgünüm!” dedi ben hâlâ şaşkınlık içinde ona bakmayı sürdürünce. “Okuldaki dolabımda saklıyordum. Şakasına işte, bilirsin. Yani,” hafifçe gülümsüyordu, “belki de. Şaka sayılır. Ama dinle,” dikkatimi çekmek için masanın üstüne vurdu, “yemin ederim, onu kendime saklamayacaktım. Planım bu değildi. Babana olacakları nereden bilebilirdim? Keşke o gece kalsaydın,” kollarını iki yana açtı, “onu sana geri verecektim, yemin ederim verecektim. Ama seni kalmaya ikna edemedim. Gitmen gerekiyordu! Hemen o anda! Gitmeliydin! Şimdi, Boris, şimdi! Sabaha kadar bile bekleyemem! Gitmeliyim, gitmeliyim, hemen şu anda! Bense sana ne yaptığımı anlatmaktan korktum.”</p>

  <p>Ona bakıyordum. Boğazım kupkuru olmuştu ve kalbim öyle hızla atmaya başlamıştı ki yapmayı düşünebildiğim tek şey hiç kıpırdamadan oturup yavaşlamasını ummaktı.</p>

  <p>“İşte sinirlendin,” dedi Boris kaderine boyun eğmişçesine. “Beni öldürmek istiyorsun.”</p>

  <p>“Bana ne demeye çalışıyorsun?”</p>

  <p>“Ben...”</p>

  <p>“Ne demek onu <i>değiştirdim</i>?”</p>

  <p>“Bak,” endişeyle etrafı kolaçan ediyordu, “üzgünüm! Birlikte kafayı bulmanın iyi bir fikir olmadığını biliyordum. Bunun sonunda her şeyin belki de kötü bir biçimde ortaya döküleceğini biliyordum! Ama,” ellerini masanın üstüne koyup öne doğru eğildi, “kendimi çok kötü hissediyorum, yemin ederim. Öyle olmasaydı seni görmeye gelir miydim? Sokakta görünce sana seslenir miydim? Ve sana borcumu geri ödemek istediğimi söylediğimde? Ciddiyim. Bunu sana telafi edeceğim. Çünkü gördüğün gibi, bu resim bana bir servet kazandırdı, o bana...”</p>

  <p>“Benim orada sakladığım paketin içinde ne var o zaman?”</p>

  <p>“Ne?” dedi, kaşları çatıldı ve sonra sandalyesini arkaya itti ve çenesini içeri çekerek suratıma baktı: “Şaka yapıyorsun. Bunca yıldır sen hiç?..”</p>

  <p>Yanıt veremedim. Dudaklarım kıpırdıyor ama hiç ses çıkmıyordu.</p>

  <p>Boris masaya sertçe vurdu. “Seni budala. Onu hiç açmadığını mı söylüyorsun yani? Nasıl açmazsın...”</p>

  <p>Yüzüm ellerimin arasında, ona hâlâ yanıt vermeyince masanın üstünden uzandı ve omzumu tutup beni sarstı.</p>

  <p>“Ciddi misin?” dedi ısrarla gözlerime bakmaya çalışarak. “Açmadın mı? Bir bakmak için bile açmadın mı?”</p>

  <p>Arka odadan gelen zayıf bir kadın çığlığı, anlamsız ve boş ve onu izleyen aynı ölçüde anlamsız erkek kahkahaları. Sonra daire testere gibi yüksek bir sesle barın arkasında bir blender çalışmaya başladı ve haddinden fazla bir süre de çalışmaya devam edecekmiş gibi görünüyordu.</p>

  <p>“Bilmiyor muydun?” dedi Boris gürültü nihayet bitince. Arka odadan kahkaha ve alkış sesleri geliyordu. “Nasıl bilemezsin...”</p>

  <p>Ama tek kelime bile edemiyordum. Duvardaki çok katlı grafitiler, kamyon arkası yazıları ve karalamalar, göz yerine haçlar çizilmiş ayyaşlar. Arka taraftan, boğuk sesli bir tezahürat yükseliyordu: <i>hadi hadi hadi.</i> Gözlerimin önünde bir anda öyle çok şey olup bitiyordu ki nefes alıp vermekte bile güçlük çekiyordum</p>

  <p>“Bunca yıldır?” dedi Boris hafiften kaşlarını çatarak. “Tek bir kez bile?..”</p>

  <p>“Ah, Tanrım.”</p>

  <p>“İyi misin?”</p>

  <p>“Ben...” Kafamı salladım. “Bende öyle bir şey olduğunu nereden biliyordun ki? Bunu nereden biliyordun?” diye tekrarladım, ondan yanıt gelmeyince. “Odamı mı kurcaladın? Eşyalarımı?”</p>

  <p>Boris bana baktı. Sonra ellerinin saçlarının arasından geçirdi ve, “Sarhoş olunca kendini kaybediyorsun, Potter, bunu biliyorsun değil mi?” dedi.</p>

  <p>“Saçmalama,” dedim, duyduğuma inanmayıp bir an için duraksadıktan sonra.</p>

  <p>“Hayır, ben ciddiyim,” dedi usulca. “Ben alkoliğim. Bunu biliyorum! On yaşımdayken, ilk içkimi içtiğim zamandan beri. Ama sen, Potter, sen benim babam gibisin. <i>O</i> da içer, etrafta dolaşır ama bilinci yerinde değildir, hatırlayamadığı şeyler yapar. Arabayı çarpar, ağzımı burnumu kırar, kavgaya karışır, kırık bir burunla ya da belki bambaşka bir şehirde, bir tren istasyonundaki bankın tekinde uyanır...”</p>

  <p>“Ben öyle şeyler yapmıyorum.”</p>

  <p>Boris iç çekti. “Haklısın, haklısın ama senin de hafızan gidiyor. Tıpkı babam gibi. Ve sen de kötü bir şeyler yaptın, şiddet uyguladın falan demiyorum, sen onun gibi şiddete meyilli değilsin ama bilirsin işte - ah, hani bir keresinde McDonald’s’taki oyun alanına gitmiştik, çocuk oyun alanına, o şişmeli şeyin üstüne bindiğinde o kadar sarhoştun ki kadın senin yüzünden polisleri aramıştı, seni derhal oradan çıkarmıştım, yarım saat Wal-Mart’ta durmuş, okul için kalem bakıyormuş gibi yapmıştık, sonra tekrar otobüse binmiş, otobüs durağına geri gitmiştik, o geceye dair herhangi bir şey hatırlıyor musun? Tek bir şey? ‘McDonald’s mı Boris? Ne McDonald’s’ı?’ ya da,” dedi, gürültüyle burnunu çekti, konuşmama fırsat vermeden devam etti, “ya da pert olduğun, <i>enkaza döndüğün</i> ve beni seninle birlikte ‘çölde yürüyüşe’ çıkmaya zorladığın günü? Tamam, hadi, yürüyüşe çıkıyoruz. Peki. Ama sen öyle sarhoşsun ki ayakta zor duruyorsun ve hava kırk derece. Sonra yürümekten yoruluyorsun ve kendini kumların üstüne atıveriyorsun. Ve seni orada ölüme terk etmemi istiyorsun benden. ‘Bırak beni, Boris, bırak beni.’ Bunu hatırladın mı?”</p>

  <p>“Sadede gel.”</p>

  <p>“Ne diyebilirim ki? Mutsuzdun. Durmadan kendini kaybedinceye kadar içiyordun.”</p>

  <p>“Sen de öyle.”</p>

  <p>“Evet, hatırlıyorum. Merdivenlerde yüzükoyun sızmalar, hatırlıyor musun? Evden kilometrelerce uzakta, toprağın üzerinde uyanmalar, ayakların çalılıkların arasından fırlamış, oraya nasıl geldiğin hakkında hiçbir fikrin yok? Siktir, bir keresinde gecenin bir yarısı Spirsetskaya’ya bir e-posta göndermiştim, korkunç bir sarhoş mektubu, güzel bir kadın olduğunu ve onu çok sevdiğimi söyleyen ki o ara seviyordum da, bir e-posta. Ertesi gün ayık kafayla okula gidince, ‘Boris, Boris, seninle konuşmam gerek,’ demişti. Gerçekten mi, ne konuda? O yine bütün kibarlığı ve tatlılığıyla beni mahcup etmemeye çalışmıştı. E-posta? Ne e-postası? Tek bir şey bile hatırlamıyorum ki! Bana şiir kitabından fotokopiler verip kendi yaşımdaki kızları sevmem gerektiğini söylerken suratım kıpkırmızı, orada öylece durmuştum! Elbette ben de aptalca şeyler yaptım. Senden çok daha aptalca şeyler! Ama ben,” dedi elindeki sigarayla oynayarak, “ben eğlenmeye ve mutlu olmaya çalışıyordum. Sen ölmek istiyordun. İkisi farklı şeyler.”</p>

  <p>“Neden konuyu değiştirmeye çalıştığın hissine kapılıyorum?”</p>

  <p>“Seni yargılamaya kalktığım yok! Sadece o zamanlar saçma sapan şeyler yaptık. Sanırım belki senin hatırlamadığın şeyler.” Yüzümün aldığı şekli görünce, “Hayır, hayır!” dedi çabucak kafasını sallayarak. <i>“Öyle</i> şeyler değil. Gerçi şunu söyleyeyim, aynı yatakta yattığım tek erkek sensin!”</p>

  <p>Kahkaham öfkeyle ağzımdan âdeta fışkırarak çıktı, sanki öksürmüşüm ya da boğazıma bir şey kaçmış gibi.</p>

  <p>“O mesele...” Boris mağrur bir tavırla arkasına yaslandı, iki parmağıyla tutup burun deliklerini kapadı. “Hah. Sanırım o yaşlarda oluyor bazen böyle şeyler. Gençtik ve kızlara ihtiyaç duyuyorduk. Sanırım sen başka bir şey olduğunu sanıyordun belki de. Ama, hayır, bekle,” dedi hemen, yüzündeki ifade değişmişti, kalkmak için sandalyemi geriye itmiştim, “bekle,” dedi bir kez daha, kolumdan yakaladı. “Gitme, lütfen, sana anlatmaya çalıştığım şeyi dinle, <i>Dr. No’</i>yu izlediğimiz geceye dair hiçbir şey hatırlamıyor musun?”</p>

  <p>Sandalyemin arkasındaki paltomu alıyordum. Ama bunu duyunca durdum.</p>

  <p>“Hatırlıyor musun?”</p>

  <p>“Hatırlamam mı gerekiyor? Neden?”</p>

  <p>“Hatırlamadığını <i>biliyorum.</i> Çünkü seni test ederdim eskiden. Dr. No’dan bahset, espri yap. Ne diyeceğini görmek için.”</p>

  <p><i>“Dr. No</i> ne alaka?”</p>

  <p>“Seninle tanışmamızın üzerinden daha çok geçmemişti!” Bacağını deliler gibi sallıyordu. “Galiba votkaya alışkın değildin, bardağına ne kadar içki koyacağını hiç bilmezdin. Elinde kocaman bir bardakla, şu büyüklükte bir su bardağıyla içeri girdin, ha siktir dedim içimden. Hatırlıyor musun?”</p>

  <p>“Buna benzer çok gece oldu.”</p>

  <p>“Hatırlamıyorsun. Kusmuğunu temizlerdim, giysilerini makineye atardım, bunları yaptığımın farkına bile varmazdın. Ağlardın ve bana bir sürü şey anlatırdın.”</p>

  <p>“Ne gibi şeyler?”</p>

  <p>“Mesela...” Yüzünde hatırlamaya çalışıyormuş gibi bir ifade belirdi. “Ah, annenin ölmesi senin hatanmış gibi... keşke ölen sen olsaymışsın... ölürsen belki o karanlığın içinde onunla birlikte olabilirmişsin... detaylara girmenin bir âlemi yok, kendini kötü hissetmeni istemiyorum. Berbat bir haldeydin, Theo, seninle olmak eğlenceliydi, çoğu zaman! Her şeye ayak uydururdun! Ama berbat bir haldeydin. Belki de bir hastanede olmalıydın. Çatıya tırmanıp havuza atlamalar falan? Boynunu kırabilirdin, yaptığın tam bir çılgınlıktı! Geceleyin sırtüstü yolun ortasına uzanırdın, sokak lambası yoktu, seni görecek kimse yoktu, bir arabanın gelip seni çiğnemesini beklerdin, seni kavga dövüş ayağa kaldırıp zorla eve sokardım.”</p>

  <p>“O Tanrı’nın bile unuttuğu sefil sokakta sabaha kadar da yatsam tek bir araba dahi geçmezdi. Orada uyuyabilirdim. Uyku tulumumu getirseydin.”</p>

  <p>“Bu meseleyi hiç kurcalamayacağım. Sen kafayı sıyırmıştın. İkimizi de öldürebilirdin. Bir gece eline kibritleri almış evi ateşe vermeye kalkışmıştın, hatırladın mı?”</p>

  <p>“Sadece şaka yapıyordum,” dedim huzursuzca.</p>

  <p>“Peki ya halı? Koltuktaki kocaman yanık? O da mı şakaydı? Xandra görmesin diye yastıkları ters çevirmiştim.</p>

  <p>“O beş para etmez koltuk o kadar adiydi ki hemen alev almıştı.”</p>

  <p>“Doğru, doğru. Öyle olsun bakalım. Her neyse, bir gece <i>Dr. No</i>’yu izliyorduk, ben daha önce hiç izlememiştim ama sen izlemiştin, benim çok hoşuma gitmişti ama sen <i>v’gavno</i><a id="k48" href="../Text/dipnot.xhtml#a48"><sup>[48]</sup></a> modundaydın, sonra filmde adamın adasını gösterdi falan, adam düğmeye bastı ve çaldığı resmi gösterdi?”</p>

  <p>“Ah, Tanrım.”</p>

  <p>Boris kesik kesik gülüyordu. “Bunu yaptın! Tanrı yardımcın olsun! Müthişti. Öyle sarhoştun ki ayakta duramıyordun. Sana bir şey göstereceğim! Harika bir şey! Gelmiş geçmiş en güzel şey! Televizyonun önüne geçiyordun. Hayır, ciddiyim! Bense filmi seyrediyordum, en güzel kısmını ama sen çeneni kapamıyordun bir türlü. Siktir git! Neyse, çekip gittin, küplere binmiştin, ‘sen siktir git’, <i>bir sürü</i> gürültü çıkardın. Pat küt pat küt. Ve sonra, elinde o resimle çıkıp geldin, anladın mı?” Güldü. “İşin komik yanı, benimle taşak geçtiğinden emindim. Dünyaca ünlü müzeden bir eser? Yok daha neler. Ama gerçekti. Herhangi biri bile anlayabilirdi bunu.”</p>

  <p>“Sana inanmıyorum.”</p>

  <p>“Pekâlâ ama dediğim doğru. <i>Biliyordum.</i> Çünkü öyle taklitler yapmak mümkün olsaydı Las Vegas dünya tarihinin en güzel şehri olurdu! Her neyse, çok komikti. Ben orada büyük bir gururla sana raftan elma ve şeker çalmayı öğretiyorum, sense dünyaca ünlü sanat şaheserini çalmışsın.”</p>

  <p>“Ben onu çalmadım.”</p>

  <p>Boris kıkırdadı. “Hayır, hayır. Açıklamıştın. Onu güvenli bir şekilde saklıyordun. Hayattaki büyük, önemli görevin. Şimdi sen bana,” dedi, öne doğru eğildi, “onu gerçekten açıp bakmadığını mı söylüyorsun? Bunca yıl boyunca? Senin derdin ne?”</p>

  <p>“Sana inanmıyorum,” dedim bir kez daha. “Onu <i>ne zaman</i> aldın?” diye sordum bana gözlerini devirince. “Nasıl?”</p>

  <p>“Bak, dediğim gibi...”</p>

  <p>“Bu anlattıklarının tek kelimesine bile inanmamı nasıl beklersin?”</p>

  <p>Boris yine gözlerini devirdi. Paltosunun cebine uzandı. iPhone’unda bir fotoğraf buldu. Sonra telefonu masanın üzerinden bana uzattı. Tablonun arkasının resmiydi bu. Ön tarafın reprodüksiyonunu her yerde bulabilirdiniz. Ama arka tarafı parmakizi gibi ayırt ediciydi: kahverengi ve kırmızı mühür mumu damlaları; bir gemi gövdesini ya da uzun zaman öncesine ait uluslararası bir anlaşmayı andıran, Avrupa damgalarından düzensiz bir kırkyama (Roma rakamları; kuştüyü kalemlerle atılmış ince ve uzun çizgili imzalar). Ufalanan sarılar ve kahveler, neredeyse organik bir dolgunlukla ölü yapraklar gibi katman katman görünüyordu. Telefonu cebine geri koydu. Uzun bir süre sessizlik içinde oturduk. Sonra Boris bir sigara almak için uzandı.</p>

  <p>“Bana artık inanıyor musun?” dedi sigara dumanını ağzının kenarından savurarak. Kafamın içindeki atomlar döne döne birbirlerinden ayrılıyorlardı. Son kokainin çaktığı kıvılcım sönmeye başlamıştı bile, kaygı ve tedirginlik, gök gürültülü sağanak yağmurdan önce çöken karanlık hava gibi çöküyordu üstüme. Uzun, karamsar bir an boyunca birbirimize baktık: yüksek kimyasal frekans, yalnızlığa karşı yalnızlık, bir dağın tepesindeki iki Tibetli keşiş gibi.</p>

  <p>Derken tek bir kelime bile etmeden ayağa kalktım ve paltomu aldım. Boris de ayağa fırladı.</p>

  <p>“Bekle,” dedi, onu omzumla itip yanından geçtim. “Potter? Böyle kızgın gitme. Bunu telafi edeceğim dedim ya? Ciddiyim...”</p>

  <p>“Potter?” diye seslendi bir kez daha, ben tıkırdayan boncuk perdenin arasından geçip caddeye, şafak vaktinin kirli, gri aydınlığına adımımı atarken. C Bulvarı, beni gördüğüne en az benim onu gördüğüme sevindiğim gibi sevinmişe benzeyen tek bir taksi dışında bomboştu; taksici hızla gelip hemen önümde durdu. O tek bir kelime daha söylemeye fırsat bulamadan taksiye atladım, basıp gittim ve onu orada, siyah paltosunun içinde, çöp tenekelerinin yanında dikilirken bıraktım.</p>

  <h3 id="sigil_toc_id_125">X</h3>

  <p class="p1">Dişlerimi sıkmaktan ağrıyan bir çene ve infilak etmek üzere olan bir kalple depoya vardığımda saat sabahın sekiz buçuğu olmuştu. Bürokratik günışığı: yayaların sabahı uğulduyor, tehditle aydınlanıyordu. Ona çeyrek kala Hobie’nin evindeki odamda yerde oturuyordum ve zihnim bir o yana bir bu yana yön değiştiren, nereye gideceğini şaşıran, hızını yitirmiş bir topaç gibi fırıl fırıl dönüyordu. Halının üzerine bir çift alışveriş torbası atılmıştı; hiç kullanılmamış iki kişilik bir çadır, hâlâ Vegas’taki odam gibi kokan bej rengi perkal bir yastık kılıfı, tuvalete atıp üstüne sifonu çekmem gerektiğini bildiğim bir teneke kutu dolusu muhtelif Roxicodonlar ve morfinler, nabzım parmakuçlarımda atarak yirmi dakikalık hassas bir çalışma sonucunda fazla sert hareket edip kazara tabloyu çizerim korkusuyla bir X-acto bıçakla titizlikle kestiğim ve nihayet bir tarafını açınca titreyen ellerimle özenle şerit şerit soyup çıkardığım arapsaçına dönmüş bir tomar koli bandı ve sonunda bulduğum -gazetelere sarılıp kartonların arasına sıkıştırılmış- içi yazılı bir Yurttaşlık dersi çalışma kitabı (<i>Demokrasi, Çeşitlilik ve Sen!)</i></p>

  <p>Pırıl pırıl çokkültürlü bir kalabalık. Kitabın kapağında Asyalı çocuklar, Latin çocuklar, Afrikalı Amerikalı çocuklar, Kızılderili çocuklar, başörtülü Müslüman bir kız ve tekerlekli sandalyedeki beyaz bir çocuk bir Amerikan bayrağının önünde el ele tutuşuyor ve gülümsüyorlardı. Boris kitabın içine, farklı etnik kökenlerden gelen kişilerin hep birlikte sevinçle topluma iştirak ettikleri ve yoksul mahallelerden çocukların ellerinde bir sulama kabıyla sosyal konut projesinin etrafında toplanıp dallarının her biri devletin farklı bir dalını temsil eden saksıdaki bir ağacı büyüttükleri iyi vatandaşlığın neşe saçan sıkıcı dünyasının sayfalarına üstlerine kendi adını yazdığı hançerler, etrafını Kotku’nun adının baş harflerinin süslediği güller ve kalpler ve kısmen doldurulmuş örnek bir testin üstüne, sinsice yan yan bakan bir çift casus gözü çizmişti:</p>

  <p class="bos2"></p>

  <p class="p9">Neden insanların devlete ihtiyaçları vardır? <i>İdeolojiyi dayatmak, suçluları cezalandırmak ve insanlar arasında eşitliği ve kardeşliği teşvik etmek için</i></p>

  <p class="p9">Bir Amerikan vatandaşının bazı görevleri nelerdir? <i>Meclis için oy vermek, çeşitliliği kutlamak ve ülkenin düşmanlarıyla savaşmak</i></p>

  <p class="bos2"></p>

  <p>Hobie, şükürler olsun ki dışarıdaydı. Aldığım haplar işe yaramamıştı; düşüncelerimin oradan oraya uçmasından ve kalbimin müthiş bir hızla atmasından yorulmuş, kıvranmalı, düşmeli bir yarı rüya halinde yatakta iki saat kadar dönüp durduktan sonra Boris’in sesi hâlâ zihnimde yankılanıyordu - kendimi ayağa kalkmak, odada yarattığım dağınıklığı toplamak ve bir duş alıp tıraş olmak için zorladım: tıraş olurken kendimi kestim çünkü üst dudağım çektiğim burun kanamaları yüzünden neredeyse dişçi koltuğundan yeni kalkmış gibi uyuşuktu. Sonra kendime bir demlik kahve yaptım, mutfakta bayat bir çörek buldum ve onu yemek için kendimi zorladım. Öğlen olduğunda aşağıya inmiş, dükkânı açmıştım -tam da plastik yağmurluğunun içindeki postacı kadını (kesik dudağımı ve kanlı peçetemi görünce biraz paniğe kapılmış gibiydi, bu çapaklı gözlü halimden biraz uzakta duruyordu) yakalayacak zamanda ama lateks eldivenli elleriyle gelen postaları bana uzatırken farkına vardım: ne anlamı vardı ki? Reeve, Hobie’ye canı ne isterse yazabilirdi -Interpol’ü bile arayabilirdi- artık kimin umurundaydı ki.</p>

  <p>Yağmur yağıyordu. Yayalar sürü gibi bir araya toplanmış, aceleyle koşuşturuyordu. Yağmur camı sertçe döverken kaldırımdaki plastik çöp poşetlerinin üstüne boncuk gibi düşüyordu. Masanın başında, küf kokulu koltuğumda otururken oraya demir atmaya ya da hiç olmazsa dükkânın rengi solmuş ipeklileri ve loşluğunda, çocukluğumun yağmurlu, karanlık sınıflarınınkine benzeyen buruk kasvetinde teselli bulmaya çalıştım ama dopamin beni fena yere çarpmış ve ölüm gibi gelen bir şeyin öncü titremeleriyle baş başa bırakmıştı - önce karnında hissettiğin bir keder, alnının iç tarafına kadar vuran, dışarıda bıraktığım bütün karanlık, gümbür gümbür içime geri dönüyordu.</p>

  <p>Tünel görüşü. Yıllardır herhangi bir gerçekliğin nüfuz etmesine imkân vermeyecek kadar donuk ve izole bir halde kendimi hayatın akışına bırakmıştım: çocukluğumdan beri, güzel kafayla Vegas’taki pelüş halının üzerine uzanmış tavan vantilatörüne güldüğüm günlerden beri yavaş, rahat dalgasıyla beni döne döne sürükleyen bir hezeyan, ama artık gülmüyordum, Rip van Winkle<a id="k49" href="../Text/dipnot.xhtml#a49"><sup>[49]</sup></a> yüz yıl kadar geç olsa da uyanmış, kafasını toprağın üstünde tutuyordu.</p>

  <p>Her şeyi düzeltmenin yolu neydi? Yoktu ki. Boris onu alarak bana bir anlamda iyilik etmişti - en azından çoğu insanın bunu böyle göreceğini biliyordum; ben bu işten sıyrılmıştım; beni kimse suçlayamazdı; sorunlarımın en büyük kısmı bir hamlede çözülmüştü ama aklı başında herhangi birinin tablo meselesini üstünden attığına sevinip rahatlayacağını bilsem de ben yine de daha önce hiç çaresizlik, kendime duyduğum nefret ve utançla böylesine kavrulmamıştım.</p>

  <p>Sıcak, bunaltıcı dükkân. Yerimde duramıyordum; ayağa kalkıyor, yerime oturuyordum, cama doğru yürüyor, sonra geri dönüyordum. Korku damlıyordu her şeyin üstünden. Porselen bir Pulcinella<a id="k50" href="../Text/dipnot.xhtml#a50"><sup>[50]</sup></a> nefretle bana bakıyordu. Mobilyalar bile gözüme hastalıklı ve orantısız görünüyordu. Şehrin bambaşka bir yerinde sakladığım sırra dayanarak daha iyi biri, daha bilge biri, daha soylu, değerli ve yaşamaya layık biri olduğuma nasıl inanmış olabilirdim ki? Ama inanmıştım işte. Tablo kendimi daha az ölümlü, daha az sıradan hissetmemi sağlamıştı. O destek ve kanıttı; o rızık ve paraydı. O bütün bir katedrali ayakta tutan kilit taşıydı. Aniden âdeta altımdan çekilerek ortadan kaybolmasıyla bütün yetişkinlik hayatımın gizliden gizliye bu büyük, saklı, yabani hazla - bütün hayatımın onu her an paramparça edebilecek bir sırrın üstünde dengede durduğu inancıyla ayakta kaldığını öğrenmek korkunçtu.</p>

  <h3 id="sigil_toc_id_126">XI</h3>

  <p class="p1">Hobie, saat iki gibi eve döndüğünde bir müşteri sokaktan gelip zilleri çıngırdatarak dükkana girdi.</p>

  <p>“Dün gece tam bir sürpriz oldu yahu.” Yağmurdan yanakları pembe pempe olmuştu, yağmurluğunu üstünden çıkarıyor, suları silkeliyordu; müzayede evine gitmek için hazırlandığı belliydi, puanlı geniş kravatını takmış ve o eski, iyi takımlarından birini giymişti. “Boris!” Açık artırma iyi geçmişti, keyifli haline bakınca anlaşılıyordu; gerçi büyük fiyat tekliflerine girişmekten kaçınırdı, ne istediğini bilirdi ve çoğu zaman sakin geçen oturumlarda, karşısında teklif veren başka kimse olmadığında bir yığın güzelliği kapar gelirdi. “İkinizin gecenin tadını çıkardığınızı sanıyorum?”</p>

  <p>“Ah.” Bir köşeye çökmüş, çayımı yudumluyordum; başımdaki ağrı korkunçtu.</p>

  <p>“Hakkında onca şey duyduktan sonra onunla tanışmak tuhaftı. Bir kitap karakterleriyle tanışmak gibiydi. Onu hep <i>Oliver’</i>daki Artful Dodger gibi hayal etmiştim, ah, bilirsin, şu küçük çocuk, afacan, adı neydi. Jack bir şey. Yırtık pırtık ceketli. Yanakları hep kir içinde.”</p>

  <p>“İnan bana, o zamanlar en az o kadar pisti.”</p>

  <p>“Eh, bilirsin, Dickens, Dodger’a ne olduğunu anlatmaz bize. Büyüyüp saygın bir işadamı olmuştur belki, kim bilir? Hem Popper aklını kaçırmış gibi değil miydi? Bir hayvanın bu kadar mutlu olduğunu hiç görmemiştim. Ah, evet...” dedi hafifçe bana dönerek, hâlâ yağmurluğuyla meşguldü; Popper’ın adını duyunca donup kaldığımı fark etmemişti, “unutmadan, Kitsey aradı.”</p>

  <p>Karşılık vermedim; veremedim. Popper aklıma bile gelmemişti.</p>

  <p>“Saat geç oluyordu, on gibi. Ona Boris’in geldiğini söyledim, eve uğradığınızı, sonra dışarı çıktığınızı, umarım sakıncası yoktur.”</p>

  <p>“Tabii ki,” dedim, çaba gerektiren bir duraksamanın ardından, aynı anda birden fazla yanlış yöne doğru dörtnala koşan düşüncelerimi toparlamaya çabalıyordum.</p>

  <p>“Sana <i>ne</i> hatırlatmalıyım.” Hobie parmağını dudaklarına götürdü. “Bana bir vazife verilmişti. Dur bir düşüneyim. Aklıma gelmiyor,” dedi hafifçe irkilip kafasını salladıktan sonra. “Onu araman gerekiyor. Akşama yemek varmış, onu biliyorum, birinin evinde. Sekizde akşam yemeği. Bu kadarını hatırlıyorum. Ama nerede olduğunu hatırlayamıyorum.”</p>

  <p>“Longstreetlerde,” dedim, kalbim acıyordu.</p>

  <p>“Öyleydi galiba. Her neyse, Boris ha! Müthiş eğlenceli, müthiş büyüleyici. Ne kadar şehirdeymiş? Ne kadar burada olacakmış?” diye tekrarladı ben cevap vermeyince, yüzümü göremiyordu, dehşete kapılmış bir halde caddeye bakıyordu. “Onu bir akşam yemeğe çağırmalıyız, sence de öyle değil mi? Uygun olduğu birkaç geceyi sorsana ona? Yani sen de istersen,” dedi benden karşılık gelmeyince. “Sana kalmış. Bana söyle yeter.”</p>

  <h3 id="sigil_toc_id_127">XII</h3>

  <p class="p1">Aşağı yukarı iki saat sonra -bitkin bir halde, başımdaki ağrının acısıyla gözlerimden yaşlar süzülürken- hâlâ deliler gibi Popper’ı nasıl geri alacağımı düşünüyor ve aynı anda yokluğunu açıklayacak bahaneler uyduruyor ve beğenmeyip vazgeçiyordum. Onu bir dükkânın önüne bağlayıp orada unuttum? Biri gelip kaçırmış? Yalan olduğu gün gibi ortadaydı: dışarıda şakır şakır yağmur yağıyor olmasının dışında, Popper öyle yaşlı ve huysuzdu ki ona tasma takıp kapının önündeki yangın musluğuna kadar bile götüremezdim. Bakıcı? Popper’ın bakıcısı, evinde oturmak yerine çalışan Cecelia adlı yoksul görünümlü, yaşlı kadın onu her zaman saat üç gibi geri getirirdi. Veteriner? Popper’ın hasta olmadığı gerçeğinin yanı sıra (ki madem öyleydi, bundan ona neden bahsetmemiştim ki?) Popper hep Hobie’nin Welty ve Chessie’li günlerden beri tanıdığı aynı veterinere gidiyordu. Doktor McDermott’un ofisi hemen caddenin sonundaydı. Onu neden başka bir yere götürecektim?</p>

  <p>İnleyerek ayağa kalktım, pencereye doğru yürüdüm. Dönüp dolaşıp hep aynı çıkmaza düşüyordum, Hobie afallamış bir halde içeri giriyor, bir iki saat içinde yapacağı gibi, dükkânı kolaçan ediyordu: “Popper nerede? Onu gördün mü?” Ve işte o kadar: sonsuz döngü; alt-tab yapıp çıkma şansı yok. Kapatmaya zorlayıp bilgisayarı kapatabilir, en baştan başlayıp yeniden çalıştırabilirdim ve oyun yine de kilitlenip aynı yerde donup kalırdı. “Popper nerede?” Hile kodu falan yok. <i>Game over.</i> O noktayı geçmenin hiçbir yolu yok.</p>

  <p>Düzensiz sağanaklar halinde yağan yağmur yavaşlamış, çisentiye dönüşmüştü, kaldırımlar parlıyor ve tentelerden sular damlıyordu ve caddedeki herkes anı yakalamış, üstlerine birer yağmurluk geçirip köpeklerini de alıp sokağa fırlamış gibi görünüyordu: nereye baksam köpek görüyordum, lap lap yürüyen çoban köpeği, siyah standart kaniş, teriyer melezleri, retriever melezleri, yaşlıca bir Fransız buldok ve çenelerini havaya kaldırmış, kendini beğenmiş bir çift daksund, birbirlerinin peşi sıra yürüyüp gidiyorlardı. Endişe içinde koltuğuma geri dönüp oturdum, Christie’s satış kataloğunu elime alıp telaşla sayfalarını çevirmeye koyuldum: korkunç modernist suluboyalar, Viktorya tarzı kavga eden iki bufalo bronzu için iki bin dolar, saçmalık.</p>

  <p>Hobie’ye ne diyecektim? Popper yaşlı ve sağırdı, evin seslendiğimiz zaman hemen duyamayacağı ücra yerlerinde uyurdu bazen ama çok geçmeden yemek vakti gelecekti ve Hobie’nin üst kata çıkıp koltuğun altında, Pippa’nın odasında ve her zamanki yerlerinde onu aramaya başladığını duyacaktım. “Popsky? Hadi oğlum. Yemek vakti!” Salağa yatabilir miydim? Onunla birlikte evi arıyormuş gibi yapabilir miydim? Suratımda şaşkın bir ifadeyle kafamı kaşıyabilir miydim? Gizemli gözden kayboluş? Bermuda Şeytan Üçgeni? Dükkânın kapı zili çıngırdayınca kalbim yerinden çıkarak bakıcıyı göreceğim düşüncesiyle kapıya doğru döndüm.</p>

  <p>“Onu alıkoyacağım.”</p>

  <p>Popper -ıslaktı ama bunun dışında yaşadığı maceradan memnun görünüyordu- Boris onu yere bırakınca bir an yerini yabancılayıp bacaklarını kastı ama sonra badi badi yürüyerek yanıma geldi, çenesinin altını kaşıyayım diye kafasını havaya kaldırdı.</p>

  <p>“Seni birazcık bile özlemedi,” dedi Boris. “Birlikte güzel bir gün geçirdik.”</p>

  <p>“Ne yaptınız?” dedim, oldukça uzun bir sessizlikten sonra çünkü söyleyecek başka hiçbir şey gelmemişti aklıma.</p>

  <p>“Uyuduk, daha çok. Gyuri bizi eve bıraktı...” Koyulaşmış gözlerini kaşıdı ve esnedi. “Ve ikimiz birlikte güzel bir uyku çektik. Hatırlarsın, nasıl kıvırılıp yatardı? Kafamın tepesinde kürklü bir şapka gibi?” Popper çenesini benim kafama koyup uyumayı sevmezdi hiç - bir tek Boris’le. “Sonra uyandık, ben bir duş aldım ve onu yürüyüşe çıkardım, çok uzağa değil ama çok uzaklaşmadı, ben birkaç telefon görüşmesi yaptım ve domuz pastırmalı bir sandviç yiyip arabaya atladık ve buraya geldik. Bak, çok üzgünüm!” dedi birdenbire, ben yanıt vermeyince, elini darmadağınık saçlarının arasından geçirdi. “Gerçekten. Ve her şeyi yeniden yoluna koyacağım, düzelteceğim, bunu yapacağım.”</p>

  <p>Aramızdaki sessizlik eziciydi.</p>

  <p>“Her neyse, dün gece eğlendin mi? <i>Ben</i> eğlendim. Büyük gece eğlencesi! Bu sabah pek o kadar iyi hissetmiyordum gerçi. Lütfen bir şey söyle,” dedi yine benden karşılık gelmeyince. “Bütün gün kendimi çok çok kötü hissettim.”</p>

  <p>Popper hırıltıyla soluya soluya odanın diğer tarafındaki su kabına gitmişti. Mutlu mutlu içmeye başladı. Uzun bir süre, onun tekdüze şapırtıları ve höpürtülerinden başka tek bir ses çıkmadı.</p>

  <p>“Gerçekten, Theo,” elini kalbine götürdü, “berbat hissediyorum. Hissettiklerimi -utancımı- ifade edebilecek kadar sözcük bilmiyorum,” dedi bu kez biraz daha usulca, benden hâlâ cevap alamayınca. “Ve evet, şunu itiraf etmeliyim, bir yanım kendime soruyor, ‘neden her şeyi mahvettin, Boris, neden o koca ağzını açtın ki?’ diyor. Çünkü bunu kendime saklayabilirdim. Kolaylıkla! Asla bilmezdin! Ve her şey yine iyi güzel devam ederdi. Ama nasıl yalan söyleyebilir, sinsilik edebilirdim ki? En azından bunun için hak ver, hı?” dedi tedirginlikle ellerini ovuşturarak. “Ben korkak değilim. Yaptığımı kabul ettim. Senin neler olup bittiğini bilmediğin için endişelenmeni istemedim. Ve bunu sana telafi edeceğim, bir şekilde, söz veriyorum.”</p>

  <p>“Neden?” Hobie alt katta süpürgeyi çalıştırıyordu ama ben yine de sesimi alçalttım, Xandra aşağı kattayken ve tartıştığımızı duymasını istemediğimiz zamanlardaki aynı öfkeli fısıltıyla, “Neden?” diye sordum.</p>

  <p>“Ne neden?”</p>

  <p>“Neden aldın onu?”</p>

  <p>Boris, biraz kendini beğenmiş bir tavırla gözlerini kırpıştırdı. “Çünkü evine Yahudi Mafyası gidip geliyordu, işte bu yüzden!”</p>

  <p>“Hayır, bu yüzden değil.”</p>

  <p>Boris iç çekti. “Şey, kısmen bu yüzden, birazcık. Sizin evde güvende miydi ki? Hayır! Okulda da güvende değildi. Eski okul kitabımı aldım, onu gazetelerin içine sarıp sarmaladım ve aynı kalınlığa getirip bantladım...”</p>

  <p>“Ben sana onu <i>neden</i> aldığını sordum.”</p>

  <p>“Ne diyebilirim ki? Ben hırsızım.”</p>

  <p>Popper hâlâ etrafa sıçratarak şapır şupur su içeriyordu. Öfkeyle, Boris’in geçirdikleri bu pek güzel günde onun önüne bir kap su koymayı akıl edip etmediğini merak ettim.</p>

  <p>“Ve,” hafifçe omuz silkti, “onu istedim. Evet. Kim istemezdi ki?”</p>

  <p>“Neden istedin? Para için mi?” diye ekledim, cevap vermeyince.</p>

  <p>Boris yüzünü buruşturdu. “Tabii ki hayır. Öyle bir şeyi satamazsın. Gerçi itiraf etmeliyim, bir defasında başım beladaydı, dört beş yıl kadar önce, onu resmen satıyordum neredeyse, çok çok düşük bir fiyata hem de sırf başımdan atmak için. İyi ki yapmamışım. Başım dertteydi ve nakde ihtiyacım vardı. Ama,” sertçe burnunu çekti, sonra sildi, “onun gibi bir parçayı satmaya çalışmak yakalanmanın en hızlı yoludur. Bunu sen kendin de biliyorsundur. Kıymetli evrak olaraksa bambaşka bir hikâye! Teminat olarak ellerinde tutarlar, önüne malları sererler. Bu malları ya da her neyse onları satarsın, parayla geri dönersin, onlara payları neyse verirsin, resim sana geri döner, oyun biter. Anladın mı?”</p>

  <p>Hiçbir şey söylemedim, hâlâ masamın üstünde açık duran Christie’s katalogunun yapraklarını çevirmeye başlamıştım.</p>

  <p>“Ne derler bilirsin.” Sesi hem kederli hem ikna ediciydi. ‘“Eline şans geçen herkes çalar.’ Bunu senden iyi kim bilebilir ki? Öğle yemeğine para bulmak için dolabına bakıyordum ve düşündüm: ne? Merhaba? Bu da neyin nesi? Onu çaktırmadan oradan çıkarıp saklamak kolaydı. Ve sonra eski çalışma kitabımı alıp Kotku’nun atölye dersi sınıfına götürdüm, aynı büyüklükte, aynı kalınlıktaydı, aynı şekilde bantladık falan! Kotku da bana yardım etti. Ona bunu neden yaptığımı söylemedim ama. Kotku’ya bu tarz şeyler söyleyemezsin.”</p>

  <p>“Onu çaldığına hâlâ inanamıyorum.”</p>

  <p>“Bak. Sana bahaneler uydurmayacağım. Onu ben aldım. Ama,” zafer kazanmışçasına gülümsüyordu, “sahtekârlık ettim mi? Bu konuda yalan söyledim mi?”</p>

  <p>“Evet,” dedim, duyduklarıma inanamadığım için bir süre duraksadıktan sonra. “Evet, bu konuda yalan söyledin.”</p>

  <p>“Bana hiç doğrudan sormadın ki! Eğer sorsaydın sana söylerdim!”</p>

  <p>“Boris, palavrayı kes. Yalan söyledin.”</p>

  <p>“Pekâlâ, şimdi yalan söylemiyorum,” dedi Boris, hatasını kabullenmiş gibi etrafına bakınıyordu. “Şimdiye kadar çoktan anlayacağını sanıyordum! Yıllar önce! Ben olduğumu bildiğini sanıyordum!”</p>

  <p>Ondan uzaklaşıp merdivenlere doğru yürüdüm, Popçik de peşimden geldi. Hobie elektrikli süpürgeyi kapatmıştı, göze batan bir sessizlik oluşmuştu, bizi duymasını istemiyordum.</p>

  <p>“Çok net olamıyorum,” Boris gürültülü bir biçimde burnunu sümkürdü, kâğıt mendilin üstündekileri inceledi, yüzünü ekşitti, “ama Avrupa’da bir yerlerde olduğundan eminim.” Kâğıt mendili elinde top haline getirip cebine tıkıştırdı. “Genova, ihtimal dışı. Ama benim tahminimce Belçika ya da Almanya’da. Hollanda, belki. Orada daha iyi pazarlık yapabileceklerdir çünkü oradaki insanlar ona çok daha büyük hayranlık duyuyorlar.”</p>

  <p>“Buna pek olasılıkları daraltmak denemez.”</p>

  <p>“Peki, dinle. Güney Amerika’da olmadığına şükret! Çünkü o durumda, sana garanti ederim, onu bir daha görme imkânın olmazdı.”</p>

  <p>“Kaybolduğunu söylemiştin diye hatırlıyorum.</p>

  <p>“Onun nerede olduğunu öğrenebileceğimi düşündüğümden başka hiçbir şey söylemiyorum ben. O da <i>belki.</i> Nasıl geri alacağımızı bilmek bambaşka bir şey. Böyle insanlarla daha önce hiç iş yapmadım.”</p>

  <p>“Nasıl insanlarla?”</p>

  <p>Boris, huzursuzca kıpırdandı, sessiz kaldı, gözlerini yerden ayırmıyordu: demir buldok heykelciklerinden, yığılı kitaplardan, bir sürü küçük halıdan...</p>

  <p>“Antikaların üstüne işemiyor mu?” diye sordu başıyla Popçik’i işaret ederek. “Bütün bu güzelim mobilyaların üstüne?”</p>

  <p>“Hayır.”</p>

  <p>“Sizin evde hep yapardı. Alt kattaki halınızın her yeri sidik kokardı. Sanırım Xandra onu çişini oraya yapmadan dışarı çıkarma konusunda pek iyi sayılmazdı.”</p>

  <p>“Nasıl insanlar?”</p>

  <p>“Ha?”</p>

  <p>“Nasıl insanlarla iş yapmamıştın?”</p>

  <p>“Durum karışık. Eğer istersen sana anlatırım,” diye ekledi hemen, “ama bence ikimiz de yorgunuz ve şimdi hiç zamanı değil. Ama birkaç yeri arayacağım ve öğrendiklerimi sana da söyleyeceğim, tamam mı? Bir şey öğrendiğimde gelip sana da anlatacağım, söz veriyorum. Bu arada...” Parmağıyla üst dudağına vuruyordu.</p>

  <p>“Ne?” dedim şaşırarak.</p>

  <p>“Şuran. Burnunun altı.”</p>

  <p>“Tıraş olurken kestim.”</p>

  <p>“Ah.” Orada öyle dikilirken ne yapacağını bilmiyormuş gibi görünüyordu, sanki çok daha ateşli bir özrün ya da patlamanın eşiğindeymiş gibiydi fakat aramızda asılı duran sessizlik kesinlikle nihai bir hava taşıyordu ve sonunda ellerini ceplerine soktu. “Pekâlâ.”</p>

  <p>“Pekâlâ.”</p>

  <p>“Sonra görüşürüz o halde.”</p>

  <p>“Peki.” Ama o kapıdan çıkıp giderken ve ben pencerenin önünde durmuş onun tentelerden damlayan sulardan kaçınarak yürüyüp gidişini izlerken -yürüyüş şekli görüş açımdan çıktığını düşündüğü anda rahatlayıp hafiflemişti- bunun büyük bir ihtimalle onu son görüşüm olduğunu hissediyordum.</p>

  <h3 id="sigil_toc_id_128">XIII</h3>

  <p class="p1">Kendimi nasıl hissetiğime bakınca ki esasen ölüme yakın bir histi, zira çirkin bir migrenöz baş ağrısı çekiyordum ve önümü görmekte zorlandığım bir acı içindeydim, dükkânı açık tutmanın hiçbir anlamı yoktu. Bu yüzden güneş açmış, insanlar sokaklara çıkmış olsa da, “Kapalı” tabelasını çevirdim ve -endişeyle hemen arkamdan gelen Popçik’le- kendimi üst kata sürükledim, gözlerimin arkasına çekiç gibi inen ağrıdan yarı baygın bir halde akşam yemeğinden önce birkaç saat sızdım.</p>

  <p>Kitsey ile Longstreetlere gitmeden önce akşam saat 7.45’te annesinin evinde buluşacaktık ama ben biraz erken gelmiştim -kısmen akşam yemeği için evden çıkmadan onu birkaç dakika da olsa yalnız başınayken görmek istediğim için, kısmen de Bayan Barbour’a bir şey vereceğim için-Hobie’nin emlak yığınlarından birinin içinde onun için nadir bulunacak bir sergi kataloğu bulmuştum, <i>Rembrandt’ın Çağında Baskı Resim.</i></p>

  <p>“Hayır hayır,” dedi Etta gidip ondan benim için Bayan Barbour’un kapısını tıklatmasını isteyince, “kendisi hazır ve nazır. Ona çay götüreli daha on beş dakika bile olmadı.”</p>

  <p>Bayan Barbour için “hazır ve nazır” pijamalar ve köpeklerin çiğnediği terliklerin üstüne giyiverdiği eski bir uzun kollu pelerindi. “Ah, Theo!” dedi, yüzünde beliren dokunaklı, sakınmasız gösterişsizlik, bir şeyden gerçekten mutluluk duyduğu nadir durumlardaki Andy’yi getiriyordu aklıma - postayla gelen Nagler 22mm teleskopik mercek mikroskopu ya da şövalyelerle, büyücülerle falan işi pişiren, kılıç kuşanan koca memeli kadınları gösteren porno sitesi LARP’ı (Live Action Role Play) keşfettiği gün gibi. “Ne tatlı, ne tatlı bir çocuksun sen!”</p>

  <p>“Sizde zaten yoktu umarım?”</p>

  <p>“Hayır,” sevinçle sayfalarını çeviriyordu, “müthişsin! Katiyen, asla inanmayacaksın ama ben bu sergiyi ta üniversitedeyken, Boston’da görmüştüm.”</p>

  <p>“Harika bir sergi olmuş olmalı,” dedim koltuklardan birine yerleşirken. Bir saat önce mümkün olduğunu düşündüğümden çok daha mutlu hissediyordum kendimi. Tabloyu düşündükçe mideme ağrılar girerek, baş ağrısından kıvranarak, Longstreetlerle yiyeceğimiz akşam yemeğinin düşüncesiyle bile ümitsizliğe düşerek, sıcak yengeç soslu ve benim istediğim beynimi havaya uçurmakken Forrest’ın ekonomi konusundaki düşüncelerini bildirmekten geri durmayacağı akşamı nasıl atlatacağımı merak ederek, hastalığımı mazeret göstererek bu akşamdan yırtmamız ve geceyi onun dairesinde, yatakta geçirmemiz için yalvarmak niyetiyle Kitsey’yi aramaya çalışmıştım. Ama -sinir bozucu bir şekilde Kitsey’nin dışarıda olduğu günlerde sıklıkla olduğu gibi- açtığım telefonlara bakılmadı, attığım mesajlara ve e-postalara yanıt verilmedi, aramalarım doğrudan bir bip sesiyle telesekterete düşüyordu - bu çok sık tekrar eden iletişim kesintilerinden yakındığımda, “Yeni bir telefon almam lazım,” demişti terslenerek, “bu telefonumda bir sıkıntı var.” Ama sokakta yürürken birkaç defa birlikte Apple mağazasına gidip yeni bir tane almayı teklif ettiğimdeyse her seferinde bir bahane uydurmuştu: kuyruklar çok uzundu, başka bir yere yetişmesi gerekiyordu, hiç modunda değildi, açtı, susamıştı, çişi gelmişti, başka bir zaman halledemez miydik?</p>

  <p>Gözlerim kapalı, yatağımın kenarında otururken (ne zaman gerçekten ihtiyacım olsa, asla ulaşmayı başaramadığım gibi) ona yine ulaşamadığım için sinirlenirken, Forrest’ı arayıp hasta olduğumu ona söylemeyi düşünmüştüm. Ama kendimi ne kadar berbat hissetsem de yine de Kistey’yi görmek istiyordum, hiç sevmediğim insanlarla birlikte oturduğum bir akşam yemeği masanın karşı tarafından bile olsa. Bu yüzden -kendimi yataktan kalkmaya zorlamak, şehrin öteki tarafına gitmek ve akşamın en ölümcül kısmını atlatmak için- eski günlerde benim için hafif bir doz denebilecek kadar hap almıştım. Ama baş ağrımı geçirmediyse de moralimi şaşırtıcı ölçüde düzeltmişti. Aylardır kendimi bu kadar iyi hissetmemiştim.</p>

  <p>“Sen ve Kitsey bu gece dışarıda mı yiyorsunuz?” dedi hâlâ sevinçle ona getirdiğim katalogun sayfalarını çeviren Bayan Barbour. “Forrest Longstreetlerde?”</p>

  <p>“Doğru.”</p>

  <p>“O da sen ve Andy ile aynı sınıftaydı, değil mi?”</p>

  <p>“Evet, öyleydi.”</p>

  <p>“O korkunç çocuklardan biri değildi, öyle değil mi?”</p>

  <p>“Şey...” Euphoria beni yüce gönüllü biri haline getirmişti. “Pek sayılmaz.” Ahmağın ve kalın kafalının teki olan Forrest (“Öğretmenim, ağaçlar da bitki sayılır mı?”) Andy ve bana kasten ya da kötü niyetle herhangi bir şekilde işkence edebilecek kadar zeki biri olmamıştı hiçbir zaman. “Ama, evet, haklısınız, o da o grubun bir parçasıydı, hatırlarsınız, Temple ve Tharp ve Cavanaugh ve Scheffernan.”</p>

  <p>“Evet. Temple. <i>Onu</i> kesinlikle hatırlıyorum. Ve şu Cable denen çocuğu.”</p>

  <p>“Efendim?” dedim, biraz şaşırmıştım.</p>

  <p><i>“Onun</i> sonu hiç iyi olmadı,” dedi kafasını katalogtan kaldırmadan. “Kredi borçlarıyla yaşıyor... hiçbir işte dikiş tutturamıyor, yasalarla da başı dertteymiş duyduğuma göre. Karşılıksız çekler yazmış, görünüşe bakılırsa annesi insanlar şikâyetçi olmasın diye epey uğraşmış. Ve şu Win Temple,” dedi kafasını kaldırıp, ben Cable’ın aslında o saldırgan sporcu topluluğunun bir parçası olmadığını açıklamaya fırsat bulamadan. “Andy’nin kafasını duşların oradaki duvara vuran oydu.”</p>

  <p>“Evet, oydu.” O duşlarla ilgili olarak Andy’nin kafası fayanslara vurulurken Scheffernan ve Cavanaugh’nun beni zorla yere yatırıp kıçıma deodorant şişesini sokmaya çalışmasından başka pek bir şey hatırlamıyordum.</p>

  <p>Bayan Barbour -zarifçe üstündeki pelerine sarınmış, bir kızağa atlayıp Noel partisine gidiyormuş gibi dizlerinin üstüne de bir şal örtmüştü- hâlâ elindeki kataloğu inceliyordu. “O Temple denen çocuğun ne dediğini biliyor musun?”</p>

  <p>“Efendim?”</p>

  <p>“Şu Temple denen çocuk.” Gözleri hâlâ katalogdaydı; sesi ışıl ışıldı, sanki bir kokteylde, yabancının biriyle konuşuyordu. “Bahanesi neydi. Andy’yi neden bayılatana kadar dövdüğünü sorduklarında.”</p>

  <p>“Bilmiyorum.”</p>

  <p>‘“Çünkü o çocuk sinirlerime dokunuyor,’ demişti. Şimdi avukat olmuş diyorlar, umarım mahkeme salonunda sinirlerine hâkim olmayı başarıyordur.”</p>

  <p>“Win en kötüleri değildi,” dedim, can sıkıcı bir sessizliğin ardından. “Hatta yanından bile geçemezdi. Cavanaugh ve Scheffernan ise...”</p>

  <p>“Annesi dinlemiyordu bile. Cep telefonu elinde birileriyle mesajlaşıyordu. Müvekkillerinden biriyle ilgili acil bir durum varmış.”</p>

  <p>Gömleğimin manşetlerine baktım. İşten sonra temiz bir gömlek giymeye özen göstermiştim -uyuşturucu kullanarak geçirdiğim yılların (antika sahteciliği yaptığım yıllardan bahsetmiyorum bile) bana öğrettiği bir şey varsa o da kolalı gömleklerin ve temizleyiciden yeni gelmiş takımların çok sayıdaki günahları gizlemekte epey yararlı olduklarıydı- aldığım morfin tabletleri yüzünden rahatlayıp dikkatsizlik etmiştim, hazırlanırken odamın içinde dolanıp Elliot Smith mırıldanıyordum <i>sunshine...been keeping me upfor days....</i> ve -şimdi farkına varıyordum- manşetlerden birini düzgün tutturamamıştım. Dahası seçtiğim ilmikler birbirine uymuyordu bile: biri siyah, diğeri maviydi.</p>

  <p>“Dava açabilirdim,” dedi Bayan Barbour dalgın dalgın. “Neden yapmadık bilmiyorum. Chance bunun okuldaki durumu Andy için daha zor bir hale getireceğini düşündüğünü söylemişti.”</p>

  <p>“Şey...” Manşetimi fark ettirmeden düzeltmemin yolu yoktu. Taksiye binene kadar beklemesi gerekecekti. “Duşlardaki olay aslında Scheffeman’ın suçuydu.”</p>

  <p>“Evet, Andy de öyle söylemişti, o Temple denen çocuk da ama asıl darbe, o beyin sarsıntısı, <i>şüphesiz ki...”</i></p>

  <p>“Scheffernan sinsinin tekiydi. Andy’yi Temple’a doğru o itti, kavga başladığında Scheffernan soyunma odasındaydı ve Cavanaugh ile diğer çocuklarla birlikte katıla katıla gülüyordu.”</p>

  <p>“Eh, ben bunu bilmiyorum ama David...” David, Scheffernan’ın asıl adıydı, “o pek diğerleri gibi değildi, hep çok nazikti, çok kibardı, onu burada birkaç kez misafir etmiştik, Andy’ye karşı da her zaman çok iyiydi. O doğum günü partilerine falan gelen çocukların nasıl olduklarını sen de biliyorsun...”</p>

  <p>“Evet, ama Scheffernan, Andy’ye kin güdüyordu hep. Çünkü Scheffernan’ın annesi hep Andy’yi ona örnek gösteriyordu. <i>Zorla</i> Andy’ye onu davet ettirtiyordu, <i>zorla</i> buraya gelmesini sağlıyordu.”</p>

  <p>Bayan Barbour iç çekti ve fincanım masaya bıraktı. Yasemin çayı içiyordu; kokusunu oturduğum yerden alabiliyordum.</p>

  <p>“Tabii, Tanrı biliyor ya sen Andy’yi bizden daha iyi tanıyordun,” dedi durup dururken, üstündeki pelerinin nakışlı yakasını biraz daha yukarı çekti. “Ben onu hiç olduğu haliyle görmedim ve bazı açılardan en sevdiğim çocuğum oydu. Keşke onu başka biri yapmaya çalışıp durmasaymışım. Sen onu olduğu gibi kabul etmeyi beceriyordun kesinlikle, babasıyla benden ya da Tanrı biliyor ya ağabeyinden bile daha fazla. Bak,” dedi hemen hemen aynı ses tonuyla, bu dediklerini takip eden soğuk sessizlikte. Hâlâ kataloğun sayfalarını çeviriyordu. “İşte Aziz Petrus. Küçük çocukları İsa’dan uzaklaştırıyor.”</p>

  <p>Söz dinleyerek ayağa kalktım ve dolanıp arka tarafına geçtim. Bu eseri biliyordum, Morgan’daki en müthiş, en yürek hoplatan noktalardan biri, bilinen adıyla Hundred Guilder Print<a id="k51" href="../Text/dipnot.xhtml#a51"><sup>[51]</sup></a>: Rembrandt’ın, levha kaybolduğunda onu geri alabilmek için ödemek zorunda bırakıldığı bedel.</p>

  <p>“Öyle ayrıntılı ki Rembrandt. Dinî nesnelerinde bile, sanki azizler bizzat çıkıp gelmiş de ona modellik yapmış gibi. Bu iki Aziz Petrus,” duvarda asılı duran kendi küçük dolmakalem çizimini işaret etti, “aralarında yıllar olan, tamamen farklı iki eser ama ruhen ve bedenen tıpatıp aynı adam, onu diğerlerinin arasında kolaylıkla ayırt edebilirsin, öyle değil mi? O kelleşen kafa. Aynı çehre, ağırbaşlı, hürmetkâr. İyiliği yüzünden okunuyor ve yine de hep o belli belirsiz endişe ve tedirginlik. İhanetin göze hemen çarpmayan gölgesi.”</p>

  <p>O hâlâ başını eğmiş elindeki kataloga bakarken, ben Andy ve babasının hemen yanımızdaki masanın üstünde duran gümüş çerçeveli fotoğrafına bakakalmıştım. Şipşak çekilivermiş bir fotoğraftı sadece ama sahip olduğu, olacakları önceden hissettirme, fanilik ve kader hissiyle Hollanda ekolünden hiçbir üstat bu kompozisyonu bundan daha ustaca kuramazdı. Andy ve Bay Barbour, duvar apliklerinde sönmüş mumlarla, koyu renk bir fonun önündeler, Bay Barbour’un eli model gemilerinden birinin üstünde. Eli bir kafatasının üstünde olsaydı, yaratacağı etki bundan daha alegorik ya da tüyler ürpertici olamazdı. Üstlerinde Hollandalı vanitas ressamlarının bayıldıkları kum saati yerine, Roma rakamlı yalın ve biraz da meşum bir saat duruyordu. Siyah akrep ve yelkovan: on ikiye beş var. Zaman tükeniyor.</p>

  <p>“Anne...” Birden içeri dalan Platt’tı, beni görünce aniden durdu.</p>

  <p>“Kapıyı tıklatma zahmetine girme, tatlım,” dedi Bayan Barbour kafasını katalogundan kaldırmadan, “her zaman beklerim.”</p>

  <p>“Ben...” Platt yan gözle bana bakıyordu. “Kitsey.” Ne yapacağını şaşırmış gibi görünüyordu. Ellerini ceketinin körüklü ceplerine soktu. “Gecikecekmiş,” dedi annesine.</p>

  <p>Bayan Barbour irkilmişti. “Ah,” dedi. Birbirlerine baktılar ve aralarında söze dökülmeyen bir şeyler geçti sanki.</p>

  <p>“Gecikecek miymiş?” diye sordum tatlılıkla dönüp ikisine da bakarak. “O nerede ki?”</p>

  <p>Buna verilen bir cevap yoktu. Platt -annesine bakarak- ağzını açtı ve kapattı. Bayan Barbour ise yumuşak hareketlerle elindeki kataloğu kenara bıraktı ve bana bakmadan, “Şey, bilirsin işte, sanıyorum bugün yine dışarıda golf oynuyor olacaktı,” dedi.</p>

  <p>“Öyle mi?” dedim, biraz şaşırmıştım. “Hava bunun için biraz kötü değil mi?”</p>

  <p>“Trafik varmış,” dedi Platt hevesle annesine bir bakış atarak. “Trafiğe takılmış. Otoyol berbat durumdaymış. Forrest’ı aramış,” dedi bana dönerek, “yemeği geç saate almışlar.”</p>

  <p>“Belki de,” dedi Bayan Barbour, kısa bir duraksanamın ardından düşünceli bir ifadeyle, “belki de sen ve Theo dışarı çıkıp birer içki içmelisiniz? Evet,” dedi Platt’a kararlı bir şekilde, sanki mesele karara bağlanmış gibi ellerini önünde kavuşturdu. “Bence bu harika bir fikir. Siz ikiniz çıkıp bir şeyler için. Ve sen!” dedi yüzünde bir gülümsemeyle bana dönerek. “Sen nasıl bir meleksin! Bu kitap için çok teşekkür ederim,” dedi, elimi tutmak için uzandı. “Dünyanın en güzel hediyesi.”</p>

  <p>“Ama...”</p>

  <p>“Evet?”</p>

  <p>“Buraya dönüp kendine çekidüzen vermesi gerekmeyecek mi?” dedim, kafam karışıp biraz duraksadıktan sonra.</p>

  <p>“Efendim?” İkisi de bana bakıyordu.</p>

  <p>“Eğer golf oynadıysa? Gelip üstünü değiştirmesi gerekmeyecek mi? Forrestlara üstünde golf giysileriyle gitmek istemeyecektir,” diye ekledim, dönüp bir birine bir diğerine bakarak ve sonra - ikisinden de karşılık gelmeyince, “burada bekleyebilirim,” diye belirttim.</p>

  <p>Bayan Barbour düşünceli bir ifadeyle dudaklarını büzdü, gözleri ağırlaşmıştı - ve o anda, anladım. Yorulmuştu. Benimle birlikte oturup beni eğlendirmesi gerekeceğini beklemiyordu ancak bunu dile getiremeyecek kadar da kibardı.</p>

  <p>“Gerçi,” dedim, ne yaptığımı bilerek ayağa kalktım, “saat geç oluyor, bir kokteyl hiç fena olmazdı...”</p>

  <p>Tam da o anda, ceketimin cebindeki, bütün gün hiç sesi çıkmayan telefonum yüksek sesle çaldı: mesaj gelmişti. Elim ayağıma dolaşarak -öyle yorgundum ki kendi cebimin nerede olduğunu bulmakta bile zorlanıyordum- cep telefonumu bulmaya çalıştım.</p>

  <p>Gelen mesaj tabii ki Kitsey’dendi, emojilerle dolup taşıyordu. Selam Cicim ben bi saat gecikicem! Umarım seni yakalamışımdır! Forrest &amp; Celia yemek saatini erteledi, seninle 9’da orda buluşuruz, seni çoook seviyorum! Kits</p>

  <h3 id="sigil_toc_id_129">XIV</h3>

  <p class="p1">Beş altı gün sonra, Boris’le geçirdiğim akşamın ardından kendimi hâlâ tam olarak toparlayamamıştım - hem müşterilerle, gidilecek müzayedelerle, bakılacak eşyalarla meşgul olduğum için hem de Kitsey ile neredeyse her gece bir başka yorucu etkinliğe katıldığım için: Noel partileri, smokinli davetler, Metropolitan Opera’da <i>Pelléas et Mélisande.</i> Sabah saat altıda kalkıyor, gece yarısından sonra yatağa giriyordum, hatta bir gece sabah ikiye kadar dışarıdaydım, kendime ayıracak hiç zamanım olmuyordu ve (daha da kötüsü) onunla yalnız vakit geçiremiyordum hiç, bu normalde deliye dönmeme neden olurdu ama bütün bu koşuşturma beni yorgunluktan öldürüyordu ve düşünmeye zamanım bile olmuyordu.</p>

  <p>Bütün hafta boyunca dört gözle Kitsey’nin kız arkadaşlarıyla geçirdiği salı gününü beklemiştim - onu görmek istemediğimden değil ama Hobie akşam yemeği için dışarı çıkacaktı ve ben de kendi başıma kalmayı, buzdolabında önceki günlerden kalma yiyeceklerden atıştırmayı ve erkenden yatağa girmeyi diliyordum. Ama akşam saat yedide, dükkânı kapatma zamanı geldiğinde hâlâ yapılacak işlerim vardı. Dekoratörün biri, mucizevi bir şekilde ta Welty’nin zamanından beri dolaplardan birinin üstünde toz tutmaya terk edilmiş pahalı, modası geçmiş ve satılması imkânsız bir kalaylı maşrapayı sormak için gelmişti. Bu maşrapa hakkında pek bir bilgim yoktu, bu yüzden <i>Antiques</i> dergisindeki okumak istediğim yazıyı eski nüshalarda arıyordum ki o gün için dükkânı kapatmamın üstünden daha beş dakika geçmeden Boris bir anda kaldırımda belirdi ve cam kapıyı tıklattı. Dışarıda şakır şakır yağmur yağıyordu; sağanağın altında bir paltonun içindeki gölgeden ibaretti, onu tanımam imkânsızdı fakat kapıya vuruşundaki ritim ta eski günlerden, babamın evinin etrafından dolaşıp verandaya geldiği ve onu içeri almam için camı hızlıca tıklattığı zamanlardan tanıdıktı.</p>

  <p>İçeriye daldı ve hızla üstünü silkeledi, sular her yere saçıldı. “Benimle şehrin yukarı yakasına gelmek ister misin?” dedi herhangi bir girizgâha ihtiyaç duymadan.</p>

  <p>“Meşgulüm.”</p>

  <p>“Ee?” dedi, sesi aynı anda hem çok sevecen hem de bıkkın ve belli belirsiz bir biçimde canı yanmış küçük bir çocuk gibi çıkmıştı, kafamı kitaplıktan çevirip baktım. “Neden diye sormayacak mısın? Gelmek isteyebilirsin bence.”</p>

  <p>“Şehrin yukarı yakasında nereye?”</p>

  <p>“Orada birileriyle konuşacağım.”</p>

  <p>“Ve bu şeyle ilgili olacak?..”</p>

  <p>“Evet,” dedi ışıl ışıl bir sesle, sümkürdü ve burnunu sildi. “Kesinlikle. Gelmek zorunda değilsin, benim çocuklardan Toly’yi götürecektim ama bazı nedenlerden ötürü senin de orada olmanın iyi olabileceğini düşündüm. Popçik, evet, evet!” dedi, koşa koşa onu karşılamaya gelen köpeği kucaklamak için yere eğildi. “Ben de seni gördüğüme sevindim! Domuz pastırmasına bayılıyor,” dedi bana dönüp, Popper’ın kulağının arkasını kaşıyor, burnunu köpeğin ensesine sürüyordu. “Onun için pastırma pişirdin mi hiç? Ekmeği de seviyor, yağıyla ıslatırsan eğer.”</p>

  <p>“Kiminle konuşacaksın? Kim bu kişi?”</p>

  <p>Boris sular damlayan saçlarını arkaya attı. “Tanıdığım bir adam. Adı Horst. Myriam’ın eski bir arkadaşı. Bu anlaşmada onun da canı yandı, doğrusunu istersen bize yardım edebileceğini sanmıyorum ama Myriam onunla bir kez daha konuşmaktan zarar gelmeyeceğini söyledi. Ve ben de bu konuda haklı olabileceğini düşündüm.”</p>

  <h3 id="sigil_toc_id_130">XV</h3>

  <p class="p1">Arabanın arka koltuğunda şehrin yukarı yakasına giderken yağmur, camları öyle dövüyordu ki Gyuri bize sesini duyurabilmek için bağırmak zorunda kalıyordu (“Ne berbat hava!”). Boris ise beni sessizce Horst hakkında bilgilendiriyordu. “Çok acıklı bir hikâye. Adam Alman. İlginç bir herif, çok zeki ve duyarlı. Önemli bir aileye mensup... bana bir defasında anlatmıştı ama unuttum. Babası yarı Amerikalıymış ve ona bir sürü para bırakmış ama annesi yeniden evlenince...” Burada dünyaca ünlü bir endüstri devinin adı geçti, eski, karanlık bir Nazi çağrışımıyla. <i>“Milyonlar.</i> Yani bu adamların ne kadar parası olduğuna inanamazsın. Para içinde yüzüyorlar. Para sıçıyorlar.”</p>

  <p>“Evet, bayağı acıklı bir hikâyeymiş, anladım.”</p>

  <p>“Şey... Horst fena halde eroinman. Beni tanıyorsun,” düşünceli bir tavırla omuz silkti, “kimseyi yargılamam ya da kınamam. Canın ne isterse yap, umurumda olmaz! Ama Horst, üzücü bir vaka. Eroin kullanan bir kıza âşık olmuş ve kız bunu da alıştırmış. Adamın nesi var nesi yoksa yemiş ve paralar suyunu çekince onu terk etmiş. Horst’un ailesi onu yıllar önce evlatlıktan reddetmiş. Ve o hâlâ bu korkunç, kokuşmuş kız için kendi kendini yiyor. Kız dediğime bakma, şimdi neredeyse kırk yaşında falan olmalı. Adı Ulrika. Horst’un eline ne zaman biraz para geçse bir süreliğine geri dönüyor. Sonra onu yine terk ediyor.”</p>

  <p>“Adamın bu meseleyle ne alakası var?”</p>

  <p>“Horst’un iş ortağı Sascha bu anlaşmanın ayarlamalarını yaptı. Ben adamla tanıştım, fena gibi görünmüyor ama nereden bileyim? Horst, Sascha’nın adamıyla şahsen hiç çalışmadığını söyledi bana ama benim acelem vardı ve işi yapmam gerektiği gibi araştırmadım...” Kollarını iki yana açtı. “Of! Myriam haklıydı, o hep haklıdır zaten, onu dinlemeliydim.”</p>

  <p>Arabanın pencerelerinden cıva gibi ağır sular akıyor, bizi arabanın içine hapsediyordu, ışıklar bir uğultuyla göz kırpıyor ve eriyordu etrafımızda, aklıma Vegas’ta babam arabayı yıkatmaya giderken Boris’le benim de Lexus’un arkasına atlayıp onunla gittiğimiz zamanları getirmişti.</p>

  <p>“Horst genelde iş yaptığı insanlar konusunda titizdir, bu yüzden sorun çıkmaz diye düşündüm ben de. Ama o çok kontrollüdür, anlıyor musun? ‘Olağandışı’ dedi. Alışılmadık.’ Yani, bu ne anlama geliyordu ki? Sonra oraya kendim gittim ki ne göreyim, bu insanlar delirmişti. Demek istediğim, tavuklara silah sıkacak türden deli. Ve bu gibi durumlarda, işin sakin ve sessizce halledilmesini istersin! Hani sanki, çok mu televizyon izlemişlerdir nedir? Hani böyle mi davranılır? Normalde bu gibi durumlarda herkes çok çok kibardır, kimsenin çıtı çıkmaz, sakin bir hava olur! Myriam dedi ki -ki çok haklıydı- silahları unut! Miami’de tavuk yetiştirmek nasıl manyakça bir şeydir yahu? Böyle önemsiz bir şey bile, burası Jakuzi muhiti, tenis kortları falan, anlıyorsun değil mi, burada kim tavuk besler? Tavukların bahçede gürültü yapıyor diye komşulardan birinin arayıp şikâyet etmesini istemezsin! Ama artık,” omuzlarını silkti, “oradaydım. İçerideydim. Kendi kendime fazla endişelenme dedim ama sonunda haklı çıktım.”</p>

  <p>“Ne oldu?”</p>

  <p>“Cidden hiç bilmiyorum. Bana vadedilen malların yarısını aldım, gerisi bir haftaya gelecek dediler. Bu çok da alışılmadık bir durum değil. Ama sonra tutuklandılar ve malın kalan yarısını alamadım, resmi de öyle. Horst, yani Horst da bulmak istiyor onu, o da epeyce yeşillik kaybetti. Her neyse, son konuştuğumuzdan beri biraz bilgi edinmiştir belki diye umuyorum.”</p>

  <h3 id="sigil_toc_id_131">XVI</h3>

  <p class="p1">Gyuri bizi altmışlı caddelerin başında, Barbourların evinden çok da uzak olmayan bir yerde bıraktı. “Burası mı?” dedim Hobie’nin şemsiyenin üstünden yağmur sularını silkelerken. Beşinci Cadde’nin ilerisindeki büyük kireçtaşı evlerden birinin önündeydik - siyah demir kapılar, muazzam aslan başlı kapı tokmakları.</p>

  <p>“Evet, burası babasının evi, diğer ailesi onu yasal olarak aileden çıkarmaya çalışıyor ama kolay gelsin onlara, ha ha.”</p>

  <p>Paldır küldür içeri daldık, kafesli bir asansörle ikinci kata çıktık. Tütsü, esrar ve pişmekte olan spagetti sosunun kokusunu alabiliyordum. Sırık gibi, sarışın bir kadın -kısacık kesilmiş saçları ve bir deveninkini andıran küçük gözlü, sakin bir yüzü vardı- kapıyı açtı. Eski moda bir yumurcak ya da gazete dağıtan çocuk gibi giyinmişti: kazayağı desenli pantolon, bilekte biten botlar, uzun kollu bir bluz, pantolon askıları. Tam burnunun ucuna iliştirilmiş tel çerçeveli Ben Franklin gözlükleri.</p>

  <p>Tek bir kelime etmeden bize kapıyı açtı ve yürüyüp gitti, bizi bir Fred Astaire filmindeki bir yüksek sosyete setinin sahipsiz versiyonunu andıran loş, pis, balo salonu büyüklüğündeki misafir odasında yalnız bıraktı: yüksek tavanlar, parçalanan alçılar, kuyruklu piyano, kristallerinin yarısı kırık ya da kopuk, kararmış bir avize, sigara izmaritleriyle dolu geniş Hollywood merdivenleri. Arka fonda alçak sesle çalan Sufi ilahileri duyluyordu: <i>Allahû Allahû Allahû Hak Allahû Allahû Allahû Hak. </i>Biri duvara kara kalemle merdivenlerden yukarıya doğru sıralanan, bir filmin karelerini andıran gerçeğe uygun boyutlarda nü resimler çizmişti; yırtık pırtık bir Japon şiltesi, birkaç sandalye ve sokakta, çöpün kenarında bulunmuş gibi görünen masalar dışında pek mobilya yoktu. Duvarda boş resim çerçeveleri, bir koç kafatası vardı. Televizyonda, aralarına harfler montajlanmış geometrik yel değirmeni illüzyonları ve canlı çekim yarış arabası resimleriyle epileptik bir enerjiyle titreşen ve cızırdayan animasyonlu bir film oynuyordu. Bu televizyon ve sarışının gözden kaybolduğu kapı dışında tek ışık, erimiş mumlar, bilgisayar kabloları, boş bira şişeleri ve çakmak gazı kutuları, kutulu ve etrafa dağılmış yağlı pastel boya kalemleri, bir sürü ressam katalogları, aralarında Nabokov’dan <i>Cinnet </i>ve Heidegger’dan kapağı yırtılmış <i>Varlık ve Zaman’</i>ında bulunduğu Almanca ve İngilizce kitaplar, eskiz defterleri, sanat kitapları, kül tablaları ve yanık folyolar ve üstünde gri bir tekir kedinin uyuduğu leş gibi bir yastığın üstüne keskin, beyaz bir ışık vuran bir lambadan geliyordu. Ve kapının üstünde, bir Schwartzwald av köşkü ganimetini andıran bir çift geyik boynuzu tavan boyunca genişleyip yayılarak İskandinavya’da geçen korkunç bir peri masalı hissi uyandıran karmakarışık gölgeler yapıyordu. Yan odadan konuşma sesleri geldi. Pencereler raptiyelenmiş yatak çarşaflarıyla sokaktan ancak menekşe rengi bir aydınlık gelmesine izin verecek şekilde örtülmüştü. Etrafıma bakınırken karanlığın içinden şekiller çıkıyor ve bir rüya garipliğiyle biçim değiştiriyordu: öncelikle odayı eğreti bir şekilde ikiye ayırmak için gecekondu misali misinanın ucunda tavandan sarkan halıya yakından bakınca bir duvar halısı, hem de on sekizinci yüzyıldan ya da daha bile öncesinden kalma iyi bir duvar halısı, müzayedenin birinde yaklaşık kırk bin sterline satıldığını gördüğüm bir Amiens’in neredeyse ikizi olduğunu anladım. Ve duvardaki çerçevelerin hepsi de boş değildi. Bazılarının içinde tablolar vardı ve bunlardan biri -bu zayıf ışıkta bile- bir Corot’ya benziyordu.</p>

  <p>Tam ona yakından bakmak için adım atıyordum ki otuz ila elli yaşlarında olabilecekmiş gibi görünen bir adam kapıda belirdi: bitkin görünüyordu, ince, uzun boyluydu, dümdüz kum rengi saçları arkaya doğru taranmıştı, dizleri çıkmış siyah punk bir kot, leş gibi bir İngiliz komando kazağı ve üstünden düşen birtakım elbise ceketi giymişti.</p>

  <p>“Merhaba,” dedi bana belli belirsiz Alman esintili, sakin bir İngiliz sesiyle, “sen Potter olmalısın.” Sonra Boris’e döndü. “Gelmenize sevindim. Siz ikiniz kalıp biraz takılın. Candy ve Niall, Ulrika’yla birlikte akşam yemeği hazırlıyor.”</p>

  <p>Duvar halısının arkasında, hemen ayak ucumda ansızın irkilmeme neden olan bir hareketlenme oldu: yerde kundaklanmış tipler, uyku tulumları, evsiz kokusu.</p>

  <p>“Sağ ol, biz kalmayacağız,” dedi kediyi kucağına almış kulaklarının arkasını kaşıyan Boris. “O şaraptan biraz alırız ama teşekkürler.”</p>

  <p>Horst tek kelime etmeden kendi kadehini Boris’e uzattı ve sonra yan odaya doğru seslenip Almanca bir şeyler söyledi. Bana döndü. “Sen satıcısın değil mi?” Televizyonun ışığında solgun ve donuk martı gözleri hiç kıpırdamaksızın parlıyordu.</p>

  <p>“Doğru,” dedim huzursuzlanarak. “Ah, teşekkürler.” Başka bir kadın -alagarson kesimli, kahverengi saçlı, uzun siyah çizmeler ve süt beyazı bacaklarından birindeki kara kedi dövmesini gösterecek kadar kısa bir etek giymiş- bir şişe ve iki kadehle yanımıza gelmişti: biri Horst, biri benim için.</p>

  <p><i>“Danke,</i> tatlım,” dedi Horst. Boris’e döndü. “Siz beyefendiler, biraz uçmak ister misiniz?”</p>

  <p>“Şimdi değil,” dedi yanımızdan uzaklaşan koyu renk saçlı kadından bir öpücük almak için öne doğru eğilen Boris. “Ama merak ediyordum. Sascha’dan ne haberler alıyorsun?”</p>

  <p>“Sascha...” Horst yerdeki şiltenin üstüne çöktü ve bir sigara yaktı. Yırtık pantolonu ve asker çizmeleri 1940’lardan adı küçük harflerle yazılan türden bir Hollywood karakterinin hırpani bir versiyonu gibiydi, trajik kemancıları ve ezilmiş, kültürlü mülteci rolleriyle tanınan bir <i>mitteleuropäischer.</i><a id="k52" href="../Text/dipnot.xhtml#a52"><sup>[52]</sup></a> “İrlanda’ya doğru kayıyor gibi iş. Bu iyi bir haber, bana sorarsan.”</p>

  <p>“Bu doğru gibi gelmiyor bana.”</p>

  <p>“Bana da öyle ama insanlarla konuştum ve şimdilik doğru görünüyor.” Bir eroinmanın bozuk ritimli sessiz, vurgusuz ama hatasız telaffuzuyla konuşuyordu. “Yani yakında çok daha fazlasını öğreniriz diye umuyorum.”</p>

  <p>“Niall’ın arkadaşları mı?”</p>

  <p>“Hayır. Niall onlardan hiç haberi olmadığını söylüyor. Ama bu da bir başlangıç.”</p>

  <p>Şarap kötüydü: süpermarketlerde satılan Syrah’lardan. Yerde yatan tiplerin yakınında durmak istemediğim için yana kayıp perişan haldeki bir masanın üstünde duran bir grup alçı çalışmasını incelemeye koyuldum: bir erkek gövdesi; belki yirmi beş otuz santimlik kumaş kaplı bir Venüs; sandaletli bir ayak. Bu zayıf ışığın altında Pearl Paint’te satılan alçılara -öğrencilerin bakıp eskiz çalıştığı stüdyo parçalarına- benziyorlardı ama parmağımı ayağın üstünde gezdirdiğimde, ipeksi ve taneciksiz mermerin yumuşaklığını hissettim.</p>

  <p>“Neden onunla İrlanda’ya gitsinler ki?” dedi Boris huzursuzca. “Nasıl bir koleksiyoncu pazarı olabilir ki? Herkes oradan bir şeyler çıkarmaya çalışıyor sanıyordum ben, sokmaya değil.”</p>

  <p>“Evet ama Sascha onun, resmi borcunu kapatmak için kullandığını düşünüyor.”</p>

  <p>“Yani adamın orada bağlantıları var?”</p>

  <p>“Belli ki.”</p>

  <p>“Buna inanmakta güçlük çekiyorum.”</p>

  <p>“Neye, bağlantıları olduğuna mı?”</p>

  <p>“Hayır, borç meselesine. Bu adam altı ay önce sokaklardan jant kapakları çalıyormuş gibi görünüyor.”</p>

  <p>Horst hafifçe omuzlarını silkti: uykulu gözler, çizgili bir alın. “Kim bilir? Bunun doğru olduğundan emin olamayız ama işi şansa bırakmaya hiç niyetim yok. Bunun için elimin kesilmesine izin verir miyim?” dedi ayağını miskin miskin yerdeki külün üstüne vurarak. “Hayır.”</p>

  <p>Boris kaşlarını çatarak elindeki şarap kadehinin içine baktı. “Adam amatördü. İnan bana. Onu gözlerinle görseydin şıp diye anlardın.”</p>

  <p>“Evet ama kumar oynamayı seviyormuş, Sascha öyle diyor.”</p>

  <p>“Sascha sence de daha fazlasını biliyor olamaz mı?”</p>

  <p>“Sanmıyorum.” Adamın tavrında tuhaf bir uzaklık vardı, sanki kendi kendine konuşuyor gibiydi. ‘“Bekle ve gör.’ Tek duyduğum bu. Tatmin etmeyen bir yanıt. Bu iş baştan aşağı leş kokuyor, bana soracak olursan. Ama dediğim gibi, henüz işin sonuna gelmedik.”</p>

  <p>“Peki Sascha şehre ne zaman dönüyor?” Odanın yarı aydınlık hali tıpkı uykudan sonra bile kaybolmayan muğlak bir rüya hali misali, beni dosdoğru çocukluğuma, Vegas’a götürmüştü: sigara dumanının yarattığı sis, yerde kirli giysiler, Boris’in ekranın değişmesiyle önce beyaza sonra maviye dönen suratı.</p>

  <p>“Haftaya. Seni ararım. O zaman onunla kendin konuşursun.”</p>

  <p>“Evet. Ama bence onunla birlikte konuşmalıyız.”</p>

  <p>“Evet. Ben de öyle düşünüyorum. İkimiz de daha zeki davranacağız, gelecekte... böyle bir şeyin olması gerekmiyordu... ama her halükârda,” dedi dalgın dalgın, yavaş yavaş boynunu kaşıyan Horst, “onu fazla zorlamaktan çekindiğimi anlıyorsundur.”</p>

  <p>“Bu Sascha’nın gayet işine geliyor.”</p>

  <p>“Senin şüphelerin var. Anlat bana.”</p>

  <p>“Bence...” Boris yan gözle kapıyı kolaçan etti.</p>

  <p>“Evet?”</p>

  <p>“Bence,” Boris sesini alçalttı, “sen onun fazla huyuna gidiyorsun. Evet evet.” Ellerini havaya kaldırdı. “Biliyorum. Ama bu adamın arkasında hiçbir iz bırakmadan sırra kadem basması için her şey uygun, hiçbir şey bilmiyor!”</p>

  <p>“Evet, belki öyle,” dedi Horst. Kafası dağınıkmış, aklı başka yerdeymiş gibi görünüyordu, odada küçük çocukları olan bir ebeveyn gibi. “Üstümde baskı yaratıyor bu, hepimizin üstünde. İşin kaynağına inmeyi ben de en az senin kadar istiyorum. Ama tek bildiğimiz, adam polismiş.”</p>

  <p>“Hayır,” dedi Boris tereddüt bile etmeden. “Değildi. Değildi. Bunu biliyorum.”</p>

  <p>“Yani, doğrusunu istersen ben de öyle olduğunu hiç sanmıyorum, bizim bildiğimizden çok daha fazlası var. Ben yine de umutluyum.” Çizim masasından ahşap bir kutu aldı ve onu karıştırmaya başladı. “Bir şeyler almak istemediğinizden emin misiniz beyler?”</p>

  <p>Bakışlarımı başka tarafa çevirdim. Daha fazla istediğim başka bir şey yoktu. Şu Corot’yu da yakından görmek isterdim ama bunu yapmak için yerdeki bedenlerin etrafından dolaşmak istemiyordum. Odanın diğer tarafında, lambri kaplamanın üstüne tutturulmuş başka tablolar da olduğunu fark etmiştim: bir natürmort, bir çift küçük manzara.</p>

  <p>“Gidip bak istersen.” Bunu söyleyen Horst’tu. “Lepine taklit. Ama Claesz ve Berchem satılık, eğer ilgileniyorsan.”</p>

  <p>Boris güldü ve uzanıp Horst’un sigaralarından bir tane aldı. “Bir şey almaya niyeti yok onun.”</p>

  <p>“Öyle mi?” dedi Horst neşeyle. “Çiftine iyi bir fiyat verebilirim. Satan kişinin onları elinden çıkarması gerekiyor.”</p>

  <p>Bakmak için bir adım yaklaştım: natürmort, mum ve yarısı boş bir şarap kadehi. “Claesz-Heda?”</p>

  <p>“Hayır, Pieter. Ama,” Horst elindeki kutuyu bir kenara bıraktı, sonra yanıma geldi ve bir kabloyla prize takılı duran masa lambasını kaldırdı, iki tabloyu da parlak, sert bir ışığa boğdu, “bu kısım,” parmağıyla havada bir kavis çizdi, “buradaki alev yansımasını görüyor musun? Ve masanın kenarını, şu kumaşı? Bir Heda bile olabilirmiş.”</p>

  <p>“Güzel parça.”</p>

  <p>“Evet. Kendi türünün güzel bir örneği.” Yakından Çin işi bir sandığın içine benzer tozlu ithalat mağazası kokusunu andıran yıkanmamış, cenabet bir koku yayıyordu. “Modern zevke göre biraz yavan kaçabilir. Klasikleştiren bir tarz. Fazla katmanlı. Yine de Berchem gayet iyidir.”</p>

  <p>“Ortalıkta çok fazla taklit Berchem var,” dedim renk vermeyerek.</p>

  <p>“Evet,” manzara tablosunun üstüne tutturulmuş lambadan gelen ışık mavimsiydi, tekinsizdi, “ama bu çok güzel... İtalya, 1655... aşı boyaları güzel, değil mi? Claesz pek o kadar güzel değil bence, çok erken zamanlarından, gerçi ikisinin menşei de kusursuz. İkisini bir arada tutmak hoş olurdu... bu ikisi birbirinden hiç ayrılmadı. Baba oğul gibi. Eski Hollandalı bir ailenin elinde bir araya geldiler, savaştan sonra kendilerini Avusturya’da buldular. Pieter Claesz...” Horst ışığı biraz daha yukarı koydu. “Claesz çok istikrarsız doğrusu. Mükemmel teknik, mükemmel yüzey ama bunda yanlış bir şeyler var, sence de öyle değil mi? Kompozisyon pek tutarlı değil. Anlamsız her nedense. Ayrıca...” Başparmağıyla tuvalden yayılan fazla parlak ışığı gösterdi; fazla verniklenmişti.</p>

  <p>“Katılıyorum. Ve burada,” fazla hevesli temizlemenin boyayı kazıyıp donuklaştırdığı çirkin kavisi gösterdim parmağımla dokunmadan.</p>

  <p>“Evet.” Bakışı samimi ve uykuluydu. “Çok doğru. Aseton. Bunu her kim yaptıysa vurulmayı hak ediyor. Yine de bunun gibi kötü koşullarda saklanmış orta seviye bir tablonun değeri, anonim bir eser bile olsa bir başyapıttan çok daha yüksek oluyor, işin ironik yanı bu, <i>benim için </i>daha değerli en azından. Manzaralar, özellikle. Satması çok, çok kolay. Otoritelerin çok dikkatini çekmezler... bir tasvirden ayırt etmesi zordur... ve yine de birkaç yüz bin eder. Fabritius ise...” uzun, rahat bir ara, “tamamıyla farklı bir kalibrede. Elimden geçen en göz alıcı eser ve bunu hiç kuşku duymadan söyleyebilirim.”</p>

  <p>“Evet, biz de işte bu yüzden onu geri almayı bu kadar istiyoruz,” diye homurdandı Boris gölgelerin arasından.</p>

  <p>“Tam anlamıyla olağanüstü,” diye devam etti Horst sakince. “Bunun gibi bir natürmort,” elini (sararmış tırnaklar, elinin sırtında yara izli damarlar) usulca sallayarak Claesz’i gösterdi, “fazla ısrarcı bir <i>trompe l’oeil.</i><a id="k53" href="../Text/dipnot.xhtml#a53"><sup>[53]</sup></a> Müthiş bir teknik beceri ama fazla incelikli. Saplantılı kusursuzluk. Ölüme benzer bir hali var. Bunlara natürmort denmesi oldukça mantıklı geliyor, öyle değil mi? Ama Fabritius...” dizlerini gevşetip bir adım geri attı, <i>“Saka Kuşu</i> teorisini biliyorum, buna gayet aşinayım, insanlar ona <i>trompe l’oeil</i> diyorlar ve gerçekten de çok uzaktan bile insanın gözüne çarpıyor. Ama ben sanat tarihçilerinin ne söylediklerini umursamıyorum. Doğru, <i>trompe l’oeil</i> gibi işleyen kısımlar var... duvar ve tünek, pirince vuran ışık huzmesi ve sonra... tüylü göğüs, en gerçekçisi. Kabarmış ve sönmüş. Yumuşak, yumuşak. Claesz o bitirişi ve kusursuzluğu son raddesine kadar götürürdü, van Hoogstraten gibi bir ressamsa daha ileri bile götürebilir, ta mezara kadar. Ama Fabritius... o bu üslupla oyun oynuyor... bütün <i>trompe l’oeil</i> fikrine ustaca yapıştırılmış bir cevap... çünkü eserin diğer kısımlarında -başı? kanadı?- hiç gerçekçi ya da aslına uygun değil, bize onu nasıl çizdiğini göstermek için imgeyi kasten parçalıyor. Lekeler ve benekler, fazla biçimli, fazla el işi, özellikle de boyun hattı, tek bir boya hamlesi, fazla soyut. Onu kendi zamanında olduğu kadar bizim zamanımızda da dâhi yapan şey tam olarak bu. Bu ikililik. İzi görüyorsun, resmi resim olarak görüyorsun ve üstüne üstlük capcanlı kuşu da görüyorsun.”</p>

  <p>“Evet, tamam da,” diye homurdandı Boris spot ışığının ardındaki karanlıkta, çakmağını şaklatarak kapattı, “resim olmazsa görülecek bir şey de olmaz.”</p>

  <p>“Aynen öyle.” Horst arkasını döndü, yüzü gölgeyle ikiye ayrıldı. “Şaka gibi bu Fabritius. Ta özünde bir şaka gizli. Ve bütün o çok müthiş üstadların yaptığı da bu. Rembrandt. Velasquez. Titian’ın son yılları. Şaka yapıyorlar. Kendilerini eğlendiriyorlar. İllüzyonu, aldatmacayı yaratıyorlar ama bir adım yaklaşınca? Fırça darbelerine dönüşüveriyor. Soyut, esrarengiz. Aynı anda hem farklı ve hem de çok derin türden bir güzellik. Hem o şey hem de o şey değil. O bir tanecik, ufacık tablonun Fabritius’u gelmiş geçmiş en büyük ressamların mertebesine çıkardığını söylemeliyim. Ve <i>Saka Kuşu</i> ile! O küçücük boşlukta mucizesini gerçekleştiriyor. Gerçi şunu itiraf etmeliyim,” dönüp bana baktı, “onu elime ilk kez aldığımda şaşırttı beni. O ne ağır öyle?”</p>

  <p>“Evet,” bu detayı fark etmesinden anlaşılmaz bir biçimde memnuniyet duymama engel olamadım, yarattığı bütün o çocukluk rüyaları ve çağrışım ağıyla, benim için tuhaf şekilde önemliydi, hassas noktamdı, “tahta levha sandığından daha ağır. Kendi sıkleti var.”</p>

  <p>“Sıklet. Hakikaten. Tam da bu kelime. Ve arka fonu, onu çocukken gördüğümden çok daha az sarı. Tablo bir temizlik işleminden geçmiş olmalı, doksanların başında sanıyorum. Muhafaza sonrası, daha aydınlık.”</p>

  <p>“Söylemesi güç. Kıyaslayabileceğim bir şey yok elimde.”</p>

  <p>“Yani,” dedi Horst. Boris’in sigarasından çıkan, oturduğu yerde karanlığa doğru uzayıp giden duman, bizim durduğumuz ışıklandırılmış çembere bir kabare sahnesindeki gece yarısı havasını veriyordu. “Yanılıyor olabilirim. Onu ilk gördüğümde on iki yaşlarında falandım.”</p>

  <p>“Evet, onu ilk gördüğümde ben de o yaşlardaydım.”</p>

  <p>“Şey,” dedi Horst bir kaşını kaşıyarak, ellerinin sırtında bozuk para büyüklüğünde morluklar vardı, “babam beni ilk ve son kez yanında iş seyahatine götürmüştü, Lahey’e. Buz gibi soğuk toplantı odaları. Tek bir yaprak bile kıpırdamıyordu. Birlikte geçireceğimiz öğleden sonra Drievliet’e, lunaparka gitmek istemiştim ama bunun yerine o beni Mauritshuis’e götürdü.Müthiş bir müzeydi, birçok müthiş tablo vardı fakat benim gördüğümü hatırladığım tek tablo senin sakaydı. Bir çocuğun hoşuna gidecek türden bir tablo, öyle değil mi? <i>Der Distelfink.</i> Ben onu ilk böyle, Almanca ismiyle tanıdım.”</p>

  <p>“Ya, ya, ya,” dedi Boris karanlığın içinden bezgin bir sesle. “Televizyondaki eğitim kanalına döndü bu.”</p>

  <p>“Modern resimler de alıp satıyor musun?” dedim, bunu izleyen sessizlikte.</p>

  <p>“Şey...” Horst bitkin, buz gibi gözlerini bana dikti; <i>alıp satmak </i>doğru kelime değildi, sözcük seçimlerim onu eğlendiriyormuş gibi görünüyordu. “Bazen. Yakın zamanda bir Kurt Schwitters vardı elimde, Stanton MacDonald Wright, onu tanır mısın? Hoş bir ressamdı. Daha çok karşıma neyin çıktığına bağlı. Dürüst olmak gerekirse. Peki sen hiç tablo alıp satıyor musun?”</p>

  <p>“Çok nadir. Sanat simsarları benden önce kapmış oluyorlar.”</p>

  <p>“Çok yazık. Benim işimde önemli olan taşınabilirliktir. Elimde düzgün görünen bir belge olsa hemen elden çıkarabileceğim o kadar çok orta seviye parça var ki.”</p>

  <p>Sarımsak kokusu; mutfakta takır tukur tencere sesleri; sidik ve tütsü kokulu belli belirsiz bir Fas pazarı esintisi. Gitgide monotonlaşan sufi ilahisi, Yaradan’a söylenen bitmek bilmeyen şarkılar, karanlıkta döne döne etrafımızda uçuşuyordu.</p>

  <p>“Ya da bu Lépine. Oldukça iyi bir taklit. Bir adam var, Kanadalı, epey matrak biri, tanısan seversin, siparişle hazırlıyor. Pollacklar, Modiglianiler, seni memnuniyetle tanıştırabilirim onunla, eğer istersen. Benim açımdan çok para yok bu işte fakat eğer doğru yerde ortaya çıkarsa bir servet kazandırabilir de.” Sonra, bu sözlerini takip eden sessizlikte sakince, “Daha eski eserlerden İtalyanları görüyorum genelde ama benim tercihlerim Kuzey’e meyilli, anlayacağın gibi,” dedi. “Şimdi bu Berchem kendi türünün güzel bir örneği ama tabii bu kırık sütunlu, sıradan sütçü kızlı falan İtalyan tarzı manzaralar modern zevke pek uygun düşmüyor, öyle değil mi? Ben şuradaki van Goyen’i yeğlerim. Ne yazık ki satılık değil.”</p>

  <p>“Van Goyen? Onun bir Corot olduğuna yemin edebilirdim.”</p>

  <p>“Buradan bakınca evet, öyle sanmak mümkün.” Bu kıyaslama hoşuna gitmişe benziyordu. “Oldukça benzer ressamlar, Vincent’ın kendisi de belirtmiş bunu zaten, şu mektubu bilir misin? ‘Hollandalıların Corot’su’? Aynı yumuşaklıkta pus, sislerin açıklığı, ne demek istediğimi anlıyor musun?”</p>

  <p>“Nereden...” Tipik simsar sorusunu, <i>nereden buldun onu,</i> soracaktım ki kendimi tuttum.</p>

  <p>“Şahane ressam. Çok üretken. Ve bu da bilhassa güzel bir örnek,” dedi bir koleksiyoncu gururuyla. “Oldukça keyifli detaylar var yakından bakınca, ufacık avcı, havlayan köpek. Ayrıca çok tipik bir şekilde geminin kıçına atmış imzasını. Çok çekici. Senin için sakıncası yoksa,” kafasıyla duvar halısının arkasındaki bedenleri işaret etti. “Git bir incele. Rahatsız olmazlar.”</p>

  <p>“Hayır ama...”</p>

  <p>“Yok...” bir elini havaya kaldırdı, “gayet iyi anlıyorum. Sana getirmemi ister misin?”</p>

  <p>“Evet, görmeyi çok isterim.”</p>

  <p>“Ona bayıldığımı söylemeliyim, gittiğini görmekten hiç hoşlanmayacağım. Van Goyen tablolarını kendisi satarmış. Hollandalı üstadların birçoğu da öyle. Jan Steen. Vermeer. Rembrandt. Ama Jan van Goyen,” güldü, “tıpkı arkadaşımız Boris gibiymiş. Her şeye el atmış. Tablolara, gayrimenkullere, lale tahminlerine.”</p>

  <p>Karanlığın içindeki Boris, buna karşılık hoşnutsuz bir ses çıkardı ve tam bir şey söyleyecekti ki ağzına eski moda cıvalı bir termometre sokmuş, olsa olsa yirmi iki yaşında cılız, darmadağınık saçlı bir çocuk tablonun üstündeki lambadan gelen ışığa karşı elini gözlerine siper ederek sendeleye sendeleye mutfaktan çıkıverdi. Bornoz gibi neredeyse ta dizlerine kadar inen tuhaf, kadınsı, pamuk toplamış örme bir hırka giyiyordu; hasta ve kafası karışık görünüyordu, bir kolu yukarı sıvalıydı, iki parmağıyla kolunun iç kısmını ovuşturuyordu ve sonra bir de baktım ki dizleri iki yana ayrıldı ve yere yığıldı, termometre parkenin üstünde camsı bir ses çıkararak sıçradı ama kırılmadı.</p>

  <p>“Ne oluyor?” dedi Boris, ayağa fırladı ve sigarasını söndürüp üstüne bastı, kedi kucağından yere zıplayıp gölgelere karıştı. Horst -kaşlarını çatarak- lambayı alıp yere koydu, ışık duvarlarda ve tavanda çılgınca sallandı. “Ah,” dedi aksi aksi, gözlerinin önüne düşen saçlarını arkaya attı, dizlerinin üstüne çöküp yerdeki genç adama baktı. “Geri çekil,” dedi öfkeli bir sesle, yanında donuk, koyu renk saçlı, ilgili görünen bir boksör ve on altı yaşından büyük olmayan, donuk bakışlı iki kolejli çocukla birlikte kapıda beliren kadına -ve hepsi hâlâ orada dikilip izlemeyi sürdürünce- onları eliyle kışkışladı. “Mutfağa dönün siz! Ulrika,” dedi sarışına, <i>“halt sie zurück.”</i><a id="k54" href="../Text/dipnot.xhtml#a54"><sup>[54]</sup></a></p>

  <p>Duvar halısı kıpırdanıyordu; arka tarafında, battaniyelere sarılı kalabalıklar, uykulu sesler: <i>hı? was İst los?</i><a id="k55" href="../Text/dipnot.xhtml#a55"><sup>[55]</sup></a></p>

  <p><i>“Ruhe, schlaft weiter,”</i><a id="k56" href="../Text/dipnot.xhtml#a56"><sup>[56]</sup></a> diye seslendi sarışın, Horst’a dönüp makineli tüfek gibi hızlı hızlı Almanca bir şeyler söylemeden önce.</p>

  <p>Esnemeler; inlemeler; ta arkalarda bir yerlerde, yattığı yerde doğrulup oturan, uyku sersemi bir Amerikalı ciyak ciyak bağırıyordu: “Ha? Klaus? Ne dedi?”</p>

  <p>“Kapa çeneni bebeğim ve geri dön <i>schlafen.</i>”<a id="k57" href="../Text/dipnot.xhtml#a57"><sup>[57]</sup></a></p>

  <p>Boris paltosunu almış, omuzlarına geçiriyordu. “Potter,” dedi ve sonra benden karşılık gelmeyince bir kez daha seslendi, korkulu gözlerle yere, çocuğun gurultular çıkararak nefes alıp verdiği yere bakıyordu: “Potter.” Kolumu yakaladı. “Hadi, gidelim.”</p>

  <p>“Evet, kusura bakmayın. Daha sonra konuşuruz. <i>Schiesse,”</i><a id="k58" href="../Text/dipnot.xhtml#a58"><sup>[58]</sup></a> dedi kederle, bir ebeveynin çocuğunu çok da ikna edici olmayan azarlayıcı sesiyle, çocuğun hamur gibi gevşemiş omzunu sarsıyordu. <i>“Dummer Wischer! Dummkopf!</i><a id="k59" href="../Text/dipnot.xhtml#a59"><sup>[59]</sup></a> Ne kadar aldı, Niall?” dedi yeniden kapıda beliren, yeren gözlerle olup bitenleri izleyen boksör tipliye.</p>

  <p>“Biliyorsam ne olayım,” dedi İrlandalı kafasını kaygı verici bir biçimde sallayarak.</p>

  <p>“Hadi Potter,” dedi Boris kolumdan çekiştirerek. Horst kulağını çocuğun göğsüne dayamıştı ve tekrar geri dönen sarışın hemen yanında dizlerinin üstüne çökmüş hava yolunu kontrol ediyordu.</p>

  <p>Onlar hızlı hızlı Almanca bir şeyler konuşurken bir anda dışa doğru şişen Amiens’ın arkasında hareketlenmeler başlamıştı: solmuş çiçekler, bir <i>fête champêtre</i>,<a id="k60" href="../Text/dipnot.xhtml#a60"><sup>[60]</sup></a> kaynak sularının ve şarapların arasında kendilerini eyleyen bir dolu su perisi. Bir ağacın arkasından sinsice onları gözetleyen bir satire bakıyordum ki ansızın -bacağıma bir şey çarptı- bir el altımdan uzanıp pantolonumun paçasından yakalayınca fena irkildim. Yerdeki pislik içindeki kundaklardan biri -duvar halısının altından belli belirsiz görünen şişmiş, kıpkırmızı bir surat- uykulu, kibar bir sesle bana soruyordu: “O bir uçbeyi, tatlım, bunu biliyor muydun?”</p>

  <p>Bacağımı çekip pantolonumu elinden kurtardım ve geri çekildim. Yerdeki çocuk biraz kafasını oynatıyor ve boğuluyormuş gibi sesler çıkarıyordu.</p>

  <p><i>“Potter.”</i> Boris benim paltomu da almıştı ve resmen suratıma çarpıyordu. “Hadi! Gidelim! <i>Ciao,”</i> diye seslendi mutfağa doğru, çenesini hafifçe havaya kaldırarak (koyu renk saçlı güzel kafa kapı ağzında belirdi, elini sallayarak: <i>bay bay, Boris, bay bay!)</i> beni önüne kattı ve hemen arkamdan kapıdan çıktı. <i>“Ciao,</i> Horst!” dedi, elini kulağına götürerek <i>beni ara</i> hareketi yaparak.</p>

  <p><i>“Tschau</i> Boris! Bunun için kusura bakma! Yakında konuşacağız! Kalk,” dedi Horst, İrlandalı adam da gelip çocuğun diğer kolunu altından yakalayınca. Birlikte ayakları gevşemiş, parmakları yere değen çocuğu sürüklediler ve -kapı girişindeki telaşlı hareketliliğin arasında iki ergen panikle kaçışıyordu- Boris’in esmerinin minicik bir cam şişeden şırıngaya bir şey çektiği yan odanın aydınlık kapısına doğru taşıdılar.</p>

  <h3 id="sigil_toc_id_132">XVII</h3>

  <p class="p1">Kafesli asansörle aşağıya inerken kendimizi bir anda sessizlikle sarıp sarmalanmış halde bulduk: dişlilerin gıcırtısı, çarkların çatırtısı.</p>

  <p>Hava açılmıştı. “Hadi,” dedi Boris bana -yüzünde kaygılı bir ifadeyle caddeye göz atıyordu- paltosunun cebinden telefonunu çıkardı, “karşıya geçelim, hadi...”</p>

  <p>“Nasıl yani?” dedim - biraz acele etsek ışığı yakalayabilirdik zaten, “911’i mi arıyorsun?”</p>

  <p>“Hayır hayır,” dedi Boris, aklı başka yerdeydi, burnunu sildi, etrafına bakındı, “burada dikilip arabayı beklemek istemiyorum, arayıp bizi parkın diğer tarafından almasını söyleyeceğim. Parkın içinden geçeceğiz. Bazen bu çocuklardan bazıları biraz fazla mal içeren iğneler yaparlar,” dedi, arkama dönüp dönüp kaygılı gözlerle eve baktığımı görünce. “Merak etme. Düzelecek.”</p>

  <p>“Pek düzelecekmiş gibi görünmüyordu.”</p>

  <p>“Hayır ama nefes alıp veriyordu ve Horst’ta Narcan var. Bu onu kendine getirir. Sihir gibi bir şey, daha önce hiç gördün mü? İnsanı doğrudan yoksunluk evresine sokar. Kendini bok gibi hissedersin ama yaşarsın.”</p>

  <p>“Onu hastaneye götürmeliler.”</p>

  <p>“Neden ki?” dedi Boris haklı olarak. “Hastanedekiler ne yapacak? Narcan verecekler, o kadar. Horst onlardan daha çabuk verebilir. Ve evet, kusarak ve kafasına bıçak saplanmış gibi hissederek kendine gelecek ama ambulansta olmasından iyidir, PAT KÜT, üstündekini yırtıp açmalarından, suratına bir maske takmalarından, insanların uyandırmak için suratını tokatlayıp durmasından, işin içine yasaların karışmasından, herkesin çok sert ve yargılayıcı davranmasından iyidir, inan bana, Narcan, çok çok korkunç bir deneyim, herkesin sana kınayarak kötü kötü baktığı, bok gibi davrandığı, ‘uyuşturucu bağımlısı’ ‘aşırı doz’, bütün o çirkin bakışlar, belki istediğin zaman eve gitmene bile izin vermeyecekleri, belki psikiyatri koğuşuna koyacakları, sosyal hizmetler görevlisinin gelip o büyük ‘Yaşayacak Çok Şey Var’ konuşmasını yapacağı ve hepsinden öte belki polislerin hoş bir ziyaretiyle taçlanacak hastanede, o parlak ışıkların altında olmasan da yeterince berbat zaten. Bekle,” dedi, “bir saniye lütfen.” Ve telefonda Ukraynaca konuşmaya başladı.</p>

  <p>Karanlık. Sokak lambalarının sisli halelerinin altında, parkın bankları yağmurdan sırılsıklamdı, tıp tıp tıp, ağaçlarsa ıslak ve kapkara. Ipıslak patikalar yapraklarla örtülüydü, birkaç yalnız memur hızlı hızlı evinin yolunu tutuyordu. Boris - başı aşağıda, elleri ceplerinde yere bakıyordu, telefonu kapatmış, kendi kendine bir şeyler mırıldanıyordu.</p>

  <p>“Pardon, anlamadım?” dedim ona yan yan bakarak.</p>

  <p>Boris dudaklarını sıktı, başını arkaya attı. “Ulrika,” dedi asık suratla. “O kaltak. Kapıyı açan oydu.”</p>

  <p>Alnımı sildim. Kendimi gergin ve hasta hissediyor, soğuk terler döküyordum. “Sen bu insanları nereden tanıyorsun?”</p>

  <p>Boris omuzlarını silkti. “Horst’u mu?” dedi, bir yaprak yığınına tekmeyi savurdu. “Birbirimizi yıllardır tanıyoruz. Myriam’ı da onun sayesinde tanıdım, bizi tanıştırdığı için ona minnettarım.”</p>

  <p>“Ee?”</p>

  <p>“Ne?”</p>

  <p>“Orada, yerdeki olay?”</p>

  <p>“Şu çocuğu mu diyorsun? Yere yığılanı?” Boris o eski <i>kim bilir</i> yüz ifadesini takındı. “Onunla ilgileneceklerdir, sen merak etme. Olur böyle şeyler. Düzelirler hep. Cidden,” dedi daha içten bir ses tonuyla. “Çünkü dinle, dinle,” dedi, dirseğiyle beni dürtükleyerek. “Horst’un etrafında takılan çocuklar olur hep böyle, sürekli değişir, hep yeni bir kalabalık görürsün, üniversite, lise çağında çocuklar. Çoğu ailelerinden falan aldıkları bir sanat eserini ya da tabloyu takas etmek isteyen vakıf fonlu, zengin çocuklarıdır. Ona geleceklerini bilirler. Çünkü,” gözlerine düşen saçları geriye atmak için kafasını geriye attı, “Horst’un kendisi de bilirsin, bir iki yıl falan buralardaki hani şu zorla ceket giydiren lüks okullardan birine gitmiş. Uzun zaman önce, bin dokuz yüz seksenlerde. Buralara yakın bir yerde. Bir keresinde taksiyle geçerken göstermişti bana. Her neyse,” burnunu çekti, “yerdeki çocuk? O öyle sokaktan gelme fakir bir çocuk değil. Başına bir şey gelmesine izin vermezler. Umalım da dersini alsın. Genelde çoğu alır. O Narcan iğnesini yedikten sonra hayatında bir daha hiç o kadar hastalanmayacak. Hem Candy hemşiredir, çocuk kendine gelince onunla ilgilenecektir. Candy, şu esmer olan,” dedi, benden karşılık gelmeyince yine dirseğiyle kaburgalarımı dürtükledi. “Onu gördün değil mi?” Kıkırdadı. “Yani?” Elini aşağıya uzattı ve kadının çizmelerinin uzunluğunu göstermek için parmakucuyla diz kapağının üstüne "bir çizgi çekti. “Olağanüstü bir <i>hatun.</i> Tanrım, onu şu Niall denen herifin, şu İrlandalının elinden alabilecek olsam, bunu kesin yapardım. Bir gün birlikte Coney Island’a gittik, sadece ikimiz, hiç bu kadar iyi vakit geçirmemiştim. Kazak örmeye bayılıyor, bunu hayal edebiliyor musun?” dedi gözünün ucuyla sinsi sinsi bana bakarak. “Öyle bir kadın, onun kazak örmeyi seven bir kadın olacağı aklına gelir miydi? Ama öyle! Benim için bir tane örmeyi bile teklif etti! ‘Boris, sana bir kazak öreceğim, ne zaman istersen. Bana ne renk istediğini söylemen yeterli, hemen örerim!’ dedi!”</p>

  <p>Beni neşelendirmeye çalışıyordu ama konuşamayacak kadar sarsılmıştım. Bir süre ikimiz de başımız yerde öyle yürüdük ve karanlık parkın yürüyüş yolunda adımlarımızın tıkırtısından başka hiçbir ses yoktu, adımlarımız da sonsuzluğa ve etrafımızda koskocaman uzanan gecenin ardına kadar yankılanıyor gibiydi, araba kornaları ve sirenler sanki bir kilometre öteden geliyordu.</p>

  <p>“Eh,” dedi Boris az sonra, bana yan bir bakış daha atarak, “hiç olmazsa çözdüm artık, ha?”</p>

  <p>“Neyi?” diye sordum, şaşırmıştım. Aklım hâlâ o çocukta ve kendi kıl payı kurtuluşlarımdaydı: Hobie’nin evinde üst kattaki banyoda bilincimi yitirişim, lavabonun kenarına çarptığım kanlar içindeki kafam, Carole Lombard’ın evinde mutfakta yerde kendime gelişim, beni sarsıp duran ve dördüncü dakikada uyandığın için şanslısın, beş dakika içinde kendine gelmeseydin 911’i arayacaktım diye bağıran Carole.</p>

  <p>“Bundan neredeyse eminim. Resmi alan Sascha’ydı.”</p>

  <p>“Kim?”</p>

  <p>Boris ters ters baktı. “Ulrika’nın erkek kardeşi, komik değil mi?” dedi, kollarını dar göğsünün üstünde birleştirdi. “Al birini vur ötekine, bilmem anlatabiliyor muyum? Sascha ve Horst epey sıkı fıkıdır, Horst onun aleyhine tek bir şey duymak istemez. Sascha’yı sevmemek imkânsız zaten, herkes bayılır ona. Ulrika’dan daha sıcakkanlıdır ama bizim kişiliklerimiz birbirine hiç uymaz. Horst dosdoğru bir adammış, bu ikisine ayak uydurmadan önce, herkes öyle söylüyor. Felsefe okuyormuş... babasının şirketini yönetmesi bekleniyormuş... ve bir de şimdiki halini gördün. Ancak Sascha’nın Horst’un arkasından iş çevireceği yüz yıl bile geçse aklıma gelmezdi. Orada konuşulanları takip etmişsindir?”</p>

  <p>“Hayır.”</p>

  <p>“Şey, Horst, Sascha’nın sözlerinin altın değerinde olduğunu düşünüyor ama ben bundan pek emin değilim. Ve resmin İrlanda’da olduğunu da hiç sanmıyorum. Niall, şu İrlandalı, bile orada olduğunu düşünmüyor. Ulrika’nın geri dönmesinden hiç hoşlanmadım, ne düşündüğümü açıkça söyleyemiyorum da. Çünkü,” ellerini ceplerinin derinliklerine kadar soktu, “Sascha’nın böyle bir şeye cesaret edebilmesine biraz şaşırdım ve bunu Horst’a söylemeye cüret etmem ama başka bir açıklaması yok. Bence bütün bu kötü anlaşma, tutuklanma, polislere bulaşma falan hep Sascha’nın tabloyu alıp ortadan kalkması için bahaneydi. Horst’un etrafında onun üstünden geçinen onlarca insan var, fazla yumuşak ve güven dolu, hassas ruhlu, bilirsin, insanların iyi yönlerini görür - eh, o Sascha ve Ulrika’nın kendisinden çalmalarına izin verebilir, benim için hava hoş ama benden çalmalarına izin vermeyeceğim.”</p>

  <p>“Hımm.” Horst’u pek inceleme fırsatım olmamıştı ama bana öyle çok hassas ruhlu biri gibi de gelmemişti.</p>

  <p>Boris kaşlarını çattı, su birikintilerine tekme atıyordu. “Ama tek sorun... Sascha’nın adamı? Benimle görüştürdüğü adam. Gerçek adı nedir? Hiçbir fikrim yok. Kendini ‘Terry’ diye tanıttı ki bu doğru değildi, ben de kendi adımı kullanmıyorum ama ‘Terry’ Kanadalı, hadi oradan canım! Adam Çek Cumhuriyeti’ndendi, benden daha ‘Terry White’ değil yani anlayacağın! Bence o bir sokak suçlusu, hapisten yeni çıkmış, hiçbir şey bilmiyor, eğitimsiz, su katılmamış bir yabani. Bence yem olarak kullanmak için Sascha onu bir yerden buldu ve ona bu işe dâhil olması karşılığında biraz pay verdi, çerez parası denecek türden bir şeyler muhtemelen. Ama ben ‘Terry’nin neye benzediğini biliyorum ve Antwerp’te bağlantıları olduğunu da biliyorum, ben de adamım Kiraz’ı arayacağım ve bu işin peşine takacağım.”</p>

  <p>“Kiraz?”</p>

  <p>“Evet, adamım Victor’un <i>kliytchka’</i>sı, burnu kırmızı olduğu için ona bu adı taktık ama aynı zamanda Rusça adı Vitya, o da kirazın Rusçasına benziyor. Bir de Rusya’da çok ünlü bir pembe dizi var, <i>Kış Kirazı, </i>neyse açıklaması güç. Bu diziyle ilgili takılıyorum Vitya’ya, çok kızıyor. Her neyse, Kiraz herkesi, her şeyi tanır, bütün gizli konuşmaları duyar. Daha gerçekleşmemiş şeyleri bile iki hafta önce Kiraz’dan duyarsın. Yani kuşun için endişelenmene hiç gerek yok, tamam mı? Her şeyi yoluna koyacağımıza eminim.”</p>

  <p>“‘Yoluna koymak’ derken ne demek istiyorsun?”</p>

  <p>Boris sıkıldığını belli eden bir ses çıkardı. “Çünkü bu kapalı bir çember, anlıyor musun? Horst işin para kısmı konusunda haklı. <i>Bu tabloyu hiç kimse satın almayacak.</i> Satılması imkânsız. Ama karaborsa, takas? Sonsuza dek el değiştirip durabilir! Kıymetli, taşınabilir. Otel odaları, oradan oraya takas edilir. Uyuşturucular, silahlar, kızlar, nakit para, aklına ne gelirse.”</p>

  <p>“Kızlar?”</p>

  <p>“Kızlar, oğlanlar, ne istersen. Bak, bak,” dedi, bir elini havaya kaldırarak, “benim bu taraklarda bezim yok. Daha gençken ben kendim de satılmaktan ucuz kurtuldum, bu yılanlar Ukrayna’nın her yerinde ya da öyleydi diyeyim, her köşede, her tren istasyonunda ve sana şu kadarını söyleyeyim, eğer genç ve mutsuzsan bu iş bitmiş demektir. Gayet normal görünümlü bir adam sana Londra’da ya da aklına neresi gelirse oradaki bir restoranda iş bulmayı vadeder, uçak biletini ve pasaportunu ayarlar, hah. Sonra gözünü bir açarsın, bir bodrumda bileğinden zincirlenmiş halde uykudan uyanmışsın. Böyle bir işe asla bulaşmam. Yanlış bir iş. Ama yaşanıyor. Ve tablo benim ve Horst’un elinden bir çıktı mı, neye karşılık alınıp satıldığını kim bilebilir? Bir o grubun eline geçer, bir bu grubun. Demek istediğim,” işaret parmağını havaya kaldırdı, “senin resmin oligarşik bir sanat manyağının koleksiyonuna girip kaybolmayacak. Bunun için fazla, çok fazla meşhur. Onu kimse satın almak istemez. Neden istesinler? Onunla ne yapabilirler ki? Hiçbir şey. Onu polisler bulmadığı müddetçe ki <i>bulmadılar,</i> bu kadarını biliyoruz...”</p>

  <p>“Ben onu polislerin bulmasını istiyorum.”</p>

  <p>“Pekâlâ,” Boris sertçe burnunun üstünü kaşıdı, “evet, çok asil gerçekten. Ama şimdilik benim <i>bildiğim</i> tek şey, onun <i>taşınacağı</i> ve nispeten küçük bir ağın içinde taşınacak. Victor Kiraz iyi bir dosttur ve bana çok borcu var. Bu yüzden neşelen!” dedi kolumdan tutarak. “Böyle bembeyaz ve hasta görünme! Çok yakında tekrar konuşacağız, söz veriyorum.”</p>

  <h3 id="sigil_toc_id_133">XVIII</h3>

  <p class="p1">Boris’in beni bırakıp gittiği (“Seni eve bırakamam! Geciktim! Bir yere gitmem lazım!”) yerdeki sokak lambasının altında dururken öyle sarsılmış bir haldeydim ki yönümü bulmak için etrafıma bakınmam gerekti - Barok dönemden uçuk bir bunağı andıran Ahvyn’in köpüklü gri ön cephesi - fistolu kısımlara vuran projektör ışıkları, Petrossian’ın kapısındaki Noel süsleri ta derinlere kazınmış bir anının çanlarını çalıyor: Aralık ayı, annemin kafasında bir kar şapkası: <i>burada bekle bebeğim, şu köşeye kadar gideyim de kahvaltı için kruvasan alayım...</i></p>

  <p>Kafam öyle başka bir yerdeydi ki hızla köşeyi dönüp gelen bir adam doğrudan gelip bana çarptı: “Önüne baksana!</p>

  <p>“Pardon,” dedim silkinerek. Bu kazanın suçlusu diğer adam olsa da -cep telefonuyla cır cır konuşmaya öyle dalmıştı ki nereye gittiğine bakmıyordu bile- kaldırımdaki birkaç kişi kınayan bakışlarını bana çevirmişti. Nefesimin tıkandığını ve kafamın karıştığını hissediyor, ne yapacağımı düşünmeye çalışıyordum. Metroya binip Hobie’nin evine gidebilirdim, canım metroya binmek isteseydi ama Kitsey’nin dairesi daha yakındı. O ve ev arkadaşları Francie ve Em hep birlikte kızlar gecesi için dışarıda olacaklardı (mesaj çekmenin ya da aramanın hiçbir anlamı olmadığı artık tecrübeyle sabitti; genellikle sinemaya gidiyorlardı) ama bende anahtar vardı, içeri girebilir, kendime bir içki hazırlayıp onun eve gelmesini beklerken biraz uzanabilirdim.</p>

  <p>Hava açılmıştı, fırtına bulutlarının arasındaki boşluktan kasvetli ay apaçık görünüyordu; yeniden doğuya doğru yürümeye başladım, arada bir durup bir taksi yakalamaya çalışıyordum. Kitsey’nin evine telefon etmeden uğramak gibi bir alışkanlığım yoktu, daha çok ben ev arkadaşlarından, onlar da benden pek hoşlanmadığı için. Yine de Francie ve Em’e ve mutfaktaki yapmacık şakalaşmalarımıza rağmen Kitsey’nin dairesi New York’ta kendimi gerçek anlamda güvende hissettiğim birkaç yerden biriydi. Kitsey’nin evindeyken hiç kimse bana nasıl ulaşacağını bilmezdi. Orada her zaman geçicilik havası hâkimdi; o evde çok fazla kıyafeti yoktu ve genelde yatağının ayak ucundaki bavul rafının üstünde duran valizindekilerle idare ederdi; açıklaması zor nedenlerle uygun fiyatlı tasarım mağazalarından alınmış soyut desenli kilimler ve modern mobilyalarla keyifli ama az sayıda eşyayla döşenmiş dairenin boş, dinlendirici anonimliğini seviyordum. Kitsey’nin yatağı rahattı, okuma ışığı güzeldi, canımız isterse açıp yatağa uzanıp film izleyebildiğimiz büyük, plazma ekranlı bir televizyonu vardı ve paslanmaz çelik buzdolapları her zaman “kız yiyecekleri” ile dolu oluyordu: humus ve zeytin, kek ve şampanya, dışarıdan alınmış bir dolu saçma sapan vejetaryen salata ve farklı türden yarım düzine dondurma.</p>

  <p>Cebimde anahtarları aradım, kapının kilidini dalgın dalgın açtım (yiyecek ne bulabilirim, dışarıdan mı ısmarlamam gerekir, o zaten bir yemiş olur, onu beklemenin anlamı yok, diye düşünüyordum) ve kapı zincire takılıp kalınca neredeyse burnumu çarpıyordum.</p>

  <p>Kapıyı kapattım ve bir an öylece kalakaldım, ne yapacağımı şaşırmıştım; kapıyı tangır tungur sesler çıkararak bir kez daha açtım: kırmızı koltuk, çerçevelenmiş mimari çizimler ve sehpanın üzerinde yanan bir mum.</p>

  <p>“Merhaba?” diye seslendim. “Merhaba?” Bu kez daha yüksek sesle, derken içeride bir hareketlenme duydum.</p>

  <p>Kapıya komşuları ayağa kaldıracak kadar sertçe vuruyordum ki bana oldukça uzun gelen bir zaman geçtikten sonra, Emily kapıya geldi ve aralıktan bana baktı. Üstünde kılıksız bir ev kazağı ve kıçını çok daha büyük gösteren türden iri desenli bir eşofman altı vardı. “Kitsey evde değil,” dedi soğuk bir sesle kapının zincirini açmadan.</p>

  <p>“Evet, biliyorum,” dedim öfkeyle. “Sorun değil.”</p>

  <p>“Eve ne zaman döner bilmiyorum.” İlk kez Barbourların evinde suratıma kapıyı çarpan dokuz yaşındaki tombul suratlı bir kız çocuğu olarak tanıştığım Emily, Kitsey’ye layık olmadığımı düşündüğü gerçeğini saklamaya çalışmıyordu hiç.</p>

  <p>“Pekâlâ, içeri girmeme izin verecek misin, lütfen?” dedim, sinirlenmiştim. “Onu beklemek istiyorum.”</p>

  <p>“Üzgünüm. Pek uygun bir zaman değil.” Em buğday rengi saçlarını hâlâ çocukluğunda olduğu gibi kısa ve perçemli kullanıyordu ve çenesinin duruşu -doğrudan ikinci sınıftaki haliyle- bana Andy’yi ve Em’den ne kadar nefret ettiğini hatırlatıyordu, Sümüklü Emmy, Emilizer.</p>

  <p>“Saçmalama. Hadi ama. Bırak da içeri gireyim,” dedim öfkeyle bir kez daha ama o hâlâ sakince kapı aralığında dikiliyor, tam olarak gözlerimin içine değil ama yüzümün yan tarafında bir yerlere bakıyordu. “Bak, Em, ben sadece onun odasına gidip biraz uzanmak istiyorum...”</p>

  <p>“Sanırım başka zaman gelsen daha iyi olacak. Üzgünüm,” dedi bunu izleyen kuşku dolu sessizlikte.</p>

  <p>“Bak, ne yaptığınız umurumda bile değil,” Francie, diğer ev arkadaşı, hiç olmazsa yalandan da olsa nezaket gösteriyormuş gibi yapardı, “sizi rahatsız etmek istemiyorum, ben sadece...”</p>

  <p>“Üzgünüm. Sanırım gitsen iyi olacak. Çünkü, çünkü bak, burada ben yaşıyorum,” dedi sesini benimkinden de yükselterek.</p>

  <p>“Yok canım. Ciddi olamazsın.”</p>

  <p>“Burada ben yaşıyorum,” sinirle gözlerini kırpıştırıyordu, “burası benim evim ve buraya öyle canın ne zaman isterse elini kolunu sallaya sallaya gelemezsin.”</p>

  <p>“Bırak bu ayakları ya!”</p>

  <p>“Ve ve...” o da allak bullak görünüyordu, “bak, sana yardımcı olamayacağım, şu an gerçekten kötü bir zaman, bence gitsen çok iyi olacak. Tamam mı? Üzgünüm.” Kapıyı suratıma kapatıyordu. “Partide görüşürüz.”</p>

  <p>“Ne?”</p>

  <p>“Nişan partinizde!” dedi Emily, kapıyı yeniden birazcık aralayıp bana baktı, yeniden kapatmadan önce bir an için tedirgin mavi gözünü görebildim.</p>

  <h3 id="sigil_toc_id_134">XIX</h3>

  <p class="p1">Birkaç saniye holde, birdenbire çöken sessizliğin içinde durdum, kapalı kapının göz deliğine bakakaldım ve bu sessizlikte Em’in de benden birkaç santim ötede, kapının diğer tarafında benim gibi kesik kesik nefes alıp verdiğini duyabildiğimi sandım.</p>

  <p>Pekâlâ, işte bu kadar, artık nedime listesinde değilsin, diye düşündüm arkamı dönüp Em için aklımdan geçirdiğim gelmiş geçmiş bütün merhametsiz düşünceleri fazlasıyla haklı çıkaran bu olay yüzünden aynı anda hem çok öfkeli hem de tuhaf şekilde eğlenmiş hissederek ve iddialı sesler çıkararak merdivenlerden takır tukur inerken. Kitsey Em’in “nezaketsizliği” için daha önce birden çok kez özür dilemişti ama bu, Hobie’nin deyişiyle en felaketiydi. Neden diğerleriyle birlikte sinemaya gitmemişti? İçeride biriyle mi birlikteydi? Kalın bilekli olsa ve pek çekici bir tip sayılmasa da Em’in bir erkek arkadaşı vardı, Citibank’ta yöneticilik yapan Bili adında işe yaramaz herifin tekiydi.</p>

  <p>Parlak, siyah sokaklar. Apartmanın lobisinden çıkınca yan taraftaki çiçekçinin kapı boşluğuna girdim ve şehir merkezine doğru yola koyulmadan önce ne olur ne olmaz diye mesajlarımı kontrol ettim ve Kitsey’ye mesaj attım: filmden çıkmak üzereyse akşam yemeği için buluşup bir şeyler içebilir (yalnız, kız arkadaşlar olmadan: yaşanan olayın tuhaflığı bunu gerektiriyordu) ve -kesinlikle- Em’in davranışı hakkında şüpheli ve gülünç bir konuşma yapabilirdik.</p>

  <p>Işıklandırılmış vitrin. Soğuk sandıklardan yükselen morgu çağrıştıran ışıklar. Su damlalarının süzüldüğü buğulanmış camların ardında, kanatlı orkideler vantilatörün cereyanıyla titreşiyorlardı: hayalet beyazı, ay gibi, meleksi. Ön tarafta kimileri binlerce dolara satılan daha alışılmadık türler duruyordu: tüylü ve damarlı, çilli ve dişli, kan lekeli ve şeytan suratlı, ceset küfü renginden, çürük moruna kadar değişen renklerde - gri kökleri yosunla kaplı saksısından kıvrıla kıvrıla yükselen fevkalade bir siyah orkide bile vardı. (“Lütfen sevgilim,” demişti Kitsey, Noel için yaptığım planları sezip, “bunu sakın aklından bile geçirme, hepsi fazlasıyla göz kamaştırıcı ve ben elimi sürdüğüm anda ölüp gidiyorlar.”)</p>

  <p>Tek bir yeni mesaj bile yok. Ona hızlıca bir mesaj çektim (Beni ara, seninle konuşmam lazım, cok komik bir sey oldu xxxx) ve sinemadan daha çıkmadığından emin olmak için bir kez daha cep telefonundan aradım. Ama arama tam telesekretere düşecekti ki vitrinde, dükkânın arkasındaki yemyeşil ormansı derinliklerde bir yansıma gördüm ve -gördüğüme inanamayarak- arkama döndüm.</p>

  <p>Kitsey idi bu, başı öne eğik, üstünde pembe Prada pardesüsü, tanıdığım bir adamla kol kola, fısır fısır bir şeyler konuşuyor -yıllardır görmesem de hemen tanımıştım bu adamı- aynı geniş omuzlar ve kemikleri gevşemişçesine sinsi bir yürüyüş - Tom Cable. Dalgalı kahverengi saçları hâlâ uzundu; okuldaki zengin, ot içen çocukların giydiği aynı giysileri giyiyordu hâlâ (Tretorn ayakkabılar, palto yerine kalın örgülü İrlanda işi bir hırka) ve kolunda şarap dükkânından alınma bir poşet taşıyordu, arada bir Kitsey ile birlikte gidip bir şişe şarap alıp geldiğimiz aynı dükkân. Ama beni asıl hayrete düşüren: <i>benim</i> elimi her zaman belirli bir mesafede tutan -beni arkasından sürükleyen, London Bridge oynayan bir çocuk gibi kolumu sallayıp duran- Kitsey, hazin bir biçimde onun dibine sokulmuştu. Bu akıl sır erdiremediğim görüntüyü zihnim bomboş bir halde izlerken -ışıklarda bekliyorlardı, önlerinden hızla bir otobüs geçti, beni fark edemeyecek kadar birbirleriyle ilgiliydiler- Kitsey’ye usulca bir şeyler söyleyen Cable onun saçlarını karıştırdı, sonra döndü ve onu kendine doğru çekip öptü, beni öptüğü bütün öpücüklerden çok daha kederli bir şefkatle karşılık verdiği bir öpücüktü bu Kitsey’nin.</p>

  <p>Dahası karşıdan karşıya geçiyorlardı; hızla arkamı döndüm. Kitsey’nin birkaç adım ötemdeki apartmanının dış kapısından içeri girerlerken çiçekçi dükkânının ışıklandırılmış vitrininden gayet net görebiliyordum ikisini - Kitsey üzgündü, duygu yüklü kısık, alçak bir sesle bir şeyler söylüyordu, Cable ona sarılıp sevgiyle kendine bastırırken Kitsey de yanağını onun koluna koyuyordu ve ne dediğini tam olarak anlayamasam da sesinin tonu gayet belirgindi: o üzgün haliyle bile ona duyduğu, karşılığında Cable’ın da ona beslediği aşikâr olan sevginin gizlenmesi mümkün değildi. Yoldan geçen herhangi bir yabancı bile anlayabilirdi bunu. Ve -birbirine yaslanmış bir çift sevgi dolu hayalet gibi yanımdan, karanlık vitrinden, sessizce geçip giderlerken- Kitsey’nin çabucak uzanıp yanağından süzülen bir gözyaşını sildiğini gördüm ve kendimi bu görüntü karşısında şaşkınlıktan gözlerimi kırpıştırırken buldum çünkü her nasılsa, beklenmedik bir şekilde, ilk defa, ağlıyordu Kitsey.</p>

  <h3 id="sigil_toc_id_135">XX</h3>

  <p class="p1">Gecenin çoğunu uyanık geçirdim ve ertesi gün dükkânı açmak için aşağıya indiğimde kafam öyle meşguldü ki oturup yarım saat boş boş baktıktan sonra “Kapalı” levhasını ters çevirmeyi unuttuğumun ancak farkına vardım.</p>

  <p>Kitsey’nin haftada iki kez Hamptons’a yaptığı geziler. Ekranda beliren yabancı numaralar, telefonu hızla kapamalar. Kitsey’nin yemeğin ortasında çalan telefonuna kaşlarını çatarak bakıp hemen kapatması: “Ah, Em işte.” “Ah, annem işte.” “Ah, tele pazarlamacı işte, beni listenin birine mi yazmışlar ne.” Gecenin bir yarısı gelen mesajlar, âdeta deniz altından gelen bip sesleri, duvarlara yansıyan mavimsi sonar titreşimler, Kitsey’nin kapatmak için yataktan çırılçıplak fırlaması, karanlığın içinde parıldayan bembeyaz bacakları: “Ah, yanlış numara.” “Ah, Toddy imiş, bir yerlerde kafayı bulmuş.”</p>

  <p>Ve en az bunun kadar kalbimi acıtansa: Bayan Barbour idi. Bayan Barbour’un alengirli durumlarda parmağı olduğunu gayet iyi biliyordum -hassas meseleleri perde arkasında ele alma becerisini de- ve bana doğrudan yalan söylememiş olsa da anladığım kadarıyla bu bilgi kesinlikle titizlikle atlanmış ve saklanmıştı. Ufak tefek bir sürü şey geliyordu aklıma, birkaç ay önce Bayan Barbour’un yanına girdiğimde onun interkomdan kapı görevlisine alçak, ısrarlı bir sesle, <i>Hayır, umurumda bile değil, onu yukarı gönderme, aşağıda beklesin</i> dediğini duyduğum zaman mesela. Ve Kitsey, daha otuz saniye geçmeden, telefonuna gelen mesajları kontrol ettikten sonra, ayağa fırlamış ve bir anda Çin Çin ve Clemmy’yi hemen bloğun çevresinde kısa bir gezintiye çıkaracağını söylemişti! Ben bunun hiç üstünde durmamıştım; Bayan Barbour’un yüzünden beliren apaçık hoşnutsuzluğu ve -kapı Kitsey’nin ardından tık diye kapandığında- yenilenen sıcaklığı ve enerjisiyle bana doğru dönüp elimi tutmak için uzandığını fark etmek dışında.</p>

  <p>O gece görüşecektik: arkadaşlarından birinin doğum günü partisinde ona eşlik edecektim ve sonra başka bir arkadaşın partisine uğrayacaktık. Kitsey, telefon etmemişti ama nabız yoklayan bir mesaj atmıştı. Theo, nbr? Ben işteyim. Ara beni. Bense hâlâ okuduğumu idrak edemeyerek boş boş bu mesaja bakıyor, yanıt vermeli miyim vermemeli miyim diye merak ediyordum - ne söyleyebilirdim ki? Tam da o sırada dükkânın kapısından pat diye Boris girdi. “Haberlerim var.”</p>

  <p>“Öyle mi?” dedim, bir an için kafamı toparlayamayıp sessiz kaldıktan sonra.</p>

  <p>Alnını sildi. “Burada konuşabilir miyiz?” dedi etrafı kolaçan ederek.</p>

  <p>“Ah.” Kendimi toparlamak için silkelendim. “Tabii.”</p>

  <p>“Bugün çok uykuluyum,” dedi gözünü ovuşturarak. Saçları her taraftan havaya dikilmişti. “Bir kahveye ihtiyacım var. Hayır, zamanım yok,” dedi uykulu uykulu, bir elini havaya kaldırarak. “Oturamayacağım da. Sadece bir dakika kalabilirim. Ama iyi haber, resimle ilgili iyi bilgiler edindim.”</p>

  <p>“Nasıl oldu bu?” dedim ansızın Kitsey sisinden uyanarak.</p>

  <p>“Eh, yakında göreceğiz,” diye kaçamak bir yanıt verdi.</p>

  <p>“Neredeymiş?” Odaklanmak için uğraşıyordum. “İyi durumda mı? Nerede saklıyorlarmış?”</p>

  <p>“Bunlar yanıt veremeyeceğim sorular.”</p>

  <p>“Onun...” Düşüncelerimi toparlamakta zorlanıyordum, derin bir nefes aldım, kendime gelmek için başparmağımla masanın üstüne bir çizgi çizdim, kafamı kaldırıp baktım.</p>

  <p>“Evet?”</p>

  <p>“Onun belli bir sıcaklık aralığında ve belli bir nemde kalması lazım, bunu biliyorsun, değil mi?” Başka birinin sesiydi bu, benim değil. “Onu rutubetli bir garajda ya da öyle herhangi bir yerde tutamazlar.”</p>

  <p>Boris o eski, alaycı tavrıyla dudaklarını büzdü. “İnan bana, Horst o resme kendi bebeği gibi baktı. Ancak,” gözlerini kapadı, “bu adamlar için aynı şeyi söyleyemem. Üzgünüm ama üstün zekâlı tiplerden bahsetmediğimizin altını çizmek isterim. Onu bir pizza fırınının arkasında falan saklamaya kalkmayacak beyne sahip olduklarını umalım. Şaka yapıyorum,” dedi mağrur bir tavırla, dehşete düşüp ağzım beş karış açık suratına bakınca. “Ancak duyduklarıma göre onu bir restoranda ya da bir restonanın yakınlarında saklıyorlarmış. Ya da bir restoranla aynı binada, her neyse işte. Bunu daha sonra konuşuruz,” dedi elini havaya kaldırarak.</p>

  <p>“Burada mı?” dedim duyduklarıma inanamayarak. “Şehirde mi yani?”</p>

  <p>“Daha sonra. Bu mesele biraz bekleyebilir. Ama başka bir şey daha var,” dedi bir anda kısılan bir ses tonuyla, başımın üstünden dükkânı kolaçan ediyordu. “Dinle, dinle. Sana asıl bunu söylemeye geldim. Horst, soyadının Decker olduğunu kesinlikle bilmiyordu, ta ki bugün telefonda bana sorana kadar. Lucius Reeve adında birini tanıyor musun?”</p>

  <p>Yerime oturdum. “Neden?”</p>

  <p>“Horst ondan uzak durmanı söylüyor. Senin antika alıp sattığını biliyor ama adını öğrenene kadar bu diğer meseleyle olan bağlantıyı kurmamış.”</p>

  <p>“Hangi diğer mesele?”</p>

  <p>“Horst çok fazla detaya girmedi. Bu Lucius denen adamla ilişkin nedir bilmiyorum ama Horst ondan uzak durmanı söylüyor ve ben de bunu derhal öğrenmenin önemli olabileceğini düşündüm. Alakasız bir konuda Horst’la takışmış ve Horst da onun peşine Martin’i takmış.”</p>

  <p>“Martin?”</p>

  <p>Boris elini salladı. “Martin’le tanışmadın. Tanışsaydın onu hatırlardın, inan bana. Her neyse, bu Lucius denen herif senin iş yaptığın çevre için bulaşmak istemeyeceğin türden biri.”</p>

  <p>“Biliyorum.”</p>

  <p>“Onunla ne alakan var? Eğer sormamın sakıncası yoksa?”</p>

  <p>“Ben...” Bu işin detaylarına girmenin imkânsızlığıyla yine kafamı salladım. “Karmaşık bir durum.”</p>

  <p>“Pekâlâ, seninle ne işi var bilmiyorum. Yardımıma ihtiyacın olursa buna elbette hazırım, sana bunun sözünü veriyorum, Horst da öyle, bunu söyleyebilirim çünkü seni sevdi. Dün onu öylesine ilgili ve konuşkan görmek güzeldi! Yanında kendisi olabileceği ve aynı ilgi alanlarını paylaştığı pek insan olduğunu sanmıyorum çevresinde. Bu onun adına üzücü bir durum. Çok zekidir Horst. Paylaşacak çok şeyi var. Ama,” saatine bir göz attı, “kusura bakma, kabalık etmek istemem ama başka bir yere gitmem gerek, resim konusunda oldukça umutluyum ama! Bence büyük olasılıkla onu geri alabileceğiz! Yani,” ayağa kalktı ve cesaretini belli edercesine yumruğuyle göğsüne vurdu, “cesaret! Çok yakında tekrar konuşacağız.”</p>

  <p>“Boris?”</p>

  <p>“Hı?”</p>

  <p>“Birlikte olduğun kız seni aldatsa ne yapardın?”</p>

  <p>Boris’in jetonu -kapıya doğru giderken- biraz geç düştü. “Ne dedin?”</p>

  <p>“Birlikte olduğun kızın seni aldattığını düşünseydim”</p>

  <p>Boris kaşlarını çattı. “Emin değilsin? Kanıtın yok mu?”</p>

  <p>“Hayır,” dedim bunun tam olarak doğru olmadığını fark etmeden önce.</p>

  <p>“O halde bunu ona sormalısın, açık açık,” dedi Boris kararlı bir biçimde. “Bunu hiç beklemediği samimi ve korunmasız bir anında. Yatakta mesela. Doğru anı yakalarsan yalan söylese bile bunu anlarsın. Sinirleri bozulacaktır.”</p>

  <p>“Bu kadın öyle bir kadın değil.”</p>

  <p>Boris güldü. “Eh, iyi bir tane bulmuşsun demektir o zaman! Türüne az rastlanır! Güzel mi bari?”</p>

  <p>“Evet.”</p>

  <p>“Zengin mi?</p>

  <p>“Evet.”</p>

  <p>“Zeki mi?”</p>

  <p>“Çoğu insan öyle olduğunu söyler, evet.”</p>

  <p>“Kalpsiz midir?”</p>

  <p>“Biraz.”</p>

  <p>Boris güldü. “Ve sen de onu seviyorsun, evet. Ama çok da değil.”</p>

  <p>“Neden böyle söyledin şimdi?”</p>

  <p>“Çünkü delirmemişsin, kızmamışsın ya da ızdırap çekmiyorsun! Avazın çıktığı kadar onu ellerinle boğacağını haykırmıyorsun! Bu da ruhunun onunkiyle pek de birleşmediği anlamına gelir. Ve bu iyi bir şey. Tecrübeyle sabit. Çok sevdiklerinden uzak dur. Seni öldürecek olanlar onlar. Sana yaşamayı istetecek ve şu dünyada mutlu edecek kişi, kendi hayatı olan ve senin de kendi hayatının olmasına izin veren bir kadındır.”</p>

  <p>Omzuma iki kez vurdu ve sonra çekip gitti, beni gözlerimi dikmiş, kirletilmiş hayatımdan yepyeni bir çaresizlik duyarak gümüş kutuya bakar halde bıraktı.</p>

  <h3 id="sigil_toc_id_136">XXI</h3>

  <p class="p1">Kitsey, o gece bana kapıyı açtığında normalde olması gerektiği gibi sakin değildi pek. Aynı anda birkaç şeyden birden bahsediyordu; almak istediği yeni elbiseden, onu denediğinden, karar veremediğinden, beklettiğinden, Maine’deki fırtınadan - tonlarca ağaç yıkılmıştı, adadaki eski ağaçlar, Harry Amca telefonda anlatmıştı, ne üzücüydü! “Ah, sevgilim,” bütün sevimliliğiyle oradan oraya koşuşturuyor, şarap kadehlerine uzanmak için parmaklarının ucunda yükseliyordu, “yardım edebilir misin? Rica etsem?” Em ve Francie, ev arkadaşları, ortalıkta görünmüyordu, onlar ve erkek arkadaşları benim gelişimden önce akıllılık edip sıvışmışlardı sanki. “Ah, hiç kafana takma, ben onları hallettim. Dinle, harika bir fikrim var. Cynthialara uğramadan önce gidip Hint yemeği yiyelim. Canım çok çekti. Beni götürdüğün, şu Lex’teki fare deliğinin adı neydi, hani şu bayıldığın? Neydi adı? The Mahal mıydı neydi?”</p>

  <p>“Şu bit yuvasını mı diyorsun?” dedim soğuk bir tavırla. Ceketimi çıkarma zahmetine bile girmemiştim.</p>

  <p>“Anlamadım?”</p>

  <p>“Şu yağlı leş yer hani. Canını sıkan şu ihtiyar insanların olduğu. Bloomingdale’s indirim kalabalığı.” The Jal Mahal Restaruant (adı aynen böyleydi) Lex’teki bir mağazanın ikinci katına tıkılmış, kılıksız bir Hint restoranıydı; çocukluğumdan beri tek bir şeyi bile değişmemişti: ne papadumları ne fiyatları ne pencereye yakın yerlerinin su rengi hasarından ötürü solup pembeleşmiş halısı. Hatta garsonları bile aynıydı: ta çocukluğumdan, sinemadan çıktıktan sonra birer samsa ve mangolu dondurma yemek için annemle birlikte gittiğimiz zamanlardan hatırladığım aynı şişman, mutluluk verici, kibar yüzler. “Tabii, neden olmasın. ‘Manhattan’daki en acıklı restoran.’ Ne müthiş bir fikir.”</p>

  <p>Dönüp bana baktı ve kaşlarını çattı. “Her neyse. Baluchi’s daha yakın. Ya da sen ne istiyorsan onu da yapabiliriz.”</p>

  <p>“Ah, öyle mi?” Kapının çerçevesine sırtımı dayadım ve ellerimi ceplerime soktum. Yıllarca dünya standartlarında bir yalancıyla birlikte yaşamak beni merhametsiz biri haline getirmişti. <i>“Ben</i> ne istersem? İyiymiş.”</p>

  <p>“Üzgünüm. Hint yemeğinin iyi olacağını sandım. Unut gitsin.”</p>

  <p>“Sorun yok. Artık kesebilirsin.”</p>

  <p>Yüzünde boş bir gülümsemeyle suratıma baktı. “Anlamadım?”</p>

  <p>“Yapma ama. Neden bahsettiğimi gayet iyi biliyorsun.” Hiçbir şey söylemedi. O güzel alnında bir çizgi belirdi. “Belki bu sana onunlayken telefonunu açık tutman gerektiğini öğretir. Em’in sana ulaşmaya çalıştığından eminim.”</p>

  <p>“Üzgünüm ama neden bahsettiğini...”</p>

  <p>“Kitsey, sizi gördüm.”</p>

  <p>“Ah, lütfen,” dedi gözlerini kırpıştırarak, bir an için duraksadıktan sonra. “Ciddi olamazsın. Tom’u kastetmiyorsun, değil mi? Gerçekten Theo,” dedi, bunu izleyen ölümcül sessizlikte. “Tom eski bir dost, ta yıllar öncesinden, biz cidden çok yakınız...”</p>

  <p>“Evet, o kadarını anladım.”</p>

  <p>“Hem o Em’in de arkadaşı ve... ve yani,” haksız yere zulmediliyormuş gibi bir tavırla, öfkeyle gözlerini kırpıştırıyordu, “durumun nasıl gözükmüş olabileceğini biliyorum, Tom’u sevmediğini ve sevmemek için geçerli sebeplerin olduğunu da <i>biliyorum.</i> Çünkü annen öldüğü zaman olanları biliyorum ve kesinlikle, sana cidden kötü davranmış ama o zamanlar o da sadece bir çocuktu ve o davranışlarından ötürü kendini gerçekten berbat hissediyor...”</p>

  <p><i>“Berbat hissediyor?’”</i></p>

  <p>“Ama... ama dün gece anlatacak kötü haberleri vardı,” diye devam etti hızla, repliği yarıda kesilmiş bir oyuncu gibi, “kendiyle ilgili bazı kötü haberler...”</p>

  <p>“Onunla benim hakkımda mı konuşuyorsunuz? Siz ikiniz oturup beni mi konuşuyorsunuz, bana mı acıyorsunuz?”</p>

  <p>“Tom buraya bizi görmeye geldi, Em’i ve beni, ikimizi de, durup dururken, tam sinemaya gitmek için evden çıkacaktık, bu yüzden evde kaldık ve diğerleriyle birlikte dışarı çıkmadık, bana inanmıyorsan Em’e de sorabilirsin, Tom’un gidecek başka bir yeri yoktu, çok üzgündü, şahsi bir mesele, konuşacak birilerine ihtiyacı vardı, ne yapmamız gerekirdi yani...”</p>

  <p>“Buna inanmamı beklemiyorsun, değil mi?”</p>

  <p>“Dinle. Em sana ne anlattı bilmiyorum...”</p>

  <p>“Söylesene, Cable’ın annesinin East Hampton’daki evi duruyor mu hâlâ? Onu devamlı o golf kulübünde tek başına bırakıp gittiğini hatırlıyorum, bebek bakıcısını kovduktan sonra ya da doğrusu bebek bakıcısı işi bıraktıktan sonra. Tenis dersleri, golf dersleri. Sonunda oldukça iyi bir golfçü olmuştur herhalde, öyle değil mi?”</p>

  <p>“Evet,” dedi soğuk bir tavırla, “evet, oldukça iyidir.”</p>

  <p>“Şimdi burada çirkin bir şey söylerdim ama söylemeyeceğim.”</p>

  <p>“Theo, bunu yapmayalım.”</p>

  <p>“Senin hakkındaki teorimi söyleyebilir miyim lütfen? Sakıncası yoksa? Ufak tefek hatalar olacağından eminim ama bence temel olarak böyle. Çünkü Tom’la görüştüğünü biliyorum, Platt onunla sokakta ilk karşılaştığımda bu kadarını anlatmıştı bana, o da bu durumdan pek memnun görünmüyordu. Ve evet,” dedim, araya girmeye çalışınca, en az hissettiğim kadar sert ve duygusuz bir sesle. “Hakkını vereyim. Bahaneler uydurmana hiç gerek yok. Kızlar Cable’ı her zaman sevmiştir. Komik herif, canı istediğinde gerçekten çok eğlencelidir. Son zamanlarda karşılıksız çekler yazıyor, golf kulübündeki insanların paralarını çalıyor ya da kulağıma gelen diğer şeyleri yapıyor olsa da...”</p>

  <p>“Bu doğru değil! Yalan bu! O kimseden hiçbir şey çalmadı...”</p>

  <p>“Anneciğinle babacığın da Tom’u hiçbir zaman öyle çok sevmedi, hatta belki de hiç sevmediler, sonra babanla Andy öldükten sonra bu işi sürdüremediniz, en azından insan içinde. Anneni çok üzerdi. Ve Platt’ın da söylediği gibi, defalarca...”</p>

  <p>“Onunla bir daha görüşmeyeceğim.”</p>

  <p>“İtiraf ediyorsun yani.”</p>

  <p>“Evlenene kadar önemli olacağını düşünmemiştim.”</p>

  <p>"Nedenmiş o?” Gözlerinin önüne düşen saçları geriye attı ve hiçbir şey söylemedi. “Önemli olduğunu düşünmedin? Neden? Öğreneceğimi düşünmedin çünkü?”</p>

  <p>Öfkeyle yüzüme baktı. “Sen soğuk nevalenin tekisin, bunun farkındasın değil mi?”</p>

  <p>“Ben mi?” Gözlerimi kaçırdım ve güldüm. “Soğuk nevale olan benim?”</p>

  <p>“Aynen öyle. ‘Mağdur taraf.’ ‘Müthiş yüce prensipler.’”</p>

  <p>“Kimilerininkinden yüceymiş, görünüşe bakılırsa.”</p>

  <p>“Bu durum çok hoşuna gidiyor.”</p>

  <p>“İnan bana hiç de değil.”</p>

  <p>“Ah, öyle mi? Suratındaki o sırıtışa bakınca hiç öyle anlaşılmıyor.”</p>

  <p>“Peki, ne yapmam gerekiyordu? Hiçbir şey söylemese miydim?”</p>

  <p>“Onunla bir daha görüşmeyeceğimi söyledim. Aslını istersen bunu ona daha önce de söylemiştim.”</p>

  <p>“Ama ısrarcı. Seni seviyor. Reddedilmeyi kabul etmiyor.”</p>

  <p>Beni şaşırtacak şekilde yanakları kızarıyordu. “Doğru.”</p>

  <p>“Zavallı küçük Kits.”</p>

  <p>“Bu kadar nefret dolu olma.”</p>

  <p>“Zavallı bebeğim,” dedim bir kez daha alay edercesine, söyleyecek başka bir şey bulamamıştım çünkü.</p>

  <p>Tirbüşonu bulmak için çekmeceyi kurcalıyordu, döndü ve yüzünde sevimsiz bir ifadeyle gözlerime baktı. “Dinle,” dedi. “Anlamanı beklemiyorum ama yanlış kişiye âşık olmak zordur.”</p>

  <p>Tek kelime etmedim. Evden içeriye adımımı atarken onu gördüğüm anda öfkeden öylesine buz kesmiştim ki kendi kendime canımı yakmaya ya da -Tanrı korusun- ona acımamı sağlamaya gücünün yetmeyeceğini anlatmaya çalışmıştım. Ama bu söylediği şeyin ne kadar doğru olduğunu benden iyi kim bilebilirdi ki?</p>

  <p>“Dinle,” dedi bir kez daha elindeki tirbüşonu bırakarak. Açığı yakalamıştı, kaçırmaya niyeti yoktu: tıpkı tenis kortundaki gibi amansızdı, rakibinin zayıf noktasını kolluyordu...</p>

  <p>“Benden uzak dur.”</p>

  <p>Fazla hararetliydi. Yanlış ses tonu. İşler yanlış gidiyordu. Soğuk davranmak ve kontrolü elimde tutmak istiyordum.</p>

  <p>“Theo. Lütfen.” İşte yanıma gelmişti bile, eli kolumdaydı. Burnu kızarıyordu, gözleri yaşlarla dolup kızarmıştı bile: tıpkı Andy’nin mevsimsel alerjileri tuttuğundaki haline benziyordu, gerçekten üzülüp acıyabileceğin sıradan bir insan gibiydi. “Üzgünüm. Gerçekten. Bütün kalbimle. Ne diyeceğimi bilemiyorum.”</p>

  <p>“Ah, bilmiyorsun öyle mi?”</p>

  <p>“Hayır. Sana büyük bir kötülük ettim.”</p>

  <p>“Kötülük. Öyle de denebilir.”</p>

  <p>“Ve demek istediğim, senin Tom’u <i>sevmediğini</i> biliyorum...”</p>

  <p>“Bunun konumuzla ne alakası var?”</p>

  <p>“Theo. Senin için gerçekten bu kadar önemli mi? Hayır, öyle olmadığını sen de biliyorsun,” dedi bir anda. “Düşününce sen de öyle olmadığını anlayacaksın. Hem,” konuya dalmadan önce bir an için durdu, “seni zor durumda bırakmak istemem ama ben de seninle ilgili şeyleri biliyorum ve bunları umursamıyorum.”</p>

  <p><i>“Şeyler?”</i></p>

  <p>“Ah, lütfen,” dedi bıkkın bir ifadeyle. “O kılıksız dostlarınla takıl, istediğin uyuşturucuyu kullan. Umurumda değil.”</p>

  <p>Arka fonda, radyatör güm güm vurmaya başladı ve muazzam bir çatırtı çıkardı.</p>

  <p>“Bak. Biz birbirimize uygunuz. Bu evlilik her ikimiz için de doğru şey. Sen de bunun farkındasın, ben de. Çünkü... demek istediğim, bak, <i>biliyorum.</i> Bana söylemek zorunda değilsin. Ve demeye çalıştığım, biz görüşmeye başladığımızdan beri işler senin için daha yoluna girmedi mi? Kendini epey toparladın.”</p>

  <p>“Öyle mi dersin? ‘Toparladım’? Ne demek istiyorsun?”</p>

  <p>“Bak...” sıkıldığını gösteren bir tavırla iç çekti, “numara yapmanın hiçbir anlamı yok, Theo. Martina, Em, Tessa Margolis, onu hatırladın mı?”</p>

  <p>“Siktir.” Kimsenin Tessa’yı bilmediğini sanıyordum.</p>

  <p>“Herkes bana anlatmaya çalıştı. ‘Ondan uzak dur. Tatlı bir çocuk ama uyuşturucu bağımlısı.’ Tessa, Em’e seni mutfak tezgâhında eroin çekerken yakalayınca seninle görüşmeyi kestiğini söylemiş.”</p>

  <p>“Eroin değildi,” dedim öfkeyle. Ezilmiş morfin tabletleriydi ve onları burundan çekmek korkunç bir fikirdi, hapı tam anlamıyla boşa harcamıştım. “Her neyse, o Tessa’nın da <i>esrar</i> konusunda pek çekincesi yoktu hani, sürekli ona biraz bulmamı isteyip duruyordu...”</p>

  <p>“Bak, bu farklı bir mesele ve bunu sen de biliyorsun. Annem,” dedi sesini benimkinden daha fazla yükselterek -</p>

  <p>“Ah, öyle mi? Farklı demek?” Ben de sesimi yükseltiyordum. “Nesi farklıymış? Nesi?”</p>

  <p>“Annem, yemin ederim, dinle beni, Theo, annem seni çok seviyor. <i>Çok.</i> Öyle bir anda ortaya çıkınca onun hayatını kurtardın. Konuşuyor, yemek yiyor, bir şeylerle ilgileniyor, parkta yürüyor, seni görmek için can atıyor, daha önce nasıl olduğunu <i>hayal bile edemezsin.</i> Sen ailenin bir parçasısın,” dedi elindeki avantajı kullanarak. “Gerçekten. Çünkü, şey, Andy...”</p>

  <p><i>“Andy?”</i> Neşesiz bir ifadeyle güldüm. Andy’nin bu sapkın aileyle uzaktan yakından alakası yoktu.</p>

  <p>“Bak, Theo, böyle yapma.” Kendini toparlamıştı artık: cana yakın ve makuldü, bu dosdoğru tavrında babasını anımsatan bir yan vardı. “Yapılacak doğru şey bu. Evlenmek. Biz iyi bir çiftiz. İşin içindeki herkes için en iyisi bu, sadece bizim için değil.”</p>

  <p>“Öyle mi dersin? Herkes için?”</p>

  <p>“Evet.” Fazlasıyla sakindi. “Böyle yapma, ne demek istediğimi gayet iyi biliyorsun. Bu meselenin her şeyi mahvetmesine neden izin verelim? Sonuç olarak, ikimiz de birbirimizleyken daha iyi insanlar oluyoruz, yalan mı? Her ikimiz de? Hem...” solgun, küçük bir gülümseme; bundaysa annesi saklıydı, “biz iyi bir çiftiz. Birbirimizden hoşlanıyoruz. İyi anlaşıyoruz.”</p>

  <p>“Yürek değil, kafa birliği yani.”</p>

  <p>“Öyle demek istiyorsan, evet,” dedi, bana öyle aleni bir merhamet ve şefkatle bakıyordu ki -umulmadık biçimde- öfkemin içimden akıp gittiğini duyumsadım: bu sakin zekâsı, kendine sahip oluşu ve açıklığıyla. “Şimdi,” parmaklarının ucunda yükseldi, yanağıma bir öpücük kondurdu, “ikimiz de birbirimize karşı iyi, dürüst ve nazik olalım ve birlikte mutlu olup her zaman keyifli vakit geçirelim.”</p>

  <h3 id="sigil_toc_id_137">XXII</h3>

  <p class="p1">Böylece geceyi orada geçirdim - eve yiyecek bir şeyler söyledik ve sonra yatağa döndük. Bir açıdan her şey aynıymış gibi yapmak gayet kolay gelse de (çünkü bir anlamda, ikimiz de bunca zamandır “mış” gibi yapmıyor muyduk zaten?) diğer yandan bilinmeyen ve dile getirilmeyen her şeyin, aramızda müthiş bir baskı oluşturan her şeyin ağırlığıyla neredeyse boğuluyor gibi hissediyordum. İlerleyen saatlerde o, yanıma kıvrılmış mışıl mışıl uyurken ben uyanık bir halde yatakta uzanıyor, kendimi yapayalnız hissederek pencereden dışarıya bakıyordum. Akşamın sessizlikleri (bu benim suçumdu, Kitsey’nin değil - Kitsey ölüm anında bile illa ki söyleyecek bir şeyler bulurdu) ve aramızdaki köprü kurulması imkânsız görünen mesafe bana on altı yaşımdaki halimi ve tam olarak kız arkadaşım diyemesem de kendimce öyle olduğunu düşündüğüm ilk kadın olan Julie’nin yanındayken ne diyeceğim ya da ne yapacağım konusunda hiçbir fikrimin olmadığı zamanları hatırlatmıştı fena halde. Hudson’daki içki dükkânının orada, ben elimde parayla dükkânın önünde durmuş birinin içeriye girip benim için bir şişe herhangi bir içki almasını beklerken tanışmıştık; ağır adımlarına hiç uymayan yarasamsı, fütüristik giysileri ve 1900’lerin bozkır kadınlarının sade ama hoş yüzüyle tam bir çiftlik kızı havası taşıyarak arkasında rüzgârları savura savura köşeyi dönüp gelmişti. “Hey çocuk,” poşetin içinden kendi şarap şişesini çekip aldı, “işte para üstün. Yok, cidden. Lafı mı olur? Bu soğukta burada durup bunu mu içeceksin? Yirmi yedi yaşındaydı, benden neredeyse on iki yaş büyüktü, Kaliforniya’da işletme okulunu bitirmek üzere olan bir erkek arkadaşı vardı ve bu erkek arkadaş geri döndüğünde onunla bir daha asla görüşmeyeceğim ya da karşısına asla çıkmayacağım konusunda hiç şüphe yoktu. Bunu ikimiz de biliyorduk. Söylemesi gerekmedi. Onu görmeme izin verilen (bana göre) nadir öğleden sonralarda stüdyo dairesine giden beş katı dörtnala koşarak çıkarken, içimde tutamayacağım kadar büyüyen sözler ve hislerle dolup taşıyordum ama ona söylemeyi planladığım bütün her şey o, kapıyı açtığı anda aniden kayboluyordu ve yalnızca iki dakika için bile normal bir insan gibi sohbet etmek yerine o, bütün rahatlığıyla çıplak ayaklarla dairenin içinde yürür, havadan sudan konuşur, yerdeki kirli giysiler ve almayı unuttuğu altılı bira için -bir koşu aşağıya gitmesini ister miydim?- özür dilerken ben, ellerimi ceplerime sokar, kendimden nefret ederek dilim tutulmuş gibi ve çaresizce onun üç adım arkasından dolanırdım; ta ki bir noktada lafının tam ortasında kelimenin tam anlamıyla üstüne atılıp onu yatağa fırlatırdım, bu bazen öyle şiddetli olurdu ki gözlüklerim yüzümden fırlardı. Her şey öyle harikaydı ki öleceğimi sanırdım ama sonrasında gözüme uyku girmeden yatakta yatarken içimdeki boşluk hissi, nevresimin üstündeki beyaz kolu, sokak lambasının odaya vuran ve saatin sekize yaklaştığını, yani kalkıp Williamsburg’daki, içeri girip onu ziyaret etmeye yaşımın tutmadığı bardaki işine gitmek için hazırlanması gerekeceğini hatırlatan ışığı beni hasta ederdi. Ve Julie’yi sevmiyordum bile. Ona hayrandım, onu saplantı haline getirmiştim, kendine güvenini kıskanıyordum ve hatta ondan biraz korkuyordum da ama onu gerçek anlamda sevmemiştim, onun beni sevdiğinden daha fazla değil. Kitsey’yi sevdiğimden de pek emin değildim (en azından bir zamanlar sevmeyi istediğim gibi değildi) ama yine de kendimi bu denli berbat hissediyor olmam şaşırtıcıydı, hele de aynı şeyi daha önce de yaşamış olduğumu düşününce.</p>

  <h3 id="sigil_toc_id_138">XXIII</h3>

  <p class="p1">Kitsey’yle olup bitenler Boris’in ziyaretini bir süreliğine aklımdan çıkarmıştı ama -uykuya dalar dalmaz- rüyamda dört bir yandan üstüme hücum etti. İki defa zınk diye yerimde doğrularak uykudan uyandım: birinde, başörtülü kadınlar dışarıda bir yığın kullanılmış giysinin başında kavga ederken bir kapının kâbustaymışım gibi gıcırdayarak depodaki dolaba açılmasıyla uyandım; daha sonra ise -yeniden uykuya, aynı rüyanın başka bir evresine dalarken- depolama ünitesi havaya açılan derme çatma perdelenmiş bir alandan oluşuyordu, rüzgârla dalgalanan, yerdeki çimlere değecek kadar bile uzun olmayan kumaştan duvarlar. Ardındaysa yemyeşil uzanan çayırlar ve uzun, bembeyaz elbiseli kızlar vardı: bu (esrarengiz bir biçimde) öylesine ölümle ve ritüalistik bir korkuyla yüklü bir görüntüydü ki nefesim kesilerek uyandım.</p>

  <p>Telefonuma baktım, saat sabahın dördüydü. İçler acısı bir yarım saatin ardından üstüm çıplak bir halde yatakta, karanlıkta oturdum ve -kendimi bir Fransız filmindeki düzenbaz karakter gibi hissederek-bir sigara yakıp dışarıya, o saatte neredeyse bomboş olan Lexington Bulvarı’na baktım: işe yeni çıkan, işi yeni biten taksiler; hangisini yaptığını anlamak zordu. Ancak bir kehanet hissi veren rüya dağılıp gitmeyi reddediyordu, zehirli bir sis gibi havada asılıydı, kalbim bunun hayalî tehlikesiyle, açıklık ve risk hissiyle küt küt atıyordu hâlâ.</p>

  <p><i>Vurulmayı hak ediyor.</i> Bütün bir yıl boyunca (deponun broşüründe heyecan verici profesyonel sözlerle garanti edildiği üzere) yirmi bir derece sıcaklık ve yüzde elli nem ile elverişli muhafaza koşullarında güvenle saklandığını sanırken bile tablo için fazlasıyla endişeleniyordum zaten. Onun gibi bir şeyi öyle herhangi bir yerde tutamazdınız. Soğuğa ya da sıcağa, neme ya da doğrudan güneş ışığına maruz kalamazdı. Çiçekçideki orkideler gibi özel olarak ayarlanmış bir ortam gerektiriyordu. Onun bir pizza fırının arkasına tıkıştırılıverdiğini düşünmek zavallı putperest kalbimi şoför, Popper’ı yağmurun altında, kuş uçmaz kervan geçmez bir yerde otobüsten yolun kenarına atıverecek diye düşünürken yaşadığım korkunun farklı ama benzer bir haliyle sıkıştırıp eziyordu.</p>

  <p>Sonuç olarak, Boris resmi elinde ne kadar tutmuştu ki? Boris! Besbelli bir sanat aşığı olan Horst bile o dairesindeki muhafaza koşullarına öyle aman aman bir hassasiyet göstermemesiyle beni çok şaşırtmıştı. Felaket olasılıkları boldu: Rembrandt’ın yaptığı tek deniz resmi olan <i>Galilee Denizi’nde Fırtına</i> söylentilere bakılırsa uygun şekilde saklanmadığı için harap olmuştu. Vermeer’in şaheseri <i>Aşk Mektubu</i> bir yatağın altında sıkışıp kaldığı için kırışıp bozulunca bir otel garsonu tarafından tuvalinden kesip çıkarılmıştı. Picasso’nun <i>Yoksulluk</i> ve Gauguin’in <i>Tahiti Manzarası</i> isimli eserleri mankafanın biri tarafından bir umumi tuvalete saklandığı için sudan hasar görmüştü. Saplantılı bir şekilde okuduğum bütün bu hikâyelerin içinde aklıma en çok kazınanı Caravaggio’nun San Lorenzo Tapınağı’ndan çalınan <i>Aziz Francesco ve Aziz Lawrence ile Doğum</i> eserinin çerçevesinden müthiş özensizce yırtılıp çıkarılıvermesi ve bu hırsızlığı yaptıran koleksiyoncunun tabloyu görünce gözyaşlarına boğulup onu almayı reddetmesi olmuştu.</p>

  <p>Kitsey’nin telefonu her zamanki yerinde, sabah uyanır uyanmaz ilk iş kalkıp aldığı pencere kenarındaki şarj aletinin ucunda değildi, hemen fark etmiştim. Bazen gecenin bir yarısı uyanır, karanlığın içinde, yatağın ona ait olan kısmında, örtülerin altında, kendi gizli yuvasında mavi mavi parlayan telefon ışığını görürdüm. “Ah, saate bakıyordum sadece,” derdi dönüp uyku sersemi bir halde ona ne yaptığını soracak olsam. Şimdiyse telefonun kapatılıp Kitsey’nin timsah derisi çantasının içindeki alışıldık dudak parlatıcısı, kartvizit, parfüm numuneleri, öylesine atılıvermiş banknotlar, ne zaman saç fırçasını almak için elini atsa buruş buruş yirmiliklerin etrafa saçıldığı dağınıklığın derinliklerine saklandığını hayal ediyordum. Orada, o mis kokulu karışıklığın arasında, Cable bütün gece arayacak, sabah uyanınca göreceği bir sürü mesaj yazacak ve telesekterete mesaj bırakacaktı.</p>

  <p>Ne hakkında konuşuyorlardı? Birbirlerine ne söylüyorlardı? İşin tuhafı: aralarındaki iletişimi hayal etmek kolaydı. Bıcır bıcır gevezelikler, sinsi bir müsamaha hissi. Cable ona yatakta aptal saptal isimler takıyor ve onu bağırtana kadar gıdıklıyordu muhtemelen.</p>

  <p>Sigaramı ezip söndürdüm. Ne bir suret ne bir his ne bir anlam. Kitsey odasında sigara içmemden hoşlanmazdı ama şifonyerinin üstündeki Limoges kutusunun içinde söndürülmüş sigara izmaritini gördüğünde bu konuda herhangi bir laf edeceğinden şüpheliydim. Dünyayı anlayabilmek için bazen yalnızca ufacık bir parçasına odaklanabiliyordunuz, elinizin altında ne varsa ona yakından bakabiliyor ve bunu bütünün yerine koyuyordunuz ama tablo elimden çekilip alındığından beri uçsuz bucaksız bir boşluğun içinde boğuluyormuş ve tükeniyormuş gibi hissediyordum - bu yalnızca zamanın ve mekânın yarattığı öngörülebilir bir boşluk değildi, elimi uzatsam dokunabileceğim kadar yakınımdaki insanlarla aramdaki aşılmaz mesafelerdi; bir baş dönmesi dalgasıyla gittiğim ve gitmediğim her yeri, kaybolmuş, engin, bilinmez bir dünyayı, şehirlerden ve daracık sokaklardan oluşan köhne labirenti, ta uzaklara sürüklenen küller ve hasmane uzaklıkları, kopan bağlantıları, kaybolan ve asla bulunmayan şeyleri ve o güçlü akıntıyla süpürülen ve bir yerlere doğru sürüklenen tablomu düşündüm: ufacık bir ruh parçası, karanlık bir denizin üstünde bir görünüp bir kaybolan zayıf bir kıvılcım.</p>

  <h3 id="sigil_toc_id_139">XXIV</h3>

  <p class="p1">Yeniden uykuya dalamayınca güneş doğmadan hemen önceki buz gibi soğuk, simsiyah saatte, karanlıkta giyinirken tir tir titreyerek Kitsey’yi uyandırmadan evden çıktım. Ev arkadaşlarından biri eve gelmişti, duş alıyordu, evden çıkarken ikisinden biriyle karşılaşmak istediğim son şeydi.</p>

  <p>F hattı metrosundan indiğimde hava ağarmaya başlamıştı. Keskin soğukta - canım sıkkın, ölü gibi yorgun bir halde kendimi eve doğru sürükledim, yan kapıdan içeri girdim, lekelenmiş gözlüklerimle güçlükle yukarıya odama çıktım, sigara dumanı, seks, köri ve Kitsey’nin Chanel No. 19’u kokuyordum, koridordan aceleyle koşturup gelen ve ayaklarımın dibinde olağandışı bir coşkuyla kendi etrafında dönüp duran Popçik’i sevmek için durdum, rulo haline getirip cebime koyduğum kravatımı kapının arkasındaki askıya asmak için çıkardım. Mutfaktan gelen sesi duyduğumda âdeta kanım dondu: “Theo? Gelen sen misin?”</p>

  <p>Kızıl kafa köşeden çıkıvermişti. Bu oydu, elinde bir kahve fincanı vardı.</p>

  <p>“Kusura bakma, seni korkuttum mu? Korkutmak istememiştim.” O mutlu, mırıl mırıl sesler çıkararak kollarını boynuma dolarken ben şaşkınlıktan olduğum yerde kalakalmıştım, Popçik de ayaklarımızın dibinde coşkuyla ciyak ciyak sesler çıkarıyor, hoplayıp zıplıyordu. Üstünde hâlâ uyurken giydiği çubuk şekerli pijama altı ve üzerine Hobie’nin hırkalarından birini geçirdiği uzun kollu bir tişört vardı ve hâlâ fırlatılıp kenara atılmış yatak örtüleri ve yatak kokuyordu: <i>Ah, Tanrım,</i> diye düşündüm, gözlerimi kapatıp yüzümü omzuna bastırırken, cennetten çıkıp gelivermişti sanki, <i>ah, Tanrım.</i></p>

  <p>“Seni görmek ne güzel!” İşte oradaydı. Saçları - gözleri. O. Boris’inkiler gibi yenmiş tırnaklar ve başparmağını fazla emen bir çocuğunki gibi bükülmüş alt dudak, yıldız çiçeği gibi kıpkırmızı, karmakarışık bir kafa. “Nasılsın? Seni özledim!”</p>

  <p>“Ben...” Tüm kararlılığım anında ortadan kaybolmuştu. “Sen burada ne arıyorsun?”</p>

  <p>“Montreal’e uçuyordum!” Çok daha küçük bir kızın cırtlak gülüşü, çatlak sesli, oyun parkı gülüşü. “Birkaç günlüğüne arkadaşım Sam’i görmeye gidiyordum, sonra Kaliforniya’da Everett ile buluşacaktım.” (Sam? diye düşündüm). “Nasıl olduysa uçağımın rotası değişti.” Kahvesinden bir yudum aldı, hiçbir şey söylemeden bana da ikram etti. <i>Biraz ister misin? Hayır mı?</i> Bir yudum daha. “Ve Newark’ta takılıp kaldım, sonra düşündüm, neden olmasın dedim, biletimi değiştirip şehre gelmek ve sizi görmek istedim.”</p>

  <p>“Hah. Harika olmuş.” <i>Sizi.</i> Buna ben de dâhildim.</p>

  <p>“Bir anda damlayıvermek hoş olur diye düşündüm, Noel’de burada olamayacağım için. Hem yarın nişanın var. Evleniyorsun ha! Tebrikler!” Parmakları koluma değiyordu ve ayak parmaklarının ucunda yükselip yanağımdan öpmek için uzanınca öpücüğünün tüm bedenime nüfuz ettiğini hissettim. “Onunla ne zaman tanışıyorum? Hobie onun ideal kız olduğunu söylüyor. Heyecanlı mısın?”</p>

  <p>“Ben...” Öyle afallamıştım ki elimi dudaklarının değdiği yere, dokunuşunun hâlâ kor gibi parladığını hissettiğim yere koymuştum ve sonra bunun nasıl göründüğünü anlayınca elimi hemen çektim. “Evet. Teşekkürler.”</p>

  <p>“Seni görmek güzel. İyi görünüyorsun.”</p>

  <p>Onu görünce nasıl dilimin tutulduğunu, nasıl sersemlediğimi, nasıl şaşkına döndüğümü fark etmiş gibi görünmüyordu. Ya da belki de fark etmişti ve duygularımı incitmek istemiyordu.</p>

  <p>“Hobie nerede?” dedim. Bunu merak ettiğim için değil, evde onunla yalnız olmak gerçek olamayacak kadar güzel ve biraz da ürkütücü olduğu için sormuştum.</p>

  <p>“Ah,” gözlerini devirdi, “fırına gitmek için ısrar etti. Zahmet etmemesini söyledim ama sen de tanıyorsun onu. Küçükken annemle Welty’nin bana aldıkları şu yabanmersinli bisküvilerden almak hoşuna gidiyor. Onları hâlâ yapıyor olduklarına bile inanamıyorum ben, her gün olmuyormuş gerçi, Hobie öyle dedi. Biraz kahve içmek istemediğinden emin misin?” Ocağa doğru giderken yürüyüşündeki aksama belli belirsiz hissediliyordu.</p>

  <p>Olağanüstüydü - söylediklerinin tek kelimesini bile duyamıyordum neredeyse. Onunla aynı odadayken hep böyle oluyordu, o diğer her şeyi hükümsüz kılıyordu: teni, gözleri, pürüzlü sesi, alev rengi saçları ve ona bazen kendi kendine mırıldanıyormuş görüntüsü veren, kafasının yana yatık duruşu ve mutfaktaki ışık onun varlığının ışığıyla, renkle ve tazelikle ve güzellikle iç içe geçivermişti.</p>

  <p>“Senin için birkaç CD hazırladım!” Dönüp omuzunun üstünden bana baktı. “Keşke onları yanıma almak aklıma gelseydi. Buraya uğrayacağımı bilmiyordum gerçi. Eve gider gitmez onları postaya vereceğimden emin olabilirsin.”</p>

  <p>“Ben de senin için CD’ler aldım.” Odamda koca bir yığın vardı, sırf bana onu hatırlatığı için satın aldığım, çok fazla oldukları için göndermeye utandığım şeyler. “Kitaplar da.” <i>Ve  takılar</i>, diyemedim. <i>Ve  atkılar, posterler, parfümler, vinil plaklar, Kendi Uçurtmanı Kendin Yap seti ve oyuncak bir pagoda.</i> Bir on sekizinci yüzyıl topaz kolyesi. <i>Oz Büyücüsü</i>’nün ilk baskısı. Bu şeyleri almak daha çok onu düşünmenin, onunla olmanın bir yolu olmuştu. Kimilerini Kitsey’ye vermiştim ama yıllar içinde onun için aldıklarımdan oluşan o devasa yığını kucaklayıp odamdan çıkarmam imkânsızdı çünkü bu tam manasıyla delilik gibi görünürdü.</p>

  <p>“Kitaplar mı? Ah, harika. Kitabımı uçaktayken bitirmiştim, başka bir tane almam gerekiyordu. Değiş tokuş edebiliriz.”</p>

  <p>“Tabii.” Çıplak ayaklar. Pespembe kulaklar. Tişörtünün derin yakasından görünen inci beyazı ten.</p>

  <p><i>“Satürn’ün Halkaları.</i> Everett hoşuna gidebileceğini söyledi. Selamı var, bu arada.”</p>

  <p>“Ah, tabii, sen de selam söyle.” Bu yalan tavırdan, Everett ve ben arkadaşmışız gibi davranmasından nefret etmiştim. “Ben, şey...”</p>

  <p>“Ne?”</p>

  <p>“Doğrusunu istersen...” Ellerim titriyordu ve aslında akşamdan kalma bile değildim. Tek umudum halimi görmemesiydi. “Doğrusunu istersen, ben hemen bir saniyeliğine odama gidip geleceğim, tamam mı?”</p>

  <p>Şaşırmış görünüyordu, parmaklarının ucunu alnına götürdü: <i>aptal kafam.</i> “Ah, tabii, kusura bakma! Ben burada olacağım.”</p>

  <p>Odama girip kapıyı arkamdan kapatana kadar bir nefes daha alamadım. Dün giydiğimi düşünürsek üstümdeki takım idare ederdi ama saçlarım kirliydi ve duş almam gerekiyordu. Tıraş da olsa mıydım? Gömleğimi değiştirmeli miydim? Yoksa fark eder miydi? Bir koşu odama gidip onun için kendime çeki düzen vermem tuhaf kaçar mıydı? Ona gözükmeden banyoya girip dişlerimi fırçalayabilir miydim? Ama tam da o sırada kapımı kapatıp odamda oturduğum, onunla geçirebileceğim kıymetli zamanı boşa harcadığım kaygısıyla aniden aksi yönde paniğe kapıldım.</p>

  <p>Tekrar ayağa kalktım ve kapıyı açtım. “Hey,” diye seslendim koridora doğru. Kafası bir kez daha belirdi. “Hey.”</p>

  <p>“Bu akşam benimle sinemaya gelmek ister misin?”</p>

  <p>Belli belirsiz bir şaşkınlık ifadesi. “Olur tabii. Hangi film?”</p>

  <p>“Glenn Gloud hakkında bir belgesel. İzlemek için sabırsızlanıyorum.”</p>

  <p>Aslında çoktan izlemiştim ve bunu yaparken de bütün film boyunca sanki o da yanımdaymış gibi oturmuştum o koltukta: kimi yerlerde vereceği tepkileri, filmden sonraki muazzam sohbetimizi hayal etmiştim.</p>

  <p>“Kulağa harika geliyor. Saat kaçta?”</p>

  <p>“Yedi gibi. Bakıp sana haber veririm.”</p>

  <h3 id="sigil_toc_id_140">XXV</h3>

  <p class="p1">Akşamı düşünüp durmaktan gün boyunca kafam yerinde değildi. Aşağı katta, (dikkatimi hiç dağılmadan planlarıma veremeyecek kadar Noel zamanı müşterileriyle fazla meşgul olduğum) dükkânda ne giyeceğimi (takım giymeyecektim, fazla uğraşılmış görünmeyen gündelik bir şeyler) ve onu akşam yemeği için nereye götüreceğimi düşünmüştüm -öyle çok fazla şık, ona gardını aldıracak ya da beni fazla mahcup etmeyecek ama aynı zamanda gerçekten özel, özel ve etkileyici ve sohbet edebileceğimiz kadar sessiz ve Film Forum’dan öyle çok da uzakta olmayan bir yer-hem ayrıca bir süredir şehir dışında olduğu için yeni bir yere gitmek (“Ah, şu küçük mekân mı? Evet, harika bir yer, beğendiğine sevindim, keşfettiğim iyi olmuş”) onun da hoşuna gidecekti muhtemelen ama bu saydıklarımın dışında (ki asıl mesele yemekten ya da konumdan ziyade <i>sessiz</i> olmasıydı, bağırmak zorunda kalacağımız bir yere gitmek istemiyordum) bize kısa zamanda oturacak bir masa ayarlayabilecek bir yer olmalıydı - ve tabii bir de vejetaryen meselesi vardı. Hayran kalacağı bir yer olmalıydı. Dikkat çekecek kadar pahalı bir yer de olmamalıydı. Öyle çok zahmete giriyormuşum gibi görünmemeliydi; düşünmeden, planlamadan yapılmış gibi gözükmeliydi. Everett denen o ahmakla nasıl yaşıyor olabilirdi aklım almıyordu. O kötü giysileri, tavşan dişleri ve daima şaşırmış gibi görünen gözleriyle? İyi vakit geçirmekten anladığı sağlıklı yiyecekler satan bir dükkânın arka raflarından birinden alınma esmer pirinç ve su yosunuymuş gibi görünen bir adamla?</p>

  <p>Ve böylece gün ağır ağır da olsa ilerledi; sonra saat altı oldu ve günü Pippa’yla dışarıda geçiren Hobie eve dönünce kafasını dükkâna uzattı.</p>

  <p>“Pekâlâ!” dedi kısa bir duraksamadan sonra, bana (kaygı verici şekilde) annemin eve gelip babamı iyi hallerinden birinin eşiğinde gezinirken bulduğunda takındığı neşeli ama dikkatli ses tonuyla. Hobie, Pippa’ya hissettiklerimi biliyordu - ona bundan hiç bahsetmemiştim, tek kelime bile etmemiştim ama biliyordu; bilmiyorduysa bile tepemde uçuşan kıvılcımları apaçık görebilirdi (o ya da sokaktan geçen herhangi bir yabancı bile). “Nasıl gidiyor?”</p>

  <p>“Harika! Senin günün nasıldı?”</p>

  <p>“Ah, müthişti!” dedi rahatlamış görünen bir tavırla. “Union Meydanı’nda öğle yemeğine yer bulabildim, barda oturduk, keşke sen de bizimle gelseydin. Sonra Moira’nın evine gittik, üçümüz birlikte Asia Society’ye doğru yürüdük ve Pippa şimdi Noel için biraz alışveriş yapıyor. Bu gece sen, ah, seninle buluşacağını söyledi?” Bunu delibozuk ergen çocuğunun arabayı almasının doğru olup olmayacağından şüphe eden bir ebeveynin rahat ama tedirgin tavrıyla söylemişti. “Film Forum’da?”</p>

  <p>“Doğru,” dedim gerginlikle. Onu Glenn Gould’a götüreceğimi bilmesini istemiyordum çünkü onu zaten izlediğimi biliyordu.</p>

  <p>“Birlikte Glenn Gould’a gideceğinizi söyledi?”</p>

  <p>“Iı, şey, onu tekrar izlemek için ölüp bitiyordum. Daha önce gördüğümü ona söyleme ama,” dedim bir anda ve sonra, “Söyledin mi yoksa?” diye sordum.</p>

  <p>“Hayır hayır...” dedi çabucak kendini toparlayarak, “söylemedim.”</p>

  <p>“Şey, hımm...”</p>

  <p>Hobie burnunun üstünü kaşıdı. “Şey, dinle, eminim harika bir filmdir. Ben de izlemek için can atıyorum. Bu gece değil tabii,” diye ekledi hemen. “Başka bir zaman.”</p>

  <p>“Ah.” Üzülmüş gibi yapmaya çalışmış ama becerememiştim.</p>

  <p>“Her neyse. Dükkânı senin yerine idare etmemi ister misin? Yukarı çıkıp yıkanmak ve kendine çekidüzen vermek istersen? O tarafa yürüyerek gitmeyi düşünüyorsan evden en geç altı buçuk gibi çıkman gerek, biliyorsun.”</p>

  <h3 id="sigil_toc_id_141">XXVI</h3>

  <p class="p1">Oraya doğru giderken bir şarkı mırıldanmamak ve gülümsememek benim için imkânsızdı. Ve köşeyi dönüp onu sinemanın önünde dikilirken gördüğümde öyle gerildim ki karşısına çıkmadan önce bir saniyeliğine durmak ve kendimi toparlamak zorunda kaldım, sonra elindeki poşetleri taşımasına yardım ettim (o ise bir dolu alışveriş yapmış, bıcır bıcır gününün nasıl geçtiğini anlatıyordu), onunla birlikte sıraya girmenin mükemmel, mükemmel saadetini yaşarken hava soğuk olduğu için birbirimize sokulduk ve sonra içeride, kırmızı halılar ve bütün bir akşam önümüzde seriliyken eldivenli ellerini çırptı: “Ah, patlamış mısır ister misin?” “Tabii ki!” (Derhal mısır tezgâhına doğru atıldım.) “Buranın mısırı harikadır.” Ve sonra birlikte sinema salonuna doğru yürürken elim rastgele arkasına, paltosunun kadifemsi sırtına değiyordu, mükemmel kahverengi paltosu ve mükemmel yeşil şapkası ve mükemmel, mükemmel küçük kızıl kafası - “Burası... koridor? Koridor tarafını sever misin?” Nerede oturmayı sevdiğini özenle tespit edebileceğim kadar çok kez (beş defa) sinemaya gitmiştim, artı, bunu Hobie’den de gayet iyi öğrenmiştim: onu yıllar boyunca Pippa’nın zevkleri, sevdikleri ve sevmedikleri, alışkanlıkları hakkında cesaret edebildiğimce, çaktırmamaya çalışarak sorguladıkça soruları rastgele zamanlarda, aradan yıllar geçse de her seferinde bir tane soru sorarak çok şey öğrenmiştim: şunu sever mi, bunu sever mi? Ve işte yanımdaydı, kafasını çevirip gülümsüyordu bana, bana! ve akşam yedi gösterimi olduğu için sinemada çok, çok fazla insan vardı, kalabalık mekânlardan duyduğum her zamanki kaygı ve nefreti düşününce kendimi rahat hissedebileceğimden fazla sayıda insan vardı ve çok daha fazlası da film başladıktan sonra hâlâ salona girmeye devam ediyordu ama hiç umurumda değildi, orada değil de Almanların bombardımana tuttuğu Sommedeki bir siperde de olabilirdik, asıl önemli olan karanlığın içinde benimle olması, kolunun benimkinin yanında durmasıydı. Ve o müzik! Piyanonun başındaki darmadağınık saçlı, coşkulu, kafasını geriye atmış, melekler âleminin temsilcisi, olağanüstü ölçüde kendinden geçmiş Glenn Gould! Ona kaçamak bakışlar atıp duruyordum, kendime engel olamıyordum ama cesaretimi toplayıp ona doğru dönmem ve tam anlamıyla -ekrandan gelen ışık, profilini bembeyaz bir ışığa boğmuştu-bakabilmem için en az yarım saat geçmişti; korktuğum başıma geldi ve filmin hoşuna gitmediğini hemen anladım. Sıkılmıştı. Hayır: üzgündü.</p>

  <p>Filmin geri kalanını sefil bir halde geçirdim, izlediğimden hiçbir şey anlamadım. Ya da daha doğrusu, şimdi bambaşka bir şekilde görüyordum: coşku dolu dehayı değil; Kanada’nın karlarının ardına çekilmek için şöhretinin doruklarındayken konser sahnelerini kahramanca terk eden esrarengiz, yalnız adamı değil - bir hastalık hastasını, bir münzeviyi, dışlanmış birini görüyordum. Bir paranoyağı. Bir hapçıyı. Hayır: uyuşturucu bağımlısını. Bir obsesifi: eldiven giyen, mikroplardan ödü kopan, yıl boyunca atkılara sarınıp dolaşan, tikleri olan ve baskılar altında kıvranan bir zavallıyı. İnsanlarla en temel ilişkileri sürdürmeyi bile beceremeyen, (ansızın müthiş acıklı bulduğum bir röportaj sırasında) bir kayıt mühendisine bir avukata gidip yasal olarak kardeş olduklarını beyan edip edemeyeceklerini soran kambur, gececi ucube - evinin karanlık arka bahçesinde kesik parmaklarını birbirine bastıran Tom Cable ve benim trajik, geçkin dâhi versiyonuydu sanki ya da -çok daha tuhafı- Boris’in çocuk parkında onu yumrukladıktan sonra kanlar içinde kalan yumruğumu kavrayıp kendi kanlı dudaklarına bastırması gibi.</p>

  <h3 id="sigil_toc_id_142">XXVII</h3>

  <p class="p1">“Seni üzdü,” dedim dayanamayıp, sinemadan çıkarken. “Üzgünüm.”</p>

  <p>Kafasını kaldırıp şaşırmış gibi görünen bir ifadeyle bana baktı. Mavimsi ışıklı, rüya gibi bir dünyaya çıkmıştık - mevsimin ilk karı, yerde on beş santim olmuştu bile.</p>

  <p>“İsteseydin çıkabilirdik.”</p>

  <p>Buna yanıt olarak şaşkın bir tavırla kafasını salladı. Karlar döne döne yere düşüyordu, Kuzey’in saf hissi, filmin saf Kuzey’inin saflığı gibi sihirli.</p>

  <p>“Yok, hayır,” dedi tereddütle. “Demek istediğim, filmi <i>sevmemiş </i>değilim...”</p>

  <p>Karların içinde bata çıka caddeye çıktık. İkimizin ayağında da uygun ayakkabılar yoktu. Bastığımız yerde yüksek sesli çıtırtılar duyuluyordu, bense dikkatle onu dinliyor, sözlerine devam etmesini bekliyordum ve ayağı kayacak olsa anında kolundan tutmak için hazırdım ama dönüp bana baktığında tek söylediği: “Ah, Tanrım. Asla taksi yakalayamayacağız, değil mi?” oldu.</p>

  <p>Zihnimden yüzlerce düşünce geçiyordu. Peki ya akşam yemeği? Ne yapacaktım? Eve mi gitmek istiyordu? Ha siktir! “Ev çok uzak değil.”</p>

  <p>“Ah, biliyorum, ama... ah, şurada bir tane var!” diye bağırdı - kalbime bir acı saplandı ama neyse ki o taksiyi başka biri kaptı.</p>

  <p>“Şey,” dedim. Bedford Caddesi’ne yakındık - ışıklar, kafeler. “Şu tarafı bir denemeye ne dersin?”</p>

  <p>“Taksi bulmak için mi?”</p>

  <p>“Hayır, bir şeyler yemek için.” (Karnı aç mıydı? Lütfen Tanrım, aç olsun.) “Ya da en azından bir şeyler içmek için.”</p>

  <h3 id="sigil_toc_id_143">XXVIII</h3>

  <p class="p1">Her nasılsa -sanki tanrılar önceden ayarlamışçasına- bir anda dalıverdiğimiz yarı boş şarap barı sıcaktı ve altın sarısı mum ışıklarıyla aydınlatılmıştı ve daha önce planladığım restoranlardan çok, çok daha iyiydi.</p>

  <p>Minicik bir masa. Dizim dizinde - o da bunun farkında mıydı? Benim olduğum kadar? Yüzüne vuran mum alevinin rengi, saçlarında metalik pırıltılar saçan alev, tutuşuverecekmiş gibi görünen pasparlak saçlar. Her şey parıl parıl, her şey tatlıydı. Eski Bob Dylan şarkıları çalıyordu, Noel’e yakın bir zamanda, dar Village sokakları ve döne döne düşen iri, tüy gibi kartaneleriyle mükemmelin de ötesindeydi; eski bir plak kapağındaki gibi, kolunu sevdiğin kıza dolamış, şehrin sokaklarında yürümek isteyeceğin türden bir kıştı - çünkü Pippa tam da o kızdı, müthiş güzel değildi belki ama resimdeki çocuğun mutlu olmayı seçtiği makyajsız ve sıradan görünümlü kızdı ve aslında o resim bir bakıma bir mutluluk hayaliydi, erkeğin omuzlarının dikliği ve kızın hafif utangaç gülümsemesi, birlikte nereye isterlerse gidebilirlermiş gibi görünen açık uçlu haliyle ve - işte karşımdaydı! O! Ve bütün sevecenliği ve rahatlığıyla kendinden bahsediyor, bana Hobie ve dükkân ve moralim ve neler okuduğum ve neler dinlediğim hakkında sorular soruyordu, bir sürü, bir sürü soru ama benimle kendi hayatına dair şeyleri paylaşmaya da can atıyor gibi görünüyordu; ısıtmanın çok pahalı tuttuğu soğuk dairesi, bunaltıcı ışıkları ve rutubetli eski kokusu, ana caddedeki ucuz giysiler ve birçok Amerikan zincirinin Londra’da açtıkları mağazalarıyla şimdi tam bir alışveriş merkezine dönüştüğü ve sen hangi ilaçları kullanıyorsun, ben hangi ilaçları kullanıyorum (ikimizde de post travmatik stres bozukluğu vardı, görünüşe bakılırsa İngiltere’de farklı bir kısaltması olan ve dikkatli olmazsan ordu gazileriyle aynı hastaneye gönderilebileceğin bir illetti); yarım düzine insanla paylaştığı mini minnacık bahçesini, bu bahçeyi Fransa’nın güneyinden gizlice getirttiği hastalıklı kaplumbağalarla dolduran üşütük İngiliz kadını (“Hepsi ölüyor, soğuktan ve gıdasızlıktan, gerçekten çok korkunç, onları doğru dürüst beslemiyor, ekmek kırıntısı veriyor, inanabiliyor musun, ona söylemeden gidip evcil hayvan dükkânından kaplumbağa yemi alıyorum.”) - ve bir köpek almayı ne kadar çok istediğini ama tabii ki İsviçre’de de olan şu karantina meselesi yüzünden Londra’da bunun çok zor olduğunu, nasıl gidip de hep böyle köpek dostu olmayan yerlerde yaşadığını anlatıyordu ve vay be, yıllardır hiç olmadığım kadar iyi göründüğümü, beni özlediğini, beni deli gibi özlediğini, bunun ne müthiş bir akşam olduğunu söylüyordu - saatlerdir oradaydık, ufak tefek şeylere gülüyor ama aynı zamanda ciddi, oldukça ağırbaşlı da davranıyorduk, hem cömert hem de anlayışlıydı (bu da onun başka bir özelliğiydi; dinlerdi, dikkati göz kamaştırıcıydı - başka birinin beni onun yarısı kadar iyi dinlediğini hiç sanmıyordum. Onun yanındayken kendimi bambaşka biri gibi, çok daha iyi biri gibi hissediyordum, başka birine, özellikle de ciddi meseleleri bir espri yaparak ya da başka bir konuya atlayarak ya da sözümü keserek ya da bazen hiç duymamış gibi yaparak önemsizleştirmek gibi bir huyu olan Kitsey’ye söyleyemeyeceğim şeyleri söyleyebiliyordum ona) ve onunla birlikte olmak müthiş bir keyifti, onu her günün her dakikası, bütün kalbim, zihnim ve ruhumla ve her şeyiyle seviyordum; saat geç oluyordu ve ben bu yerin hiç kapanmamasını istiyordum, asla.</p>

  <p>“Hayır hayır,” diyordu parmağını şarap kadehinin ağzında gezdirerek - ellerinin biçimi beni derinden etkiliyordu, işaret parmağında Welty’nin mühür yüzüğü vardı, tam bir ezik gibi görünmeden gözlerimi dikip yüzüne uzun uzun bakamasam da ellerine bakabilirdim. “Filmi sevdim aslında. Ve müzikleri,” güldü ve bu gülüş, benim için ardındaki müziğin bütün hazzını taşıyordu. “Nefesimi kesti. Welty onu sahnede çalarken izlemiş bir defasında, Carnegie’de. Hayatının en müthiş gecelerinden biriymiş, öyle derdi. Ama sadece...”</p>

  <p>“Evet?” Şarabının kokusu. Dudaklarındaki kırmızı şarap lekelesi. Bu da benim hayatımın en müthiş gecelerinden biriydi.</p>

  <p>“Şey...” kafasını salladı, “şu konser sahneleri. Prova salonlarının görünüşü. Çünkü biliyorsun,” kollarını ovuşturdu, “gerçekten, <i>gerçekten </i>zor oldu. Çalış, çalış, çalış, günde altı saat, flütü tutmaktan kollarım ağrırdı ve yani eminim sen de çok duymuşsundur şu olumlu düşün saçmalığını, tabii hocalar ve fizyoterapistler için söylemesi çok kolay, ‘ah, yapabilirsin!’ ‘sana inanıyoruz!’ ve bütün bunlara kanıp çok çalışmak, çok çalışmak ve yeterince çok çalışmadığın için kendinden nefret etmek, daha iyi olmamanın senin hatan olduğunu düşünmek ve çok çok daha fazla çalışmak ve sonrası... malum.”</p>

  <p>Sessiz kaldım. Bütün bunları müthiş bir üzüntüyle, uzun uzun anlatan Hobie’den biliyordum. Margaret Teyze onu İsviçre’deki bütün o doktorların ve terapinin olduğu deli okuluna göndermekle doğru olanı yapmış gibi görünüyordu. Bütün normal standartlar açısından kazadan tamamen iyileşmiş olsa da yine de bir miktar sinir hasarı vardı ancak üst düzeyde fark edilebilecek, ince motor becerilerinde belli belirsiz bir bozukluk söz konusuydu. Göze çarpmıyordu ama vardı işte. Başka herhangi bir meslek ya da uğraşıda -şarkıcılık, çömlekçilik, hayvan bakıcılığı, cerrahlık dışındaki herhangi bir doktorluk- hiç sorun olmazdı. Ama onun için vardı.</p>

  <p>“Ve bilmiyorum, evde çok fazla müzik dinliyorum, her gece kulağımda iPod’la uyuyakalıyorum ama en son ne zaman bir konsere gittim?” dedi üzüntüyle.</p>

  <p>İPod’la mı uykuya dalıyordu? Bu onun ve adı her ne haltsa o herifin sevişmediği anlamına mı geliyordu? “Peki neden konserlere gitmiyorsun?” dedim, bu bilgi kırıntısını daha sonrası için bir kenara koyarak. “Seyirciler seni rahatsız mı ediyor? Kalabalık falan?”</p>

  <p>“Anlayacağını biliyordum.”</p>

  <p>“Yani eminim sana da önermişlerdir çünkü bana kesinlikle önerdiler...”</p>

  <p>“Neyi?” O hüzünlü gülümsemenin cazibesi neydi öyle? Bunu nasıl bozabilirdi ki insan? “Xanax? Beta blokerler? Hipnoz?”</p>

  <p>“Saydıklarının hepsi.”</p>

  <p>“Yani panik atak olsaydı, belki. Ama değil. Vicdan azabı. Izdırap. Kıskançlık, en kötüsü de bu. Demek istediğim, Beta diye bir kız var, ne salak bir isim, değil mi, Beta? Gerçekten vasat bir müzisyen, kendini beğenmişlik etmek istemem ama çocukken parçayı zar zor yakalardı ve şimdi Cleveland Filarmonide ve bu durum beni herhangi birine itiraf edebileceğimden çok daha fazla üzüyor. Ama bunun için verilecek ilaçları yoktur herhalde, öyle değil mi?”</p>

  <p>“Şey...” Aslında vardı ve Jerome, Adam Clayton Powell Bulvarı taraflarında bu sayede müthiş iş yapıyordu.</p>

  <p>“Akustik, seyirciler, bir şeyleri tetikliyor, eve gidiyorum, herkesten nefret ediyorum, kendi kendime konuşuyorum, başka başka seslerle kendi kendimle tartışıyorum, günlerce keyifsiz oluyorum. Ve işte, sana da anlattım, öğretmenliği de denedim, bana göre değildi.” Pippa, Margaret Teyze ve Welty dayısının paraları sayesinde çalışmak zorunda kalmıyordu (Everett de aynı paralar sayesinde çalışmıyordu - şu “müzik kütüphaneciliği” işi anladığım kadarıyla başta dikkat çekici bir kariyer seçimi gibi görünse de aslında masraflarını Pippa’nın karşıladığı ücretsiz bir stajyerlikten başka bir şey değildi). “Ergenler, yani bütün o işkenceden bahsetmek bile istemiyorum, onların konservatuvara ya da yazın senfonide çalmak için Mexico City’ye gidişlerini izlemek. Daha küçükleriyse yeterince ciddiye almıyorlardı. Çocuk oldukları için sinir oluyordum onlara. Bana göre işi fazla hafife alıyorlardı sanki, ellerindeki imkânı boşa harcıyorlardı.”</p>

  <p>“Öğretmenlik boktan bir iş. Ben de yapmak istemezdim.”</p>

  <p>“Evet ama,” şarabından bir yudum aldı, “eğer çalamayacaksam yapacağım başka ne var ki? Çünkü bir anlamda müziğin içindeyim yani Everett ile ve okula gitmeyi, ders almayı da sürdürüyorum ama doğrusunu istersen Londra’yı pek o kadar sevmiyorum, karanlık ve yağmurlu ve orada pek arkadaşım yok, hem oturduğum dairede bazen geceleri alt kattaki birinin ağladığını duyuyorum, hemen yakınımdan gelen kesik kesik ağlama sesleri ve ben... demek istediğim, sen yapmayı sevdiğin bir şey buldun ve bunun için seviniyorum çünkü bazen hayatımı ne yapacağımı gerçekten çok merak ediyorum.”</p>

  <p>“Ben...” Çaresizce söyleyecek doğru şeyi bulmaya çalışıyordum. “Eve dön.”</p>

  <p>“Eve mi? Burayı mı kastediyorsun?”</p>

  <p>“Tabii ki.”</p>

  <p>“Everett ne olacak?” Buna verilecek hiçbir cevabım yoktu. Soran gözlerle bana bakıyordu. “Ondan hiç hoşlanmıyorsun, değil mi?”</p>

  <p>“Iıı...” Yalan söylemenin ne gereği vardı? “Hayır.”</p>

  <p>“Yani onu daha iyi tanısaydın severdin. İyi bir adam. Çok dingin ve sakin, çok istikrarlı.” Buna verecek bir cevabım da yoktu. Ben bu saydıklarının hiçbiri değildim. “Hem Londra, yani New York’a dönmeyi ben de <i>düşündüm...”</i></p>

  <p>“Öyle mi?”</p>

  <p>“Elbette. Hobie’yi özlüyorum. Hem de çok. Telefon faturalarına verdiğimiz parayla bana burada bir daire kiralayabileceğini söyleyip bana takılıyor, tabii o hâlâ Londra’yla ülkeler arası görüşmenin dakikasının beş dolar falan olduğu zamanlarda yaşadığı için... Hemen hemen her konuşmamızda beni geri dönmeye ikna etmeye çalışıyor... yani, Hobie’yi tanıyorsun, hiçbir şeyi öyle açıkça söylemez ama bilirsin işte, sürekli imalar, bana hep verilen iş ilanlarından, Columbia’daki pozisyonlardan falan bahsediyor...”</p>

  <p>“Öyle mi?”</p>

  <p>“Yani bazı açılardan bu kadar uzakta yaşıyor olmamı ben de anlayamıyorum. Beni müzik derslerine ve senfoniye götüren Welty idi ama her zaman evde olan, bilirsin işte, yukarıya çıkıp okuldan sonra bana yemek hazırlayan, fen bilgisi projem için kadife çiçekleri dikmeme yardım eden hep Hobie idi. Şimdi bile ne zaman kötü bir nezleye yakalansam, ne zaman enginarı nasıl pişireceğimi ya da masa örtüsünün üstündeki mum lekesini nasıl çıkaracağımı bilemediğimde kimi arıyorum? Onu. Ama...” Bu benim hayal gücümün bir ürünü müydü yoksa şarap onu hafiften çözüyor muydu? “Sana doğruyu söyleyeyim mi? Buraya neden daha sık gelmediğimi biliyor musun? Londra’da...” ağlamak üzere miydi? “bunu öyle herkese anlatamam ama Londra’da <i>her saniye</i> o olayı düşünmüyorum en azından. ‘Burası geçen gün eve yürüdüğüm yol.’ ‘Burası Welty ve Hobie ile birlikte yemek yediğimiz sondan bir önceki yer.’ Hiç olmazsa oradayken o kadar çok düşünmüyorum: buradan sağa mı dönsem? Yoksa sola mı? Tüm kaderimi F hattına mı yoksa altıncı hatta mı binmem belirliyor. Korkunç önseziler. Her şey korkutuyor. Buraya döndüğümde yeniden on üç yaşında oluyorum ve anlayacağın, iyi bir anlamda değil. Her şey o gün durdu, kelimenin tam anlamıyla. Büyümem bile durdu. Çünkü biliyor muydun? O olaydan sonra tek bir santim bile uzamadım ben, bir santim bile.”</p>

  <p>“Sen mükemmel ölçülerdesin.”</p>

  <p>“Yani bu epey yaygınmış,” dedi beceriksiz iltifatımı duymazdan gelerek. “Yaralanan ve travma geçirmiş çocuklarda normal boya ulaşmadıkları sıklıkla görülürmüş.” Bilinçsiz bir şekilde o Doktor Camenzind sesine bir bürünüp bir çıkıyordu - Doktor Camenzind’le hiç tanışmamış olsam da onun kontrolü ele geçirdiği anları sezebiliyordum, soğuk bir mesafe koyma mekanizması. “Kaynaklar yön değiştiriyor. Büyüme sistemi kendini kapatıyor. Okulda bir kız vardı, on iki yaşındayken kaçırılan bir Suudi prensesi. Bunu yapan adamlar idam edilmişti. Ama ben onunla o, on dokuz yaşındayken tanıştım, tatlı kızdı ama ufacıktı, boyu ancak bir yirmi beş falandı, öyle korkunç bir travma yaşamış ki onu kaçırdıkları günden sonra bir santim bile uzamamış.”</p>

  <p>“Vay canına. Şu yeraltı hücresindeki kız mı? O da sizin okulda mıydı?”</p>

  <p>“Mont-Haefeli tuhaftı. Başkanlık köşkünden kaçarken vurulmuş kızlar vardı, aileleri kilo vermelerini ya da Kış Olimpiyatları için idman yapmalarını istedikleri için oraya gönderilen kızlar vardı.”</p>

  <p>Elimi ellerinin arasına aldı, hiçbir şey söylemeden - sarıp sarmalanmış bir haldeydi, paltosunu almalarına izin vermemişti. Yazın uzun kollu giyerdi - kat kat koza örmüş bir böcek gibi her zaman yarım düzine şala bürünürdü - paramparça dağılan ve sonra en baştan dikilen ve cıvatalanan bir kız için koruyucu bir takviyeydi. Nasıl bu kadar kör olabilmiştim? Filmin onu üzmesine şaşırmamalı: Glenn Gould yıl boyunca kalın pardesülerin altına sığınıyordu, ilaç şişeleri birikiyordu, konser sahnesini terk ediyordu, etrafını saran karlar giderek derinleşiyordu.</p>

  <p>“Çünkü yani senin de bundan bahsettiğini duydum, senin de benim kadar saplantılı olduğunu biliyorum. Ama ben bunu tekrar tekrar yaşıyorum.” Garson kız çaktırmadan kadehine biraz daha şarap koymuş, Pippa istemeden, hatta farkına bile varmadan kadehi ağzına kadar doldurmuştu: <i>sevgili garson kız,</i> diye geçiriyordum içimden, <i>sen çok yaşa, sana ağzını açık bırakacak bir bahşiş bırakacağım.</i> “Keşke seçmelere salı değil de pazartesi günü yazılsaydım. Keşke Welty’nin beni müzeye istediği zaman götürmesine izin verseydim... beni haftalardır o sergiye gitmeye ikna etmeye çalışıyordu, gösterimden kalkmadan görmem konusundan ısrarcıydı... Ama benim hep yapacak daha önemli işlerim vardı. Arkadaşım Lee Ann ile sinemaya gitmek çok daha önemliydi. Ki laf aramızda kendisi ben kaza geçirdikten sonra bir anda kayıplara karıştı, o aptal Pixar filmine gittiğimiz günden sonra onu bir daha hiç görmedim. Gözden kaçırdığım ya da tam olarak kavrayamadığım bütün o ufacık işaretler, birazcık dikkat etsem her şey farklı olacaktı, mesela, Welty beni oraya daha önce götürmek için <i>öyle çok</i> uğraşmıştı ki en az on defa sormuştur, sanki kötü bir şeyler olacağı içine doğmuş, o gün orada olmamız benim suçumdu...”</p>

  <p>“En azından sen okuldan atılmamıştın.”</p>

  <p>“Sen okuldan mı atılmıştın?”</p>

  <p>“Uzaklaştırılmıştım. Daha iyi sayılmaz.”</p>

  <p>“Düşününce çok tuhaf, ya hiç olmasaydı? O gün ikimiz de orada olmasaydık? Birbirimizi hiç tanımayacaktık belki de. Sence şimdi ne yapıyor olurdun?”</p>

  <p>“Bilmem,” dedim, biraz afallamıştım. “Hayal bile edemiyorum.”</p>

  <p>“Tamam da kafanda bir şeyler olmalı.”</p>

  <p>“Ben senin gibi değildim ki. Benim bir yeteneğim yoktu.”</p>

  <p>“Eğlenmek için ne yapardın?”</p>

  <p>“Öyle ilginç bir şey yoktu. Sıradan şeyler. Bilgisayar oyunları, bilimkurgu falan. İnsanlar büyüyünce ne olmak istediğimi sorduklarında genelde ukalalık taslar ve Blade Runner olacağımı falan söylerdim.”</p>

  <p>“Tanrım, o film aklımdan hiç çıkmıyor. Tyrell’in yeğeni sık sık aklıma geliyor.”</p>

  <p>“Nasıl yani?”</p>

  <p>“Hani piyanonun üstündeki resimlere baktığı sahne var ya. Anılarının kendisine mi yoksa Tyrell’in yeğenine mi ait olduğunu anlamaya çalışıyor. Ben de geçmişe gidiyorum, ben de işaretleri arıyorum, anlıyor musun? Fark etmiş olmam gereken ama gözden kaçırdığım şeyleri?”</p>

  <p>“Dinle, haklısın, ben de böyle düşünüyorum ama alametler, işaretler, eksik bilgiler, bunu bilebilmenin hiçbir mantıklı yolu yok...” Neden onun yanındayken tekbir cümleyi bile doğru düzgün kuramıyordum? “Bunun kulağa ne kadar deli işi geldiğini söyleyebilir miyim? Özellikle de bunu başka biri söylerken? Geleceği öngöremediğin için kendini suçlamak?”</p>

  <p>“Yani belki de ama Doktor Camenzind bunu hepimizin yaptığını söylüyor. Kazalar, felaketler, kazazedelerin yaklaşık yüzde yetmiş beşi görmezden geldikleri ya da doğru kavrayamadıkları uyarıcı işaretler olduğuna inanırlarmış ve bu oran on sekiz yaşın altındaki çocuklarda daha da yüksekmiş. Ama bu, ortada hiçbir işaret olmadığı anlamına da gelmez, öyle değil mi?”</p>

  <p>“Ben öyle olduğunu düşünmüyorum. Geriye dönüp bakınca, elbette. Ama bence bu belki de daha çok ta en başından iki sayıyı yanlış topladığın bir rakamlar sütunu gibi, toplamı değiştiriyor. Geriye dönüp bakınca hatayı görebilirsin, farklı bir sonuç elde edeceğin noktayı.”</p>

  <p>“Evet ama bu da yeterince kötü değil mi? Hatayı, yanıldığın noktayı görmek ve geri dönüp onu düzeltme imkânına sahip olmamak? Seçmelerim,” şaraptan koca bir yudum aldı, “Juilliard’ın üniversite öncesi orkestrası içindi, solfej hocam ikinci koltuğu alabileceğimi ama gerçekten iyi çalarsam ilk koltuğu alma şansım bile olabileceğini söylemişti. Ve sanırım bu önemli bir şey sayılırdı. Ama Welty,” evet, kesinlikle alev ışığında gözlerinde yaşlar pırıldıyordu, “benimle birlikte gelmesi için başının etini yemenin yanlış olduğunu biliyordum, gelmesi için <i>hiçbir sebep yoktu,</i> Weltybeni annem hayattayken bile şımartıyordu zaten ama o öldükten sonra daha da fazla şımartmıştı ve bu benim için büyük bir gündü, kesinlikle fakat benim abarttığım kadar önemli miydi yani? Hayır. Çünkü,” şimdi ağlıyordu, biraz, “müzeye gitmek istemiyordum bile, benimle birlikte gelmesini istiyordum çünkü seçmelerden önce beni öğle yemeği için nereye istersem oraya götüreceğini biliyordum, o gün evde kalmalıydı, yapacak başka işleri vardı, aile üyelerinin içeriye girmesine bile izin verilmiyordu, beni koridorda beklemesi gerekecekti.”</p>

  <p>“O ne yaptığını biliyordu.”</p>

  <p>Kesinlikle yanlış bir şey söylemişim gibi kafasını kaldırıp bana baktı ancak ben bunun doğru olduğunu biliyordum, sadece yanlış şekilde ifade etmiştim.</p>

  <p>“Birlikte geçirdiğimiz bütün o zaman boyunca hep senden bahsetti. Ve...”</p>

  <p>“Ve ne?” diye sordu.</p>

  <p>“Yok bir şey!” Gözlerimi kapadım, şarabın, onun, bunu anlatmanın imkânsızlığının ağırlığı altındaydım. “Sonuçta dünya üzerindeki son anları, anlıyor musun? Ve benim hayatımla onunki arasındaki mesafe çok, çok kısaydı. Mesafe falan <i>yoktu</i> aslında. Sanki aramızda bir şey açılmış gibiydi. Gerçek olan, önemli olan şeylere dair koca bir ışık sanki. Ben yoktum, o yoktu. İkimiz aynı kişiydik. Aynı düşünceler, konuşmamız gerekmedi. Yalnızca birkaç dakikaydı ama yıllar geçmiş de olabilirdi, biz hâlâ orada <i>olurduk.</i> Ve şey, biliyorum bu kulağa çok tuhaf geliyor,” aslında bu tamamen kaçık bir benzetmeydi, uçuk, akıl dışı fakat söylemek istediğim şeyi başka türlü nasıl ifade edebileceğimi bilmiyordum, “ama Rhinebeck’te önceki hayata dönüş gibi şeyler üzerine seminerler düzenleyen Barbara Guibbory’yi tanıyor musun? Reenkarnasyon ve karmik bağlar falan? Birden çok hayatlar süresince bir arada olan ruhlar? Biliyorum, <i>biliyorum,”</i> dedim şaşkın (ve biraz da panik içindeki) bakışlarını görünce, “ne zaman Barbara’yı görsem bana iyileşmek için Um mu, Rum mu her ne haltsa ilahiler söylememi söylüyor, işte, tıkalı çakraları açmak için falan -‘zayıf muladhara’- dalga geçmiyorum, bana koyduğu teşhis buydu, ‘köksüz...’ ‘yürek daralması...’ ‘parçalanmış enerji alanı...’ Ben orada oturmuş kokteyl içiyor ve kendi işime bakıyordum, o ise ayaklarımı yere basmam için yemem gereken bütün o yiyeceklerden falan bahsediyordu...” ilgisini kaybettiğimi görebiliyordum, “kusura bakma, konudan biraz saptım ama şey, yani bu konuyu tartıştık, bütün bu mesele benim çok canımı sıkıyor. Hobie de oradaydı, koca bir kadeh yıllanmış viski içiyordu, ‘Ya ben, Barbara? Kök sebzeler mi yiyeyim ben de? Kafamın üstünde mi dikileyim?’ kadınsa onun koluna hafifçe vurdu ve, ‘Ah, sen hiç endişelenme, James, sen ZATEN Gelişmiş Varlıksın,’ dedi.”</p>

  <p>Bu onu güldürmüştü.</p>

  <p>“Ama Welty... o da öyleydi. Gelişmiş Varlık. Yani... dalga geçmiyorum. Cidden. Umulanın ötesinde. Barbara’nın bize anlattığı hikâyeler, Burma’da, Guru Bilmemne elini onun başına koymuş ve bir dakika içinde bilgelikle dolmuş ve bambaşka bir insan haline gelmiş...”</p>

  <p>“Şey, yani, Everett, tabii o Krishnamurti ile hiç <i>karşılaşmadı</i> ama...”</p>

  <p>“Doğru, doğru.” Everett -bu neden bu kadar sinirime dokunuyordu bilmiyordum- İngiltere’nin güneyinde Yeryüzüne Özen Göster ve Başkalarını Düşünmek gibi dersler aldığı guru temelli bir tür yatılı okula gitmişti. “Ama benim demek istediğim, sanki Welty’nin enerjisi ya da kuvvet alanı, Tanrım, bu kulağa çok klişe geliyor ama bunu başka nasıl ifade edebilirim bilmiyorum, o andan beri benimle. Ben onun için oradaydım ve o da benim için. Daimî bir şey bu.” Bunu daha önce hiç dile getirmemiştim, hiç kimseye ama bu gerçekten çok derinden hissettiğim bir şeydi. “Sanki... onu düşündüğümde buradaymış gibi, kişiliği benimleymiş gibi. Hobie’nin yanında yaşamaya geldiğim daha ilk anda, orada, dükkândayken -içime doğdu bu his- çok içgüdüsel bir şey, anlatamıyorum. Sonuçta ben antikalara ilgi duyuyor muydum? Hayır. Neden ilgi duyacaktım ki? Ama duyuyordum işte. Envanterlerini gözden geçirirken. Müzayede kataloglarının sayfa boşluklarına aldığı notları okurken. Onun dünyası, onun eşyaları. Oradaki her şey, ışığın etrafına üşüşen sinek misali kendine çekiyordu beni. Böyle bir şeyi bekliyor falan da değildim, daha çok o beni bekliyor gibiydi. Yani demek istediğim, daha on sekiz yaşında bile değilken, kimse bana bir şey öğretmemişken, sanki her şeyi çoktan biliyordum, orada, dükkânda tek başımaydım ve Welty’nin <i>işini</i> yapıyordum. Mesela,” bacak bacak üstüne attım, tedirgindim, “beni evinize göndermesinin ne kadar tuhaf olduğu hiç aklından geçmedi mi? Tesadüf, belki. Ama bana hiç tesadüfmüş gibi gelmedi. Sanki kim olduğumu görmüştü ve beni tam olarak olmam gereken yere, birlikte olmam gereken kişiye gönderiyor gibiydi. Yani şey,” biraz kendimi toparladım; biraz fazla hızlı konuşuyordum, “şey. Üzgünüm. Kendimi kaybetmek istememiştim.”</p>

  <p>“Sorun değil.”</p>

  <p>Sessizlik. Gözleri gözlerimin içine bakıyordu. Ama -her zaman aklı en azından kısmen başka bir yerde olan, ciddi konuşmalardan hoşlanmayan, benzer bir durumda etrafına bakınıp garsonu arayacak ya da konuşmanın fazla derinleşmesini engellemek için aklına gelebilecek herhangi saçma ve/veya komik lafı söyleyecek- Kitsey’nin aksine, beni dinliyordu, tamamen benimleydi ve durumumun onu ne kadar üzdüğünü gayet iyi görebiliyordum, beni hakikaten sevdiği gerçeğinin daha da kötüleştirdiği bir üzüntü: ortak çok yönümüz vardı, aramızda zihinsel ve hatta duygusal olarak da bir bağ vardı, benimle olmaktan keyif alıyordu, bana güveniyordu, benim için her şeyin en iyisini diliyordu, her şeyin ötesinde benim dostum olmak istiyordu; onun yerinde başka bir kadın olsa bu ızdırabımdan zevk duyup kendiyle böbürlenirdi belki ama onun uğruna kendimi bu kadar harap ettiğimi görmek onun için hiç de eğlenceli değildi.</p>

  <h3 id="sigil_toc_id_144">XXIX</h3>

  <p class="p1">Ertesi gün -yani nişan kutlaması günü- önceki akşamki bütün o yakınlık yok olmuştu ve geriye tek kalan (kahvaltıda, koridorda birbirimizi görünce dediğimiz geçiştirmelik merhabalarda) onunla bir daha öyle baş başa olamayacağımı bilmenin hüsranıydı; birbirimize bir tuhaf davranıyorduk, bir yerlere girip çıkarken karşılaşıyor, fazla yüksek sesle ve aşırı bir neşeyle konuşuyorduk ve bu bana geçtiğimiz yaz, “Everett” ile birlikte ortaya çıkıvermeden dört ay önceki ziyaretini ve hava kararırken, sahanlıktaki baş başa, yoğun, tutkulu sohbetimizi, (“iki ihtiyar berduş gibi”) yan yana, diz dize, kolum onunkine değecek şekilde birbirimize sokuluşumuzu ve birlikte sokaktaki insanlara bakarak her türlü şeyden konuşuşumuzu (kederle) anımsatıyordu: çocukluğumuzdan, Central Park’taki oyunlarımızdan ve Wollman Buz Pateni Pisti’nde paten yaptığımızdan (o eski günlerde birbirimizi hiç görmüş müydük acaba? Buzun üstünde birbirimizin yanından geçivermiş miydik?), Hobie ile birlikte daha az önce televizyonda izlediğimiz Misfits dizisinden, ikimizin de çok sevdiği (“küçük bir ilkbahar hayaleti”) Marilyn Monroe’dan ve ceplerinde avuç avuç hapla (bu benim bilmediğim bir detaydı ve hiçbir yorumda bulunmadım) ortalıkta dolaşan, hayatı kaymış zavallı Montgomery Clift’ten, Clark Gable’ın ölümünden ve Marilyn’in bundan ötürü kendini korkunç biçimde suçlu ve sorumlu hissetmiş olduğundan bahsetmiştik - ve konuşmamız bu noktada, tuhaf şekilde, kader, büyü ve falcılık hakkında bir sohbete dönüşmüştü: doğum günlerinin şansla ya da şanssızlıkla bir bağlantısı var mıydı? Kötü aktarımlar; talihsizlik getirecek şekilde sıralanan yıldızlar? El falı bakan biri ne derdi acaba? Hiç el falı baktırdın mı? Hayır - sen? Belki de Altıncı Cadde’deki şu mor ışıklı ve kristal küreli Şifacı Medyum’un yerine gitmeliyiz, yirmi dört saat açıkmış galiba - ah, doğru, kapısında sürekli geğirip duran şu deli Romen kadının durduğu lav lambalı yeri mi diyorsun? Hava iyice kararana ve birbirimizi güçlükle görecek hale gelene kadar, bunun için hiçbir sebep olmasa da fısıldaşarak konuşmuştuk: <i>içeri girmek ister misin? hayır, daha değil</i> ve tombul yaz mehtabı tepemizde tüm saflığıyla bembeyaz ışıldıyordu ve ona duyduğum aşk da en az bu mehtap kadar saf, temiz ve sarsılmazdı. Ancak nihayet içeriye girdiğimizde, daha kapıdan içeri adımımızı atar atmaz büyü bozulmuştu; koridorun aydınlığında utangaçlaşmış, birbirimizden uzaklaşmıştık, sanki bir oyunun sonunda evin ışıkları bir anda açılmış ve aramızdaki bütün o yakınlık olduğu gibi ayyuka çıkmıştı: yapmacık. Aylar boyunca çaresizce o anı yeniden yakalamayı umut etmiştim ve -o barda, bir iki saatliğine de olsa-yakalamayı başardım. Ama şimdi yine her şey gerçekdışı oluvermişti, yine başladığımız yere geri dönmüştük ve bunun da yeterli olduğunu, yalnızca birkaç saatliğine de olsa bana ait olmuş olmasının da yeteceğini söyleyerek avutuyordum kendimi. Ama yetmiyordu.</p>

  <h3 id="sigil_toc_id_145">XXX</h3>

  <p class="p1">Anne de Larmessin -Kitsey’nin vaftiz annesi- nişan kutlamamıza Hobie’nin bile hiç ayak basmadığı ama hakkındaki her şeyi -tarihini (çok eski), mimarisini (şanlı şöhretli) ve üyelerini (gösterişli, Aaron Burr’dan başlayıp Whartonlara kadar uzanan)- özel bir kulüpte ev sahipliği yapıyordu. “New York State’teki ilk Yunan uyanış iç mimarisinin en iyi örneklerinden biri olduğu söyleniyor,” diye bilgilendirmişti bizi samimi bir keyifle. “Merdivenleri... şömine rafları... okuma odasına girmemize izin verirler mi merak ediyorum. Alçı işleri orjinalmiş, bana öyle söylendi, gerçekten görülesiymiş.”</p>

  <p>“Kaç kişi olacak?” diye sordu Pippa. Kutlama için hazırlıklı gelmediğinden, Morgane Le Faye’e kadar gidip kendine bir elbise alması gerekmişti.</p>

  <p>“İki yüz.” Bu rakamın içinde belki on beş tanesi benim misafirimdi (buna Pippa ve Hobie, Bay Bracegirdle ve Bayan DeFrees de dâhildi), yüz kadarı Kitsey’nin davetlisi, geri kalanıysa Kitsey’nin bile tanımadığını iddia ettiği insanlardı.</p>

  <p>“Ve bu davetlilerin arasında,” dedi Hobie, “belediye başkanı da var. Ve her iki senatör de. Ve Monako Prensi Albert da, öyle değil mi?”</p>

  <p>“Prens Albert’ı <i>davet ettiler.</i> Ama geleceğinden şüpheliyim.”</p>

  <p>“Ah, sadece aile arasında samimi bir kutlama o halde.”</p>

  <p>“Bak, ben sadece oraya gidip bana ne söyledilerse onu yapacağım.”</p>

  <p>Bayan Barbour’un ilgisizliğinden kaynaklanan (kendi deyimiyle) “kriz” anında düğünün yüksek komutasını ele geçiren Anne de Larmessin’in bizzat kendisiydi. Doğru kilise, doğru papaz için görüşmeler yapan Anne de Larmessin idi; (baş döndürücü) davetli listeleriyle ve (inanılmaz derecede ustalık gerektiren) oturma planlarıyla uğraşan ve görünüşe bakılırsa, en sonunda yüzük taşıyıcısının yastığından düğün pastasına kadar her konuda son sözü söyleyecek olan da yine oydu. Gelinlik için doğru tasarımcının yakasına yapışmayı başaran ve balayı için St. Barth’s’taki kendine ait evi öneren; ne zaman bir soru işareti ortaya çıksa (ki her gün en az birkaç tane çıkıyordu) Kitsey’nin derhal telefon ettiği ve (Toddy’nin deyişiyle) kendisini Düğün Obergruppenführer<a id="k61" href="../Text/dipnot.xhtml#a61"><sup>[61]</sup></a> görevine atayan yine Anne de Larmessin idi. Bütün bunları son derece gülünç ve sapkın hale getirense Anne de Larmessin’in benden yüzüme bakmaya bile katlanamayacak kadar rahatsız olmasıydı. Ben, vaftiz kızı için umduğu eşten fersah fersah uzaktım. Adımı anmaktan bile utanç duyuyordu. “Peki <i>damat</i> ne düşünüyor?” <i>“Damat bey</i> davetli listesini yakın zamanda verme zahmetine girecek mi?” Belli ki benim gibi biriyle (bir mobilya satıcısı!) evlenmek -aşağı yukarı- ölümle eş bir alın yazısıydı, bu yüzden de bütün bu hazırlıkların ihtişamına ve azametine bakınca insan sanki Kitsey ziyafetler verilmesi ve süslü giysilerle bezenmesi ve -tef çalanların ve cariyelerin eşliğinde- Yeraltı Dünyası’nda müthiş bir görkemle teşrif etmesi gereken kayıp Ur prensesiymiş sanıyordu.</p>

  <h3 id="sigil_toc_id_146">XXXI</h3>

  <p>Kutlama süresince kıvrak zekâma ihtiyaç duymam için herhangi bir sebep görmediğim için evden çıkmadan önce birkaç hap atıp kafamın güzel olduğundan emin oldum, ne olur ne olmaz diye en iyi Turnbull and Asser takımımın cebine acil durumda kullanmak üzere bir OC atmayı da ihmal etmedim.</p>

  <p>Kulüp binası o kadar güzeldi ki mimari detayları, birbiri ardına asılmış çerçevedeki -kimileri çok çok iyi olan- portreleri ve raflardaki nadir kitapları görmeyi zorlaştıran davetli yoğunluğuna sinir oldum.</p>

  <p>Kırmızı kadife örtüler, Noel’e özgü pelesenk ağacından çelenkler -ağaçların üstündekiler gerçek mum muydu? Merdivenlerin tepesinde, şaşkınlık içinde dikildim, kimseyle selamlaşmak ya da konuşmak istemiyordum, aslında orada olmayı bile istemiyordum...</p>

  <p>Koluma dokunan bir el. “Neyin var?” dedi Pippa.</p>

  <p>“Efendim?” Gözlerine bakamıyordum.</p>

  <p>“Çok üzgün görünüyorsun.”</p>

  <p>“Öyleyim,” dedim ama bunu duyup duymadığından emin değildim, söylediğimi kendim bile duymamıştım çünkü tam da o anda -geride kaldığımızı anlayan- Hobie kalabalığı yara yara geri dönmüş, bağırıyordu.</p>

  <p>“Ah, <i>işte</i> buradasınız... Hadi git, konuklarını karşıla,” dedi, bana cana yakın bir baba gibi dürtükleyerek, “herkes seni soruyor!” Bütün o yabancıların arasında, o ve Pippa oradaki gerçek anlamda özgün veya ilgi çekici olan yegâne kişilerdi: Pippa, kolları tiril tiril, yarı transparan yeşil elbisesinin içinde peri kızı gibiydi, Hobie ise gece mavisi kruvaze ceketi ve eski ama şık Peal &amp; Co. marka ayakkabılarıyla zarif ve çekici görünüyordu.</p>

  <p>“Ben...” Çaresizce etrafıma bakındım.</p>

  <p>“Bizi merak etme. Seni daha sonra buluruz.”</p>

  <p>“Tamam,” dedim kendimi toparlayarak. Ancak -onları vestiyerin orada, Bayan DeFrees’in vizon kürkünü bırakmasını bekledikleri yerde John Adams’ın bir portresini incelerken bırakıp kalabalık odalarda ilerlemeye çalışırken- gerçekten karşılaşmaya gücüm yokmuş gibi hissettiğim Bayan Barbour dışında kimse beni fark etmedi ama daha onu atlatmaya fırsat bulamadan kolumdan yakalamıştı bile. Elinde cin limonuyla sırtını bir kapı girişine yaslamış, sert, kırmızı suratlı ve tok sesli, kulaklarının her iki yanında da gri saç lüleri olan asık suratlı ihtiyar bir beyefendinin sohbetine maruz kalıyordu.</p>

  <p>“Ah, Medora,” diyordu adam, topuklarının üzerinde bir ileri bir geri sallanarak. “Hâlâ tam bir güzellik. Tatlı ihtiyar kız. Ender bulunur çarpıcı biri. Doksana merdiven dayadı! Tabii ailesi bana sık sık hatırlatmaktan memnuniyet duyduğu üzere en safından Knickerbocker soyundan. Ah, onu görmelisin, hizmetlileri konusunda müthiş titiz,” bu noktada durup şımarık bir tavırla kıkırdadı, “bu çok korkunç canım ama çok da gülünç, en azından ben gülünç bulacağını sanıyorum... artık <i>beyaz olmayan</i> hizmetlileri çalıştıramıyorlar, böyle deniyor artık, değil mi? <i>Beyaz olmayan</i>? Çünkü Medora’nın, nasıl desem, <i>kendi gençlik zamanının diline</i> büyük bir eğilimi var. Özellikle de onu zapt etmeye ya da küvete sokmaya çalıştıkları zamanlarda. Ters tarafına gelince tam bir kavgacı haline geliyormuş diye duydum! Afrika kökenli Amerikalı hizmetlilerden birini şömine maşasıyla kovalamış. Ha ha ha! Yani... bilirsin... ‘halime şükrediyorum’. O, Medora, sanıyorum, şu <i>Cabin in the Sky</i> müzikali jenerasyonundan. Babasının Virginia’da aileden kalma bir arazisi varmış, Goochland kasabasıydı, değil mi? Para için yapılmış bir evlilik, gördüğüm göreceğim o. Hem oğlan da -sen oğlanla hiç tanışmadın, değil mi?- tam bir <i>hayal kırıklığıydı,</i> yalan mı? Şu içki meselesi falan. Hele o <i>kız.</i> Sosyal anlamda bir parça başarısız. Yani kibarca böyle diyelim. Epey fazla kilolu. Kedileri eve topluyor, bilmem anlatabiliyor muyum. Şimdi Medora’nın ağabeyi, Owen, Owen çok, çok tatlı bir adamdı, spor kulübünün soyunma odasında kalp krizi geçirip öldü... spor kulübünün soyunma odasında biraz <i>samimi bir zaman</i> geçirirken... hoş bir adamdı Owen ama her zaman biraz kayıp bir ruhtu, bana öyle geliyor ki kendini gerçek anlamda bulamadan hayata gözlerini yumdu.”</p>

  <p>“Theo,” dedi Bayan Barbour, ben kenardan yavaş yavaş sıvışırken yanan bir arabanın içinde mahsur kalmış birinin son anda kurtarma personelinin yakasına yapışıvermesi gibi bir anda kolunu bana doğru uzatmıştı. “Theo, seni Havistock Irving ile tanıştırmak isterim.”</p>

  <p>Havistock Irving dönüp yoğun -ve bana göre çok da cana yakın olmayan- bir ilgiyle bana baktı. “Theodore Decker.”</p>

  <p>“Korkarım öyle,” dedim, afallamıştım.</p>

  <p>“Anlıyorum.” Bakışları gittikçe hiç hoşuma gitmemeye başlamıştı. “Seni tanıdığıma şaşırdım. Pekâlâ, anlayacağın üzere, senin muhterem ortağın Bay Hobart’ı tanıyorum. Ve onun senden önceki muhterem ortağı Bay Blackwell’i de.”</p>

  <p>“Öyle mi?” dedim kararlı bir nezaketle; antika ticaretinde elimi bir türlü bırakmayan, aksine daha da sıkan Bayan Barbour ve bu adamın çizgisinde imalı imalı konuşan ihtiyar beylerle her gün uğraşmak zorunda kalıyordum.</p>

  <p>“Washington Irving’in soyundan geliyor Havistock,” dedi Bayan Barbour bütün yardımseverliğiyle. “Biyografisini kaleme alıyor.”</p>

  <p>“Ne kadar ilgi çekici.”</p>

  <p>“Evet, oldukça ilgi çekici gerçekten,” dedi Havistock yumuşak başlılıkla. “Gerçi modern akademik çevrede Washington Irving biraz gözden düşmüş. Ötekileştirilmiş,” dedi, doğru sözcüğü bulmanın sevinciyle. “Belirgin bir Amerikan sesi sayılmaz, diyor âlimler. Biraz fazla kozmopolit, fazla Avrupalı. Ki bu oldukça beklenilen bir durum, sanıyorum, nihayetinde Irving zanaatını büyük ölçüde Addison ve Steele’den öğrenmiştir. Her halükârda, bu şöhretli ceddim günlük rutinimi kesinlikle tasvip ederdi.”</p>

  <p>“Günlük rutininiz?..”</p>

  <p>“Kütüphanelerde çalışmak, eski gazeteleri okumak, eski devlet kayıtlarını incelemek.”</p>

  <p>“Eski devlet kayıtları neden?”</p>

  <p>Havalı bir hareketle elini salladı. “İlgimi çekiyorlar. Ve bunu yaparken arada sırada oldukça ilginç bilgilere rastlamayı başaran yakın bir dostumun çok daha fazla ilgisini çekiyor hatta... sanıyorum siz ikiniz birbirinizi tanıyorsunuz?”</p>

  <p>“Kimmiş o?”</p>

  <p>“Lucius Reeve?” Bunun ardından gelen sessizlikte, kalabalığın uğultusu ve kadehlerin tıngırtısı sanki odayı kuvvetli bir rüzgâr süpürüp geçmişçesine bir anda yükseldi. “Evet. Lucius.” Durumdan keyif aldığını belli eden kaşlar. Büzülmüş dudaklar. “Kesinlikle. Adının sana yabancı gelmeyeceğini biliyordum. Ona oldukça ilginç bir sandık satmıştın, hatırlarsan.”</p>

  <p>“Doğru. Ve şayet ikna edilebilirse onu geri almayı çok isterim.”</p>

  <p>“Ah, bundan eminim. Ancak onu satmaya gönlü yok, tıpkı, tıpkı,” dedi, kötücül bir tavırla beni susturarak, “tıpkı benim de olmayacağı gibi. Ufuktaki diğer, çok daha ilginç parçayı düşününce.”</p>

  <p>“Ah, korkarım onu aklından tamamen çıkarması gerekecek,” dedim bütün kibarlığımla. Reeve’in adını duyduğumda yaşadığım şok tamamen refleksif olmuştu, yerdeki uzatma kablosunun ya da ip parçasının üstünden hiç düşünmeden atlayıp geçivermek gibi.</p>

  <p>“Aklından çıkarmak mı?” Havistock kendini tutamayıp bir kahkaha attı. “Ah, onu aklından çıkaracağını hiç sanmıyorum.”</p>

  <p>Cevaben ona gülümsedim. Ama Havistock sadece kendinden çok daha emin görünüyordu.</p>

  <p>“Bugünlerde şu bilgisayarlarla gerçekten son derece şaşırtıcı şeyler bulabiliyorsun,” dedi.</p>

  <p>“Öyle mi?”</p>

  <p>“Tabii, Lucius daha çok kısa zaman önce sattığın diğer kimi ilginç parçalar hakkında bazı bilgilere ulaşmayı başardı, mesela. Aslına bakarsan, alıcıların onların ne kadar ilginç olduklarından haberdar olduklarını sanmıyorum. Dallas’a satılan on iki parça ‘Duncan Phyfe’ yemek masası sandalyesi?” dedi, şampanyasından bir yudum aldı. “Houston’daki alıcıya satılan bütün o ‘önemli Sheraton’ parçaları? Ve Los Angeles’a satılan aynı parçaların çok daha fazlası?”</p>

  <p>Bocaladığımı yüzümdeki ifadeye yansıtmamaya çalıştım.</p>

  <p>‘“Müze kalitesinde parçalar.’ Tabii,” dedi işe Bayan Barbour’u da dâhil ederek, “‘müze kalitesi’nin ne tür bir müzeden söz ettiğine bağlı olarak değişeceğini hepimiz biliyoruz, öyle değil mi? Ha ha! Ama Lucius son zamanlarda yaptığın çok daha cesur kimi satışlarının peşine düşmekte iyi bir iş çıkardı gerçekten. Ve şu tatil sezonu sona erer ermez, Teksas’a küçük bir seyahate çıkmayı düşünüyor. Ah!” dedi, buz mavisi satenlerin içindeki Kitsey eteklerini savura savura yanımıza gelince çevik bir dans numarasına benzer ufak bir adımla ona doğru dönerek. “Aramıza katılman ne hoş ve göz kamaştırıcı ama! Çok güzel görünüyorsun, tatlım,” dedi onu öpmek için uzanarak. “Ben de tam müstakbel kocanla sohbet ediyordum. Epeyce şaşırtıcı ortak dostlara sahipmişiz!”</p>

  <p>“Öyle mi?” Bana doğru dönene kadar -bütün dikkatiyle bana bakmak, yanağıma resmî bir öpücük kondurmak için- Kitsey’nin kutlamaya katılacağımdan yüzde yüz emin olmadığını fark etmemiştim. Beni görünce yüzünde beliren rahatlama açıkça görülebiliyordu.</p>

  <p>“Sen de Theo’ya ve anneme bütün o skandalı mı anlatıyorsun yoksa?” dedi, Havistock’a dönüp.</p>

  <p>“Ah, Kittycik, sen <i>gerçekten</i> kötüsün.” Samimi bir tavırla Kitsey’nin koluna girdi ve -diğer koluyla- uzanıp elini okşadı: zayıf, samimi, sinsi, ufak tefek, bağnaz görünümlü şeytan gibi bir adamdı bu. “Ah, tatlım, senin bir içkiye ihtiyacın olduğunu görüyorum, benim de öyle. Şöyle baş başa biraz uzaklaşalım, olmaz mı?” dönüp bana doğru bir bakış attı, “ve nişanlın hakkında uzun uzun dedikodu yapabileceğimiz sakin bir yer bulalım kendimize.”</p>

  <h3 id="sigil_toc_id_147">XXXII</h3>

  <p class="p1">“Şükürler olsun gitti,” diye mırıldandı Bayan Barbour, onlar içki masasına doğru uzaklaşırken. “Bu gevezelikler beni müthiş yoruyor.”</p>

  <p>“Aynen öyle.” Her yanımdan terler boşanıyordu. Nasıl öğrenebilmişti? Bahsettiği bütün parçaları aynı nakliye aracılığıyla göndermiştim. Yine de -bir içki almak için yanıp tutuşuyordum- nasıl bilebilirdi?</p>

  <p>Bayan Barbour bir şey söylemişti ancak fark etmiştim. “Anlamadım?”</p>

  <p>“Olağanüstü öyle değil mi, dedim. Bu müthiş insan kalabalığından <i>büyülendim.”</i> Oldukça sade giyinmişti -siyah elbise, siyah topuklular ve kar tanesi şeklinde fevkalade bir broş- ama siyah Bayan Barbour’un rengi değildi, ona hastalığı ve yası çağrıştıran bir hava katmıştı. “Kalabalığa karışmak <i>zorunda mıyım</i>? Sanırım zorundayım. Ah, Tanrım, baksana, Anne’in kocası şurada, ne sıkıcı bir adam. Keşke evde olsaydım desem çok mu ayıp etmiş olurum?”</p>

  <p>“Az önce yanımızda olan adam kimdi?” diye sordum ona.</p>

  <p>“Havistock mu?” Elini alnına götürdü. “İsmi konusunda bu denli ısrarcı olmasına sevindim yoksa onu seninle tanıştırırken epey zor bir durumda kalacaktım.”</p>

  <p>“Onun yakın dostunuz olduğunuzu sanmıştım.”</p>

  <p>Memnuniyetsiz bir tavırla gözlerini kırpıştırdı, takındığım ses tonu yüzünden kendimi suçlu hissetmeme neden olan bir telaşla.</p>

  <p>“Evet,” dedi kararlı bir ifadeyle. “Çok samimi biri. Demek istediğim, çok samimi bir tavrı var. Herkesle öyle.”</p>

  <p>“Onu nereden tanıyorsunuz?”</p>

  <p>“Ah, Havistock, New York Tarih Kurumu için gönüllü çalışmalar yapıyor. Her şeyi bilir, herkesi tanır. Gerçi, aramızda kalsın, Washington Irving’in soyundan geldiğini hiç sanmıyorum ben.”</p>

  <p>“Öyle mi?”</p>

  <p>“Yani oldukça cana yakın biri. Kesinlikle herkesi tanıyor... Washington Irving’in dışında Astor bağlantıları olduğunu da iddia ediyor, sonuçta kim çıkıp yanılıyorsun diyecek ki? Bazılarımız sözünü ettiği bu akrabalıkların çoğunun ölü kimseler olmasını oldukça ilginç buluyor. Bununla birlikte, Havistock hoş bir insandır ya da <i>olabilir</i> diyeyim. Yaşlı hanımefendileri ziyaret etmek konusunda çok çok iyidir, işte, onu az önce sen de duydun. New York tarihi müthiş bir bilgi hâzinesine sahip, tarihler, isimler, soyağaçları. Sen yanımıza gelmeden önce beni cadde üzerindeki baştan sona <i>her bir</i> bina hakkında bilgi bombardımanına tutuyordu, bütün eski skandallar, 1870’lerde hemen yan binada gerçekleşen sosyete cinayeti, her şeyi biliyor. Bununla birlikte, birkaç ay kadar önce öğle yemeğinde Fred Astaire hakkında doğru olmasının <i>imkân dâhilinde</i> olmadığını düşündüğüm müthiş çirkin bir hikâyeyle masayı şaşkına çeviriyordu. Fred Astaire! Tepesi atmış, bir denizci gibi küfrediyor! Yani buna inanmadığımı sana söylemekte hiçbir sakınca görmüyorum, hiçbirimiz inanmadık. Chance’in büyükannesi Fred Astaire’i Hollywood’da çalıştığı zamanlardan tanıyordu ve onun yaşayan en tatlı adam olduğunu anlatıyordu. Bunun aksini iddia eden tek bir şey bile duymadım. Eski yıldızların bazıları inanılmaz korkunçmuş tabii, bütün o hikâyeleri de duyuyorduk. Ah,” dedi ümitsizce bir solukta, “o kadar yorgun ve açım ki.”</p>

  <p>“Buyurun,” onun için üzülüyordum, onu boş bir sandalyeye yönlendirdim, “oturun. Yiyecek bir şeyler getirmemi ister misiniz?”</p>

  <p>“Hayır, teşekkürler. Yanımda kalmanı istiyorum. Gerçi sanırım seni tutmamalıyım,” dedi inandırıcı olmayan bir ifadeyle. “Onur konuğu.”</p>

  <p>“Gerçekten, bir dakika bile almaz.” Gözlerim hızla odayı dolaştı. Ordövr tabaklarıyla dolu tepsiler gelip gidiyordu ve yan odada yiyeceklerle dolu bir masa vardı ama benim acilen Hobie’yle konuşmam gerekiyordu. “En kısa zamanda geri döneceğim.”</p>

  <p>Neyse ki Hobie o kadar uzundu ki -hemen hemen diğer herkesten daha uzundu- onu görmekte hiç zorluk çekmedim, kalabalığın arasında güvenli bir deniz feneri gibiydi.</p>

  <p>“Hey,” dedi biri tam Hobie’nin yanına gitmek üzereyken kolumdan yakalayarak. Naftalin kokan yeşil kadife bir ceket giyen Platt’tı bu, darmadağınık ve gergin görünüyordu, daha şimdiden çakırkeyif olmuş gibiydi. “İkinizin arasında her şey yolunda mı?”</p>

  <p>“Ne?”</p>

  <p>“Sen ve Kits, her şeyi çözümlediniz mi?”</p>

  <p>Buna nasıl bir yanıt vereceğimden tam olarak emin değildim. Birkaç saniyelik sessizliğin ardından kırlaşmış sarı bir saç tutamını kulağının akrasına sıkıştırdı. Yüzü zamanından önce gelen orta yaş belirtilerinden kızarmış ve şişmiş görünüyordu; Platt’ın nasıl büyümeyi reddetme özgürlüğüne sahip olmadığını, çok uzun bir süre tembellik ederek miras aldığı ayrıcalıkları son zerresine kadar nasıl yok ettiğini düşündüm, kim bilir kaçıncı defa; işte şimdi -hâlâ üniversite öğrencisi olan- küçük kardeşi Toddy aralarında bir Ivy League üniversitelerinden birinin rektörünün, milyarder bir finansörün ve önemli bir derginin yayımcısının da bulunduğu bir topluluğun içinde durmuş konuşurken o, elinde cin limonuyla tek başına kıyıda köşede bir yerlerde takılıyordu.</p>

  <p>Platt hâlâ bana bakıyordu. “Dinle,” dedi. “Biliyorum bu durum beni ilgilendirmez, sen ve Kits...”</p>

  <p>Omuzlarımı silktim.</p>

  <p>“Tom onu sevmiyor,” dedi birdenbire. “Onun hayatına girmen Kitsey’nin başına gelen en iyi şeydi ve bunu o da biliyor. Demek istediğim, Tom’un ona nasıl davrandığını bir görsen! Andy’nin öldüğü hafta sonu Kits onunlaydı, biliyor musun? Babamla ilgilenmesi için Andy’yi göndermesinin en büyük, en önemli sebebi buydu, Andy’nin babam söz konusu olduğunda çaresiz kaldığını bilmesine rağmen oraya gitmemesinin sebebi. Tom, Tom, Tom. Tom’dan başka bir şeyi gözü gördüğü yok. Ve evet, görünüşe bakılırsa, Tom da ona ‘Sonsuz Âşık’ falan, ‘Biricik Aşkım’ diyormuş, Kitsey öyle diyor ama inan bana Kits’in arkasından çok başka işler çeviriyor. Çünkü...” durdu, sonra öfkeyle devam etti, “onu oyalayıp durması, durmadan asalak gibi para koparmaya çalışması, başka kızlarla takılıp sonra yalanlar söylemesi canımı çok sıkıyordu, annemin ve babamın da öyle. Çünkü belli ki Kits onun geçim kaynağıydı. Onu öyle görüyordu. Ama bana neden diye sorma, Kits ona deli oluyordu. Aklı başında değildi.”</p>

  <p>“Hâlâ da değil, görünüşe bakılırsa.”</p>

  <p>Platt’ın suratı asıldı. “Ah, yapma. Evlendiği sensin ama.”</p>

  <p>“Cable pek evlenilecek bir tipmiş gibi gelmiyor bana.”</p>

  <p>“Bana sorarsan,” içkisinden büyük bir yudum aldı, “Tom her kimle <i>evlenirse</i> ona acırım. Kits fevri davranıyor olabilir ama aptal değildir.”</p>

  <p>“Kesinlikle.” Kitsey’nin aptal olmakla uzaktan yakından alakası yoktu. Annesini en çok memnun edecek evliliği ayarlamakla kalmamıştı, aynı zamanda gerçekten sevdiği adamla yatmayı da sürdürüyordu.</p>

  <p>“Bu iş asla yürümezdi. Annemin dediği gibi. ‘Tam bir kara sevda.’ ‘Umutsuz vaka.’”</p>

  <p>“Bana onu sevdiğini söyledi.”</p>

  <p>“Eh yani, kızlar gidip hep en pislik tipleri sever,” dedi Platt, buna karşı çıkma zahmetine bile girmedi. “Sen de fark etmedin mi?”</p>

  <p><i>Hayır,</i> diye düşündüm kederle, <i>yanılıyorsun.</i> Öyle olsaydı Pippa da beni sevmez miydi?</p>

  <p>“Sana bir şey diyeyim mi? Senin bir içkiye ihtiyacın var, dostum. Aslına bakarsan,” içkisinin kalanını kafasına dikti, “ben de bir tane daha alsam hiç fena olmaz.”</p>

  <p>“Bak, benim gidip biriyle konuşmam lazım. Hem annen,” döndüm ve onu oturttuğum tarafı işaret ettim, “onun da bir içkiye ve yiyecek bir şeylere ihtiyacı var.”</p>

  <p><i>“Anneciğim,”</i> dedi Platt, ocağın üstünde unuttuğu kaynar çaydanlığı hatırlatmışım gibi görünüyordu, hızla çekip gitti.</p>

  <h3 id="sigil_toc_id_148">XXXIII</h3>

  <p class="p1">“Hobie?”</p>

  <p>Koluna dokunduğumda şaşırmış görünüyordu, hızla arkasına döndü. “Her şey yolunda mı?” dedi hemen.</p>

  <p>Sadece onun yanında durmak bile kendimi daha iyi hissetmeme yetmişti - sırf Hobie’nin temiz havasını içime çekmek bile. “Dinle,” dedim endişeyle etrafıma bakınarak, “seninle hemen biraz...”</p>

  <p>“Ah, demek damat bu, öyle mi?” diye lafa daldı yanındaki ilgiyle bizi süzen gruptan bir kadın.</p>

  <p>“Evet, tebrikler!” Başka yabancılar da araya girmeye çalışıyordu.</p>

  <p>“Ne kadar genç görünüyor! Ne kadar da genç görünüyorsun.” Ellilerinin ortasında, sarışın bir hanım elimi sıkıyordu. “Ve ne kadar yakışıklı!” diye ekledi arkadaşına dönerek. “Beyaz Atlı Prens! Yirmi ikiden gün almış olamaz!”</p>

  <p>Hobie tüm nezaketiyle beni etrafımızı çeviren halkaya tanıttı -nazik, incelikli, telaşsız, en uysalından sosyal bir aslan.</p>

  <p>“Şey,” dedim salona göz gezdirerek, “rahatsız ettiğim için üzgünüm, Hobie, umarım kabalık ettiğimi düşünmezsin...”</p>

  <p>“Özel bir şey mi konuşmak istiyorsun? Tabii ki. İzninizle.”</p>

  <p>“Hobie,” dedim nispeten daha sessiz bir köşeye geçer geçmez. Şakaklarımdaki saçlar terden sırılsıklam olmuştu. “Havistock Irving adında birini tanıyor musun?”</p>

  <p>Soluk renkli kaşları aşağı düştü. “Kim?” dedi, sonra bana biraz daha yakından bakıp, “sen iyi olduğundan emin misin?” diye sordu.</p>

  <p>Ses tonu ve yüzündeki ifadeden, içinde bulunduğum ruh hali hakkında belli ettiğinden daha çok şeyin farkında olduğunu anladım. “Tabii ki,” dedim gözlüklerimi burnumun üstüne geri iterek. “İyiyim. Ama dinle, Havistock Irving, bu isim sana bir şeyler çağrıştırıyor mu?”</p>

  <p>“Hayır. Çağrıştırmalı mı?”</p>

  <p>Bölük pörçük kelimelerle -bir kadeh içki için ölebilirdim, Hobie’nin yanına gelirken bara uğramayarak aptallık etmiştim- durumu anlattım. Ben konuştukça Hobie daha da boş bakıyordu.</p>

  <p>“Nasıl yani?” dedi, kafa kalabalığına göz atıyordu. “Onu görüyor musun?”</p>

  <p>“Hımm...” büfenin etrafına üşüşmüş kalabalıklar, kırık buz yatakları, kova dolusu istiridyenin kabuklarını ayıran eldivenli hizmetliler, “şurada.”</p>

  <p>Hobie -gözlükleri olmadan uzağı iyi göremiyordu- bir iki kez gözlerini kırpıştırıp kıstı. “Nasıl yani?” dedi ters ters. “Şu şeyli adam...” Ellerini kafasının iki yanına götürüp, o iki kabarık saç lülesini gösterdi.</p>

  <p>“Evet, ta kendisi.”</p>

  <p>“Pekâlâ.” Bir an için öteki Hobie’yi görmemi sağlayan sert, acemi bir rahatlıkla kollarını önünde kavuşturdu: üstüne cuk oturan antikacı kimliği yok olmuş da Albany’deki eski hayatında olmuş olabileceği polis ya da haşin rahip kimliğine bürünmüştü sanki.</p>

  <p>“Onu tanıyorsun galiba? Kim o?”</p>

  <p>“Ah.” Hobie, içmeye izni olmasa da huzursuzca göğüs cebini kurcalayıp bir sigara aradı.</p>

  <p>“Onu tanıyor musun?” diye tekrarladım biraz daha ısrarla, barın oraya, Havistock’un durduğu tarafa bakmadan edemiyordum. Bazen, hassas konularda Hobie’den bilgi almak çok zor olabiliyordu - konuyu değiştirme, tek kelime bile etmeme, muğlak şeyler geveleme eğilimi gösterebiliyordu ve ona bir şey sorulabilecek en kötü yer, şen şakrak bir tipin yanımıza gelip söze karışmasının fazlasıyla mümkün olduğu bu kalabalık salon olmalıydı.</p>

  <p>“Tanıyorum diyemem. Birkaç iş yaptık. Burada ne arıyor?”</p>

  <p>“Gelinin arkadaşı,” dedim - ve bunu söylediğim ses tonuna karşılık şaşkın bir bakışla karşı karşıya kaldım. “Onun hakkında ne biliyorsun?”</p>

  <p>Gözlerini kırpıştırdı. “Şey,” dedi biraz tereddütle, “gerçek adını bilmiyorum. Welty ile ben onu Sloane Griscam adıyla tanımıştık. Ama gerçek adı bambaşka bir şey.”</p>

  <p>“Kimin nesi peki?”</p>

  <p>“Vurguncu,” dedi Hobie ters ters.</p>

  <p>“Demek öyle,” dedim bir anlık şaşkınlığın ardından. Ticarette, yaşlı insanların aklını çelip onları değerli eşyaları için kandıran, hatta bazen doğrudan soyan açıkgöz dolandırıcılara vurguncu denirdi.</p>

  <p>“Ben...” Hobie topuklarının üzerinde ileri geri sallandı, yüzünde tuhaf bir ifadeyle uzaklara bakıyordu, “burada onun için bolca yem var, orası kesin. Birinci sınıf üçkâğıtçı - o ve ortağı. Şeytani bir zekâya sahiptir o ikisi.”</p>

  <p>Rahip elbisesi yakalı, ışıl ışıl gülümseyen kel bir adam kalabalığın içinde kendine yol açarak bize doğru geliyordu: kollarımı göğsümde kavuşturdum ve ona sırtımı dönüp yanımıza gelmesini engellemeye çalıştım, Hobie’nin onu görmeyeceğini ve onunla konuşmak için bana anlattığı hikâyeyi kısa kesmeyeceğini umuyordum.</p>

  <p>“Lucian Race. En azındani bize söylediği adı buydu. Ah, müthiş çekici bir ikiliydi bu ikisi. Havistock ya da Sloane ya da şimdi kendine her ne ad takıyorsa, yaşlı hanımlar ve yaşlı beylerle sohbete girişirdi, nerede yaşadıklarını öğrenirdi, onları ziyarete giderdi... yardım toplamak için düzenlenen yemeklerde, cenazelerde, Important Americana müzayedelerinde, her yerde avlarının peşine düşerdi. Her neyse,” elindeki içki kadehini inceliyordu, “sonra pek sevgili dostu Bay Race’i de alıp ziyaretlerine giderdi ve o zavallı ihtiyarcıklar başka bir şeyle meşgulken... cidden, çok korkunçtu. Ziynet eşyaları, tablolar, saatler, gümüşler, elllerine ne geçerse. Yani,” dedi ses tonunu değiştirerek. “Uzun zaman önceydi.”</p>

  <p>Ben de bir içki için öylesine yanıp tutuşuyordum ki gözümü barın o taraftan zor ayırıyordum. Toddy’nin titreye titreye gelip kendilerini tanıtacaklarmış gibi, sabırsızlıkla benim olduğum yere doğru bakan yaşlıca bir çifte beni gösterdiğini görmüştüm, inatla arkamı döndüm. “Yaşlı insanlar ha?” diye tekrarladım Hobie’ye, ağzından biraz daha bilgi alırım diye umuyordum.</p>

  <p>“Evet, şimdi söylerken bile üzülüyorum ama savunmasız insanları ağlarına düşürüp soyuyorlardı. Onları kapılarından içeri alan herkesi. Ve bu yaşlı insanların çoğunun öyle çok malı da yoktu, böylelerini tek seferde soyarlardı ama yağmalanacak gerçekten çok şey varsa... Ah, o zaman hediye meyve sepetlerini, mahrem sohbetleri, el öpmeleri haftalarca sürdürürlerdi...”</p>

  <p>Rahip ya da papaz veya her neyse, nişanlananın ben olduğumu görmüş ve elini dostça havaya kaldırmıştı - daha sonra! Kalabalığın arasından yan yan ilerleyerek gelirken ona minnettar bir gülümsemeyle baktım. Bizi evlendirecek olan Protestan Piskopos, Peder Bilmem Kim miydi acaba bu? Yoksa Andy ve Bay Barbour öldükten sonra Bayan Barbour’un gitmeye başladığı St. Ignatius’taki Katolik rahiplerden biri miydi?</p>

  <p>“Tereyağından kıl çeker gibi. Bazen ücretsiz ekspertiz teklif eden mobilya eksperi numarası yaparlardı, evlere böyle ayak basarlardı. Ya da ciddi anlamda vahim vakalarda -yatalak, aklını kaçırmış- aileden biriymiş gibi davranıp evdeki bakıcı hemşireleri kandırırlardı. Her şeye rağmen...” Hobie kafasını salladı. “Sen bir şeyler yedin mi?” diye sordu konuyu değiştirme ses tonuyla.</p>

  <p>“Evet,” dedim fakat aslında yememiştim, “sağ ol ama söylesene...”</p>

  <p>“Ah, iyi bari!” dedi rahatlayarak. “Şurada istiridye var, havyar var. Şu yengeçli şey de güzel. Bugün öğle yemeği için yukarı çıkmadın. Sana bir tabak sığır etli güveç ayırmıştım, biraz da bezelye ve salata ama yememişsin, hâlâ buzdolabında duruyordu...”</p>

  <p>“Peki, Welty’yle senin onunla ne alakanız vardı?”</p>

  <p>Hobie gözlerini kırpıştırdı. “Anlamadım?” dedi kafası karışmış bir halde. “Ha,” kafasını Grischam’ın olduğu tarafa doğru salladı, “onunla?”</p>

  <p>“Evet.” Salonun Noel zamanı ışıltısı -ışıklar, aynalar, alev alev yanan şömineler ve pırıldayan avizeler- bana üstüme basılıyormuş ve dört bir yandan izleniyormuşum gibi kâbusu andıran bir his veriyordu.</p>

  <p>“Şey...” Uzaklara baktı, yeni bir havyar tabağı getirmişlerdi; şimdiden hafiften büfeye doğru yönelmişti bile ama sonra pes etti. “Yıllar yıllar önce elinde bir dolu ziynet eşyası ve gümüşle çıkıp dükkâna geldi. Aile yadigârı olduklarını iddia etti. Ancak bir tuzluk vardı ki... eski, önemli bir parçaydı ve Welty onu gayet iyi tanıyordu çünkü onu sattığı kadını tanıyordu. Ve bu kadının yardım kuruluşu için eski kitapları toplamaya gelmiş numarası yapıp kendisini kandırarak evine giren iki vurguncu genç tarafından soyulduğunu da biliyordu. Her neyse, Welty bu parçaları emanet olarak aldı ve o yaşlı kadını çağırdı, polisi de aradı. Bense, kendi adıma,” cebinden çıkardığı çiçek desenli Liberty mendiliyle alnını sildi; o kadar kısık bir sesle konuşuyordu ki onu zar zor duyuyordum ama sesini yükseltmesini istemeye de cesaret edemiyordum, “bundan on sekiz ay kadar önce bu adamdan bir miktar <i>mal</i> almıştım, işin içinde bir iş olduğunu anlamalıydım ama üstüne gidecek somut bir şey de yoktu elimde. Doğu Yakası seksenli caddelerden birinde yepyeni bir bina, odanın ortasına öylesine yığılmış tuhaf bir Americana koleksiyonu, çay sandıkları, banjo saatler, balina kemiğinden heykelcikler, bir okul açmaya yetecek sayıda Windsor sandalyeler - ama ne bir halı ne bir koltuk ne üzerinde <i>yemek yenecek</i> bir eşya ne <i>yatacak</i> yer - yani eminim sen olsan benden daha önce uyanırdın. Ne bir emlakçı ne bir teyzecik. Haksız kazancını depolamaya çalışırken kiraladığı bir daireydi sadece. Ve aslına bakarsan, zaten beni yanıltan da oydu, ben onu ismen tanıyordum çünkü o zamanlar ufacık bir vitrini olan küçücük bir dükkânı vardı. Madison’da, eski Parke-Burnet’ten çok da uzakta olmayan şapka kutusu kadar bir yerdi, çok güzel bir yerdi ama, yalnızca randevuyla çalışırdı. Chevallet Antika. Kimi birinci sınıf Fransız malları, benim uzmanlık alanıma girmiyordu. Ne zaman o taraftan geçsem kapalı olurdu, hep durup vitrin camından içeri bakardım... O sözünü ettiğim mallar konusunda kendisi benimle irtibata geçene kadar oranın sahibinin kim olduğunu bile bilmiyordum.”</p>

  <p>“Sonra?” dedim, bir kez daha arkamı dönüp yüzünde zafer kazanmış bir ifadeyle yayınevinin sahibini benimle tanıştırmaya getiren Platt’a telepatik olarak benden uzak durmasını söyleyerek.</p>

  <p>“Sonra,” Hobie içini çekti, “uzun lafın kısası, olay mahkemeye taşındı, Welty de ben de ifade verdik. Sloane, Welty’nin deyişiyle <i>yağmacı,</i> çoktan sırra kadem basmıştı, dükkân bir gecede tahliye edilmişti, ‘tadilatta’ yazıyordu ama bir daha hiç açılmadı tabii. Race ise sanırım hapse girdi.”</p>

  <p>“Ne zaman oldu bütün bunlar?”</p>

  <p>Hobie parmağının kenarını kemiriyor ve düşünüyordu. “Ah, Tanrım, işte otuz beş yıl önce falan olmalı. Hatta belki otuz yedi.”</p>

  <p>“Peki ya Race?”</p>

  <p>Kaşları çatıldı. <i>“O da</i> burada mı?” Dönüp yeniden kalabalığı inceledi.</p>

  <p>“Gördüğüm kadarıyla hayır.”</p>

  <p>“Saçları burasında.” Hobie parmağının ucuyla ta ense kökünü gösteriyordu. “Yakasının üstünde. İngilizlerin yaptığı gibi. Belli bir yaşa gelmiş İngilizlerin.”</p>

  <p>“Beyaz saçlı mı?”</p>

  <p>“O zamanlar değildi. Belki şimdi öyledir. Ve biraz tuhaf bir ağzı var,” dudaklarını büzdü, “böyle.”</p>

  <p>“Bu o.”</p>

  <p>“İyi de.” Burada ona ihtiyacı olmadığını fark etmeden büyüteçli ışığını bulmak için cebini kurcaladı. “Sen ona parasını geri vermeyi teklif ettin. Yani bu gerçekten Race <i>ise</i> neden bu kadar ısrar ettiğini anlamıyorum, sonuçta onun sorun çıkaracak ya da hak iddia edecek bir pozisyonda olduğunu hiç sanmıyorum, öyle değil mi?”</p>

  <p>“Doğru,” dedim, uzun süre sessiz kaldıktan sonra ancak bu öyle büyük bir yalandı ki bu sözcüğü ağzımdan zorla çıkarabilmiştim.</p>

  <p>“Peki o halde, bu kadar kaygılı görünme sen de,” dedi Hobie, konunun kapanmasından memnun olduğu belli oluyordu. “Akşamını mahvedecek son şey bu olmalı. Ama,” omzuma bir şaplak attı; salonun diğer ucuna, Bayan Barbour’a bakıyordu, “Samantha’yı kesinlikle uyarmalısın. O rezil herifi evine sokmamalı. Sebep her ne olursa olsun. Merhaba!” dedi, nihayet yanımıza ulaşmayı başaran ve arkamızda sabırsızlıkla gülümseyen yaşlı çifti görünce onlara doğru dönerek. “Ben James Hobart. İzin verirseniz sizi damat beyle tanıştırayım.”</p>

  <h3 id="sigil_toc_id_149">XXXIV</h3>

  <p class="p1">Parti saat altıdan dokuza kadar sürecekti. Gülümsüyor, terliyor, bara doğru gitmeye çalışıyordum ki yolum kesildi ve Tantulus gibi kolumdan tutulup çekilerek resmen sürüklendim, bir yandan susuzluktan ölsem de öte yandan rahat bir nefes almıştım. “Ve işte <i>burada,</i> günün adamı!” “Mutlu çocuk!” “Tebrikler!” “Buraya baksana, Theodore, Harry’nin kuzeni Francis ile <i>tanışmalısın,</i> Longstreetler ve Abernathyler baba tarafından akrabalar, ailenin Boston kanadı, Chance’in büyükbabası, onun ilk kuzeni - Francis. Ah, siz tanışıyor musunuz? Harika! Ve burada da... Ah, Elizabeth, işte buradasın, seni bir saniyeliğine kaçırsam, yalnız çok hoş <i>görünmüyor musun,</i> mavi takım sana çok yakışıyor, seni tanıştırmayı çok istediğim...” En sonunda içki (ve yiyecek) hayalinden vazgeçtim ve -etrafımdaki hiç durmadan değişen yabancı kalabalığına teslim oldum-arada bir yanımdan geçip giden garsonlardan flüt kadehlerde şampanyalar, ordövrler, minicik pastırmalı kişler, havyarlı minyatür blinilerden kapıyordum, bir dolu yabancı gelip gidiyordu, aralarında kapana kısılmıştım, soylu, varlıklı, güçlü kalabalıkların arasında kibarca kafamı sallıyordum...</p>

  <p><i>(Onlardan biri olmadığını asla unutma,</i> diye fısıldamıştı muhasebede çalışan keş arkadaşım kulağıma, beni bir Empresyonist ve Modern Sanat satışında önemli müşterilerlerin arasında sosyalleşirken gördüğünde...)</p>

  <p>...fotoğrafçı yanımıza gelince rastgele topluluklarla durup gülümseyerek kameraya bakıyorduk, çevredeki golf müsabakaları, siyaset, çocukların sporları, çocukların okulları, Hyères ve Hyannis ve Paris ve Londra ve Jackson Hole ve Jüpiter’deki üçüncü, dördüncü, beşinci evleri hakkında beyin uyuşturan sohbetlere esir düşmüştüm, Vail’ın böylesine <i>berbat bir hal alması</i> çok korkunç değil miydi? Oranın küçücük, sevimli bir kasaba olduğu zamanları hatırlıyor muyduk? Kayak için nereye gidiyorsun, Theo? Kayak yapıyor <i>musun?</i> Peki o halde, sen ve Kitsey <i>kesinlikle </i>bizim bilmem neredeki evimize gelmelisiniz...</p>

  <p>Bir gözüm Hobie ve Pippa’da olsa da onları nadiren görebiliyordum. Kitsey neşeyle insanları sürükleyip benimle tanıştırmaya getiriyordu ve sonra pencere pervazından uçup gidiveren bir kuş gibi derhal ortadan kayboluyordu. Havistock ise şükürler olsun ki görünürde yoktu. En sonunda ortalık birazcık boşalmaya başlamıştı ama çok değil; insanlar vestiyere doğru ilerlemeye başlamışlardı, garsonlar ise pastayı ve tatlı tabaklarını yemek büfesinden kaldırmaya başlıyorlardı ki -Kitsey’nin kuzenlerinden oluşan bir grubun muhabbetinin ortasında kapana kısılmışken- gözüm salonun diğer tarafındaki Pippa’ya ilişti (bütün gece boyunca içgüdüsel olarak yaptığım gibi yine bütün bu salondaki tek ilgi çekici ve önemli olan şeyi, yani onun o kızıl kafasını yakalamaya çalışıyordum) ve onun Boris ile birlikte olduğunu görünce şaşkınlıktan donup kaldım. Hararetli bir sohbete dalmışlardı. Boris hafifçe bükülmüş kolu, parmaklarının ucundaki yanmayan sigarasıyla kızın ağzının içine düşecekti neredeyse. Fısıldaşıyor. Gülüşüyor. Kulağını mı ısırıyordu yoksa?</p>

  <p>“Affedersiniz,” dedim ve hızla salonun karşı tarafındaki şöminenin oraya, onların yanına gittim - orada, müthiş bir uyumla dönüp kollarını bana uzattılar.</p>

  <p>“Selam!” dedi Pippa. “Biz de tam senden bahsediyorduk!”</p>

  <p>“Potter!” dedi Boris, kolunu omzuma attı. Lacivert çizgili takımıyla (Madison’daki Ralph Lauren mağazasındaki zengin Rus kalabalıklar beni hep şaşırtırdı) akşama uygun giyinmişti ama nedense biraz temizleneyim dememişti: kirli gözleri ona kavgacı ve itibarsız bir görüntü veriyordu ve saçları teknik olarak pis olmasa da öyleymiş gibi görünüyordu. “Seni gördüğüme sevindim!”</p>

  <p>“Al benden de o kadar.” Onu davet etmiş ama geleceğini düşünmemiştim - tarihler, adresler gibi can sıkıcı şeyleri hatırlamak ya da hatırlasa da vaktinde gitmek Boris’in doğasına uygun şeyler değildi. “Onun kim olduğunu biliyorsun, değil mi?” dedim Pippa’ya dönerek.</p>

  <p>“Tabii ki biliyor! Hakkımda her şeyi biliyor! Biz artık birbirimizin en iyi arkadaşı olduk! Şimdi,” alaycı bir yılışıklıkla bana doğru döndü, “seninle baş başa konuşabilir miyiz? Bize izin verir misin?” dedi Pippa’ya dönüp.</p>

  <p>“Baş başa daha da mı konuşacaksınız bakalım?” dedi ayağındaki balerin pabuçlarıyla neşeyle ayağıma vurarak.</p>

  <p>“Merak etme! Onu hemen geri getireceğim! Güle güle!” dedi Boris ona öpücük göndererek. Sonra bana döndü, birlikte uzaklaşırken kulağıma, “Ne tatlı kız. Tanrım, kızıla bayılırım,” diye fısıldadı.</p>

  <p>“Ben de öyle ama nişanlandığım kız o değil.”</p>

  <p>“Değil mi?” Şaşırmış görünüyordu. “Ama beni o selamladı! Hem de adımla! Ah,” dedi bana biraz daha yakından bakarak, “senin yanakların mı kızardı yoksa! Evet, ciddi ciddi kızardı, Potter!” diye bağırdı. “Kızardın! Küçük bir kız gibi!”</p>

  <p>“Kapa çeneni,” diye tısladım, Pippa’nın duymasından korkarak dönüp çabucak arkama baktım.</p>

  <p>“O değil ha? Bu Küçük Kızıl değil yani? Ne yazık, tüh.” Salona göz gezdiriyordu. “Hangisi o halde?”</p>

  <p>Kitsey’yi gösterdim. “Oradaki.”</p>

  <p>“Ah! Şu gökmavisi elbiseli?” Koluma bir çimdik attı. “Aman Tanrım, Potter! <i>O</i> mu? Salondaki en güzel kadın! İlahî bir güzellik! Bir Tanrıça!” Kendini yere atacakmış gibi hareketler yapıyordu.</p>

  <p>“Hayır, hayır...” Onu derhal kolundan yakalayıp çekiştirdim.</p>

  <p>“Bir melek! Cennetten çıkma! Bir bebeğin gözyaşı kadar saf! Senin gibi birine <i>çok</i> fazla...”</p>

  <p>“Evet, sanırım genel kanı bu yönde.”</p>

  <p>“Gerçi,” elimdeki votka kadehine uzandı ve koca bir yudum alıp bana geri uzattı, “buz gibi soğuk bir güzellik, öyle değil mi? Ben daha sıcak kadınları severim, şahsen. O... o ise bir zambak, bir kar tanesi. Baş başayken buzları eriyordur, umarım?”</p>

  <p>“Hayret edersin.”</p>

  <p>Kaşları havaya kalktı. “Ah. Yani... bu o...”</p>

  <p>“Evet.”</p>

  <p>“İtiraf etti mi?”</p>

  <p>“Evet.”</p>

  <p>“Ve sen de bu yüzden onun yanında değilsin. Ona kızdığın için.”</p>

  <p>“Öyle de denebilir.”</p>

  <p>“Pekâlâ,” Boris elini saçlarının arasından geçirdi, “şimdi gidip onunla konuşmalısın.”</p>

  <p>“Nedenmiş o?”</p>

  <p>“Çünkü gitmemiz gerek.”</p>

  <p>“Gitmemiz mi? Neden?”</p>

  <p>“Çünkü benimle biraz yürüyüşe çıkman lazım.”</p>

  <p>“Neden?” dedim, etrafıma bakındım, beni Pippa’dan fazla uzaklaştırmamış olmasını umuyordum, çaresizce onu bulmaya çalışıyordum yine. Durduğu yerdeki mumlar, şöminenin turuncu ışıltısı bana şarap dükkânının sıcaklığını hatırlatmıştı, sanki bu ışık bir önceki geceye ve yüzüne aynı turuncu ışıltılı ışığın vurduğu, diz dize oturduğumuz o küçük ahşap masaya geri dönen bir geçit olabilirmiş gibi. Yanına gidip elini tutmanın ve onu o ana geri götürmenin bir yolu olmalıydı.</p>

  <p>Boris gözlerinin önüne düşen saçları arkaya attı. “Hadi. Sana söyleyeceklerimi duyunca kendini harika hissedeceksin! Ama eve gitmen gerekecek. Pasaportunu almak için. Ve nakit meselesi var bir de.”</p>

  <p>Boris’in omzunun üstünden yabancı, soğuk kadınların vakur yüzlerini görüyordum. Hafifçe duvara doğru dönmüş, artık pek de neşeli görünmeyen neşeli papazın elini tutan Bayan Barbour’un profilini de.</p>

  <p>“Hey? Sen beni dinliyor musun?” Kolumdan tutmuş sarsıyordu. Apaçık gözlerim ve bütün hissizliğimle yatağa uzanmış, tavandaki çarpıcı mavi beyaz patlamaları izlerken beni çektiğim balilerin paramparça göklerinden defalarca çekip ayaklarımı toprağa indiren aynı sesle konuşuyordu. “Hadi! Arabada konuşuruz. Gidelim. Sana bilet aldım.”</p>

  <p>Gitmek mi? Dönüp ona baktım. Tek duyduğum buydu.</p>

  <p>“Anlatacağım. Bana öyle bakma! Her şey yolunda. Endişelenecek bir şey yok. Ama öncelikle birkaç günlüğüne ortalıkta olmayacağın için gereken ayarlamayı yapmalısın. Üç gün. En fazla. Bu yüzden,” elini sallıyordu, “git, git, Kar Tanesi’yle konuş ve buradan çıkıp gidelim. Burada sigara içemem, değil mi?” dedi etrafına bakınarak. “Kimse içmiyor da?”</p>

  <p><i>Buradan çıkıp gidelim.</i> Bana göre bu gece kurulan tek anlamlı cümle buydu.</p>

  <p>“Çünkü <i>hemen</i> eve gitmen gerek.” Yine tanıdık bir çabayla gözlerimi yakalamaya uğraşıyordu. “Pasaportunu almak için. Ve para. Elinde ne kadar nakit var?”</p>

  <p>“Şey, bankada,” dedim, gözlüklerimi burnumun üstüne ittim, ses tonu tuhaf biçimde ayıltmıştı beni.</p>

  <p>“Bankadan bahsetmiyorum ben. Ya da yarından. Elinde olan parayı soruyorum. Şu anda.”</p>

  <p>“Ama...”</p>

  <p>“Onu geri alabilirim, sana söylüyorum. Ama burada daha fazla oyalanamayız. Hemen gitmeliyiz. Derhal. Hadi git artık, hadi,” dedi bacağıma şakacıktan bir tekme atarak.</p>

  <h3 id="sigil_toc_id_150">XXXV</h3>

  <p class="p1">“Demek buradasın sevgilim,” dedi Kitsey, koluma girdi ve parmaklarının ucunda uzanıp yanağıma bir öpücük kondurdu -etrafını çeviren- biri sosyete sayfalarından, biri de Anne tarafından kiralanan iki fotoğrafçının aynı anda yakalayıverdikleri bir öpücük. “Olağanüstü, değil mi? Yoruldun mu? Umarım ailem seni fazla hırpalamamıştır! Anne, canım,” elini kaskatı sarı saçlı, kaskatı tafta elbiseli, keskin hatlı yüzünün gerginliğine pek uymayan kırış kırış boyunlu Anne de Larmessin’e uzattı, “dinle, burası tam bir cennete dönüşmüş... bir aile resmi alabilir miyiz dersin? Sadece sen, ben ve Theo? Üçümüz?”</p>

  <p>“Beni dinle,” dedim sabırsızca, bu tuhaf fotoğraf çekimi biter bitmez ve (beni aileye yakın olarak bile görmediği açıkça belli olan) Anne de Larmessin başka birileriyle daha önemli konuklarla vedalaşmak için yanımızdan uzaklaşır uzaklaşmaz. “Ben gidiyorum.”</p>

  <p>“Ama...” Şaşkın görünüyordu. “Sanırım Anne bir yerde rezervasyon yaptırmış...”</p>

  <p>“Eh, benim için bir bahane uydurmak zorunda kalacaksın. Senin için sorun olacağını sanmam, öyle değil mi?”</p>

  <p>“Theo, lütfen bu kadar kindar olma.”</p>

  <p>“Çünkü <i>annen</i> gitmiyordur, bundan eminim.” Tanıdığı birileriyle karşılaşmayacağından emin olduğu bir yer olmadığı sürece Bayan Barbour’u akşam yemeği için bir restorana götürmek neredeyse imkânsızdı. “Onu eve götürdüğümü söyle. Hastalandığını söyle. <i>Benim</i> hastalandığımı söyle. Hayal gücünü kullan. Bir şey uydur.”</p>

  <p>“Bana küs müsün?” Aile dili: <i>küs.</i> Biz çocukken Andy bu sözcüğü kullanırdı.</p>

  <p>“Küsmek mi? Hayır.” Ortalık durulduğuna ve bu fikre (Cable? Kitsey?) alıştığıma göre, bu artık benimle uzaktan yakından alakası bile olmayan çirkin bir dedikodu halini almıştı benim için. Kitsey annemin küpelerini takmıştı, şimdi fark ediyordum -tuhaf şekilde acıklıydı çünkü kesinlikle haklıydı, bu küpeler ona hiç gitmemişti- ve kalbim sızlayarak uzanıp onlara dokundum, sonra da ona uzandım ve yanağını okşadım.</p>

  <p>“Ah!” diye bağırdı arka plandaki seyircilerden birkaçı - sonunda mutlu çiftin arasında bir nebze yakınlık gördüklerine memnun olmuşlardı. Bu fırsatı kaçırmayan Kitsey elimi tuttu ve öptü, bir dizi fotoğrafa daha malzeme verdi.</p>

  <p>“Tamam mı?” dedim kulağına, bana doğru yanaşınca. “Biri sorarsa iş için şehir dışındayım. Yaşlı bir hanım elindeki parçalara bakmam için çağırdı.”</p>

  <p>“Hay hay.” Hakkını vermeliydim: sinir bozucu ölçüde soğuk kanlıydı. “Ne zaman döneceksin?”</p>

  <p>“Ah, çok yakında,” dedim, pek inandırıcı sayılmazdım. O salondan dışarı çıkmak ve tek başıma dolaşacağım, çürüyüp üstümden düşene kadar aynı giysileri giyeceğim ve geçimini sağlamak için eski sandalyeleri ve masaları tamir eden kemik çerçeveli gözlüklü üşütük bir yabancı olacağım ıssız bir sahile, belki Meksika kıyılarına varıncaya kadar günlerce, aylarca yürüsem çok mutlu olurdum. “Kendine iyi bak. Ve şu Havistock denen herifi annenin evinden uzak tut.”</p>

  <p>“Şey,” öyle alçak sesle konuşuyordu ki onu duymakta güçlük çekiyordum, “son zamanlarda kene gibi yapıştı. <i>Durmadan</i> telefon açıyor, eve damlamak istiyor, çiçekler, çikolatalar getiriyor, zavallı ihtiyar. Annem onunla görüşmüyor ama. Başından savdığı için de kendini suçlu hissediyor.”</p>

  <p>“Hissetmesin. Onu uzak tutun. O adam dolandırıcı. Şimdi, hoşça kal,” dedim yüksek sesle, yanaklarından şapır şupur öptüm (kameralar yine klik klik çalışmaya başladı; fotoğrafçıların bütün gece bekledikleri pozdu bu) ve bir süreliğine seyahate çıktığımı haber vermek için (burnunu neredeyse tuvale yapıştırmış, sevinçle portrelerden birini incelemekte olan) Hobie’nin yanına gittim.</p>

  <p>“Peki,” dedi temkinli bir ifadeyle bana doğru dönüp. Onunla çalıştığım bütün bu süre zarfında neredeyse hiç izne çıkmamış, bir kez bile şehir dışına çıkmamıştım. “Sen ve...” başıyla Kitsey’i işaret etti.</p>

  <p>“Hayır.”</p>

  <p>“Her şey yolunda mı?”</p>

  <p>“Elbette.”</p>

  <p>Bana baktı, salonun diğer ucundaki Boris’e baktı. “Biliyorsun değil mi, herhangi bir şeye ihtiyacın varsa,” dedi durup dururken. “Ben her zaman yanındayım.”</p>

  <p>“Biliyorum, evet,” dedim - afallamıştım, ne demek istediğinden ya da buna karşılık ne diyeceğimden emin değildim, “sağ ol.”</p>

  <p>Aleni bir mahcubiyetle omuzlarını silkti ve sıkıntıyla portreye bakma işine geri döndü. Boris bara oturmuş bir kadeh şampanya içiyor ve artan blinilerin üstüne havyar sürüp yiyordu. Beni görünce kadehi kafasına dikti ve kafasıyla kapıyı işaret etti: <i>hadi gidelim buradan!</i></p>

  <p>“Görüşürüz,” dedim Hobie’ye, elini sıktım (bu her zaman yaptığım bir şey değildi) ve onu kafası karışmış bir halde ardımdan bakarken bıraktım. Pippa’ya da veda etmek istiyordum ama ortalıkta görünmüyordu. Kütüphanede miydi? Tuvalette mi? Gitmeden önce onu bir kez olsun -tek bir kez daha- görmeye kararlıydım. “Nerede olduğunu biliyor musun?” diye sordum Hobie’ye, salonda kısa bir tur attıktan sonra ama yalnızca kafasını salladı. Böylece birkaç dakika boyunca endişeyle vestiyerin önünde dikildim, geri dönmesini bekledim, ta ki -ağzı tıka basa ordövrlerle dolu- Boris en sonunda beni kolumdan yakalayıp önce merdivenlerden aşağı sonra da kapıdan dışarı çekiştirinceye kadar.</p>
</body>
</html>