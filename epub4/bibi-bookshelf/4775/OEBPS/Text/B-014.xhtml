<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Çöp kamyonlarının gürültüsüne uyandığımda sanki paraşütle bambaşka bir evrene atlamış gibiydim. Boğazım acıyordu. Kuş tüyü yorganın altında yatarken kurumuş karışımların ve yanık şömine odununun karanlık havasını ve terebentin, reçine ile verniğin -belli belirsiz- her dem yeşil kokusunu içime çektim.</p>

  <p>Bir süre orada öylece yattım. Popper -gece ayak ucuma kıvrılıp uyumuştu- görünürde yoktu. Leş gibi kirli giysilerimle uyumuştum. En sonunda -bir hapşırık krizinin zorlamasıyla- ayağa kalktım, kollarımı geçirip kazağımı tişörtümün üstüne giydim ve yastık kılıfının hâlâ orada olduğundan emin olmak için elimi yatağın altına soktum, sonra soğuk döşemelere güçlükle basarak banyoya gittim. Saçlarım kuruyup düğüm düğüm olmuştu, taranıp açılamayacak kadar dolaşıktı ve suyla biraz ıslatıp en başından taramayı denediysem de bir tutamı öylesine keçe gibi olmuştu ki en sonunda vazgeçip o tutamı çekmecede bulduğum paslı bir tırnak makasıyla güç bela kesip attım.</p>

  <p>Tanrım, diye düşündüm, hapşırmak için aynadan uzaklaşırken. Uzun süredir bir aynanın karşısına geçmemiştim ve şimdi kendimi zor tanıyordum: çürük çene kemiği, çeneye serpiştirilmiş sivilceler, soğuktan kızarıp şişmiş bir surat - gözlerim de şişmişti, ağır, uykulu göz kapaklarım bana sakat, evde eğitim gören bir mankafa görüntüsü vermişti. Ateşli silahlar ve süt tozu stoklanmış bir bodrumdan alınıp yerel emniyet güçlerince kurtarılmış, bir tarikatın yetiştirdiği bir çocuğa benziyordum.</p>

  <p>Saat geç olmuştu: dokuz. Odamdan dışarı adımımı atar atmaz WNYC’deki klasik sabah programını duydum, sunucunun sesinde, Köchel sayılarını Sutton Place’teki evimizde uyandığım sayısız sabahlarda duyduğum aynı sıcak, devlet radyosu mırıltısını anımsatan hayalî bir aşinalık vardı. Mutfakta Hobie’yi önünde bir kitapla masada otururken buldum. Ama kitabı okumuyordu; odanın karşı tarafına bakıyordu. Beni gördüğünde şaşırdı.</p>

  <p>“Evet, işte buradasın,” dedi, ayaklanıp bir yığın postayı ve faturayı darmadağınık halde bir kenara iterek oturmam için yer açtı. Dizleri çıkmış kadife fitilli pantolonu ve güvelerin yediği delik deşik, eski püskü kazağını giymiş, atölyede çalışmaya hazırdı; açılan alnı ve kısa kesimli saçları yüzünden Hadley’in Latince kitabının kapağındaki mermerden yapılma Roma senatörünün hantal, şakakları kel görüntüsüne benziyordu. “Bugün nasılsın?”</p>

  <p>“İyiyim, teşekkürler.” Sesim pürüzlü ve çatlaktı.</p>

  <p>Kaşları yine çatıldı ve bana sert bir bakış attı. “Tanrı aşkına!” dedi. “Bu sabah sesin karga gibi çıkıyor.”</p>

  <p>Bu da ne demekti? Utançtan yüzüm alev alev yanarak benim için çıkardığı sandalyeye oturdum -gözlerine bakmayacak kadar utanıyordum- kitabına baktım: kırış kırış deri ciltliydi, Lord Bilmemne’den <i>Hayat ve Edebiyat,</i> emlak satışlarından birinden gelen, kalçasını kırmış, çoluğu çocuğu olmayan, pek üzücü Poughkeepsieli ihtiyar Bayan Falanca Filanca’dan kalma eski bir baskı.</p>

  <p>Hobie, önüme bir tabak koymuş, şimdi de bana çay dolduruyordu. Rahatsızlığımı gizlemeye çalışarak kafamı önüme eğdim ve tostumu didiklemeye başladım, boğazım yutkunamayacak kadar acıdığı için neredeyse boğulacaktım. Fincanı biraz fazla hızlı kapıverince çayı masa örtüsünün üstüne döktüm ve örtüyü kurulayacağım derken elim ayağıma dolaştı.</p>

  <p>“Hayır, hayır, önemli değil, al.”</p>

  <p>Peçetem sırılsıklam olmuştu, onu nereye koyacağımı bilemiyordum, o kafa karışıklığında onu alıp tostumun üstüne bırakıverdim ve gözlüklerimin altından gözlerimi ovuşturdum. “Özür dilerim,” dedim pat diye.</p>

  <p>“Özür mü?” Sanki tam olarak bilmediği bir yerin adresini sormuşum gibi bakıyordu suratıma. “Ah, yapma ama...”</p>

  <p>“Lütfen beni gönderme.”</p>

  <p>“Bu da ne demek? <i>Göndermek</i>? Nereye gönderecekmişim?” Yarım ay şeklindeki gözlüklerini indirip onların üzerinden bana doğru baktı. “Saçmalama,” dedi şakacı, yarı kızgın bir sesle. “Seni göndereceğim yer dosdoğru yatağına geri gitmek olacak, onu söyleyeyim. Sesin vebaya yakalanmış gibi çıkıyor.”</p>

  <p>Ama bu tavrıyla bana güven vermeyi başaramamıştı. Utançtan kaskatı kesilmiş, ağlamaya başlamamaya kararlı halimle kendimi dimdik, ocağın yanındaki, bir zamanlar Cosmo’nun sepetinin durduğu kimsesiz yere bakarken buldum.</p>

  <p>“Ah,” dedi Hobie, o boş köşeye baktığımı görünce. “Evet. Ne yaparsın? Duvar gibi sağırdı, haftada üç dört kez kriz geçiriyordu falan ama yine de onun sonsuza kadar yaşamasını istedik. Çocuk gibi hıçkıra hıçkıra ağladım. Bana Welty’nin Cosmo’dan önce gideceğini söyleselerdi... Welty hayatının yarısını o köpeği veterinere götürüp getirmekle geçirdi. Bana bak,” dedi ses tonunu değiştirip, ben hâlâ tek kelime etmeden perişan halde kıpırdamadan oturmaya devam edince öne doğru eğilip gözlerime bakmaya çalıştı. “Hadi ama. Büyük zorluklardan geçtiğinin farkındayım ama şimdi bunları kafaya takmanın hiç gereği yok. Çok sarsılmış görünüyorsun, evet evet öyle görünüyorsun,” dedi kesin bir ses tonuyla. “Çok sarsılmışsın kesinlikle ve Tanrı seni korusun!” dedi geri çekilerek. “Kötü bir şeyler kaptığın da belli. Hiç suratını asma, her şey yolunda. Sen şimdi neden yatağına geri gitmiyorsun, bütün her şeyin üstesinden daha sonra geliriz.”</p>

  <p>“Biliyorum ama,” gökgürültüsü gibi çağlayan hapşırığı bastırmak için kafamı başka tarafa çevirdim, “gidecek hiçbir yerim yok.”</p>

  <p>Arkasını sandalyesine yasladı; kibar, ölçülü, birazcık da cansız bir tarafı vardı. “Theo...” parmağıyla alt dudağına vurdu, “kaç yaşındasın sen?”</p>

  <p>“On beş. On beş buçuk.”</p>

  <p>“Peki,” nasıl soracağını bulmaya çalışıyormuş gibi görünüyordu, “büyükbabandan ne haber?”</p>

  <p>“Ah,” dedim kısa bir duraksamadan sonra çaresizce.</p>

  <p>“Onunla konuştun mu? Gidecek hiçbir yerin olmadığını biliyor mu?”</p>

  <p>“Şey, lanet olsun...” (ağzımdan kaçıvermişti, Hobie beni yatıştırmak için elini havaya kaldırdı) “anlamıyorsun. Demek istediğim, Alzheirmer’ı mı var nesi var bilmiyorum ama onu aradıklarında benimle konuşmayı istemedi bile.”</p>

  <p>“Yani...” Hobie çenesini avucunun içine dayadı ve şüpheci bir öğretmen gibi gözlerini bana dikti, “onunla konuşmadın.”</p>

  <p>“Hayır, yani şahsen konuşmadım, bir kadın vardı yardımcı olan.” Xandra’nın arkadaşı Lisa (tedirgin bir tavırla peşimden gelmiş, nazik fakat giderek artan kaygılı bir ifadeyle “ailenin” haberdar edilmesi gerektiğini söylemişti) ona verdiğim numarayı çevirmek için uzak bir köşeye çekilmişti ve telefonu kapattığında yüzünde öyle bir ifade vardı ki Xandra’nın o akşamki tek kahkahayı atmasına bile neden olmuştu.</p>

  <p>“Bir kadın mı?” dedi Hobie aramıza çöken sessizlikte, bir akıl hastasıyla konuşurken takınılacak türden bir sesle.</p>

  <p>“Evet. Demek istediğim,” bir elimle yüzümü ovuşturdum, mutfaktaki renkler fazla yoğundu, başım dönüyor, kontrolü kaybediyormuş gibi hissediyordum, “galiba telefonu Dorothy açmış ve Lisa’nın dediğine göre ‘tamam, bekle,’ demiş. ‘Ah, hayır!’ ya da ‘Ne oldu?’ veya ‘Bu korkunç bir şey!’ bile dememiş, sadece ‘Bekle, onu telefona çağırayım,’ demiş. Sonra büyükbabam gelmiş telefona ve Lisa ona kazadan bahsetmiş, Lisa’yı dinlemiş ve sonra bunu duyduğuna üzüldüğünü söylemiş ama Lisa sesinin <i>tonunu</i> duyacaktınız dedi. Ben ne yapabilirim ya da cenaze ne zaman diye bile sormamış. Yani sadece aradığınız için teşekkürler, çok sağ olun, güle güle, o kadar. Bunu ona ben de söyleyebilirdim,” diye ekledim Hobie karşılık vermeyince gerilip. “Çünkü anlayacağın, onlar babamı cidden sevmiyorlardı, <i>gerçekten</i> sevmiyorlardı. Dorothy onun üvey annesi ve ilk günden beri birbirlerinden nefret etmişler ama Büyükbaba Decker’la da hiç anlaşamamış...”</p>

  <p>“Tamam tamam. Sakin ol...”</p>

  <p>“...ve şey, çocukken babamın başı belaya girmiş, bunun da onlarla bir alakası olabilir. Ne için olduğunu bilmiyorum ama bir şey için tutuklanmış, neden olduğunu gerçekten bilmiyorum ama kendimi bildim bileli onunla asla zaman geçirmek istemediler, benimle de zaman geçirmek istemediler hiç...”</p>

  <p>“Sakin ol! Ben seni...”</p>

  <p>“...çünkü yemin ederim, onlarla neredeyse hiç karşılaşmadım sayılır, onları hiç tanımıyorum ama benden nefret etmeleri için hiçbir sebep yok, büyükbabam da öyle çok iyi biri sayılmaz, aslına bakılırsa babama çok kötü davranırmış...”</p>

  <p>“Şişşt! Uzatmak yok! Ben seni hiçbir şey için zorlamıyorum, ben sadece şunu bilmek istiyorum, hayır, şimdi beni dinle,” dedi sözünü kesmeye kalkışınca masanın üzerinde uçan bir sineği kovalıyormuş gibi sözlerimi eliyle savuşturarak.</p>

  <p>“Annemin avukatı burada. Şehirde. Benimle onu görmeye gelir misin? Hayır,” dedim hemen, kaşlarının çatıldığını görünce ne diyeceğimi şaşırarak, “öyle ciddi anlamda <i>avukat</i> avukat değil ama para işleriyle ilgileniyor. Onunla telefonda konuşmuştum. Oradan ayrılmadan önce.”</p>

  <p>“Pekâlâ,” dedi Pippa gülerek, soğuktan yanakları pembe pembe olmuştu. “Bu köpeğin nesi var? Hiç araba görmemiş mi?”</p>

  <p>Parlak kızıl saçlar, yeşil yün bere, onu günışığında görmenin şoku yüzüne bir kova buz gibi su yemek gibiydi. Yürüyüşünde muhtemelen kazadan kalma bir aksama vardı ama bunda bile bir dans adımına zarif bir giriş yaparcasına çekirge yumuşaklığı vardı ve soğuğa karşı öyle kat kat giyinmişti ki ayakları olan rengârenk, küçük bir kozaya benziyordu.</p>

  <p>“Kedi gibi miyavlıyordu,” dedi o bir dolu desenli atkısından bir tanesini çıkarırken. Popçik tasmasının kayışı ağzında, onun ayak ucunda dans ediyordu. “O tuhaf sesi hep çıkarır mı? Yani yanımızdan bir taksi geçse hop, havada! Sanki uçurtma diye uçuruyordum onu! İnsanlar gülmekten yarıldı. Evet,” köpekle konuşmak için yere eğilerek parmaklarıyla kafasının tepesini kaşıdı, “senin, senin banyo yapman lazım, değil mi? Malta Teriyeri mi bu?” dedi kafasını kaldırarak.</p>

  <p>Kafamı hararetle salladım, elimin tersini ağzıma kapatıp hapşırığımı bastırmaya çalışıyordum.</p>

  <p>“Köpekleri severim.” Ne dediğini zar zor duyuyordum, gözlerimin içine bakan gözlerinin büyüsü altındaydım. “Bir köpek kitabım var ve orada ne kadar cins varsa hepsini ezberledim. Büyük bir köpek alacak olsaydım Peter Pan’daki Nana gibi bir Newfoundland alırdım, küçük bir köpek alsaydım... şey, sürekli fikrimi değiştiriyorum. Şu küçük teriyerlerin hepsini seviyorum, özellikle de Jack Russellları, sokakta falan hep öyle komik ve öyle şekerler ki. Ama harika bir Basenji de tanıyorum. Ve geçen gün cidden müthiş bir Pekinezle tanıştım. Gerçekten çok çok ufacık ve çok zeki. Çin’de sadece hanedandan gelenler bakabiliyormuş onlara. Çok eskiden kalma bir cins.”</p>

  <p>“Malta Teriyerleri de çok eski,” diye vırakladım, katkıda bulunacak ilgi çekici bir bilgiye sahip olduğuma sevinmiştim. “Onların soyu da ta antik Yunan’a dayanıyor.”</p>

  <p>“Sen bu yüzden mi Malta Teriyeri almayı seçtin? Kökleri eskiye dayandığı için mi?”</p>

  <p>“Iııı...” Öksürüğümü bastırmaya çalışıyordum.</p>

  <p>O ise başka bir şeyler söylüyordu -ama "bana değil, köpeğe- bense bir başka hapşırık krizine daha tutulmuştum. Hobie hemen elinin altındaki en yakın şeyi kaptığı gibi -bir peçete- bana uzattı.</p>

  <p>“Pekâlâ, bu kadar yeter,” dedi. “Doğru yatağa dönüyorsun. Hayır, hayır,” dedi, peçeteyi ona geri vermeye kalkışınca. “Sende kalsın. Şimdi söyle bakalım,” dedi dökülen çayım ve sırılsıklam olmuş tostumla mahvolmuş tabağıma bakıp, “kahvaltı için sana ne getireyim?”</p>

  <p>Hapşırıkların arasında Boris’ten kaptığım Rusvari omuz silkme hareketini yaptım: <i>ne olursa.</i></p>

  <p>“Peki o zaman, senin için sakıncası yoksa biraz yulaf ezmesi yapacağım. Boğazından kolay geçer. Çorabın var mı?”</p>

  <p>“Hımm.” Pippa köpekle ilgileniyordu, hardal sarısı kazağı, sonbahar yaprağı misali saçları ve diğer bütün renkleriyle mutfağın parlak renkleriyle -sarı bir kâsenin içinde parlayan benekli elmalar, Hobie’nin boya fırçalarını sakladığı kahve kutusunun içinden göz kırpan gümüşi pırıltılar- karışıp karman çorman oluyordu.</p>

  <p>“Pijaman?” diye sordu Hobie. “Yok mu? Welty’ninkilerden bir şeyler ayarlayabilir miyim bir bakayım. Şu üstündekileri çıkarınca onları da makineye atacağım. Şimdi, toz ol bakalım,” dedi, eliyle omzuma vurunca bir anda yerimden sıçradım.</p>

  <p>“Ben...”</p>

  <p>“Kalabilirsin. Canın istediği sürece. Ve merak etme, avukatını görmeye seninle birlikte geleceğim, her şey yoluna girecek.”</p>

  <h3 id="sigil_toc_id_87">II</h3>

  <p class="p1">Yalpalaya yalpalaya, titreyerek karanlık koridordan geçtim ve ağır, buz gibi yatak örtülerinin arasına girdim. Oda rutubet kokuyordu ve bakacak birçok şey olmasına rağmen -bir çift topraktan mitolojik ejderha, Viktorya tarzı boncuk işi resimler, hatta bir kristal top- koyu kahverengi duvarlar ve bu duvarların kakao tozuna benzer kupkuru dokusu, beni içlerine çekiyor -ta içime dolan ve sıcak, eski moda seslerle konuşan cana yakın bir kahverengiydi bu- ve Hobie’nin sesini, hatta Welty’nin sesini duyuyormuşum hissiyle dolduruyordu, öyle ki çıkan ateşimin kızıl akıntısında sürüklenirken onların varlığıyla sarıp sarmalandığımı hissediyordum. Pippa ise kendine özgü kıpır kıpır, rengârenk bir hale saçıyordu etrafına, bütün o kafa karışıklığında karanlığın içinde uçuşan kızıl yaprakları ve şenlik ateşi kıvılcımlarını ve bir de tablomu düşünüyordum, böylesine zengin, karanlık, ışığı emen bir zemin üzerinde nasıl görüneceğini. Sarı tüyler. Kızıl ışıltı. Kapkara, parlak gözler.</p>

  <p>Zınk diye uyandım -yine otobüsteymişim ve biri sırt çantamın içinden tabloyu alıyormuş diye korkuyla, yerimden sıçrayarak- ve Pippa’yı uykulu köpeği kucağına alırken gördüm; saçları, odadaki her şeyden daha parlaktı.</p>

  <p>“Üzgünüm ama dışarı çıkması gerek,” dedi. “Sakın suratıma hapşırma.”</p>

  <p>Dirseklerimin üzerinde doğruldum. “Affedersin, merhaba,” dedim aptal aptal, kolumu yüzüme kapatarak. Sonra, “Daha iyi hissediyorum,” diye ekledim.</p>

  <p>O rahatsızlık verici altın sarısı gözleri odada gezindi. “Sıkıldın mı? Sana renkli kalemler getirmemi ister misin?”</p>

  <p>“Renkli kalem mi?” Şaşırmıştım. “Neden ki?”</p>

  <p>“E, çizmek için...”</p>

  <p>“Yani...”</p>

  <p>“Sorun değil,” dedi. “Yalnızca hayır diyebilirsin.”</p>

  <p>Hızla dışarı çıktı, Popçik de hemen peşinden koştu; ardında bir tarçınlı sakız kokusu bırakmıştı, aptallığımın altında ezilerek yüzümü yastığa gömdüm. Bunu birine söyleyeceğime ölmeyi yeğlerdim ama fazla uyuşturucu kullanmış olmam beynime ve sinir sistemime zarar mı verdi diye merak ediyordum, hatta belki ruhuma da onarılamaz ve henüz kendini belli etmeyen bir zarar vermiş olabilirdi.</p>

  <p>Orada endişe içinde yatarken cep telefonum bipledi: BIL BAKALIM NERDEYIM? MGM GRANDIN HAVUZUNDA!!!</p>

  <p>Gözlerimi kırpıştırdım. BORIS? yazdım cevap olarak.</p>

  <p>EVET, BENIM!</p>

  <p>Orada ne işi vardı ki? Y MSN? yazdım.</p>

  <p>EVET AMA COK UYKUM VAR! U BTOPLARDAN CAKIP DURUYORUZ TANRIM :-)</p>

  <p>Ve sonra bir bip sesi daha:</p>

  <p>*MUTHIS* EGLENIYORUZ. PARTI PARTI. SEN? KOPRU ALTINDA MI KALIYORSUN?</p>

  <p>NYC, yazdım buna yanıt olarak. HASTA YATAKTAYIM. SEN NEDEN MGMGR'DESIN?</p>

  <p>KY VE AMBER O DIGERLERIYLE BURDAYIZ!!!!;-)</p>

  <p>Bir saniye kadar sonra: WHITE RUSSIAN DIYE BI ICKI DUYMUŞ MUYDUN? TADI COK GUZEL ADI COK KOTU 4 TANE ICTIM AMA</p>

  <p>Kapı vuruldu. “İyi misin?” dedi Hobie, kafasını kapıdan içeri sokarak. “Sana bir şeyler getireyim mi?”</p>

  <p>Telefonu bir kenara bıraktım. “Hayır, teşekkür ederim.”</p>

  <p>“Peki, acıktığın zaman bana söyle lütfen. Evde bir dolu yiyecek var, buzdolabı öyle tıka basa dolu ki kapıyı zor kapatıyorum, Şükran Günü için misafirlerimiz gelmişti de. Bu ses de ne?” dedi etrafına bakınarak.</p>

  <p>“Bir şey değil, telefonum.” Boris mesaj atmıştı: SON BIRKAC KADEHE INANAMZSN!!!</p>

  <p>“Pekâlâ, seni onunla baş başa bırakayım. Bir şeye ihtiyacın olursa bana haber ver.”</p>

  <p>Hobie odadan çıkar çıkmaz duvara döndüm ve ona cevap yazdım: MGMGR? KT BEARMAN'LA?!</p>

  <p>Neredeyse anında cevap geldi: EVET! AMBER &amp; MIMI &amp; JESICA &amp; KT'NIN *UNIYE* GIDEN ABLASI JORDAN DA VAR:-D INANABILIYO MSN??? COK KOTU BI ZAMANDA GITTIN!!!;-</p>

  <p>Sonra neredeyse hiç zaman geçmeden, ben daha cevap bile veremeden, GITMEM GRK. AMBER TLFNUNU ISTIY0 BENI DAHA SNRA ARA, yazdı. Ona cevap yazdım ama karşılık gelmedi ve bundan sonra Boris’ten uzun, çok uzun bir süre hiç haber alamayacaktım.</p>

  <h3 id="sigil_toc_id_88">III</h3>

  <p class="p1">O gün ve Welty’nin şaşırtıcı derecede yumuşak eski pijamalarıyla yatıp kalkarak geçen sonraki bir iki gün daha ateşim yüzünden öyle allak bullak ve dengesizdim ki kendimi tekrar tekrar Port Authority’de insanlardan kaçarken, kalabalıkları ite kaka, üstüme yağlı sular damlaya damlaya tünellere dalarken veya yine Las Vegas’ta o CAT otobüsünde uçuşan kumlar pencerelere vururken ve bilet ücretini ödeyecek hiç param yokken rüzgârın dövdüğü endüstriyel plazaların önünden geçip giderken buluyordum. Zaman, otobanda patinaj çektiren buzlu yollar gibi geçip gidiyordu altımdan, tekerleklerim bir yere takılınca ani, keskin parlamalarla bölünüyor, bir anda normal zamana savruluveriyordum: Hobie bana aspirin ve buzlu zencefilli gazoz getiriyor ve -yıkanmış, kabarık tüylü ve kar beyazı- Popçik, ayaklarımın etrafında volta atıp durmak için yatağımın ayakucunda zıplıyordu.</p>

  <p>“Hişşt,” dedi Pippa yatağımın yanına gelip o da oturabilsin diye kenara kaymam için beni dürtükleyerek. “Kay bakalım.”</p>

  <p>Doğrulup oturdum, el yordamıyla gözlüklerimi bulup taktım. Rüyamda tabloyu görüyordum, onu dışarı çıkarmış, bakmıştım, yoksa bakmamış mıydım? Uykuya dalmadan önce kaldırdığımdan emin olmak için endişeyle etrafa bakınırken bulmuştum kendimi.</p>

  <p>“Ne var, ne oldu?” Bakışlarımı onun yüzüne çevirmek için zorluyordum kendimi.</p>

  <p>“Hiç.”</p>

  <p>Sırf yastık kılıfına dokunmak için birkaç kez yerde sürünerek yatağın altına girmiştim ve şimdi dikkatsizlik edip onu yatağın altından görünecek şekilde bırakmış olmaktan korkuyordum. <i>Aşağıya bakma sakın,</i> diyordum kendi kendime. <i>Ona bak.</i></p>

  <p>“Al bakalım,” dedi Pippa. “Sana bir şey yaptım. Elini uzat.”</p>

  <p>“Vay canına,” dedim avucumun içindeki ucu sivri, çimen yeşili origamiye bakarak. “Teşekkürler.”</p>

  <p>“Bunun ne olduğunu biliyor musun?”</p>

  <p>“Iııı...” Geyik? Karga? Ceylan? Paniğe kapılarak dönüp ona baktım.</p>

  <p>“Pes mi ettin? Bu bir kurbağa! Anlamadın mı? Al, komodinin üstüne koy. Şurasına bastırınca zıplaması lazım, gördün mü?”</p>

  <p>Ne yapacağımı bilemeden elimdeki kurbağayla uğraşırken, bana bakan gözlerinin farkındaydım - içlerinde bir ışık ve çılgınlık taşıyan, bir kedinin gözlerindeki gibi kayıtsız bir güç taşıyan gözler.</p>

  <p>“Şuna bakabilir miyim?” Uzanıp iPod’umu kaptı ve ekranı kaydırarak incelemeye koyuldu. “Hımm,” dedi. “Güzel! Magnetic Fields, Mazzy Star, Nico, Nirvana, Oscar Peterson. Hiç klasik yok mu?”</p>

  <p>“Şey, birkaç tane olacaktı,” dedim, utanmıştım. Nirvana dışında okuduklarının hepsi aslında anneme aitti, hatta Nirvana şarkılarının bir kısmı bile onundu.</p>

  <p>“Sana birkaç CD hazırlayabilirdim. Ama bilgisayarımı okulda bıraktım. Sanırım birkaç şarkıyı e-posta atabilirim, şu sıralar daha çok Arvo Pârt dinliyorum ben, hiç neden diye sorma, kulaklıkla dinlemek zorunda kalıyorum çünkü sınıf arkadaşlarımı gıcık ediyor.”</p>

  <p>Bakışlarımı yakalayacak diye korkarak gözlerimi ondan ayırmayı başaramayarak, başını eğmiş, iPod’umu inceleyişini izledim: kulakları pespembeydi, kabarık yara izi ateş kızılı saçlarının altından kendini hafifçe belli ediyordu. Profilden bakınca aşağıya doğru bakan gözlerinin üzerindeki göz kapakları uzun ve ağırdı, bana kütüphaneden alıp alıp incelediğim <i>Kuzey Avrupa Şaheserleri</i> kitabındaki melekleri ve küçük uşakları anımsatan bir şeyler vardı yüzünde.</p>

  <p>“Hey...” Sözcükler boğazımda düğümlendi.</p>

  <p>“Evet?”</p>

  <p>“Iııı...” Neden önceki gibi değildi? Neden söyleyecek hiçbir şey gelmiyordu aklıma?</p>

  <p>“Ooo...” Kafasını kaldırıp bana baktı ve sonra yeniden gülmeye başladı, konuşamayacak kadar çok gülüyordu.</p>

  <p>“Ne var?”</p>

  <p>“Bana neden öyle bakıyorsun?”</p>

  <p>“Nasıl bakıyorum?” dedim, paniklemiştim.</p>

  <p>“Böyle...” Suratıma bakan o patlak gözlü yüz ifadesini nasıl yorumlayacağımdan emin değildim. Boğulan biri? Mongoloid? Balık? “Kızmasana. Sen çok ciddisin. Ben sadece...” Başını eğip iPod’a baktı ve yine gülme krizine girdi. “Ooo,” dedi, “Şostakoviç, <i>ağır.”</i></p>

  <p>Ne kadarını hatırlıyordu? Merak ediyordum, utançtan alev alev yansam da gözlerimi ondan ayıramıyordum. Bu sorulacak türden bir şey değildi ama bilmek istiyordum yine de. O da kâbuslar görüyor muydu? Kalabalıktan korkuyor muydu? Terleyip paniğe kapılıyor muydu? O da benim gibi, sanki patlama ruhum ile bedenimi birbirlerinden bir kulaç uzakta kalacak şekilde ayırmış gibi kendini uzaktan izliyormuş hissine kapılıyor muydu hiç? Bu kahkaha patlamasında Boris’le geçirdiğim çılgın gecelerden çok iyi tanıdığım kendiliğinden çıkıveren bir kayıtsızlık, ölümü kıl payı kaçırmış olmakla ilişkilendirdiğim (en azından kendim için) havai ve histerik bir yan vardı. Çöldeyken gülmekten karnıma ağrılar girdiği, bitmesi için saatlerce iki büklüm yerlerde kıvrandığım geceler olurdu, öyle ki sırf bitsin diye kendimi bir arabanın önüne atabilirdim.</p>

  <h3 id="sigil_toc_id_89">IV</h3>

  <p class="p1">Pazartesi sabahı, iyi olmaktan çok uzak olsam da kendimi ağrıların ve uyuşuklukların yarattığı o puslu havadan kurtardım ve görev duygusuyla güçlükle de olsa mutfağa gidip Bay Bracegirdle’ın ofisini aradım. Ama onunla konuşmak istediğimde sekreteri (beni beklemeye aldıktan ve hemen ardından biraz fazla hızlıca bana geri döndükten sonra) Bay Bracegirdle’ın ofis dışında olduğunu ve hayır, ona ulaşabileceğim bir numara olmadığını ve hayır, maalesef ne zaman geri döneceğini bilmediğini söyledi. Başka bir şey var mıydı?</p>

  <p>“Peki...” Ona Hobie’nin numarasını bıraktım; durumu hemen kavrayamayıp randevu almadığım için pişmanlık duyuyordum ki telefon çaldı.</p>

  <p>“212, ha?” dedi gür, zeki ses.</p>

  <p>“Vegas’tan ayrıldım,” dedim aptal gibi; kafamın içine yer eden nezle sesimin genizden ve kıt zekâlı çıkmasına neden oluyordu. “New York’tayım.”</p>

  <p>“Evet, o kadarını anladım.” Ses tonu dostane ama mesafeliydi. “Senin için ne yapabilirim?” Ona babamdan bahsedince derin bir nefes verdi. “Ah,” dedi dikkatli bir tavırla. “Bunu duyduğuma üzüldüm. Ne zaman oldu?”</p>

  <p>“Geçen hafta.”</p>

  <p>Lafımı hiç kesmeden beni dinledi; ona olup bitenleri anlatmak için harcadığım yaklaşık beş dakika içinde en az iki tane gelen aramayı reddetti. “Vay canına,” dedi ben konuşmayı bitirince. “Ne hikâye ama, Theo.”</p>

  <p>Vay canına: başka bir durumda olsam beni gülümsetebilirdi. O kesinlikle annemin tanıdığı ve sevdiği biriydi.</p>

  <p>“Orada olaylar senin için çok korkunç bir hal almış olmalı,” dedi. “Elbette kaybın için son derece üzgünüm. Bütün bunlar <i>çok</i> üzücü. Ama doğrusunu istersen ve bunu şimdi sana söylerken çok daha rahat hissediyorum, baban çıkageldiğinde kimse ne yapacağını bilemedi. Annen tabii ki bazı şeyleri benimle paylaşmıştı, Samantha bile bazı kaygılarını dile getirmişti, yine de anlayacağın üzere, zor bir durumdu. Ama kimsenin böyle bir şeyi beklediğini sanmıyorum. Beyzbol sopalı eşkıyalar falan.”</p>

  <p>“Şey...” <i>Beyzbol sopalı eşkıyalar,</i> bu detayı yakalayacağını hiç düşünmemiştim aslında. “Elinde sopayla orada durdu sadece. Yani bana vurduğu falan yok.”</p>

  <p>“Şey...” Güldü, havadaki gerginliği dağıtan rahat bir gülüştü bu. “Altmış beş bin dolar <i>fazla</i> kesin bir miktarmış gibi gelmişti zaten. Şunu da söylemeliyim, telefonda konuştuğumuzda hukuki danışmanın olarak biraz yetki alanımı aştım ama şartları göz önüne alarak beni affedeceğini umuyorum. Ama bir bit yeniği olduğunu sezmiştim.”</p>

  <p>“Anlamadım?” dedim, mideme bir ağrı saplanmıştı.</p>

  <p>“Telefondayken. Para konusunda. Parayı <i>çekebilirsin,</i> 529’dan en azından. Büyük bir vergi cezası ödersin ama bu mümkün.”</p>

  <p>Mümkün mü? Parayı alabilir miymişim? Alternatif bir gelecek beliriverdi hemen zihnimde: Bay Silver parasını almış, babam üstünde bornozu BlackBerry’sinden maç skorlarını kontrol ediyor, bense Spirsetskaya’nın dersinde yayılmış oturan Boris’in karşı sırasındayım.</p>

  <p>“Gerçi hesaptaki paranın aslında o miktardan biraz daha az olduğunu söylemeliyim,” diyordu Bay Bracegirdle. “Kenarda durdukça durmadan büyüyor gerçi! Şartları düşününce bir kısmını şimdi kullanman için gerekli ayarlamaları yapamayacak değiliz tabii ama annen maddi sıkıntı çekerken bile bu paraya dokunmamaya kararlıydı. İsteyeceği son şey babanın bu paraya el sürmesiydi. Ve evet, aramızda kalsın ama kendi kefaletinle şehre geri dönmen çok zekice bir hareket bence. Üzgünüm,” boğuk bir konuşma, “on birde bir görüşmem var, ona yetişmem lazım, artık Samantha’da kalıyorsun anladığım kadarıyla?”</p>

  <p>Bu soru üzerimde tam bir soğuk duş etkisi yarattı. “Hayır,” dedim, “Village’da aile dostlarımızın yanında kalıyorum.”</p>

  <p>“Pekâlâ, muhteşem. Sen kendini nasıl rahat hissedeceksen. Her neyse, korkarım artık kaçmam gerek. Bu konuşmaya ofisimde devam etmeye ne dersin? Bir randevu ayarlayın diye seni yeniden Patsy’ye bağlayacağım.”</p>

  <p>“Harika,” dedim, “teşekkürler.” Ama telefonu kapattığımda kendimi berbat hissediyordum, sanki biri elini göğsümden içeri sokmuş ve çirkin, ıslak bir şeyi kalbimin üstüne atıp gidivermişti.</p>

  <p>Mutfağın önünden geçerken yüzümün aldığı ifadeyi görünce bir anda durup, “Her şey yolunda mı?” diye sordu Hobie.</p>

  <p>“Evet.” Ama koridordan odama giden yol çok uzun gelmişti ve kapıyı kapatıp kendimi yatağın üstüne atar atmaz ağlamaya başladım, daha doğrusu yüzümü gömdüğüm yastığın içinden yarı ağlıyor, yarı korkunç, kuru hırıltılar çıkarıyordum. Popçik ise tişörtüme patisini vuruyor ve burnunu endişeyle enseme sürüyordu.</p>

  <h3 id="sigil_toc_id_90">V</h3>

  <p class="p1">Bundan önce kendimi daha iyi hissediyordum fakat her nasılsa bu haber beni yeniden hasta etmişti. Gün tükenirken ve ateşim o en baştaki baş döndürücü titremeye doğru yükselirken düşünebildiğim tek şey babamdı: <i>onu aramam lazım,</i> diye düşünüyordum, tam içim geçmek üzereyken yataktan kafamı kaldırmaya çalışıyordum, sanki ölümü gerçek değil, yalnızca bir provaymış gibi, bir deneme çalışmasıymış gibi; gerçek ölümse (kalıcı olan) gerçekleşmek üzereymiş ve bunu durdurmaya zamanım varmış gibi ama ancak onu bulabilirsem, ancak cep telefonuna cevap verirse, ancak Xandra ona işyerinden ulaşabilirse, <i>onu yakalamalıyım, ona haber vermeliyim.</i> Derken, daha sonra -gün bitip karanlık basınca sıkıntılı bir yarı rüya haline girmiş oluyordum, rüyamda babam uçak rezervasyonlarının içine ettiğim için beni fena azarlıyordu, tam o sırada koridordaki ışığı fark ediyordum, arkadan ışık vuran minicik bir gölgeyi - Pippa, sanki biri arkasından itivermiş gibi sarsak bir adımla bir anda odaya dalıyor, şüpheyle arkasına bakıyordu: “Onu uyandırmalı mıyım?”</p>

  <p>“Bekle,” dedim - biraz ona, biraz da hızla karanlığın, uzun, kemerli bir kapının diğer tarafındaki kudurmuş bir stadyum kalabalığının içine geri çekilen babama. Gözlüklerimi gözüme takınca dışarı çıkıyormuş gibi paltosunu üstüne giydiğini gördüm.</p>

  <p>“Affedersin,” dedim, kolumu gözlerimin önüne siper ederek, lambanın parlak ışığı karşısında kafam allak bullaktı.</p>

  <p>“Hayır, asıl sen beni affet. Şey, sadece, yani... ” yüzüne düşmüş bir tutam saçı geriye attı, “ben gidiyorum da sana veda etmek istedim.”</p>

  <p>“Veda mı?”</p>

  <p>“Ah.” Soluk renkli kaşları çatıldı, dönüp kapı girişindeki (çoktan ortadan kaybolmuş) Hobie’ye baktı ve sonra yine bana doğru döndü. “Pekâlâ. Şey.” Sesinde hafif bir panik seziliyordu. “Ben geri dönüyorum. Bu gece. Neyse, seni görmek güzeldi. Umarım senin için her şey yolunda gider.”</p>

  <p>“Bu gece mi?”</p>

  <p>“Evet, birazdan uçuyorum. Teyzem beni yatılı okula gönderdi,” dedi ben şaşkın gözlerle ona bakmayı sürdürünce. “Şükran Günü için buradaydım. Doktoru görmeye gelmiştim. Hatırladın mı?”</p>

  <p>“Ah. Doğru.” Direkt ona bakıyor ve hâlâ uyuyor olduğumu umut ediyordum. Yatılı okul hayal meyal bir şeyler anımsatıyor gibiydi ama bunun rüyamda gördüğüm bir şey olduğunu sanıyordum.</p>

  <p>“Evet,” dedi, tedirgin görünüyordu. “Buraya daha erken gelmemen kötü oldu, çok eğlenceliydi. Hobie yemek yaptı, bir sürü insan geldi. Her neyse, gelebildiğim için bile çok şanslıydım, Doktor Camenzind’den izin almam gerekti. Benim gittiğim okulda Şükran Günü falan yok.”</p>

  <p>“Orada ne yapıyorlar?”</p>

  <p>“Kutlamıyorlar. Yani belki de kutlayanlar için hindi falan yapıyorlardır.”</p>

  <p>Bana okulun adını söylediğinde -ağzından yarıkomik espri gibi çıkmıştı- şaştım kaldım. Institut Mont-Haefeli, İsviçre’deki bir okuldu, itibarlı sayılmazdı bile, Andy’ye göre, sadece en salak ve en sorunlu kızların gittiği bir yerdi.</p>

  <p>“Mont-Haefeli? Ciddi misin? Ben oranın çok şey olduğunu sanıyordum,” <i>psikiyatrik</i> kelimesi yanlış olurdu, “vay be.”</p>

  <p>“Eh. Margaret Teyze alışacağımı söylüyor.” Komodinin üstündeki origami kurbağayla oynuyor, onu zıplatmaya çalışıyordu ama kurbağa yamulup yana yattı. “Hem manzarası Caran D’Ache kutusunun üstündeki dağa benziyor. Karla kaplı tepeler, çiçekli çayırlar falan. Bunun dışında neredeyse hiçbir şeyin olmadığın o sıkıcı Avrupa korku filmlerinden biri gibi.”</p>

  <p>“Ama...” Bir şeyleri kaçırıyormuşum gibi ya da belki hâlâ uykudaymışım gibi bir hisse kapılmıştım. Mont-Haefeli’ye giden tanıdığım tek kişi James Villiers’ın kız kardeşi Dorit Villiers idi ve söylentilere bakılırsa oraya gönderilmesinin sebebi erkek arkadaşını elinden bıçaklamasıydı.</p>

  <p>“Evet, tuhaf bir yer,” dedi, sıkkın gözleri odanın içinde titreşiyordu. “Kaçıklar okulu. Kafamdaki travmayla gidebileceğim pek fazla yer de yoktu gerçi. Hemen bitişiğinde bir klinik var,” dedi omuzlarını silkerek. “Doktorlar hep görevde. Düşündüğünden daha ciddi bir durum. Demek istediğim, kafama aldığım darbeden beri bazı sıkıntılarım var ama tabii kafayı yemiş ya da hırsızlık yapmaya başlamış değilim.”</p>

  <p>“Evet, ama...” hâlâ <i>korku filmi</i> kısmını zihnimden atmaya çalışıyordum, “İsviçre? Çok havalı.”</p>

  <p>“Sen öyle diyorsan.”</p>

  <p>“Le Rosey’ye giden Lallie Foulkes adında bir kız tanıyorum. Her sabah çikolata molası verdiklerini söylemişti.”</p>

  <p>“Eh, bize kızarmış ekmeğimizin üstüne sürmeye reçel bile verilmiyor.” Siyah paltosunun üzerindeki elleri solgun ve çilliydi. “Sadece yeme bozukluğu olan kızlara veriliyor. Çayına şeker koymak istiyorsan hemşirenin odasındaki paketlerden çalmak zorundasın.”</p>

  <p>“Hımm...” Gitgide kötüleşiyordu. “Dorit Villiers adında bir kız tanıyor musun?”</p>

  <p>“Hayır. Oradaymış ama sonra onu başka bir yere göndermişler. Sanırım birinin yüzünü tırnaklamaya kalkışmış. Onu bir süre kilit altında tutmuşlar.”</p>

  <p>“Ne?”</p>

  <p>“Tabii onlar buna <i>öyle</i> demiyor,” dedi burnunu kaşıyarak. “La Grange dedikleri çiftliğe benzer bir bina var, bilirsin, sütçü kızlı ve sahte bir köy havası verilmiş. Yurt binalarından daha güzel. Ama kapılarında alarm takılı ve gardiyanları falan var.”</p>

  <p>“Yani, şey...” Dorit Villiers’ı düşündüm -kabarık kıvırcık altın sarısı saçlar, üşütük bir Noel ağacı meleği gibi boş boş bakan mavi gözler- ve ne diyeceğimi bilemedim.</p>

  <p>“Orası sadece gerçekten deli kızları koydukları yer. La Grange. Ben Bessonet’deyim, Fransızca konuşan bir grup kızla birlikte. Fransızcayı daha iyi öğreneyim diye böyle yaptılar ama bunun tek sonucu, benimle kimse konuşmuyor.”</p>

  <p>“Ona orayı sevmediğini söylemelisin! Teyzene.”</p>

  <p>Yüzünü buruşturdu. “Söylüyorum. Ama sonra oranın ne kadara mal olduğunu anlatmaya başlıyor. Ya da onun kalbini kırdığımı söylüyor. Her neyse,” dedi <i>gitmem gerek</i> tınısında bir sesle, sıkıntıyla omzunun üstünden bakarak.</p>

  <p>“Hı hı,” dedim sonunda, kafa karışıklığıyla bir süre duraksadıktan sonra. Gece gündüz, yaşadığım hezeyanlar onun evde olduğunu biliyor olmamla, koridordan gelen sesini, hatta ayak seslerini duydukça yükselen enerji dolu mutluluk akınlarıyla renklenmişti: battaniyelerden bir çadır yapacaktık, buz pistinde beni bekliyor olacaktı, ben iyileşince birlikte yapacağımız her şey yoğun bir heyecanla dolup taşıyordu - aslında bir şeyler <i>yapmıştık</i> da mesela gökkuşağı renginde şekerlerden kolyeler yaparken radyoda “Belle and Sebastian” çalıyordu ve sonra, daha sonra Washington Square’da var olmayan bir kumarhane salonunda dolaşıyorduk.</p>

  <p>Hobie’nin sessizce koridorda beklediğini fark ettim. “Üzgünüm,” dedi kol saatine bakarak. “Sizi acele ettirmekten gerçekten nefret ediyorum ama...”</p>

  <p>“Tabii,” dedi Pippa. Sonra bana döndü. “Hoşça kal o halde. Umarım kendini daha iyi hissedersin.”</p>

  <p>“Bekle!”</p>

  <p>“Ne var?” dedi yarı dönerek.</p>

  <p>“Noel için geri geleceksin, değil mi?”</p>

  <p>“Hayır, Margaret Teyze’de olacağım.”</p>

  <p>“Ne zaman geleceksin peki?”</p>

  <p>“Şey...” Tek omzunu silkti. “Bilmiyorum. Bahar tatilinde belki.”</p>

  <p>“Pips...” dedi Hobie ama aslında ona değil, bana söylüyordu.</p>

  <p>“Peki,” dedi Pippa, gözlerinin üstüne düşen saçları yana attı, dış kapının kapandığını duyana kadar bekledim. Sonra yataktan çıkıp perdeyi açtım. Tozlu camların ardından ikisinin birlikte ön kapının merdivenlerinden inişlerini izledim, Pippa pembe atkısı ve şapkasıyla Hobie’nin iri, iyi giyimli cüssesinin yanında hızlı hızlı hareket ediyordu. Onlar köşeyi döndükten sonra da bir süre pencerede durup boş sokağa baktım. Sonra kendimi terk edilmiş hissedince ve başım dönmeye başlayınca yorgun adımlarla onun odasına doğru yürüdüm ve -içimdeki isteğe karşı koyamayarak- kapıyı birazcık araladım.</p>

  <p>Oda iki yıl önceki haliyle aynıydı, yalnızca biraz daha boştu. <i>Oz Büyücüsü</i> ve Save Tibet posterleri. Tekerlekli sandalye gitmişti. Pencerenin pervazı kar tanelerinden bembeyaz çakıl taşlarıyla dolmuştu. Ama oda o kokuyordu, onun varlığıyla sıcak ve canlıydı hâlâ ve orada durup onun havasını içime çekerken yüzümde kocaman, mutlu bir gülümsenin belirdiğini hissettim, sırf orada onun masal kitaplarının, onun parfüm şişelerinin, saç tokalarını koyduğu pırıltılı kutunun ve sevgililer günü koleksiyonunun yanında olduğum için: kâğıt danteller, aşk tanrısı ve kumrular, kalplerine gül buketlerini bastırmış Edward döneminden kalma âşıklar. Sessizce, çıplak ayaklı olmama rağmen parmak uçlarımda şifoniyerin üstündeki gümüş çerçeveli fotoğraflara doğru yürüdüm -Welty ve Cosmo, Welty ve Pippa, Pippa ve annesi (aynı saçlar aynı gözler) ve yanlarında genç ve daha zayıf bir Hobie- odanın içinde hafif bir hırıltı oldu. Suçüstü yakalanmış gibi arkamı döndüm - biri mi geliyordu? Hayır, Popçik’ti bu, banyo yaptıktan sonra pamuk gibi bembeyaz olmuştu, yapılmamış yatağın yastıklarının arasına gömülmüş, mutlu mutlu, hafif bir mırıltıyla ve salyalarını akıta akıta horulduyordu. Acınası bir yanı olsa da -eski bir paltonun içine sokulmuş bir yavru köpek gibi, geride bıraktıklarıyla teselli bulmaya çalışarak- ben de yatak örtülerinin arasına girip onu teselli eden şeyin kokusuna ve yanağıma değen ipeksi hissine aptal aptal sırıtarak onun yanına kıvrıldım.</p>

  <h3 id="sigil_toc_id_91">VI</h3>

  <p class="p1">“Vay vay vay,” dedi Bay Bracegirdle önce Hobie’nin sonra benim elimi sıkarken. “Theodore bunu söylemek zorundayım, büyüdükçe annene daha çok benziyorsun. Keşke seni böyle görebilseydi.”</p>

  <p>Gözlerine bakmaya ve utanmış görünmemeye çalıştım. İşin aslı, annemin düz, açıklı koyulu saçlarını almış olsam da babama çok daha fazla benziyordum, bu öyle bir benzerlikti ki hiçbir geveze seyirci, herhangi bir kafedeki hiçbir garson bunu belirtmeden geçemezdi - katlanamadığını ebeveynime benzemekten hiç mutluluk duymadığımdan değil ama aynaya bakınca onun o somurtkan, sarhoş araba kullanan yüzünün daha genç halini görmek, hele de şimdi o öldükten sonra, iyiden iyiye can sıkıcıydı.</p>

  <p>Hobie ve Bay Bracegirdle sakin sakin sohbet ediyorlardı, Bay Bracegirdle Hobie’ye annemle nasıl tanıştıklarını anlatıyor, Hobie de o günü anımsıyordu: “Evet! Hatırlıyorum, daha bir saat bile olmadan otuz santimi bulmuştu! Tanrım, müzayededen çıkmıştım ve tek bir şey bile hareket etmiyordu, şehrin yukarı yakasında, şu eski Parke-Bernet’teydim...”</p>

  <p>“Madison’da, Carlyle’ın karşısındaki?”</p>

  <p>“Evet, eve kadar epey uzun bir yürüyüş yapmıştım.”</p>

  <p>“Siz antikayla uğraşıyorsunuz, öyle değil mi? Village’da, Theo bahsetmişti.”</p>

  <p>Kibar kibar oturdum ve onların sohbetini dinledim: ortak arkadaşlar, galeri sahipleri ve sanat koleksiyoncuları, Rakerlar ve Rehnbergler, Fawcettler ve Vogeller, Mildebergerler ve Depewler’den yok olup giden New York simgelerine, kapatılan Lutece’ye, Le Caravelle’e, Cafe des Artistes’e... “Annen ne derdi kim bilir, Theodore, Cafe des Artistes’e bayılırdı.” (Bunu nereden biliyordu? Merak ediyordum). Babamın, kötü anlarında annemle ilgili yaptığı imalara bir an bile inanmamış olsam da <i>görünüşe bakılırsa </i>Bay Bracegirdle annemi düşündüğümden çok daha yakından tanıyordu. Raflarındaki hukuksal olmayan kitaplar bile aralarındaki benzerliği, ortak ilgi alanlarını açığa vuruyordu. Sanat kitapları: Agnes Martin, Edwin Dickinson. Şiirde de öyle, ilk baskıları olanlar: Ted Berrigan. Frank O’Hara, <i>Meditations in an Emergency.</i> Eve yüzünde mutlu bir pembelikle elinde Frank O’Hara’nın aynı basım kitabıyla geldiği günü anımsadım - kitabı Strand’te bulduğunu düşünmüştüm çünkü böyle bir şeyi alacak paramız yoktu. Ama şimdi düşününce bana kitabı nereden aldığını söylemediğini fark ettim.</p>

  <p>“Pekâlâ, Theodore,” dedi Bay Bracegirdle beni kendime getirerek. Biraz yaşlıca da olsa boş zamanlarının büyük bir kısmını tenis kortunda geçiren birinin hoş, güneş yanığı görüntüsüne sahipti; gözlerinin altındaki koyu renk torbacıklar onu neşeli bir pandaya benzetiyordu. “Sen artık yargıcın bu konuda isteklerini göz önünde bulunduracağı kadar büyüksün,” dedi. “Özellikle de velayetin anlaşmalı olacağından...” dedi Hobie’ye, “elbette önümüzdeki ara dönem için bir geçici velayet almaya çalışabiliriz ama bunun gerekli olacağını sanmıyorum. Bu düzenlemenin çocuğun yararına olduğu açık, tabii sizin için de uygunsa?”</p>

  <p>“Tabii ki,” dedi Hobie. “O mutluysa ben de mutluyum.”</p>

  <p>“Şu anki şartlarda gayriresmî yetkilerle Theodore’un yetişkin vasisi olarak hareket etmeye tam anlamıyla hazırlıklı mısınız?”</p>

  <p>“Gayriresmî, kravatlı, ne gerekirse.”</p>

  <p>“Okul işiyle de ilgilenmemiz gerekiyor. Yatılı okuldan bahsetmiştik, hatırladığım kadarıyla. Ama şimdilik düşünülecek çok fazla şey var zaten, öyle değil mi?” dedi yüzümdeki acıklı ifadeyi fark edince. “Daha yeni gelmişken ve tatiller de yaklaşırken seni hemen göndermek ya da bütün kararları şu anda vermek gerektiğini zannetmiyorum,” dedi Hobie’ye bir bakış atarak. “Bu dönemin sonuna kadar beklersen daha iyi olacak sanırım, bütün bunları daha sonra hallederiz. Ve biliyorsun, elbette bana <i>istediğin</i> zaman ulaşabilirsin. Gece gündüz fark etmez.” Bir kartvizitin arkasına telefon numarasını yazıyordu. “Bu benim ev numaram, bu da cep numaram, ah, ah, bu ne kötü bir öksürük böyle!” dedi bakışlarını kaldırıp. “Fena öksürüyorsun, bir doktora görünüyorsun, değil mi? Ve bu da Bridgehampton’daki numaram. Umarım beni herhangi bir nedenle aramak için tereddüt etmezsin, neye ihtiyacın olursa.”</p>

  <p>Başka bir öksürüğü daha bastırmak için güçlükle yutkundum. “Teşekkür ederim...”</p>

  <p>“İstediğin kesinlikle bu, değil mi?” Kendimi tanık sandalyesinde oturuyormuşum gibi hissetmeme yol açan bir ifadeyle, delici gözlerle bana bakıyordu. “Önümüzdeki birkaç hafta süresince Bay Hobart’ın yanında kalmak?”</p>

  <p><i>Önümüzdeki birkaç hafta</i> sözü hoşuma gitmemişti. “Evet,” dedim ağzımın içinden konuşarak, “ama...”</p>

  <p>“Çünkü...” Ellerini önünde birleştirdi, sırtını koltuğuna yasladı ve dikkatle yüzüme baktı. “Yatılı okul uzun vadede senin için kesinlikle en iyisi ama doğrusunu istersen, koşullara bakacak olursak sanırım Buck-field’deki arkadaşım Sam Ungerer’e bir telefon edip seni oraya hemen şimdi sokabileceğimizi sanıyorum. Bir şeyler ayarlanacaktır. Harika bir okuldur. Ve sanırım yurtta kalmak yerine okul müdürünün ya da öğretmenlerden birinin evinde kalman da ayarlanabilir, bir aile ortamında olabilesin diye, eğer böylesi daha çok hoşuna gidecekse.”</p>

  <p>O ve Hobie, ikisi de bana bakıyordu, sanırım cesaretlendirircesine. Bense ayakkabılarıma bakıyordum, nankörlük etmek istemiyordum ama bu öneriler silsilesinin sona ermesini diliyordum. “Pekâlâ.” Bay Bracegirdle ve Hobie bir an için birbirlerine baktılar - Hobie’nin yüzündeki ifadede bir teslimiyet ve/veya hayal kırıklığı görüyordum ama yanılıyor muydum? “İstediğin buysa ve Bay Hobart da buna katılıyorsa ben şu an için bu ayarlamada hiçbir sorun görmüyorum. Ama nerede olmak istediğini düşünmende ısrar ediyorum, Theodore, böylece işe koyulup önümüzdeki okul dönemi ya da eğer istersen belki de yaz okulu için bir şeyler bulmaya çalışalım.”</p>

  <h3 id="sigil_toc_id_92">VII</h3>

  <p class="p1">Geçici velayet. Sonraki haftalarda işe koyulmak ve <i>geçicinin</i> ne anlama geldiği hakkında çok kafa yormamak için elimden geleni yaptım. Şehirdeki erken üniversite programlarına başvurdum - Hobie’nin yanında kalma işi herhangi bir nedenle yürümezse dağın başında bir yere gönderilmemi engeller diye bir mantık yürütüyordum. Bütün gün odamda, zayıf ışıklı bir lambanın altında, Popçik hemen ayak ucumda, halının üstünde horuldarken sınav hazırlık kitapçıklarının üstüne eğilmiş, tarihleri, ispatları, teoremleri, Latince sözcükleri, rüyalarımda bile upuzun listeler okuyup düzgün söyleyemeyeceğim diye umutsuzluğa kapıldığım İspanyolca bir dolu düzensiz fiili ezberlemeye çalışıyordum.</p>

  <p>Gözümü yükseklere dikerek kendimi cezalandırıyordum - belki de annem adına yapıyordum bunu. Ödev yapma alışkanlığımı kaybetmiştim, Vegas’ta çalışmalarımı tam olarak sürdürmüş sayılmazdım ve ezberlenecek bunca şeyi görmek bile bana ışıklar yüzüme çevrilmiş, doğru cevabı bilmiyormuşum ve başarısız olmam tam bir felaket olacakmış gibi bir işkence hissi veriyordu. Gözlerimi ovuşturarak soğuk duşlar ve buzlu kahveyle kendimi uyanık tutmaya çalıştım, kendi kendime ne kadar iyi bir şey yaptığımı söyleyerek daha da cesaretlenmeye çalıştım ama bu bitmek bilmez ineklemeler bütün o yapıştırıcı madde çekmekten çok daha büyük bir öz yıkımmış gibi geliyordu ve gözlerimin kızarıp sulanmaya başladığı bir noktada çalışma işinin kendisi, beni etrafımda olup bitenleri anlamaktan alıkoyacak kadar bitkin hale getiren bir tür uyuşturucu olup çıkmıştı. Yine de bütün bu çalışmalara minnettardım çünkü beni zihinsel anlamda düşünemeyecek kadar sefil bir halde tutuyordu. Bana işkence eden utançsa pek net bir temeli olmadığı için çok daha fazla yıpratıcıydı: neden bu kadar kusurlu, değersiz ve yanlış hissettiğimi bilmiyordum, sadece öyle hissediyordum işte ve kafamı ne zaman kitaplarımdan kaldırsam yüzüm iki yandan hücum eden sümüğe karışmış yaşlara bulanmış oluyordu.</p>

  <p>Bu kısmen tabloyla ilgiliydi. Onu saklamanın iyi bir yere varmayacağını biliyordum ve yine de artık ortaya çıkıp anlatamayacak kadar uzun süredir elimde tutuyordum onu. Bay Bracegirdle’a güvenip söylemek fazla gözü kara bir hareket olurdu. Durumum şüpheliydi; o daha şimdiden beni bir yatılı okula göndermek için biraz fazla hevesliydi. Ve sıklıkla yaptığım gibi durumu Hobie’ye açmayı düşündüğümdeyse kendimi hiçbiri bir diğerinden daha olası görünmeyen çeşitli teorik senaryoların içine sürüklenirken buluyordum.</p>

  <p>Tabloyu Hobie’ye verecektim ve o da “ah, lafı bile olmaz” diyecek ve bir şekilde (bu kısımda, işin lojistik tarafı konusunda bazı sıkıntılarım vardı) çaresine bakacaktı ya da tanıdığı birilerini arayacaktı ya da ne yapılacağı konusunda müthiş bir fikri olacaktı ya da hiç umursamayacaktı ya da kızacaktı ve her nasılsa her şey yoluna girecekti.</p>

  <p>Ya da: Tabloyu Hobie’ye verecektim ve polisi arayacaktı.</p>

  <p>Ya da: Tabloyu Hobie’ye verecektim ve tabloyu sahiplenecek ve sonra, “Ne diyorsun, sen delirdin mi? Tablo mu? Neden bahsettiğin hakkında hiçbir fikrim yok,” diyecekti.</p>

  <p>Ya da: Tabloyu Hobie’ye verecektim ve o kafasını sallayıp beni anlıyormuş gibi görünecek ve bana doğrusunu yaptığımı söyleyecekti ama sonra ben odadan çıkar çıkmaz kendi avukatını arayacak ve ben ya bir yatılı okula ya da ıslahevine gönderilecektim (ki tablolu ya da tablosuz, bütün senaryolarımın sonu bir şekilde buraya varıyordu).</p>

  <p>Ancak içimdeki huzursuzluk büyük ölçüde babamla alakalıydı. Ölümünün benim suçum olmadığının farkındaydım ama yine de içimde bir yerlerde, mantıksız, kesinlikle sarsılmaz bir yerde benim suçum olduğunu da biliyordum. Son çaresizliğinde ondan büyük bir soğukkanlılıkla uzaklaştığıma bakılırsa yalan söylemiş olması söz konusu bile olamazdı. Belki de borcunu ödemenin benim elimde olduğunu biliyordu - bu gerçek, Bay Bracegirdle ağzından kaçırdığından beri aklımdan hiç çıkmıyordu. Masa lambasının ardında kalan gölgelerin içinden Hobie’nin topraktan ejderhaları yusyuvarlak camdan gözleriyle bana bakıyorlardı. Ona kasten kazık attığımı mı düşünmüştü? Ölmesini istediğimi mi? Geceleyin dayak yediğini ve kumarhanelerin park yerlerinde kovalandığını görüyordum rüyamda ve pek çok kez birdenbire uykudan uyanıp onu yatağımın yanındaki sandalyede oturmuş beni izlerken buluyordum, sigarasının alevi karanlıkta parıldıyordu. <i>Ama bana senin öldüğünü söylediler,</i> diyordum yüksek sesle, orada olmadığını fark etmeden önce.</p>

  <p>Pippa yokken ev ölüm sessizliğindeydi. Kapısı kapalı muntazam odalar ölü yapraklar gibi baygın ve nemli kokuyorlardı. Dalgın dalgın dolaşıp onun eşyalarına bakıyordum, nerede olduğunu ve ne yaptığını merak ediyor, küvet giderindeki kızıl saç teli ya da koltuğun altına kaçmış top halindeki çorabı gibi incecik bağlarla hâlâ bağlı olduğumu hissetmek için çaba gösteriyordum. Ama onun varlığının gergin telaşını özlesem de ev, evin verdiği güven ve sarmalanmışlık hissi beni teselli ediyordu: eski portreler ve zayıf ışıklı koridorlar, yüksek sesle tıkırdayan saatler... Sanki Marie Celeste’e miço olarak girmiştim. Durgun sessizliklerin, gölge ve derin güneş ışığı denizlerinin içinde hareket ederken ayaklarımın altındaki eski tahta döşemeler bir gemi güvertesi gibi gıcırdıyor, Altıncı Cadde’deki trafiğin gürültüsü ancak duyulabilecek ölçüde kulağıma çalınıyordu. Yukarıda, diferansiyel denklemlerini, Newton’ın Soğuma Yasası’nı, bağımsız değişkenleri çözmeye çalışıp serseme dönerken, <i>Ta’nın türevini götürecek bir sabit sayı olduğu gerçeğini kullandık,</i> Hobie’nin aşağı kattaki varlığı bir dayanak noktası, dostane bir ağırlıktı: aşağıdan yükselen tokmağının sesini duymak ve sessizce aletleri, tutkalları ve rengârenk ahşaplarıyla oyalandığını bilmek beni avutuyordu.</p>

  <p>Barbourlardayken cep harçlığım olmaması süregelen bir sıkıntıydı; öğle yemeği parası, okuldaki laboratuvar ücreti ve diğer ufak tefek masraflar için Bayan Barbour’dan para dilenmek, kendisinin düşüncesizce harcadığı miktarlara oranla büyük korku ve endişeye neden oluyordu. Ama Bay Bracegirdledan aldığım para sayesinde haber bile vermeden Hobie’nin evine demir attığım için kendimi biraz daha az tuhaf hissediyordum. Popçik’in veteriner ücretlerini ödeyebiliyordum; küçük bir servet sayılırdı bu çünkü çürük bir dişi ve kalp kurdu sorunu vardı - Xandra, benim bildiğim kadarıyla Vegas’ta olduğum bütün o süre zarfında ona ne bir ilaç vermiş ne de aşı yaptırmıştı. Kendi dişçi faturalarımı da ödeyebilmiştim, oldukça hatırı sayılır bir meblağdı (altı dolgu, dişçi koltuğunda cehennem gibi geçen on saat) ve kendime bir dizüstü bilgisayar ve bir iPhone, ayrıca ihtiyaç duyduğum ayakkabıları ve kışlık giysileri almıştım. Ve -Hobie market alışverişi parasını almayı kabul etmese de- ben yine de dışarı çıkıp onun için market alışverişi yapıyor ve parasını kendim ödüyordum - süt, şeker ve çamaşır deterjanı gibi şeyleri Grand Union’dan, taze ürünleri ise sık sık Union Meydanı’nda kurulan pazardan alıyordum; üzüntüyle bakıp tek kelime etmeden kilere götürdüğü büyük çamaşır deterjanı kutularının aksine, yabani mantar, kırmızı elma, üzümlü ekmek gibi onun hoşuna gittiği belli olan küçük zevklerdi bunlar.</p>

  <p>Her şeyin bir Broadway prodüksiyonuymuş gibi prova edilip programlandığı, Andy’nin ürkek bir mürekkep balığı gibi odasına gönderilip her zaman geri planda bırakıldığı boğucu mükemmelliğiyle Barbourların evinin kalabalık, karmaşık ve aşırı resmî atmosferinden tamamen farklıydı burası. Aksine, Hobie büyük bir deniz memelisi gibi kendine ait ılımlı bir atmosferde yaşayıp gidiyordu; koyu kahve çay lekeleri ve tütün taneleriyle evdeki bütün saatlerin farklı bir zamanı gösterdiği ve zamanın aslında standart ölçüye uymadığı, bunun yerine, dünyanın fabrikadan çıkma, tutkalla yapıştırılmış halinden çok uzakta, bulunduğu antikalarla dolu ortamın hızına ayak uydurarak kendine özgü sakin tik taklarla dolanıp durduğu bir yerdi burası. Dışarı çıkıp sinemaya gitmeyi sevse de evde televizyon yoktu, son sayfaları ebrularla süslenmiş eski romanlar okurdu, cep telefonu yoktu, bilgisayarı, tarih öncesinden kalma IBM’i, bavul büyüklüğündeydi ve iş görmüyordu. Kusursuz bir sessizlikle kendini işine gömüyordu, ağaç kaplamaları buharla açıyor ya da bir keskiyle masa bacaklarını yivliyordu ve onun böyle mutlulukla kendini işine vermesi atölyeden yükselip kışın gürül gürül yanan bir odun sobasının sıcaklığı gibi bütün eve yayılıyordu. Dalgın ve sevecendi; bakımsız ve sarsak, fazla mütevazı ve kibardı; genellikle aşağıya doğru ona ilk seslendiğinizde duymazdı, hatta bazen İkincisinde bile duymazdı; gözlüklerini kaybeder, cüzdanını, anahtarlarını, kuru temizlemeci fişlerini yanlış yerlere koyardı ve ellerimin ve dizlerimin üzerine çöküp yere düşürdüğü minicik bir aleti ya da bir demir parçasını bulmasına yardım etmem için beni sık sık aşağı kata çağırırdı. Arada sırada randevuyla dükkânı açardı, her seferinde ancak bir ya da iki saatliğine ama -gördüğüm kadarıyla- bu aslında sherry şişesini çıkarıp dostları ve tanıdıklarıyla zaman geçirmek için bir bahaneydi ve bir mobilyayı gösterdiğinde “oooo” ve “aaaa”larla çekmeceleri açıp kaparken, daha çok bir zamanlar Andy ve benim gösteriş yapmak için bütün oyuncaklarımızı ortaya çıkardığımız zamanlardaki halimize benziyordu. Gerçekten bir şey satıyorduysa da ben bunu hiç görmedim. Onun (kendi deyimiyle) uzmanlık alanı, topal sandalyelerin ve masaların bir kenara yığılmış onlarla ilgilenmesini bekledikleri atölyeydi ya da daha doğrusu “hastane” idi. Sera numuneleriyle uğraşan, her bir bitki yaprağındaki yaprak bitlerini temizleyen bir bahçıvan gibi, kendini her bir parçanın dokusuna ve damarlarına, gizli çekmecelere, izlere ve mucizelere veriyordu. Birkaç modern ağaç işi ekipmanına -bir freze, bir kablosuz matkap ve bir yuvarlak testere- sahip olsa da bunları nadiren kullanıyordu. (“Eğer kulak tıkacı gerektiriyorsa çok ilgimi çekmiyor demektir.”) Atölyeye erkenden iniyordu ve bazen elinde bir proje varsa karanlık çökene kadar orada kalıyordu ama genellikle hava kararmaya başlarken yukarıya çıkar ve -akşam yemeği için yıkanıp paklanmadan önce- kendine küçük bir su bardağında hep aynı şekilde iki parmak sek viski doldururdu: yorgun, cana yakın, ellerinin üstünde lamba isi, yorgunluğunda bir askeri anımsatan bir şeyler olurdu. SENİ YEMEGE GOTURDU MU? diyen bir mesaj çekti Pippa.</p>

  <p>EVET 3 4 KEZ FALAN</p>

  <p>SADECE BASKA KIMSENIN GITMEDIGI BOS RESTORANLARA GITMEYI SEVER.</p>

  <p>HAKLISIN BENI GECEN HAFTA GOTURDUGU YER TUTANKAMON'UN MEZARINI ANDRIYODU</p>

  <p>EVET O YALNIZCA SAHIPLERINE ACIDIGI YERLERE GIDIYO!CUNKU DÜKKANLARINI KAPATMALARINDAN KORKUYO,O ZAMAN KENDINI SUCLU HISSETCEK</p>

  <p>ONUN YAPTIGI YEMEKLER DAHA COK HOSUMA GIDIYO</p>

  <p>SANA ZENCEFILLI COREK YAPMASINI ISTE KESKE BIRAZ OLSAYSI SIMDI</p>

  <p>Akşam yemeği günün en iple çektiğim zamanıydı. Vegas’tayken -özellikle de Boris, Kotku’yla çıkmaya başladıktan sonra- akşamları kendimi doyurmak için bir şeyler uydurmak zorunda kalmanın, elimde bir paket patates cipsiyle ya da babamın dışarıdan alıp getirdiği yiyeceklerden kalma üstü kurumuş bir pilav kutusuyla yatağımın kenarında oturmanın kederine asla alışamamıştım. Bunun tam aksine neyse ki Hobie’nin bütün günü akşam yemeği etrafında dönüyordu. Nerede yiyelim? Yemeğe kim geliyor? Ne pişireyim? Pot-au-feu sever misin? Hayır mı? Hiç yemedin mi? Limonlu pilav veya safran? İncir reçeli ya da kayısı? Benimle birlikte Jefferson Market’a kadar gitmek ister misin? Bazen pazar günleri misafir gelirdi, aralarında New School ve Columbia hocaları, Opera orkestrası ve koruma derneğinden hanımlar ve aynı caddede oturan bir sürü eski dostun yanı sıra bitpazarında George zamanından kalma takılar satan parmaksız eldivenli kaçık ihtiyar kadınlardan Barbourların evine de yaraşır zengin insanlara kadar her türden bir sürü tüccar ve koleksiyoncu da olurdu (öğrendiğim kadarıyla Welty hangi parçaları almaları gerektiği konusunda tavsiyelerde bulunarak bu insanların birçoğunun koleksiyonlarını oluşturmasına yardımcı olmuştu). Yapılan konuşmaların çoğunu ağzım beş karış açık dinliyordum (St-Simon? Münih Opera Festivali? Coomaraswamy? Pau’daki villa?) Ama odalar muntazam ve gelenler “şık” kişiler olsa da Barbourların evindeki soğuk soğuk çınlayan ve belirli yiyeceklerle hazırlanan partilerinin aksine, Hobie’nin yemekleri insanların kendi kendilerine servis etmekte ya da tabaklarını kucaklarından yemekte sakınca görmedikleri türden yemeklerdi.</p>

  <p>Aslına bakılırsa Hobie’nin konukları her ne kadar makbul ve ilgi çekici olsalar da beni Barbourlardan tanıyan biri çıkacak diye endişelenmeden edemiyordum. Andy’yi aramadığım için kendimi suçlu hissediyordum ama yine de babasıyla o caddede yaşadıklarımdan sonra kendime ait yaşayacak bir yerim olmadan yeniden şehre döndüğümü söylemek zorunda olmaktan çok daha fazla utanç duyuyordum.</p>

  <p>Ve -çok önemli bir mesele olmasa da- Hobie’nin evine ilk nasıl çıkıp geldiğim ve şimdi burada olduğum gerçeği canımı sıkıyordu. Bu hikâyeyi, nasıl bir anda kapısında beliriverdiğimi, beni ne kadar rahatsız ettiğini görebildiği için hiç benim önümde anlatmamış olsa da yine de insanlara anlatıyordu - bunun için onu suçladığım yoktu; bu anlatılmayacak gibi bir hikâye değildi. “Welty’yi tamsaydın, taşlar öyle yerine oturuyor ki,” dedi Hobie’nin yakın arkadaşı Bayan DeFrees. Kendisi on dokuzuncu yüzyıl suluboya tabloları satıcısıydı, bütün o kolalı giysileri ve yoğun parfümleriyle sarılıp kucaklamaya bayılırdı ve ihtiyar hanımlara özgü konuşurken kolunu tutup elini okşama huyuna sahipti. “Çünkü hayatım, Welty <i>agoramanyaktı.</i> İnsanları severdi, bilirsin, piyasayı severdi. Orasını burasını her yanını severdi. Anlaşmaları, eşyaları, sohbetleri, değiş tokuş etmeyi... Çocukluğundaki Kahire’den kalmaydı bu, ayağında terliklerle sokak sokak gezip pazar yerlerinde halılarını sergilemek de onu çok mutlu ederdi, bunu hep söylerdim. Tanrı vergisi bir antikacılık yeteneğine sahipti o, neyin kime uygun olduğunu şıp diye bilirdi. Biri, hiçbir şey almaya niyeti olmadan, belki de sırf yağmurdan kaçmak için dükkâna girerdi mesela, ona hemen bir fincan çay ikram eder ve sonunda bir yemek odası masasını Des Moines’e kargoluyor olurdu. Ya da öğrencinin biri sırf hayranlıktan dükkâna uğrardı ve o, hemen ufak tefek, pahalı olmayan baskıları ortaya çıkarıverirdi. Herkes mutlu olurdu, anlıyor musun? Herkesin içeri girip büyük, önemli bir parça satın alacak durumda olmadığını bilirdi, olay tamamen çöpçatanlık etmekte, doğru yuvayı bulmakta saklıydı.”</p>

  <p>“Doğru, insanlar ona güvenirdi de,” dedi Hobie, elinde Bayan DeFrees’in ufacık sherry bardağı ve kendisi için bir kadeh viskiyle içeri girerken. “Onu iyi bir satıcı yapan şeyin engeli olduğunu söylerdi hep ve bunda haklı olduğunu düşünüyorum ben de. ‘Sempatik topal.’ Hiç şikâyet etmezdi. Hep dışarıdaydı, hep bir şeyler aranırdı.”</p>

  <p>“Ah, Welty asla hiçbir şeyin dışında değildi,” dedi Bayan DeFrees sherry bardağını alıp sevgiyle Hobie’nin kolunu okşarken, derisi kâğıt gibi incecik küçük eli gül şeklinde kesilmiş pırlantalarla ışıldıyordu. “O hep işin tam içinde olurdu, Tanrı onu kutsasın, hep o güzel gülüşüyle güler, bir kez bile şikâyet etmezdi. Her neyse, hayatım,” dedi bana geri dönerek, “bundan emin olabilirsin. Welty sana o yüzüğü vererek ne yaptığının <i>kesinlikle</i> farkındaydı. Çünkü onu sana vererek seni dosdoğru buraya, Hobie’ye getirdi, anlıyor musun?”</p>

  <p>“Haklısınız,” dedim ve sonra yerimden kalkıp mutfağa gitmek zorunda kaldım, bu ayrıntı beni fena dağıtmıştı. Çünkü elbette bana verdiği tek şey o yüzük değildi.</p>

  <h3 id="sigil_toc_id_93">VIII</h3>

  <p class="p1">Geceleyin artık benim odam olan, eski okuma gözlüklerinin ve dolma kalemlerinin hâlâ çekmecelerde durduğu Welty’nin eski odasında, sokaktan gelen sesleri dinleyerek ve içim içimi yiyerek uyuyamadan yatakta uzanıyordum. Vegas’tayken babam ya da Xandra tabloyu bulsalar da ne olduğunu anlamazlar, en azından hemen farkına varamazlar diye düşünüyordum. Ama Hobie anlardı. Eve geldiğim ve Hobie’yi elinde tablo, beni beklerken bulduğum -“Bu da ne böyle?”- senaryoları kafamda tekrar tekrar canlandırıyordum çünkü böyle bir felakete karşı söylenebilecek hiçbir saçmalık, hiçbir bahane, hiçbir önleyici söz olamazdı ve dizlerimin üstüne çöküp yatağın altına uzanınca ve ellerimi yastık kılıfının üstüne koymak (hâlâ orada olduğundan emin olmak için körlemesine ve düzensiz aralıklarla yaptığım gibi) aşırı ısınmış bir mikrodalga yemeğini tutmak gibi hızlı bir tut ve bıraktan ibaretti.</p>

  <p>Bir ev yangını. Bir yıkıcı ziyareti. Kayıp Eserler Veritabanı’nda büyük kırmızı harflerle yazan INTERPOL yazısı. Biri bağlantıyı kurmak istese Welty’nin yüzüğü benim o tablonun olduğu odada olduğumu gösteren kesin delildi. Odamın kapısı çok eskiydi ve menteşeleri tam olarak oturmuyordu, dolayısıyla ancak arkasına demir bir kapı tamponu koyarak kapalı tutabiliyordum. Peki ya beklenmedik bir dürtüyle kalkıp yukarı çıksa ve odayı temizlemeye karar verse ne olacaktı? Doğrusu, bu benim tanıdığım dalgın ve öyle çok da düzenli biri olmayan Hobie’nin karakterine aykırı görünüyordu. HAYIR PASAKLI OLUP OLMAMANI UMURSAMAZ CARSAFLARI DEGISTIRIP TOZ ALMAK DISINDA ODAMA HIC GIRMEZ yazmıştı Pippa ve benim derhal yatak örtülerini kaldırıp kırk beş dakika boyunca hummalı bir şekilde temiz bir tişörtle odamdaki bütün yüzeylerin -ejderhaların, kristal topun, yatak başlığının- tozunu almama yol açmıştı. Toz almak bir süre sonra takıntılı bir alışkanlık haline gelmişti, öyle ki evde Hobie’nin bir sürü toz bezi olmasına rağmen dışarı çıkıp kendi toz bezlerimi satın almıştım; onun benim toz aldığımı <i>görmesini </i>istemiyordum, tek umudum olur da kafasını odamdan içeri sokacak olursa <i>toz</i> kelimesinin aklına bile gelmemesiydi.</p>

  <p>Bu yüzden evden uzun süreliğine ancak yanımda o varsa çıktığımda içim rahat ettiği için günlerimin büyük bir kısmını odamda, masanın başında, nadiren yemek yemek için ara vererek geçiriyordum. Ve o dışarı çıktığında ben de onun peşine takılıp galerilere, emlak satışlarına, teşhir salonlarına, müzayedelere gidiyor, onunla birlikte ta en arkada dikiliyordum (öndeki boş sandalyeleri işaret ettiğimde “Hayır, hayır,” demişti, “ayakları görebileceğimiz bir yerde durmak isteriz.”) - başta heyecan vericiydi, tıpkı filmlerdeki gibiydi ama birkaç saat sonra <i>Kalkulus: Kavramlar ve Bağlantılar</i>’daki her şey kadar sıkıcı bir hale geliyordu.</p>

  <p>Onun peşine takılmış Manhattan’ı dolaşırken öyle ya da böyle sanki hiç umrumda değilmiş gibi (biraz başarıyla) kayıtsız davranmaya çalışsam da aslında -ümitsizce yalnız olan- Popçik’in Vegas’tayken durmadan Boris’le benim peşime takılmasındaki aynı telaşlı ruhla yapışıyordum ona. Onunla birlikte kibirli öğle yemeği davetlerine gidiyordum. Onunla birlikte değer biçme toplantılarına gidiyordum. Onunla birlikte terzisine gidiyordum. Onunla birlikte pek kimsenin katılmadığı, 1770’lerin Philadelphia’sındaki vitrin imalatçıları derslerine gidiyordum. Onunla birlikte Opera Orkestrası’na gidiyordum, programlar çok sıkıcı olsa ve bir noktadan sonra bayılıp koridora yığılıvereceğimdem korkacak kadar uzun sürse de... Onunla birlikte (Park Bulvarı’nda, Barbourlara rahatsız edici ölçüde yakın bir yerde yaşayan) Amstisslere, Vogellara, Krasnowlara, Mildebergerlara akşam yemeği davetlerine gidiyordum; bu akşam yemeklerindeki sohbetler ya a) insanın gözlerini şaşılatacak kadar sıkıcıydı ya da b) <i>hımm</i> demekten başka bir tepki veremeyeceğim kadar beni aşıyordu. (“Zavallı çocuk, sana ümitsizce can sıkıcı geliyor olmalıyız,” demişti Bayan Mildeberger neşeyle, ne kadar doğru bir laf ettiğinin farkında değilmiş gibi görünüyordu.) Diğer arkadaşlarıysa, mesela Bay Abernathy gibi -babamın yaşındaydı, geçmişinde kötü anılan bir skandal ya da rezalet vardı- cıva gibi değişkendi ve kelimeleri üstüne basa basa telaffuz ederdi, beni tamamen görmezden gelirdi (“Bu çocuğu <i>nereden</i> aldığını söylemiştin James?”), bense Çin işi antikaların ve Yunan vazolarının arasında küçük dilimi yutmuş halde oturur, bir yandan zekice bir şeyler söylemek isterken diğer yandan dikkatini üstüme çekip dilimin tutulmasından ve tamamen afallamaktan ödüm kopuyordu. Haftada en az bir ya da iki defa Bayan DeFrees’in Doğu Yakası Altmış Üçüncü Cadde’deki antikalarla dolu evine gidiyorduk (Hobie’ninkinin şehrin yukarı yakasındaki eşiydi bu ev). Ben burada incecik bir sandalyenin hemen ucuna oturuyor ve pençelerini dizlerime geçiren ürkütücü Bengal kedilerini görmezden gelmeye çalışıyordum. (Odanın diğer tarafında Edward Lear suluboya tablolarına bakarlarken o pek <i>alçak</i> sesiyle “Sosyal yönden dikkatli küçük bir çocuk, öyle değil mi?” dediğini duymuştum.) Bazen Christie’s ve Sotheby’s’teki Hobie’nin her parçayı tek tek incelediği, çekmeceleri açıp kapadığı, bana çeşitli işçilik örneklerini gösterdiği, bir kurşun kalemle elindeki katalogda bir yerleri işaretlediği gösterimlerde bize eşlik ederdi ve sonra -yol üzerinde bir iki galeriye uğradıktan sonra- o Altmış Üçüncü Cadde’ye geri dönerdi, bizse St. Ambroeus’a giderdik. Orada Hobie üstünde şık takım elbisesiyle tezgâhta oturur ve bir espresso içerken ben de bir çikolatalı kruvasan yer ve sırtlarında okul çantalarıyla içeri giren çocuklara bakar ve eski okulumdan tanıdığım kimseyi görmemeyi umut ederdim.</p>

  <p>“Baban bir espresso daha içer mi?” diye sordu tezgâhın arkasındaki adam, Hobie tuvalete gitmek için yerinden kalkmışken.</p>

  <p>“Hayır teşekkürler, sadece hesabı alalım.”</p>

  <p>İnsanların Hobie’yi babam sanmalarından acınası ölçüde heyecan duyuyordum. Aslında dedem olabilecek yaşta olmasına rağmen Doğu Yakası’nda görebileceğiniz türden yaşlı Avrupalı babalarınkine benzer zinde bir görüntü çiziyordu - ikinci evliliklerini yapmış, elli ya da altmış yaşında çocuk sahibi olmuş kibar, heybetli, itidal sahibi bir adam. Üstünde galerilere giderken giydiği giysilerle espressosunu yudumlarken ve yüzünde huzurlu bir ifadeyle dışarıdaki caddeyi izlerken gören, onu İsviçreli bir sanayici ya da bir veya iki Michelin yıldızlı bir restoran sahibi sanabilirdi: varlıklı, geç bir evlilik yapmış, başarılı bir adam. <i>Neden,</i> diye düşündüm üzüntüyle, Hobie pardesünü koluna almış geri dönerken, <i>neden annem onun gibi biriyle evlenmemişti ki?</i> Ya da Bay Bracegirdle gibi biriyle? Gerçekten ortak yönleri olan biriyle - daha yaşlı belki ama cana yakın biriyle, galerileri, yaylı çalgılar dörtlülerini ve eski kitapçılara uğramayı seven biriyle, kibar, kültürlü, görgülü biriyle? Onun değerini bilecek, ona güzel kıyafetler alacak ve yıl dönümlerinde onu Paris’e götürecek ve ona hak ettiği hayatı verecek biriyle? Böyle birini bulması onun için hiç zor olmazdı, isteseydi eğer. Erkekler ona bayılırdı: kapı görevlilerinden okuldaki öğretmenlere, arkadaşlarımın babalarına ve hatta işyerindeki patronu Sergio’ya kadar (bu adam her nedendir bilmem, anneme Süslü derdi), hatta ve hatta Bay Barbour bile onlarda yatıya kaldığım zamanlarda annem beni almaya geldiğinde hemen öne atılıp onu selamlar, bol bol gülücükler saçar ve onu oturması için koltuğa doğru yönlendirirken hafifçe dirseğine dokunurdu, alçak ve candan bir sesle, “Oturmaz mıydınız? Bir şey içmez misiniz, bir fincan çay ya da başka bir şey?” diye sorardı. Bay Bracegirdle’ın bana o kadar yakından bakmasının benim hayal gücümün bir ürünü olduğunu -hiç- sanmıyorum: hani sanki ona bakıyor gibiydi ya da onun hayaletinin bende yer etmiş bir izine. Ama ölmesine rağmen babamın kökünü kazımak imkânsızdı, onu konu dışında bırakmak için her ne kadar çaba göstersem de - çünkü o hep oradaydı, ellerimde, sesimde, yürüyüşümdeydi, Hobie’yle restorandan çıkarken attığım delici yan bakışım ve hatta yalnızca başımın duruşu bile onun o eski, aynaya benzer herhangi bir yüzeyde kendine bir göz atma huyunu anımsatıyordu.</p>

  <h3 id="sigil_toc_id_94">IX</h3>

  <p class="p1">Ocak ayında sınavlarım vardı: kolay olan ve zor olan. Kolay olan Bronx’taki bir lise sınıfındaydı: hamile anneler, çeşit çeşit taksi şoförleri ve kısa kürklü ceketleri ve parlak tırnaklarıyla Grand Concourse Mahallesi’nden kaz sürüsü gibi gürültücü kızlar. Ama sınav düşündüğüm kadar kolay değildi, New York eyaleti yönetimi gibi konularda beklediğimden çok daha fazla soru vardı (Albany parlamentosu yılın kaç ayı çalışmayı sürdürür? Bunu nereden bilecektim ki ben?) ve eve endişeli ve moralim bozulmuş bir halde döndüm. Zor olan sınavınsa (kaygılı ebeveynlerin dışarıdaki koridorlarda volta attığı kapısı kilitli bir sınıfta, bir satranç turnuvasının gergin havasında) sonunda kelimenin tam anlamıyla ne yaptığımdan haberimin olmadığı, birbirine müthiş yakın çoktan seçmeli şıklardan oluşan sorularıyla MIT çıkışlı, içine kapanık, tikli bir zavallı düşünülerek hazırlandığı belliydi.</p>

  <p>Ne olmuş yani, dedim kendi kendime, ellerim ceplerimde, koltukaltlarım gergin sınıf ortamında tere batmış halde metroyu yakalamak için Canal Caddesi’nden yukarı doğru yürürken. Belki bu erken üniversite programına giremeyecektim - giremezsem ne olacaktı ki? Herhangi bir şansım olabilmesi için iyi, çok iyi bir sonuç almam, en iyi yüzde otuzluk dilimde olmam gerekiyordu.</p>

  <p><i>Kibir:</i> Hazırlık testlerinde dikkat çekici bir biçimde sürekli karşıma çıkan ama asıl sınavlarda doğru düzgün yer almayan bir sözcük. Üç yüz kadar kontenjan için beş bin kişiyle yarışıyordum - barajı aşamazsam ne olacağı hakkında hiçbir fikrim yoktu, Massachusetts’e gidip Bay Bracegirdle’ın bahsedip durduğu şu Ungerer adlı insanların yanında yaşamak zorunda kalmaya katlanabileceğimi sanmıyordum; şu iyi müdür ve Bay Bracegirdle’ın deyişiyle onun “tayfası”, anne ve üç erkek çocuk. Bu çocukların da gülünç bir benzerlikle o eski korkunç günlerde Andy’yle beni dövüp zorla yerdeki top top tozları yedirenlerle aynı tipte, bir merdivene sıra sıra dizilmiş, bembeyaz dişlerini göstere göstere gülümseyen çocuklar olduklarını hayal ediyordum. Ama sınavda başarılı olamazsam (ya da daha doğrusu, erken üniversite programına girecek kadar iyi bir sonuç alamazsam) işleri nasıl New York’ta kalabileceğim şekilde ayarlayacaktım? Kesinlikle daha ulaşılabilir bir hedef seçmeliydim, şehirde hiç olmazsa alınma şansımın olacağı düzgün bir lise belirlemeliydim. Yine de Bay Bracegirdle yatılı okul konusunda, temiz hava, sonbahar renkleri, yıldızlı gökyüzü ve kır hayatının birçok zevkleri konusunda o kadar ısrarcıydı ki <i>(Stuyvesant.</i> New York’tan tamamıyla çıkıp gidebilecekken neden burada kalıp Stuyvesant’a gidesin ki? Bacaklarını gerip biraz daha rahat nefes almak varken? Bir aile ortamında olmak varken?”) liselerden tamamen uzak durmuştum, en iyi olanlarından bile.</p>

  <p>“Annenin senin için ne isteyeceğini çok iyi biliyorum, Theodore,” demişti defalarca. “Senin temiz bir başlangıç yapmanı isterdi. Şehirden uzakta.” Haklıydı. Ama onun ölümünü izleyen bütün o kargaşa ve saçmalık zincirinde bu eski dileklerin ne kadar yersiz kaldığını ona nasıl anlatabilirdim ki?</p>

  <p>Cebimde metro kartımı arayarak ve kafamda bir dolu düşünceyle metro istasyonunun olduğu köşeyi dönerken bir gazete bayiinin önünden geçiyordum ve şu başlık hemen gözüme çarptı:</p>

  <p class="p10">MÜZE ESERLERİ BRONX’TA BULUNDU<br/> MİLYONLAR DEĞERİNDE ÇALINTI SANAT ESERİ</p>

  <p>Olduğum yerde kalakaldım, yolcular iki yanımdan hızla akıp gidiyordu. Sonra -zorla, izlendiğim hissiyle, kalbim yerinden çıkacakmış gibi çarparak- geri yürüdüm ve o gazetenin bir kopyasını aldım (gazete almak benim yaşımdaki bir çocuk için aslında o anda düşündüğümden çok daha az şüpheli bir eylemdi kesinlikle - ?), yolun karşı tarafına geçtim ve haberi okumak için Altıncı Cadde’deki banklara oturdum.</p>

  <p>Polis, bir ihbarı değerlendirerek üç tabloyu Bornx’taki bir evde ele geçirmişti - bir George Van der Mijn, bir Wybrand Hendriks ve bir Rembrandt, hepsi de patlamada müzeden kaybolmuş. Tablolar bir depolama alanında, alüminyum folyoya sarılmış ve binanın havalandırma ünitesinde kullanılan birkaç yedek filtrenin arasına saklanmış halde bulunmuştu. Hırsız, erkek kardeşi ve kardeşinin kayınvalidesi -evin sahipleri- gözaltında kefalet karşılığında serbest bırakılmayı bekliyorlardı; suçlu bulundukları takdirde ise yirmi yıla varan farklı cezalar almaları bekleniyordu.</p>

  <p>Bu, zaman çizelgeleri ve bir krokiyle tamamlanmış tam sayfa bir haberdi. Hırsız -bir paramedik- binanın boşaltılma çağrısından sonra da içeride kalmayı sürdürmüştü; tabloları duvardan almış, bir çarşafın içine sarmış, katlanmış halde duran taşınabilir bir sedyenin altına gizlemiş ve hiç kimse farkına bile varmadan tablolarla birlikte müzeden çıkmıştı. “Değerini bilerek seçilmemişler,” diyordu haber için görüşülen FBI dedektifi. “Kapkaç. Adamın sanattan anladığı falan yokmuş. Tabloları eve götürdüğünde onlarla ne yapacağını bilememiş, bu yüzden durumu kardeşine anlatmış ve ikisi bir olup eserleri kayınvalidenin evine saklamışlar, kadının dediklerine bakılırsa bu durumdan kesinlikle haberi yokmuş.” İnternette birazcık araştırma yaptıktan sonra belli ki kardeşler, Rembrandt’ın satmaya çalışmak için fazla ünlü olduğunu anlamışlar ve daha az tanınan eserleri satmaya çalışmaları dedektifleri çatı katındaki zulaya götüren şey olmuş.</p>

  <p>Ama haberin son paragrafı sanki kıpkırmızı basılmış gibi öne çıkıyordu.</p>

  <p class="p7">Hâlâ kayıp olan diğer eserler için dedektiflerin umutları yeniden yeşerdi ve yetkililer artık birkaç yerel kaynağın peşine düşüyor. FBI sanat suçları birimi ile işbirliği içinde çalışan şehir polislerinden Richard Nunnally, “Ağacı ne kadar sallarsan o kadar çok şey dökülür,” diyor. “Sanat hırsızlığı söz konusu olduğunda genellikle izlenen yol, parçaların ülkeden çabucak kaçırılmasıdır ama Bronx’ta ortaya çıkan durum bu işte daha çok amatörlerin, hiç düşünmeden çalıveren ve bu nesneleri nasıl satacağı ya da saklayacağı konusunda hiçbir fikri olmayan tecrübesiz kişilerin yer almış olabileceğini doğruladı.” Nunnally’ye göre, olay yerinde bulunan bir grup insana daha ulaşılıyor, onlar da sorgulanıyor ve yeniden araştırılıyor: “Artık açıkça görülüyor ki kayıp resimler burada, şehirde, hemen burnumuzun dibinde olabilir.”</p>

  <p class="p1">Karnıma ağrılar girdi. Ayağa kalkıp gazeteyi en yakındaki çöp tenekesine attım ve -metroya binmek yerine- Canal Caddesi’ne geri dönüp dondurucu soğukta bir saat kadar Çin mahallesinde dolaştım. Ucuz elektronik eşyalara, loş cam odaların içindeki kan kırmızı halılara, buğulanmış vitrinlerden içeriye, şişe geçirilip maun raflara dizilmiş Pekin ördeklerine baktım ve düşündüm: <i>siktir, siktir.</i> Kırmızı yanaklı sokak satıcıları, Moğollar gibi bir araya toplanmışlar, dumanlı mangalların başında bağırmıyorlardı. Bölge Savcısı. FBI. Yeni bilgiler. <i>Bu davaları hukukun elverdiği ölçüde ileriye götürmeye kararlıyız. Diğer kayıp eserlerin de ortaya çıkacağına olan inancımız tam. Interpol, Unesco ve diğer federal ve uluslararası organlar da bu vakada yerel yetkililerle işbirliği yapıyorlar.</i></p>

  <p>Her yerdeydi. Bütün gazetelerde bu haber vardı: Çince basılmış gazetelerde bile, ne olduklarını anlamadığım sebzelerin ve buzlu yılanbalıklarının durduğu tenekelerin içinden fırlayan Çince yazıların arasında kurtarılan Rembrandt portresinin resmi göze çarpıyordu.</p>

  <p><i>“Gerçekten</i> rahatsız edici,” dedi Hobie o akşam Amstisslerde akşam yemeği yerken endişeyle kaşlarını çatarak. Kurtarılan tablolardan başka bir şeyden bahsedemiyordu. “Her yer yaralılarla dolu, insanlar kan kaybından ölüyor ve bu adam duvardan tabloları söküp kaçırıyor. <i>Yağmurun</i> altında beraberinde götürüyor onları.”</p>

  <p>“Eh, ben şaşırdığımı söyleyemeyeceğim,” dedi dördüncü buzlu viskisini içmekte olan Bay Amstiss. “Annemin ikinci kalp krizinden sonra Beth Israel’den gelen sersemlerin ardında bıraktıkları pisliğe inanamazsınız. Halının <i>her</i> yeri simsiyah ayak izleriyle kaplıydı. Haftalarca yerlerden plastik iğne başlıkları topladık, köpek neredeyse yutuyordu bir tanesini. Ve bir şey kırmışlardı, değil mi Martha, porselenlerin durduğu vitrindeki bir şeyi, neydi o?”</p>

  <p>“Dinle, beni paramediklerden şikâyet ederken göremeyeceksin,” dedi Hobie. “Juliet hastalandığı zaman gelenlere hayran kalmıştım. Yine de tabloların çok fazla zarar görmeden bulunmalarına sevindim, bu gerçek bir... Theo?” dedi ansızın bana doğru dönerek, kafamı bir anda tabağımdan kaldırmama neden olmuştu. “Her şey yolunda mı?”</p>

  <p>“Üzgünüm. Sadece biraz yorgunum.”</p>

  <p>“Ona ne şüphe,” dedi Bayan Amstiss tatlılıkla. Columbiada Amerikan tarihi dersi veriyordu; bu çiftten Hobie’nin sevdiği ve onun arkadaşı olan oydu, Bay Amstiss ise paketin talihsiz kısmıydı. “Yorucu bir gün geçirdin. Sınav için mi endişeleniyorsun?”</p>

  <p>“Hayır, pek sayılmaz,” dedim hiç düşünmeden ve hemen sonra pişman oldum.</p>

  <p>“Ah, <i>eminim</i> oraya girecek,” dedi Bay Amstiss. “Oraya gireceksin,” dedi bana, herhangi bir aptalın bile bunu başarabileceğini ima eden bir ses tonuyla ve sonra yeniden Hobie’ye döndü: “Bu erken üniversite programlarının çoğu bu ismi hak etmiyor, doğru değil mi, Martha? Abartılmış lise. Girmesi zor ama girmeyi başardıktan sonra çocuk oyuncağı. Bugünlerde çocuklar böyle değil mi zaten? Katılıyor, ortaya çıkıyor ve bir ödül bekliyorlar. Herkes kazanıyor. Martha’nın öğrencilerinden birinin geçen ne dediğini biliyor musun? Anlatsana, Martha. Dersten sonra çocuğun biri geliyor, konuşmak istiyor. Çocuk demek doğru değil aslında, lisansüstü öğrencisi. Ve ne diyor biliyor musunuz?”</p>

  <p>“Harold,” dedi Bayan Amstiss.</p>

  <p>“Sınavdaki performansından endişe duyduğunu söylüyor, tavsiye istiyor. Çünkü <i>bir şeyleri hatırlamakta güçlük çekiyormuş.</i> Bu, sorunu ortadan kaldırıyor yani öyle mi? Amerikan tarihi lisansüstü öğrencisi? <i>Bir şeyleri hatırlamakta güçlük çekiyor.”</i></p>

  <p>“Eh, Tanrı biliyor ya, bir şeyleri hatırlamakta ben de güçlük çekiyorum,” dedi Hobie neşeyle ve tabakları taşımak için ayağa kalkıp konuyu değiştirdi.</p>

  <p>Ama o gece ilerleyen saatlerde Amstissler gittikten ve Hobie uykuya daldıktan sonra odamda oturup pencereden dışarısını, sokağı izledim, Altıncı Cadde’den geçen kamyonların gece yarısı ikide çıkardıkları uzak gürültüleri dinledim ve paniğimi yatıştırmaya çalışmak için elimden geleni yaptım.</p>

  <p>Peki ne yapabilirdim? Dizüstü bilgisayarımın başında saatler geçirdim, hızlı hızlı yüzlerce habere göz attım - <i>Le Monde, Daily Telegraph, Times oflndia, La Repubblica,</i> okuyamadığım dillerde bile dünyadaki her gazete bu haberi veriyordu. Hapis cezasına ek olarak verilen para cezası yıkıcı bir miktardı: iki yüz bin, yarım milyon dolar. Daha kötüsü: evin sahibi olan kadın da suçlanıyordu çünkü tablolar onun mülkünde bulunmuştu. Ve bunun anlamı, büyük olasılıkla Hobie’nin de başının belaya gireceğiydi - benimkinden çok daha kötü bir belaya. Emekli bir güzellik uzmanı olan kadın, tabloların evinde olduğundan haberi bile olmadığını iddia ediyordu. Ama Hobie? Bir antika satıcısı? Bana masumca, iyi yüreklilikle kol kanat germesini bir kenara bırak, onun bu konuda hiçbir şey bilmediğine kim inanırdı?</p>

  <p>Kafamdaki düşünceler kötü bir lunapark treni gibi yukarı aşağı, döne döne altüst oluyordu.</p>

  <p><i>Bu hırsızlar plansızca hareket ettilerse de ve sabıkaları temiz olsa da tecrübesizlikleri bizi bu davayı kanun hükmünde cezalandırmaktan alıkoymayacak.</i> Londra’daki bir yorumcu, kurtarılan Rembrandt ile birlikte benim tablomdan da söz ediyordu: <i>...dikkatleri daha çok halen kayıp olan çok daha değerli eserlere, özellikle de Corel Fabritius’un 1654 yılında yaptığı</i> Saka Kuşu <i>isimli eserine, sanat tarihinde eşsiz bir yeri olan ve bu nedenle de paha biçilemeyen bu esere çekti...</i></p>

  <p>Bilgisayarı üçüncü ve dördüncü defa başlangıç ayarlarına döndürdüm ve kapattım. Sonra biraz gerilmiş bir halde yatağa girip ışığı söndürdüm. Xandra’dan çaldığım bir torba dolusu hap hâlâ bendeydi. Boris’e göre hepsi ağrı kesici olan farklı renklerde ve boyutlarda yüzlerce hap ama bazen babamı nakavt etseler de bazen bütün gece uykusuz bıraktıklarından şikâyet ettiğini de duyuyordum, böylece -huzursuzluk ve kararsızlık içinde mide bulantıları çekip kıvranarak ve tavana vuran araba ışıklarına bakarak bir saat kadar, belki daha fazla yattıktan sonra- ışığı yeniden yaktım ve komodinin çekmecesini kurcalayıp o torbayı aradım ve biri uyutmazsa belki diğeri uyutur diye düşünerek biri mavi biri sarı iki farklı renkte hapı seçtim.</p>

  <p><i>Paha biçilmez.</i> Yatakta yuvarlanıp yüzümü duvara döndüm. Kurtarılan Rembrandt’a kırk milyon dolar değer biçilmişti. Ama kırk milyon yine de bir pahaydı.</p>

  <p>Dışarıda, caddede bir itfaiye aracı sirenlerini çala çala hızla geçip sonra gözden kayboldu. Arabalar, kamyonlar, barlardan çıkan ve yüksek sesle kahkahalar atan çiftler. Kar gibi, çöldeki yıldızlar gibi rahatlatıcı şeyler düşünmeye çalışarak, yanlış karışımı yutup kazara kendimi öldürmeyeceğimi umut ederek öyle yatmış uzanırken internette okuduğum onca şeyin arasında edindiğim tek umut vadeden ya da teselli veren gerçeğe sıkı sıkı tutunmaya çalıştım: insanlar onları satmaya ya da başka bir yere taşıtmaya çalışmadıkları müddetçe çalıntı tabloların izlerinin sürülmesi imkânsızdı, işte bu yüzden de sanat hırsızlarının yalnızca yüzde yirmisi yakalanabiliyordu.</p>
</body>
</html>