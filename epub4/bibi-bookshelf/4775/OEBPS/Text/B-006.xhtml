<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Sosyal hizmet görevlileri beni küçük arabalarının arka koltuğuna oturttular ve şehir merkezinde, işyerlerinin yakınlarındaki eğri aynaları ve Çin mahallesinden alınma ucuz avizeleriyle ışıl ışıl çakma ihtişamlı bir lokantaya götürdüler. Masaya oturur oturmaz (ikisi bir tarafta, ben karşılarındaydım) çantalarından dosyalarını ve kalemlerini çıkardılar ve kendileri kahvelerini yudumlayıp sorular sorarken bana kahvaltı ettirmeye çalıştılar. Dışarısı hâlâ karanlıktı, şehir daha yeni uyanıyordu. Ağladığımı hatırlamıyorum, bir şeyler yediğimi de ama benim için sipariş ettikleri yağda yumurtanın kokusu bunca yıldan sonra hâlâ burnumda; dumanı tüten yumurtayla dolu o tabağın anısı hâlâ boğazımı düğüm düğüm eder.</p>

  <p>Restoran büyük ölçüde boştu. Gözünden uyku akan komiler tezgâhın arkasında bagel ve kek kutularını açıyordu. Göz kalemleri akmış bir grup gece kulüpçü genç yakınlarda bir masayı doldurmuştu. Tutunacak bir şeyler arayan bir ilgiyle çaresizce onlara baktığımı hatırlıyorum -hâkim yaka bir ceket giymiş ter içinde bir çocuk, saçlarına pembe meçler atılmış üstü başı dağınık bir kız- ve bir de tek başına tezgâhta oturup bir dilim elmalı tart yiyen makyajlı ve bu hava için fazla kalın olan kürk mantolu yaşlı bir kadına bakıyordum.</p>

  <p>Sosyal hizmetler görevlileri -dönüp onlara bakmam için beni sarsıp suratımda parmak şıklatmak dışında her şeyi yaptılar- bana söylemeye çalıştıkları şeyi kabullenmekte ne kadar isteksiz olduğumu anlamış görünüyorlardı. Sırayla masanın üzerinden bana doğru eğildiler ve duymak istemediğim şeyi tekrar ettiler. Annem ölmüştü. Havaya uçan yıkıntılardan biri kafasına çarpmıştı. Hemen o anda ölmüştü. Kötü haberi onlar verdikleri için üzgündüler, işlerinin en berbat yanı da buydu ama neler olduğunu anlamam onlar için cidden cidden çok önemliydi. Annem ölmüştü ve cesedi New York Hastanesi’ndeydi. Anlamış mıydım?</p>

  <p>“Evet,” dedim, bir şeyler söylememi beklediklerini anladığım uzun duraksamanın ardından. <i>Ölüm</i> ve <i>ölü</i> sözcüklerini pervasızca, ısrarla kullanmaları, o makul sesleriyle, polyester iş kıyafetleriyle, radyoda çalan İspanyolca pop müzik ve tezgâhın arkasındaki capcanlı levhalarla <i>(Taze Meyvelerden Smoothie Çeşitleri, Diyet Lezzetleri, Hindi Hamburgerimizi Deneyin!)</i> uyuşmuyordu asla.</p>

  <p><i>“Fritas?</i><a id="k11" href="../Text/dipnot.xhtml#a11"><sup>[11]</sup></a>" dedi garson elinde patates kızartmasıyla dolu koca bir tabakla ansızın masamızda belirerek. Sosyal hizmet görevlilerinin ikisi de irkilmişti; İkiliden erkek olanı (yalnızca ilk isimler: Enrique) İspanyolca bir şeyler söyledi ve gece kulüpçü gençlerin el kol hareketleriyle garsonu çağırdıkları birkaç masa ilerisini işaret etti.</p>

  <p>Önümde hızla soğuyan yumurta ve kıpkırmızı gözlerle şoka girmiş halde otururken durumumun daha gerçekçi yanlarını pek kavrayamıyordum. Bütün bu olup bitenler göz önüne alınınca, babam hakkındaki sorular öyle alakasız geliyordu ki neden ısrarla onun hakkında sorular sorup durduklarını anlamakta güçlük çekiyordum.</p>

  <p>“Peki onu en son ne zaman gördün?” dedi defalarca ona ilk adıyla (hatırlamaya çalışıyorum ama bir türlü hatırlayamıyorum) seslenmemi isteyen Koreli kadın. Masanın üzerinde üst üste duran tombik elleri ve ojelerinin rahatsız edici rengi -kül gibi, gümüşi bir renkteydi, lavantayla mavi arası bir şey- hâlâ gözümün önünde.</p>

  <p>“Sezgilerine dayanarak bir tahminde bulunabilir misin?” dedi Enrique adlı adam çabucak. “Baban hakkında?”</p>

  <p>“Aşağı yukarı bir şeyler de işimize yarar,” dedi Koreli kadın. “Onu en son ne zaman görmüştün?</p>

  <p>“Hımm,” dedim -bir düşünme çabasıydı bu- “geçen sonbaharda bir ara...” Annemin ölümü kendimi toparlayıp bu insanlarla iş birliği yaparsam düzeltilebilecek bir hataymış gibi geliyordu hâlâ.</p>

  <p>Ben devam etmeyince, “Ekim? Eylül?” dedi kadın yumuşak bir sesle.</p>

  <p>Başım öyle acıyordu ki ne zaman bir yana çevirsem ağlayacak gibi oluyordum, gerçi baş ağrım sorunlarımın en hafifiydi. “Bilmiyorum,” dedim. “Okul başladıktan sonraydı.”</p>

  <p>“Eylül diyorsun yani?” diye sordu Enrique, dosyasına bir şeyler karalarken burnunun üstünden şöyle bir bakarak. Sert görünümlü bir adamdı -takım elbise ve kravat içinde rahatsız görünüyordu, şişmanlamış bir spor hocasını andırıyordu- ama ses tonu sabah dokuz akşam beş dünyasına dair izler taşıyordu: ofis dosyalama sistemleri, endüstriyel halı döşemeleri, Manhattan bölgesinde olağan işler... “O zamandan beri herhangi bir irtibat ya da iletişim kurmadınız mı?”</p>

  <p>“Ona nasıl ulaşacağımızı bilebilecek bir ahbabı ya da yakın arkadaşı yok mu?” dedi Koreli kadın bir anne tavrıyla bana doğru eğilerek.</p>

  <p>Bu soru beni irkiltti. Böyle birini tanımıyordum. Babamın yakın arkadaşları (ahbapları şöyle dursun) olabileceği fikri bile onun kişiliğine dair öyle büyük bir yanlış anlaşılma taşıyordu ki buna nasıl cevap vereceğimi bilemiyordum.</p>

  <p>Babam ve Büyükbaba Decker (Maryland’delerdi, hangi kasaba olduğunu hatırlamıyordum, bir Home Depot mağazasının arkasında yarı kırsal, parsellenmiş bir alanda yaşıyorlardı) ve var olmayan halalarım ile amcalarım hakkındaki gereksiz görünen soruların açıkça ne yöne gittiği kafama ancak tabaklar toplandıktan sonra yemeğin bittiği ama kimsenin gitmek için ayağa kalkmadığı o gergin sessizlikte dank etti. Ben vasisi olmayan küçük bir çocuktum. Evimden (ya da onların durmadan dediği gibi “çevre”den) derhal uzaklaştırılacaktım. Babamın ebeveynlerine ulaşılana kadar, bana şehir sahip çıkacaktı.</p>

  <p>“Ama siz benimle ne yapacaksınız?” diye sordum ikinci kez sesimde panik yüklü bir çatlamayla sandalyemde kendimi arkaya iterek. Televizyonu kapatıp söyledikleri gibi onlarla bir şeyler atıştırmak için evden çıkarken her şey gayet gayriresmî görünüyordu. Kimse beni evimden ayıracaklarına dair tek kelime etmemişti.</p>

  <p>Enrique başını eğip elindeki dosyaya baktı. “Şöyle ki Theo...” Adımı Teo diye telaffuz ediyordu, ikisi de öyle yapıyordu ama bu yanlıştı. “Sen acil bakıma ihtiyaç duyan, reşit olmayan bir çocuksun. Seni bir tür acil koruma altına almamız gerekecek.”</p>

  <p>“Koruma altına mı?” Bu sözcük midemi altüst etmişti; akla mahkemeleri, kilit altındaki yurtları, etrafı dikenli tellerle çevrili basketbol sahalarını getiriyordu.</p>

  <p>“Şey, <i>bakım</i> diyelim o halde. Ve sadece büyükbaban ve büyükannen bulunana...”</p>

  <p>“Bekle,” dedim - işlerin hızla kontrolden çıkmasıyla, <i>büyükbaba </i>ve <i>büyükanne</i> sözcüklerini söyleyişindeki sıcaklık ve samimiyet taşıyan yanlış kanıyla şaşkına dönmüştüm.</p>

  <p>“Onlara ulaşıncaya kadar bazı geçici ayarlamalar yapacağız sadece,” dedi Koreli kadın daha da yanaşarak. Nefesi nane kokuyordu ama aynı zamanda hafif bir sarımsak kokusu da taşıyordu. “Ne kadar üzgün olabileceğini biliyoruz ama endişelenecek hiçbir şey yok. Bizim işimiz seni seven ve seni önemseyen insanlara ulaşana kadar seni güvende tutmak, tamam mı?”</p>

  <p>Bu gerçek olmayacak kadar korkunçtu. Masanın karşısındaki, yapay ışıkların altında solgun görünen iki yabancı yüze baktım. Büyükbaba Decker ve Dorothy’nin beni önemseyen insanlar olduğu sözü bile tuhaftı.</p>

  <p>“Ama bana ne olacak?” dedim.</p>

  <p>“Asıl mesele,” dedi Enrique, “şu anda evlatlık verilebilecek durumda olman. Bakım planını uygulamada Sosyal Hizmetler ile el ele çalışacak birilerine yani.”</p>

  <p>Beni teselli etmek için verdikleri ortak çaba -sakin sesleri ve anlayışlı, makul ifadeleri- beni giderek zıvanadan çıkarıyordu. “Kes şunu!” dedim masanın üzerinden uzanmış, şefkatle elimi tutmaya teşebbüs eden Koreli kadının elinden çekerek.</p>

  <p>“Bak, Teo. Bir şeyi açıklamama izin ver. Kimse alıkonmandan ya da bir çocuk yuvasından söz etmiyor...”</p>

  <p>“Eee o zaman?”</p>

  <p>“Geçici koruma. Bu yalnızca seni şimdilik vasin olarak hareket edecek insanların yanına, güvenli bir yere götüreceğimiz anlamına geliyor...”</p>

  <p>“Ya gitmek istemiyorsam?” dedim, bunu öyle yüksek bir sesle söyledim ki insanlar dönüp baktı.</p>

  <p>“Dinle,” dedi Enrique arkasına yaslanıp biraz daha kahve almak için işaret ederek. “Şehir ihtiyaç halindeki gençler için yetkili kriz evlerine sahip. Güzel yerler. Ve şu an için önümüzdeki tek seçenek bu. Çünkü seninki gibi birçok vakada...”</p>

  <p>“Ben koruyucu aileye verilmek istemiyorum!”</p>

  <p>“İstememekte haklısın evlat,” dedi yan masadaki pembe saçlı gece kulübü kızı duyulabilir bir sesle. <i>New York Post</i> gazetesi daha kısa süre önce Morningside Heights taraflarında koruyucu babasının tecavüzüne uğrayan ve açlıktan ölmeye terk edilen on bir yaşındaki ikizler Johntay ve Keshawn Divens’ın haberleriyle doluydu.</p>

  <p>Enrique kızı duymamış gibi davrandı. “Bak, biz sana yardım etmek için buradayız,” dedi ellerini masanın üzerinde birleştirerek. “Seni güvende tuttukları ve ihtiyaçlarını karşıladıkları müddetçe başka alternatifleri de değerlendireceğiz.”</p>

  <p>“Bana eve geri dönemeyeceğimi söylememiştiniz!”</p>

  <p>“Şey, şehir bürolarının işi başından aşkın - <i>sí, gracias”</i><a id="k12" href="../Text/dipnot.xhtml#a12"><sup>[12]</sup></a> dedi fincanını yeniden doldurmaya gelen garsona. “Ama bazen şartlı izin alırsak başka türlü ayarlamalar da yapılabiliyor, hele de seninki gibi durumlarda.”</p>

  <p>“O ne diyor?”</p>

  <p>Koreli kadın dikkatimi çekmek için parmaklarıyla formika masaya vuruyordu. “Bir süreliğine gelip seninle kalabilecek biri varsa sisteme dâhil edilmeyebilirsin. Ya da tam tersi, gidip senin kalabileceğin biri varsa.”</p>

  <p>“Bir süreliğine?” diye tekrar ettim. Bu, cümlenin kavrayabildiğim tek kısmıydı.</p>

  <p>“Yani belki arayabileceğimiz, bir iki günlüğüne kalmanda sakınca olmayan başka birileri vardır? Bir öğretmenin belki? Ya da bir aile dostu?”</p>

  <p>Hiç düşünmeden eski arkadaşım Andy Barbour’un telefon numarasını verdim onlara - aklıma gelen ilk numaraydı, belki de kendi numaramız dışında ezbere bildiğim ilk numara olduğu için. Andy ve ben ilkokuldayken yakın arkadaş olsak da (film izlemeler, yatıya kalmalar, harita ve pusula okuma becerileri için Central Park’ta yaz dersleri) ağzımdan çıkıveren ilk ismin neden onunki olduğundan hâlâ emin değilim çünkü yakın arkadaş değildik artık. Ortaokulun başlarında bağımız kopmuştu; onu aylardır görmemiştim bile.</p>

  <p>“Barbour, a ve u ile,” dedi Enrique ismi not ederken. “Kim bu insanlar? Arkadaşlarınız mı?”</p>

  <p>“Evet,” diye cevap verdim, onları neredeyse kendimi bildim bileli tanıyordum. Barbourlar, Park Bulvarı’nda yaşıyordu. Andy üçüncü sınıftan beri benim en iyi arkadaşımdı. “Babasının Wall Street’te önemli bir işi var,” dedim ve sonra çenemi kapattım. Andy’nin babasının Connecticut Akıl Hastanesi’nde “tükenmişlik” yüzünden meçhul bir zaman geçirdiği gelmişti aklıma.</p>

  <p>“Peki ya annesi?”</p>

  <p>“Annemle yakın arkadaşlar.” (Hemen hemen doğruydu ama tam da doğru sayılmazdı; araları iyi olsa da annem Bayan Barbour gibi sosyete sayfalarında boy gösteren bir kadın için yeterince zengin ya da nüfuzlu değildi.)</p>

  <p>“Hayır, demek istediğim, o ne iş yapıyor?”</p>

  <p>“Hayır işleri,” dedim kafam karışıp biraz durakladıktan sonra. “Hani Armory’deki Antika Sergileri gibi?”</p>

  <p>“Yani evde vakit geçiren annelerden?”</p>

  <p>Kafamı sallayarak onayladım, teknik olarak doğru olsa da Bayan Barbour’u tarif etmek için onu tanıyanların aklına asla gelmeyecek bu sözü kendisinin böyle kolayca dile getirmesinden memnundum.</p>

  <p>Enrique gösterişli bir havayla adını yazıp imzaladı. “Bunu araştıracağız. Hiçbir şey için söz vermiyoruz,” dedi kaleminin arkasına basıp kapattı ve cebine geri koydu. “Seni önümüzdeki birkaç saatliğine bu insanların evine bırakabiliriz, tabii yanlarında olmak istediğin insanlar bunlarsa.”</p>

  <p>Kayarak masadan kalktı ve dışarı çıktı. Pencereden bakınca kaldırımda ileri geri yürüdüğünü, parmağıyla bir kulağını tıkayarak telefonda konuştuğunu görebiliyordum. Sonra bir başka numarayı aradı, daha kısa bir telefon görüşmesi yaptı. Hızlıca eve bir uğradık -beş dakikadan bile kısa sürdü, yalnızca okul çantamı ve itici, aptalca görünen bir iki parça giysimi alabileceğim kadar- ve sonra yeniden arabadaydık, arka koltukta (“Emniyet kemerini taktın mı bakayım?”) yanağımı soğuk cama dayadım ve gün ağarırken bomboş Park Bulvarı kanyonunu tırmanan ışıkların bir bir yeşile dönüşmesini izledim.</p>

  <p>Andy altmışlı rakamların olduğu sokakların yukarı kısmında, lobisinin bir Dick Powell filminden çıkma ve kapı görevlilerinin hâlâ çoğunlukla İrlandalı olduğu o muazzam, eski, lüks Park binalarından birinde yaşıyordu. Ezelden beri oradaydılar ve tesadüfe bakın ki bizi kapıda karşılayan adamı hatırlıyordum: gececi Kenneth. Diğer kapı görevlilerinin çoğundan daha gençti: ölü gibi solgundu ve kötü tıraşlıydı, geceleri çalıştığı için genelde jetonu biraz geç düşerdi. Yine de sevimli bir adamdı - arada bir Andy ile benim futbol toplarımızı tamir ederdi ve okulda kabadayılık yapan çocuklarla nasıl baş edeceğimize dair uygun tavsiyeler verirdi - binada içki sorunu olmasıyla tanınıyordu ve bize o muazzam kapılardan içeri yol vermek için bir adım kenara çekilip bana sonraki aylar boyunca görmeye devam edeceğim <i>Tanrım, evlat, çok üzgünüm</i> bakışlarından ilkini attığında, üzerindeki ekşi bira ve uyku kokusunu almıştım.</p>

  <p>“Seni bekliyorlar,” dedi sosyal hizmet görevlileri. “Haydi bakalım.”</p>

  <h3 id="sigil_toc_id_6">II</h3>

  <p class="p1">Kapıyı açan Bay Barbour’du: önce usulca araladı, sonra tamamen açtı. “Günaydın, günaydın,” dedi geri çekilirken. Bay Barbour birazcık tuhaf görünümlüydü, solgun ve parlak bir yanı vardı, sanki (onun deyişiyle) Connecticut “çatlaklar çiftliği”nde aldığı tedavi onu akkor haline getirmişti; şüpheli ve yerinde durmayan gözleri griydi, saçlarıysa bembeyazdı, bu da olduğundan daha yaşlı görünmesine neden oluyordu, ta ki -bir çocuğunki kadar- genç ve pembe yüzü fark edilinceye kadar... Al yanakları ve uzun, eski moda burnu, vaktinden önce beyazlamış saçlarıyla birleşince ona yirmi birinci yüzyıla ışınlanmış ikincil dereceden bir kurucu baba veya önemsiz bir meclis üyesinin samimi görüntüsünü veriyordu. Üzerindekilerin dünden kalma iş kıyafetleri olduğu belliydi: yatak odasında yerden alıp giyivermiş gibi görünen buruşuk frak gömleği ve pahalı olduğunu belli eden takımın pantolonu vardı.</p>

  <p>“İçeri gelin,” dedi çabucak, eliyle gözlerini ovuşturarak. “Merhaba, canım,” dedi bana - ondan <i>canım</i> kelimesini duymak, bu kafası karışık halimde bile şaşırtıcıydı.</p>

  <p>Çıplak ayaklarla mermer antrede önümüzden yürüyordu. İleride, zengince dekore edilmiş oturma odasında (tamamı sırlı desenli kumaşlar ve çini vazolar) sabahtan çok gece yarısıymış gibi geliyordu: ipek gölgeli lambalar loş ışık veriyordu, duvarlarda kocaman karanlık deniz savaşı tabloları asılıydı ve pencerede kalın güneşlikler çekiliydi. Karşıda -küçük kuyruklu piyanonun ve bir eşya sandığı büyüklüğündeki çiçek aranjmanının orada- yerleri süpüren sabahlığıyla Bayan Barbour duruyor, gümüş bir tepsinin üzerindeki fincanlara kahve dolduruyordu.</p>

  <p>Selamlamak için bize dönerken sosyal hizmetler görevlilerinin daireyi ve onu süzdüklerini hissedebiliyordum. Bayan Barbour eski Hollandalı bir isme sahip sosyetik bir aileden geliyordu, öyle soğuk, sarışın ve monotondu ki bazen sanki kanı çekilmiş gibi gelirdi. Tam bir itidal abidesiydi; hiçbir şey onu telaşlandıramaz ya da üzemezdi ve güzel bir kadın olmasa da sakinliğinde çekici bir güzellik etkisi vardı - öyle güçlü bir dinginlik yayardı ki o, bir odaya girdiğinde moleküller onun etrafında toplanıp yeniden sıraya girerdi. Canlanan bir moda çizimi misali, ardında yarattığı kargaşanın farkına varmadan hiçbir şey umurunda değilmişçesine süzülüp giderken, nereye gitse başlar ona dönerdi; gözleri birbirinden çok ayrıktı, kulakları küçük ve çok yukarıdaydı, ayrıca kafasına fazla yapışıktı, vücudunun üst kısmı bir samurunki gibi normalden uzun ve inceydi. (Andy de tipini ondan almıştı ama hantal oranlarda, yani annesinin yavru ermin zarafetinden yoksundu.)</p>

  <p>Eskiden Bayan Barbour’un bu mesafeliliği (ya da soğukluğu, artık bunu nasıl görmek isterseniz) beni huzursuz ederdi bazen ama o sabah <i>ölçülülüğü</i> için minnettar olmuştum ona. “Selam. Seni Andy’nin odasına yerleştireceğiz,” dedi bana, lafı hiç dolandırmadan. “Ama korkarım okula gitmek için kalkmadı daha. Biraz uzanmak istersen Platt’ın odasına gidebilirsin.” Platt, Andy’nin ağabeyiydi, başka bir şehirde okuyordu. “Odanın nerede olduğunu biliyorsundur elbette?”</p>

  <p>Bildiğimi söyledim.</p>

  <p>“Karnın aç mı?”</p>

  <p>“Hayır.”</p>

  <p>“Peki, o zaman. Senin için yapabileceğimiz bir şey varsa söyle.” Hepsinin bana baktığının farkındaydım. Baş ağrım odadaki her şeyden daha büyüktü. Bayan Barbour’un başının üzerinde kalan lumboz aynada bütün bu sahnenin acayip, minyatür bir kopyasını görebiliyordum: Çini vazolar, kahve tepsisi, tuhaf görünümlü sosyal hizmet görevlileri ve diğer her şey.</p>

  <p>En sonunda Bay Barbour büyüyü bozdu. “Benimle gel o halde, seni yerleştirelim,” dedi, elini omzuma koyup sımsıkı tutarak beni odadan çıkardı. “Hayır, gel buraya, bu taraftan, arkaya, arkaya. Buraya gel.”</p>

  <p>Platt’ın odasına birkaç yıl önce ilk ve son kez ayak bastığımda Platt -şampiyon bir Lacrosse oyuncusu ve biraz da psikopat- Andy ve beni bokumuzu çıkarıncaya kadar dövmekle tehdit etmişti. Evde yaşadığı zamanlarda bütün gün kapısını kilitleyip hiç çıkmadan odasına kapanırmış (ve Andy’nin söylediğine göre esrar içermiş). Şimdiyse Platt Groton’a gittiği için bütün posterleri odadan kaldırılmıştı ve etraf gayet temiz ve boş görünüyordu. İçeride halterler, eski <i>National Geographics</i> yığınları ve boş bir akvaryum vardı. Bay Barbour çekmeceleri açıp kapıyor, gevezelik ediyordu. “Bakalım burada ne varmış, ne dersin? Nevresimler. Ve... daha fazla nevresim. Maalesef ben buraya hiç girmiyorum, kusuruma bakma - ah. Mayolar! Bunlara bu sabah ihtiyacımız olmayacak, değil mi?” Üçüncü çekmeceyi kurcalarken sonunda etiketi üzerinde ama korkunç derecede çirkin, meneviş mavisi pazen kumaşa Ren geyiği desenli yeni bir pijama takımı çıkardı, neden hiç giyilmediklerini anlamak çok zor değildi. “Tamam o zaman,” dedi parmaklarını saçlarının arasından geçirip kapıya doğru bir göz atarak. “Seni yalnız bırakayım artık. Olanlar tam bir felaket, aman Tanrım. Kendini son derece berbat hissediyor olmalısın. Güzel, deliksiz bir uyku çekmek senin için en iyisi olacak. Yorgun musun?” dedi yüzüme yakından bakarak.</p>

  <p>Yorgun muydum? Tamamen uyanıktım ve yine de bir parçam camların ardındaymış gibi öylesine uyuşuktu ki âdeta komada gibiydim.</p>

  <p>“Yanında biri olsun istersen? Belki diğer odada ateşi yaksam? Ne istediğini söyle bana.”</p>

  <p>Bu sorunun karşısında keskin bir ümitsizlik çöktü üstüme - kendimi öyle kötü hissediyordum ki benim için yapabileceği hiçbir şey yoktu ve yüzüne bakınca onun da bunun farkında olduğunu anlıyordum.</p>

  <p>“Bize ihtiyacın olursa hemen yan odadayız, yani ben birazdan işe gideceğim ama burada <i>birileri</i> olacak...” Donuk bakışları odada gezindi, sonra bana geri döndü. “Belki yanlış bir şey ama bu koşullar karşısında babamın deyişiyle sana bir yudum içki vermekte hiçbir mazhur görmüyorum. Böyle bir şey isteyecek olursan <i>şayet.</i> Ki elbette istemiyorsun,” diye ekledi çabucak, kafamın allak bullak olduğunu görünce. “Epey uygunsuz. Boş ver.”</p>

  <p>Biraz daha yaklaştı, bir an için olanca huzursuzlukla bana dokunacağını ya da sarılacağını sandım. Ama bunun yerine, ellerini birbirine çarptı ve ovuşturdu. “Her neyse. Seni ağırladığımız için çok mutluyuz, umarım seni elimizden geldiğince rahat ettirebiliriz. Bir şeye ihtiyacın olursa hiç çekinmeden söyle, olur mu?”</p>

  <p>Tam odadan çıkacaktı ki kapının hemen dışında bir fısıldaşma duyuldu. Sonra kapıya vuruldu. “Seni görmek isteyen biri var,” dedi Bayan Barbour ve geri çekildi.</p>

  <p>Ve Andy ayaklarını sürüye sürüye içeri girdi: gözlerini kırpıştırıyor, el yordamıyla gözlüklerini takmaya çalışıyordu. Onu uykusundan uyandırıp zorla yatağından kaldırdıkları belliydi. Yatağın yaylarını gıcırdatarak yanıma, Platt’ın yatağının kenarına oturdu, bana değil, karşıdaki duvara bakıyordu. Boğazını temizledi, gözlüklerini burnunun üstüne itti. Bunu uzun bir sessizlik izledi. Bir anda radyatör zangırdadı ve tısladı. Annesiyle babası sanki yangın alarmını duymuş gibi odadan hızla çıkıp gitti.</p>

  <p>“Vay be,” dedi Andy birkaç saniye sonra, tüyler ürpertici kısık bir sesle. “Can sıkıcı.”</p>

  <p>“Öyle,” dedim. Ve ikimiz birlikte, sessizliğin içinde yan yana oturduk, Platt’ın odasının koyu yeşil duvarlarına ve bir zamanlar posterlerinin durduğu üstü bantlanmış dörtgenlere baktık. Diyecek başka ne vardı ki?</p>

  <h3 id="sigil_toc_id_7">III</h3>

  <p class="p1">Şimdi bile o zamanları düşünmek bir ümitsizlik hissiyle boğazımı tıkıyor. Her şey korkunçtu. İnsanlar soğuk içecekler, fazladan hırkalar, yiyemediğim yemekler sunuyorlardı bana: muzlar, top kekler, kulüp sandviçler, dondurma. Benimle konuşulduğunda evet veya hayır diyordum ve çoğu zaman insanlar ağladığımı anlamasınlar diye gözlerimi dikip halıya bakıyordum.</p>

  <p>Barbourların dairesi New York standartlarına göre devasa olsa da alt katlardan birindeydi ve büyük ölçüde ışıksızdı, Park Bulvarı’na bakan tarafı bile karanlık sayılırdı. Orada asla tam olarak gece ya da tam olarak gündüz olmasa da cilalanmış meşenin karşısındaki lamba ışığının parıltısı, özel bir kulüpteymişçesine bir eğlence ve güvence havası yayıyordu. Platt’ın arkadaşları “ucubeler evi” diyordu buraya, yatıya kaldığım zamanlarda bir iki defa beni almaya gelen babamsa cenaze evini kastederek “Frank E. Campbell’in yeri” diye bahsediyordu buradan. Ama ben canın konuşmak ya da birinin sana bakmasını istemiyorsa kolayca köşene çekilebileceğin bu muazzam ve gösterişli evin savaş öncesi kasvetinde teselli buluyordum.</p>

  <p>İnsanlar beni görmek için uğruyorlardı; sosyal hizmet görevlilerim elbette ve şehir tarafından bana atanan kamu psikiyatrı, bunun dışında annemin işyerinden insanlar (annemi güldürmek için bunlardan bazılarını, Mathilde’i mesela, taklit etmekte üstüme yoktu) ve annemin New York Üniversitesi’nden ve modellik günlerinden bir dolu arkadaşı. Arada sırada Şükran Günü’nü bizimle geçiren Jed adlı yarı ünlü bir aktör (“Bana sorarsan senin annen Kainat Kraliçesi’ydi.”) ve annemle birlikte -East Village’da beş parasızken- yirmi dolardan daha az bir paraya nasıl on iki kişilik (diğer pek çok şeyin yanı sıra kafeden aşırdıkları krema ve şeker paketleri ve komşunun pencere kenarı saksısından gizlice topladıkları yeşillikleri de kapsayan) inanılmaz başarılı bir yemekli davet verdiklerini anlatan Kika adlı, turuncu ceketli, biraz tuhaf tipli bir kadın. Annette -kocası itfaiyeci, yetmişlerinde bir dul; annemin Aşağı Doğu Yakası’ndan eski komşusu- eskiden annemin de yaşadığı yerdeki İtalyan fırınından alınma, annemin ne zaman Sutton Place’e gitse alıp getirdiği aynı tereyağlı ve çam fıstıklı kurabiyelerden bir kutuyla çıkıp geldi. Sonra eski hizmetçimiz Cinzia geldi, beni görünce gözyaşlarına boğuldu ve cüzdanında taşımak için benden annemin bir fotoğrafını istedi.</p>

  <p>Fazla uzun sürecek oldu mu Bayan Barbour bu ziyaretleri yarıda keserdi - çok çabuk yorulduğum gerekçesiyle ama aynı zamanda -sanıyorum- Cinzia ve Kika gibi kadınların oturma odasını böyle sınırsız bir zaman boyunca işgal etmesini kaldıramadığı için de. Kırk beş dakika falan sonra gelip sessizce kapıda dikilirdi. Ve eğer imayı anlamazlarsa sesini yükseltir ve geldikleri için onlara teşekkür ederdi - oldukça kibardı ama bunu öyle bir söylerdi ki insanlar artık ayağa kalkıp gitme vakitlerinin geldiğini anlardı. (Sesi, tıpkı Andy’ninki gibi boğuk ve son derece uzaktan gelirdi; hemen yanınızda durduğunda bile sanki ta Alfa Centauri yıldız sisteminden mesaj iletiyor gibiydi.)</p>

  <p>Etrafımda benim dışımda evdeki yaşam sürüp gidiyordu. Her gün kapı zili defalarca çalıyordu: hizmetçiler, dadılar, ikram servisleri, özel öğretmenler, piyano hocası, Andy’nin küçük kardeşlerinin okul arkadaşları, sosyete sayfalarından hanımlar ve Bayan Barbour’un hayır işleriyle alakalı püsküllü makosenleriyle iş adamları. Öğleden sonraları sık sık ellerinde alışveriş torbalarıyla parfüm kokulu kadınlar bir kahve ya da çay içmeye uğrarlardı; akşamları, akşam yemeği için giyinmiş şık çiftler, her hafta Madison Bulvarı’ndaki fiyakalı bir çiçekçiden getirilen çiçek aranjmanlarının süslediği ve <i>Architectural Digest</i> ve <i>The New Yorker’ın </i>en son sayılarının kahve masasının üstüne öylece konuverdiği oturma odasında şarap ve sodanın etrafında toplanıyordu.</p>

  <p>Bay ve Bayan Barbour başlarına atılmış ekstra bir çocukla uğraşmaktan müthiş rahatsız oldularsa da bunu tek bir an için bile belli etmeyecek kadar nezaket sahibi insanlardı. Abartısız takıları ve “çok da umurumda değil” gülümsemesiyle bir ricada bulunacaksa telefonun başına geçip belediye başkanını arayabilecek türden bir kadın olan Andy’nin annesi işlerini her nasılsa New York bürokrasisinin kısıtlamalarından muaf bir şekilde halledebiliyordu. Bütün o karmaşa ve keder içindeyken bile perde arkasında bir şeyleri yoluna koyduğu, benim için işleri kolaylaştırdığı, beni Sosyal Hizmetler’in çarklarının -ve artık kesinlikle eminim ki basının- zorlu yanından koruduğu hissine kapılıyordum. Aramalar ısrarla çalan telefondan doğrudan kendi cep telefonuna aktarılıyordu. Alçak sesle yapılan konuşmalar, kapı görevlilerine verilen talimatlar vardı. Enrique’nin babamın nerede olduğuna dair yaptığı bitmez tükenmez sorgulamalardan -beni dokunsan ağlayacak hale getiren o sorgulamalar, Pakistan’daki füzelerin yerleri hakkında sorguluyordu sanki- birine denk geldikten sonra, beni odadan dışarı yolladı ve kontrollü, tekdüze bir sesle buna bir son verdirdi (“Demek istediğim, çocuk <i>besbelli</i> adamın nerede olduğunu bilmiyor, annesi de bilmiyormuş... evet, onu bulmak istediğinizi biliyorum ama belli ki adam bulunmak <i>istemiyor,</i> bulunmamak için <i>tedbirler</i> almış... nafaka falan da vermiyormuş, arkasında bir sürü borç bırakmış, neredeyse tek kelime etmeden çekip gitmiş, bu yüzden bu mükemmel babaya, bu iyi vatandaşa ulaşmakla neyi başarmaya çalıştığınızı doğrusu pek anlayamıyorum... evet evet, hepsi iyi hoş, ama adamın alacaklıları bile peşine düşemiyorsa ve sizin kurumunuz da bunu başaramıyorsa, bu çocuğun yakasını bırakmamakla elinize ne geçeceğinizi hiç anlamıyorum, ya siz? Buna bir son vermek konusunda anlaşabilir miyiz?”).</p>

  <p>Benim gelişimden beri uygulanan sıkıyönetim kuralları evdekilerin rahatını kaçırmıştı: mesela hizmetçilerin çalışırken haber istasyonu Ten Ten WINS’i dinlemelerine izin verilmiyordu artık (Temizlikçilerden biri radyoyu açmaya çalışınca “Hayır, hayır,” demişti Aşçı Etta bakışlarıyla beni işaret edip onu uyararak) ve sabahları <i>Times</i> derhal Bay Barbour’a götürülüyor, ailenin geri kalan fertlerinin okuması için ortalıkta bırakılmıyordu. Belli ki her zamanki alışkanlıkları böyle değildi -“Biri <i>yine </i>gazeteyi kaldırmış,” diye hayıflanmıştı Andy’nin küçük kız kardeşi, annesinin bakışıyla suçlu bir sessizliğe gömülmeden önce- ve çok geçmeden içinde görmemem gerektiğini düşündükleri şeyler olduğu için gazetenin Bay Barbour’un odasına doğru gözden kaybolduğunu anladım.</p>

  <p>Neyse ki daha önce de zor zamanlarda yanımda olan Andy, istediğim son şeyin konuşmak olduğunu anlıyordu. İlk birkaç gün, okula gitmeyip benimle kalmasına izin verdiler. İlkokuldayken çoğu cumartesi gecesini geçirdiğim ranzalı demode ve sade odasında satranç tahtasının başında oturmuştuk, Andy her ikimiz için de oynuyordu çünkü içinde bulunduğum sisin arasında taşları nasıl oynatacağımı bile zar zor hatırlıyordum. “Tamam,” dedi gözlüklerinin burnunun üstüne iterek. “Peki. Bunu yapmak istediğinden gerçekten emin misin?”</p>

  <p>“Neyi?”</p>

  <p>“Evet, anlıyorum,” dedi Andy, okuldaki belalı tiplerin yıllarca onu okulun önündeki kaldırıma itmelerine neden olan o kısık, sinir bozucu sesiyle. “Kalen tehlikede, orası doğru ama ben vezirine biraz daha dikkat etmeni öneririm - hayır, hayır ya, <i>vezirine.</i> D5.”</p>

  <p>Dikkatimi çekmek için adımı söylemesi gerekiyordu. Annemle birlikte müzenin basamaklarını koşa koşa çıktığımız anı tekrar tekrar baştan yaşıyordum. Çizgili şemsiyesi. Yüzlerimize vuran ve sırılsıklam eden yağmur. Olup bitenlerin geri döndürülemez olduğunun farkındaydım ama öte yandan o yağmurlu caddeye geri dönüp her şeyin tamamen farklı olmasını sağlayabilmenin bir yolu da olmalıymış gibi geliyordu.</p>

  <p>“Geçen gün,” dedi Andy, “birisi, sanırım Malcolm bilmem ne ya da sözüm ona saygıdeğer başka yazarın teki, her kimse işte, geçen gün <i>Science Times</i>’ta bütün dünyadaki kum tanelerinden daha fazla satranç hamlesi olduğunu söyleyip bayağı büyük olay yaratmış. Böyle büyük bir gazetenin bilim yazarının böylesine açık bir gerçeği sakız gibi uzatıp anlatıp durmak zorunda kalması ne saçma.”</p>

  <p>“Doğrudur,” dedim düşüncelerimden sıyrılmaya gayret ederek.</p>

  <p>“Yani gezegendeki kum tanelerinin, her ne kadar sayısız da olsa, sınırsız olmadığını kim bilmez ki? Birinin böylesine mesele bile olmayan bir şeye yorum yapması bile gülünç, bilirsin, sanki <i>Flaş Haber!</i> Sözde esrarlı bir gerçekmiş gibi öyle ortaya bir şey atıveriyorlar işte.”</p>

  <p>Andy ve ben, ilkokuldayken hemen hemen travmatik sayılabilecek koşullar altında arkadaş olmuştuk: yüksek sınav notlarımız yüzünden ikimiz de bir sınıf atladıktan sonra. Şimdi herkes bunun farklı nedenlerle de olsa her ikimiz için de bir hata olduğu konusunda hemfikir görünüyordu. O yıl -hepsi bizden yaşça ve bedenen büyük olan çocukların, bize çelme takan, bizi itip kakan, kilitli dolaplarımızın kapaklarını ellerimize çarpan, ödevlerimizi yırtıp sütlerimizin içine tüküren, bize <i>sünepe</i> ve <i>ibne </i>ve <i>sikkafalı</i> (ne yazık ki Decker gibi bir soyadıyla benim adıma bu çok doğaldı)<a id="k13" href="../Text/dipnot.xhtml#a13"><sup>[13]</sup></a> diyen bütün o çocukların arasında- (Andy’nin o kısık, hüzünlü sesiyle Babil Sürgünü’müz dediği) bütün bir yıl boyunca bir büyütecin altında yan yana bir çift cılız karınca gibi mücadele ettik: kaval kemiklerimize tekme yedik, beklenmedik anda yumruklandık, üstümüze atılan ketçap paketlerinden ve tavuk parçalarından kaçmak için bulabildiğimiz en gözlerden uzak köşede büzüşüp öğle yemeğimizi yedik. Neredeyse iki yıl tek arkadaşım o olmuştu, onun tek arkadaşı da ben. O zamanları anımsamak beni bunaltıyor ve utandırıyordu: Autobot savaşlarımız ve Lego uzay gemilerimiz, çektiğimiz azaptan oyun çıkarma çabasıyla klasik <i>Uzay Yolu</i>’ndan aldığımız gizli kimliklerimiz (ben Kirk’tüm, o Spock)... <i>Kaptan, bu uzaylılar bizi dünyada insan çocuklarının gittiği okulların bir taklidinde esir tutacakmış gibi görünüyor.</i></p>

  <p>Etrafım benden büyük bir yığın sert, hırslı çocukla çevrilip boynuma “üstün yetenekli” yazan bir etiket geçirilinceye kadar okulda şahsen hakarete uğramamış ya da aşağılanmamıştım. Ama zavallı Andy -sınıf atlatılmadan önce bile- okulun sataşılan çocuklarından biri olmuştu hep: sıska, tikli, laktoza duyarlı, cildi saydam sayılabilecek kadar solgun ve günlük konuşmalarda bile “muzır” ve “kitonik” gibi sözcükler kullanmaya meyilli bir çocuktu. Ne kadar zeki olsa da sakarın tekiydi; monoton sesi, kronik burun tıkanıklığı yüzünden ağzından nefes alıp verme alışkanlığı aşırı zekiden çok biraz aptal gibi görünmesine neden oluyordu. Diğer -arkadaşları, spor takımları ve faydalı okul sonrası programları arasında mekik dokuyan- şen şakrak, sivri dişli, atletik kardeşlerinin arasında, kendini kazara lakros sahasında bulmuş herhangi bir kalın kafalı gibi duruyordu.</p>

  <p>Ben bir şekilde bu beşinci sınıf faciasını atlatmayı başardıysam da Andy bunu yapamadı. Cuma ve cumartesi geceleri evden çıkmadı, partilere ya da parkta takılmaya asla davet edilmedi. Bildiğim kadarıyla onun tek arkadaşı hâlâ bendim. Ve annesi sayesinde doğru giysilere sahip olsa ve popüler çocuklar gibi giyinse de -bazen kontakt lensler taksa bile- kimsenin bunlara kandığı yoktu: o eski kötü günleri hatırlayan saldırgan, sporcu tipler onu hâlâ itip kakıyor ve uzun zaman önce büyük bir hata yapıp okula gelirken <i>Yıldız Savaşları</i> tişörtü giydiği için ona “Threepio” diye sesleniyorlardı.</p>

  <p>Andy, çocukluğunda bile ara sıra yaşanan zorlama patlamalar dışında asla öyle çok konuşan biri olmamıştı (arkadaşlığımız büyük ölçüde tek kelime etmeden çizgi romanlarımızı değiş tokuş etmekten ibaretti). Yıllardır okulda uğradığı tacizler onu daha içine kapanık ve ketum biri haline getirmişti - Lovecraftvari sözcükler kullanmaya daha az yatkın, kendini kapatıp ileri seviye matematik ve fen bilimlerine adamaya daha çok meyilli hale getirmişti. Matematik hiçbir zaman ilgimi çekmemişti -ben sözel yetenekleri yüksek dedikleri tiplerdendim- ama ben önceden vadettiğim akademik umutları her alanda boşa çıkarırken ve ders çalışmam gerektiğinde de yüksek notlar almakla hiç ilgilenmezken Andy, her dersi ileri seviye programından alıyor ve bütün derslerde sınıf birincisi oluyordu. (Kuşkusuz o da Platt gibi Groton’a gönderilecekti -onu ta üçüncü sınıftaykenden beri korkutan bir ihtimaldi bu- şayet anne ve babası sınıf arkadaşları tarafından bir defasında tenefüste kafasından plastik bir poşet geçirilerek neredeyse boğulacak kadar eziyet edilen bir oğulu uzak bir okula göndermek konusunda haklı olarak kaygı duyuyor olmasalardı. Başka kaygılar da vardı tabii; Bay Barbour’un “akıl hastanesinde geçirdiği zamandan haberim vardı çünkü anne ve babasının onun da, kendi deyimiyle, aynı hassasiyeti miras almış olmasından korktuklarını o soğukkanlı tavrıyla bana bizzat Andy anlatmıştı.)</p>

  <p>Andy okula gitmeyip evde benimle geçirdiği zaman sırasında çalışmak zorunda olduğunu söyleyerek özür dilerdi, “Ama maalesef gerekli,” derdi burnunu çekip gömleğinin koluna silerek. Ders yükü inanılmaz ağırdı (“Bu ileri seviye programı zapt etmek imkansız.”) ve tek bir gün geri kalma lüksü yoktu. O, bitmek bilmeyecekmiş gibi görünen ödevleriyle boğuşurken (kimya ve kalkülüs, Amerikan tarihi, İngilizce, astronomi, Japonca) ben, sırtımı konsolun yan tarafına yaslayıp yerde oturuyor, içimden sayıyordum: sadece üç gün önce bu zamanlar yaşıyordu, dört gün önce bu zamanlar, bir hafta önce. Zihnimde ölümüne giden günlerde birlikte yediğimiz bütün yemekleri tekrar gözden geçiriyordum: Yunan lokantasına son gidişimiz, Shun Lee Palace’a son ziyaretimiz, bana yemek yaptığı son akşam <i>(carbonara</i> soslu spagetti) ve ondan önceki son akşam yemeği (yapmayı Kansas’tayken annesinden öğrendiği Indienne tavuk dediği bir yemek).</p>

  <p>Bazen sırf meşgul görünmek için odasındaki <i>Fullmetal Alchemist</i>’in eski sayılarını ya da resimli bir H. G. Wells kitabının sayfalarını çevirirdim ama bu resimler bile sindirebileceğimden fazla geliyordu. Genelde Andy masasının altında dizini sektirerek Japon alfabesi hiragana çalışma kitabındaki sonsuz boşlukları doldururken ben pencere pervazında, dışarıda kanat çırpan güvercinlere bakardım.</p>

  <p>Andy’nin -Barbourların ortadan böldüğü, aslında tek bir geniş oda olan- odası Park Bulvarı’na bakıyordu. Trafiğin yoğun olduğu saatlerde feryat figan kornalar çalıyordu ve altın pırıltılar saçan ışıklar caddenin karşısındaki pencerelerin camlarına vuruyor, trafik azalmaya başlayınca onlar da gözden kayboluyordu. Gece ışıklarını kuşanırken (fosforlu sokak lambaları, asla kararmayan şehrin menekşe gece yarıları) ben bir o yana bir bu yana dönüyordum, ranzanın alçak tavanı öyle üstüme geliyordu ki bazen yatağın üstünde değil, altında yattığımı sanıp uykudan sıçrayarak uyanıyordum.</p>

  <p>Birini benim, annemi özlediğim kadar özlemek nasıl mümkün olabiliyordu? Onu öyle çok özlüyordum ki ölmek istiyordum; suyun altında havaya hasret kalmak gibi sert, somut bir özlem. Uyanık halde öylece yatarken ona dair en güzel hatıraları anımsamaya çalışıyordum -onu unutmayayım diye zihnime kazımak için- ama doğum günleri ve mutlu günler yerine ölmeden birkaç gün önce tam kapıdan çıkacakken beni durdurup okul ceketimin üstünden bir iplik parçasını alışı gibi şeyleri hatırlayıp duruyordum. Nedense ona dair en net hatıralarımdan biriydi: çatılmış kaşları, titiz bir hareketle bana doğru uzanışı, o anki her hareketi. Birkaç defa da -rüyayla uyku arasında huzursuzca sürüklenirken-kafamda konuşan sesiyle ansızın yatakta doğrulmuştum, bir zamanlar muhtemelen söylemiş olduğu ama tam olarak anımsayamadığım sözler, <i>bana bir elma atıversene</i> gibi, <i>bu düğme ileriye mi yoksa geriye doğru mu çalışıyordu</i> ve <i>bu koltuk berbat bir halde</i> gibi...</p>

  <p>Sokaktan gelen ışıklar siyah şeritler halinde yere vuruyordu. Ümitsizce, yalnızca birkaç blok uzaktaki bomboş odamı düşündüm; üzerinde eskimiş, kırmızı bir yorgan olan kendi dar yatağım. Planetaryumdan alınma karanlıkta parlayan yıldızlar, James Whale’in <i>Frankenstein’</i>ının resimli bir kartpostalı. Kuşlar parka geri dönmüş, nergisler açmıştı, yılın bu zamanlarında, hava güzelleşince bazen sabahları iyice erkenden uyanır ve Batı Yakası’na giden otobüse binmek yerine birlikte parkın içinden yürürdük. Keşke geri dönebilseydim ve olup bitenleri değiştirebilseydim, bir şekilde bütün bunların olmasını engelleyebilseydim. Müzeye gitmek yerine neden gidip kahvaltı etmek için ısrar etmemiştim ki? Bay Beeman neden salı ya da perşembe günü çağırmamıştı ki bizi?</p>

  <p>Annem öldükten sonraki ikinci ya da üçüncü gece -her halükârda Bayan Barbour beni başımdaki ağrıya baktırmak için doktora götürdükten sonraki bir günde- Barbourlar evlerinde iptal etmek için geç kaldıkları büyük bir parti veriyorlardı. Katlanmakta güçlük çektiğim fısıldaşmalar, koşuşturmalar vardı evde. “Bence,” dedi Bayan Barbour, Andy’nin odasına geri geldiğinde, “sen ve Theo burada kalsanız daha iyi olabilir.” Hafif ses tonuna rağmen belli ki bu, öneriden çok bir emirdi. “Epey sıkıcı bir şey olacak zaten, hoşunuza gideceğini de hiç sanmıyorum. Etta’ya size mutfaktan birkaç tabak getirmesini söyleyeceğim.”</p>

  <p>Andy’yle birlikte ranzasının alt katında yan yana oturmuş, kâğıt tabaklardan karides kokteyli ve enginar kanepeleri yiyorduk, daha doğrusu o yiyordu, bense dizlerimin üstündeki tabağıma hiç dokunmadan öyle oturuyordum. Andy bir DVD takmıştı; patlayan robotların, metal ve alev yağmurlarının olduğu bir aksiyon filmiydi. Oturma odasından tokuşturulan kadehlerin sesleri, mum ve parfüm kokuları, arada bir de kahkahayla çınlayan sesler geliyordu. Piyanistin ışıl ışıl, up-tempo “It’s All Over Now, Baby Blue” aranjmanı bambaşka bir evrenden gelip havada süzülüyor gibiydi. Her şey yitip gitmişti, bense unutulmuştum: yanlış evde yanlış aileyle olmanın yarattığı zihin karışıklığı beni tüketiyordu, bu yüzden günlerce uyumasına izin verilmeyen sorgudaki bir mahkûm gibi mahmur, sarhoş gibi sersemdim, dokunsan ağlayacaktım. Tekrar tekrar, <i>eve gitmem lazım</i> diye düşünüyordum ve sonra, milyonuncu kez, <i>Gidemem ki</i> diyordum.</p>

  <h3 id="sigil_toc_id_8">IV</h3>

  <p class="p1">Dört ya da belki beş gün sonra Andy kitaplarını yerde yatan sırt çantasına doldurdu ve okula geri döndü. O gün ve sonraki gün boyunca odasında oturdum ve televizyonunda Turner Classic Movies kanalını açtım; annem de işten eve gelince hep bunu izlerdi. Graham Greene’den uyarlanma filmleri gösteriyorlardı: <i>Ministry of Fear, The Human Factor, The Fallen Idol, This Gun for Hire.</i> İkinci akşam, <i>The Third Man’</i>in başlamasını beklerken, (Frick’teki bir etkinliğe gitmek için kapıdan çıkmak üzere olan baştan aşağı Valentino’lara bürünmüş) Bayan Barbour, Andy’nin odasına uğradı ve ertesi gün okula geri döneceğimi bildirdi. “Yerinde <i>kim</i> olsa kendini neşesiz hisseder,” dedi. “Toparlan. Bu senin için hiç iyi değil.”</p>

  <p>Ne diyeceğimi bilemedim. Tek başıma oturup film izlemek annemin ölümünden bu yana yaptığım birazcık da olsa normal gelen tek şeydi.</p>

  <p>“Günlük rutine geri dönmenin vakti geldi de geçiyor bile. Yarın. Sana öyle gelmediğini biliyorum, Theo,” dedi ben cevap vermeyince, “ama bir şeylerle meşgul olmak dünyada sana kendini iyi hissettirecek tek şey.”</p>

  <p>Kararlılıkla televizyona bakmaya devam ettim. Okula en son annemin öldüğü günden önceki gün gitmiştim ve oradan uzak durduğum müddetçe onun ölümü bir şekilde gayriresmî geliyordu. Ama oraya geri döndüğüm anda herkesin bildiği bir gerçek haline gelecekti. Daha da beteri ise herhangi bir normal rutine dönme fikri vefasızlıkmış, yanlışmış gibi geliyordu. Ne zaman hatırlasam bir kez daha şok ediyordu beni, taptaze bir tokat gibi iniyordu suratıma: annem gitmişti. Her yeni olay -hayatımın geri kalanı boyunca yaptığım her şey- bizi biraz daha ayırcaktı birbirimizden: artık bir parçası olmadığı günler gitgide büyüyen bir mesafe koyacaktı aramıza. Hayatımın geri kalanı boyunca her geçen gün biraz daha uzağımda kalacaktı.</p>

  <p>“Theo.”</p>

  <p>İrkildim, kafamı kaldırıp Bayan Barbour’a baktım.</p>

  <p>“Adım adım. Bunu atlatmanın başka yolu yok.”</p>

  <p>Ertesi gün televizyonda evde kalıp izlemeyi gerçekten çok istediğim İkinci Dünya Savaşı ajan maratonu vardı (<i>Cairo, The Hidden Enemy, Code Name: Emerald).</i> Bunun yerine Bay Barbour bizi uyandırmak için kafasını odadan içeri sokunca (“Haydi kalkın, hoplitler!”) zorla yataktan kalktım ve Andy’yle birlikte otobüs durağına yürüdüm. Yağmurlu bir gündü ve Bayan Barbour’un beni giysilerimin üstüne Platt’ın utanç verici, eski bir tüylü kabanını giymeye zorlayacağı kadar da soğuktu. Andy’nin küçük kız kardeşi Kitsey pembe yağmurluğuyla önümüzde su birikintilerinin üzerinden atlayıp zıplayarak dans ediyor, bizi tanımıyormuş gibi davranıyordu.</p>

  <p>Berbat bir gün olacağını biliyordum ve o parlak ışıklı koridora ilk adımı attığım ve o tanıdık okul kokusunu -limon kokulu dezenfektan ve giyilmiş çorap kokusu- duyduğum andan itibaren öyle de oldu. Koridorda el yazısıyla yazılmış ilanlar: tenis takımı ve yemek kursları için kayıt listesi, <i>Tuhaf Bir Çift</i> adlı oyun için seçmeler, Ellis Island’a okul gezisi ve Swing into Spring konseri için hâlâ bilet vardı; dünyanın sona erdiğine ve yine de bir şekilde bu saçma sapan etkinliklerin devam edebildiğine inanmak zordu.</p>

  <p>Ne tuhaf, bu binada olduğum son gün o yaşıyordu. Bunu düşünmeden edemiyordum ve her defasında bu his yepyeni gibiydi: bu dolabı son açtığımda, bu lanet olası aptal <i>Biyolojiyi Kavrama</i> kitabına son dokunduğumda, Lindy Maisel’in o plastik çubukla dudak parlatıcısını sürüşünü son gördüğümde... Bütün bu anları onun ölü olmadığı bir dünyaya kadar takip edemediğime inanmak çok zordu.</p>

  <p>“Üzgünüm.” Tanıdığım insanlar böyle diyordu, hayatım boyunca daha önce benimle hiç konuşmamış insanlar da. Diğerleri -güle konuşa koridorda yürüyenler- ben yanlarından geçerken sus pus oluyor, bana doğru acıklı ya da meraklı bakışlar atıyordu. Başkalarıysa beni tamamen görmezden geliyordu, oyunbaz köpeklerin aralarındaki hasta ya da sakat olanı görmezden geldiği gibi: bana bakmayı reddederek, koridorlarda sanki ben orada yokmuşum gibi etrafımda itişip kakışarak, gülüp oynayarak...</p>

  <p>Özellikle de Tom Cable sanki terk ettiği bir kızmışım gibi benden ısrarla kaçınıyordu. Öğle yemeğinde hiçbir yerde bulunamıyordu. İspanyolca dersinde (ders başladıktan çok sonra elini kolunu sallaya sallaya gelmiş, herkesin ne kadar üzgün olduklarını söylemek için hüzünlü bir tavırla sıramın etrafında toplandığı o tuhaf sahneyi kaçırmıştı) her zamanki gibi benim yanıma değil, önlerde bir yere bacaklarını iki yana ayırarak yayılıp oturdu. Yağmur pencere camlarında tıkırdarken biz bir dizi tuhaf cümleyle Salvador Dali’yi bile gururlandıracak cümleleri tercüme ederek derdimizi anlatmaya çalışıyorduk: ıstakozlu ve plaj şemsiyeli, limon küfü rengi taksiye binip okula giden uzun kirpikli Marisol’lü cümleler.</p>

  <p>Dersten sonra sınıftan çıkarken kitaplarını topladığı sırada yanına gidip selam vermeyi ihmal etmedim.</p>

  <p>“Aa, selam, nasıl gidiyor?” dedi -mesafeliydi- kaşlarını ukala bir kavisle çatıp arkasına yaslanarak. “Olanları duydum.”</p>

  <p>“Ya, evet.” Bu bizim rutinimizdi: başka herkes için fazla “havalı”, hep o aynı sırrı paylaşır gibi.</p>

  <p>“Kör talih. İnsanın canını acıtıyor.”</p>

  <p>“Sağ ol.”</p>

  <p>“Hey - hasta numarası yapsaydın ya. Sana demiştim! Annem de o boku duyunca patladı. Tepesinin tası attı! Şey, hımm,” dedi, bunu izleyen o sersem anda, içine taş konmuş bir kar topu fırlatmış gibi yukarıya, aşağıya, etrafına <i>kim, ben mi?</i> der gibi bakıp omuz silkti. “Her neyse. Ee,” dedi tam gaz devam ediyorum sesiyle. “Bu kostüm de neyin nesi?</p>

  <p>“Ne?”</p>

  <p>“Eh...” İronik bir tavırla geriye doğru bir adım atıp İskoç kumaşından tüylü kabanı süzdü. “Platt Barbour’a Benzeme Yarışması’nda <i>kesinlikle </i>birinci.”</p>

  <p>Ve kendime rağmen -bir şoktu bu, dehşet ve uyuşuklukla geçen günlerden sonra, patlayan Tourette sendromuna benzer bir kasılmaydı-güldüm.</p>

  <p>“Harika benzetme, Cable,” dedim, Platt’ın nefret dolu ağır ağır konuşmasını taklit ederek. İyi taklitçilerdik, ikimiz de ve sık sık bütün bir konuşmayı başka insanların sesleriyle yaptığımız olurdu: aptal haber spikerleri, mızmız kızlar, tatlı tatlı konuşarak insanları ikna edebileceklerini sanan budala öğretmenler. “Yarın senin gibi giyinip geleceğim.”</p>

  <p>Ama Tom kısasa kısas yapmadı ya da kaldığı yerden devam etmedi. Hevesi kaçmıştı. “Hımm, yapmasan daha iyi,” dedi bir omzunu silkerek, yüzünde zoraki bir gülümsemeyle. “Görüşürüz.”</p>

  <p>“Peki, görüşürüz.” Gıcık olmuştum, bu çocuğun derdi neydi? Gerçi birbirimize küfretmek ve birbirimizi aşağılamak yalnızca bizi eğlendiren süregiden kara mizah oyunun bir parçasıydı; İngilizce dersinden sonra gelip beni bulacağından ya da eve giderken bana yetişeceğinden, arkamdan koşup cebir kitabını kafama patlatacağından emindim. Ama yapmadı. Ertesi sabah ilk dersten önce ona merhaba dediğimde dönüp bana bakmadı bile ve bana bir omuz atıp yanımdan çekip giderken yüzündeki o bomboş ifadeyle öylece kalakaldım. Lindy Maisel ve Mandy Quaife birbirlerine bakmak için dolaplarına döndüler, yarı şaşkın bir halde kıkırdadılar: <i>Aman Tanrım!</i> Yanımda duran laboratuvar dersi partnerim Sam Weingarten, kafasını sallıyordu. “Ne adi ama,” dedi yüksek sesle, öyle yüksek sesle söylemişti ki koridordaki herkes dönüp bakmıştı. “Sen gerçekten adi herifin tekisin, Cable, haberin var mı?”</p>

  <p>Ancak benim umurumda değildi - ya da en azından üzülmemiştim ya da moralim bozulmamıştı. Daha çok, öfkeliydim. Tom’la olan arkadaşlığımız her zaman vahşi ve manikti, dengesiz, ateşli ve biraz da tehlikeli bir yanı vardı ve o aynı eski yüksek enerji hâlâ mevcut olsa da akıntının yönü değişmişti, gerilim aksi yöne doğru vızıldıyordu, yani artık onunla birlikte çalışma salonunda maskaralık etmek yerine kafasını pisuvara sokmak, kolunu yamultup yerinden çıkarmak, suratını kaldırıma vura vura kanatmak, ona yerden köpek boku ve çöp yedirmek istiyordum. Düşündükçe öfkem büyüyordu, bazen öylesine çılgına dönüyordum ki kendi kendime mırıldanarak tuvalette volta atıyordum. Eğer Cable beni Bay Beeman’a ispiyonlamasaydı (“Theo, artık o sigaraların senin olmadığını biliyorum”)... eğer Cable okuldan uzaklaştırma almama neden olmasaydı... eğer annem o gün izin almamış olsaydı... eğer tam da yanlış zamanda o müzede olmasaydık... yani, Bay Beeman bile bunun için özür diledi, sayılır. Çünkü tabii ki notlarımla ilgili bazı sorunlar (ve Bay Beeman’ın bilmediği daha bir sürü şey daha) vardı ama bu tahrik edici olay, idareye gitmeme neden olan o olay, bütün o okulun bahçesinde sigara içme meselesi - kimin suçuydu bu?</p>

  <p>Cable’ın. Özür dilemesini falan beklediğim yoktu. Doğrusu bu konuda ona herhangi bir şey söyleyeceğim de yoktu, asla. Fakat - şimdi ben dışlanmış kişi miydim? İstenmeyen kişi miydim? Benimle hiç konuşmayacak mıydı? Cable’dan daha ufak tefektim ama o kadar da değil ve sınıfta ne zaman bir ukalalık etse kendini yapmaktan alıkoyamadığı gibi ya da yeni dostları Bili Wagner ve Thad Randolph’la koridorda yanımdan koşarak geçip gitse (bir zamanlar birlikte koşturup durduğumuz gibi, hep aşırı hızla, o tehlike ve çılgınlık dürtüsüyle) - düşündüğüm tek şey onu döve döve bokunu çıkarmayı ne kadar istediğimdi, korkudan gözlerinde yaşlarla sınıftan benden uzakta bir yere sinerken kızların güldüğünü görmekti: <i>Oy oy oy, Tom! Ühü ühü ühü! Ağlıyor musun yoksa?</i> (Onu benimle kavga etmeye kışkırtmak için tuvaletin kapısını bilerek suratına çarpıp kazara burnuna bir tane patlattım ve onu içecek otomatına doğru ittim ve o iğrenç peynirli patates kızartmalarını yere düşürdü ama o -yapmasını istediğim gibi- üstüme çullanmak yerine suratında pis bir gülümsemeyle tek kelime etmeden yürüyüp gitti.</p>

  <p>Herkes benden kaçmıyordu elbette. Bir sürü insan dolabıma notlar ve hediyeler bırakıyordu (bizim dönemin en popüler kızları Isabella Cushing ve Martina Lichtblau bile) ve eski düşmanım beşinci sınıftan Win Temple yanıma gelip sıkı sıkı sarılarak beni şaşkına uğrattı. Ama çoğu insan bana temkinli, yarı korku dolu bir kibarlıkla yaklaşıyordu. Ağlayarak etrafta dolaşmıyordum, hatta canım sıkkınmış gibi bile davranmıyordum zaten ama yine de öğle yemeğinde yanlarına oturduğumda sohbetlerini yarıda kesiyorlardı.</p>

  <p>Öte yandan yetişkinler rahatsız edici ölçüde ilgi gösteriyordu. Günlük tutmam, arkadaşlarımla konuşmam, bir “hatıra kolajı” yapmam salık verildi (bana kalırsa uçuk bir tavsiyeydi, ben ne kadar doğal davranırsam davranayım diğer çocuklar benim etrafımda tedirgin oluyordu ve duygularımı insanlarla paylaşarak veya sanat odasında terapötik el işleri yaparak ilgiyi üstüme çekmek, yapmak isteyeceğim son şeydi). Dersten sonra biraz kalmamı isteyen ya da konuşmak için beni kenara çeken kaygılı öğretmenlerle (yere bakarak, anlamsızca kafamı sallayarak) boş sınıflarda ve ofislerde haddinden fazla zaman geçiriyor gibiydim. İngilizce öğretmenim Bay Neuspeil, masasının kenarında oturmuş, bana kendi annesinin beceriksiz bir cerrahın ellerinde korkunç biçimde ölüşünü anlattıktan sonra birkaç kez sırtıma hafifçe vurdu ve bana yazmam için boş bir defter verdi; okulun rehber öğretmeni Bayan Swanson bana birkaç nefes egzersizi gösterdi ve dışarı çıkıp bir ağaca buz küpleri fırlatmanın içimdeki üzüntüyü atmama yardımcı olabileceğini öne sürdü, (matematik derslerine giren ve diğer öğretmenlerin çoğundan daha az neşeli bir adam olan) Bay Borowsky bile koridorda beni bir kenara çekti ve -yüzü benimkinden beş santim uzakta usulca konuşarak- erkek kardeşi bir araba kazasında öldükten sonra kendini ne kadar suçlu hissettiğini anlattı. (Suçluluk konusu sık sık açılıyordu bütün bu konuşmalarda. Öğretmenlerim de benim düşündüğüm gibi annemin ölümünden benim suçlu olduğuma mı inanıyorlardı? Öyle görünüyordu.) Bay Borowsky erkek kardeşinin o gece partiden eve dönerken sarhoş sarhoş araba kullanmasına izin verdiği için kendini öyle suçlu hissetmiş ki bir ara hayatına son vermeyi bile düşünmüş. Belki intiharı ben de düşünürdüm. Ama intihar çözüm değildi.</p>

  <p>Bütün bu rehberliği kibarca, donuk bir gülümseme ve bariz bir gerçek dişilik hissiyle kabul ettim. Çoğu yetişkin bu uyuşukluğu olumlu bir işaret olarak yorumluyor gibiydi; bilhassa olgunluğuma iltifat eden ve bununla “son derece güzel başa çıkıyor” gibi göründüğümü dile getiren (gösterdiği ilgiye rağmen mantıksızca annemin ölümüne sebep olduğunu düşünerek nefret beslediğim, aptal bir tüvit kasket giyen fazla kırpılmış İngiliz) Bay Beeman böyle düşünüyordu. Belki de son derece güzel başa <i>çıkıyordum,</i> bilmiyorum. İnleye inleye ağlamıyordum, camlara yumruğumu geçirmiyordum ya da benim gibi hisseden insanların yapabileceklerini düşündüğüm şeylerin hiçbirini yapmıyordum, orası kesindi. Ama bazen, ansızın, keder beni nefes nefese bırakan dalgalar halinde üzerime çullanıyordu ve o dalgalar geri çekildiğinde, kendimi acı bir enkaza bakarken yakalıyordum, bu enkaz öyle berrak, öyle üzgün ve boş ışıldıyordu ki dünyanın ölümden başka herhangi bir şey olduğunu anımsayamıyordum bile.</p>

  <h3 id="sigil_toc_id_9">V</h3>

  <p class="p1">Dürüst olmak gerekirse Büyükbaba Decker ve karısı kafamdaki son şeydi, ki bu gayet normaldi, Sosyal Hizmetler de onlara sağlayabildiğim yetersiz bilgiyle onları bulamıyordu çünkü. Bir gün Bayan Barbour, Andy’nin odasının kapısını çaldı ve “Theo, seninle bir saniye konuşabilir miyiz, lütfen?” dedi.</p>

  <p>Hali tavrı kötü haber vereceğini açıkça gösteriyordu, gerçi benim durumumda işlerin daha kötü bir hale gelebileceğini hayal etmek bile zordu. Oturma odasında -çiçekçiden taze alınma bir metrelik bir keçi söğüdü ve çiçeklenmiş elma dalları aranjmanının yanına- oturup bacak bacak üstüne attı ve “Sosyal Hizmetler’den aradılar. Büyükbaban ve büyükannene ulaşmışlar. Ne yazık ki büyükannenin durumu pek iyi değilmiş,” dedi.</p>

  <p>Bir an için kafam karışmıştı. “Dorothy mi?”</p>

  <p>“Sen ona böyle sesleniyorsan, evet.”</p>

  <p>“Ha. O aslında benim büyükannem değil.”</p>

  <p>“Anlıyorum,” dedi Bayan Barbour, aslında anlamıyormuş, anlamak da istemiyormuş gibi. “Her neyse. Görünen o ki kadın hastaymış, bir sırt rahatsızlığı sanıyorum ve büyükbaban da ona bakıyormuş. Yani anlayacağın, eminim çok üzgünler ama dediklerine bakılırsa şu anda oraya gitmen pek mümkün değil. Gidip onların evinde kalman da tabii,” diye ekledi ben bir şey demeyince. “Evlerinin yakınlarındaki bir Holiday Inn’de kalman için gereken parayı vermeyi teklif ettiler şimdilik ama bu da biraz uygunsuz görünüyor, öyle değil mi?”</p>

  <p>Kulaklarım fena halde çınlıyordu. Orada onun seviyesinin, buz grisi bakışlarının altında otururken nedense kendimden çok utanıyordum. Büyükbaba Decker ve Dorothy’nin yanına gitme düşüncesinden bile öyle ödüm kopuyordu ki onları kafamdan tamamen çıkarıp atmıştım ama onların beni istemediğini öğrenmek bambaşka bir şeydi.</p>

  <p>Bir şefkat gölgesi yüzünü yalayıp geçti. “Kendini kötü hissetmemelisin,” dedi. “Ve ne olursa olsun endişelenmemelisin. Önümüzdeki birkaç hafta bizimle kalman kararlaştırıldı, hiç olmazsa bu okul yılını tamamlayacaksın. Herkes en iyisinin bu olduğunu düşünüyor. Bu arada,” dedi bana doğru eğilerek, “ne güzel bir yüzükmüş o. Aile yadigârı falan mı?”</p>

  <p>“Şey, evet,” dedim. Açıklamakta zorlanacağım sebeplerle o yaşlı adamın yüzüğünü nereye gitsem yanımda götürmeye başlamıştım. Çoğu zaman yüzük cebimdeyken elimi sokup oyuncak gibi oynuyordum onunla ama ara sıra fazla büyük gelse de orta parmağıma geçirip takıyordum.</p>

  <p>“İlginç. Annenin ailesinden mi yoksa babanınkinden mi?”</p>

  <p>“Anneminkinden,” dedim biraz duraksadıktan sonra, konuşmanın gidişatı pek hoşuma gitmemişti.</p>

  <p>“Bir bakabilir miyim?”</p>

  <p>Yüzüğü çıkarıp avcunun içine bıraktım. Elini kaldırıp lambanın ışığına doğru götürdü. “Güzel,” dedi, “akik. Ve bu oyma taş. Greko-Romen mi? Yoksa aile arması mı?”</p>

  <p>“Şey, arma. Galiba.”</p>

  <p>O pençeli, mitolojik yaratığı inceledi. “Grifona benziyor. Ya da belki kanatlı bir aslana.” Işığın altında iki yanını çevirip baktı. “Ya içindeki bu oyma yazı?”</p>

  <p>Yüzümün aldığı şaşkın ifadeyle kaşlarını çattı. “Bana hiç fark etmediğini söyleme sakın. Bekle.” Yerinden kalkıp bir dolu çekmecesi ve gözü olan karmakarışık masasına gitti ve elinde bir büyüteçle geri döndü. “Bu benim okuma gözlüklerimden daha iyi,” dedi büyüteçle bakarak. “Yine de bu incecik el yazısını görmek zor.” Büyüteci önce yaklaştırdı, sonra uzaklaştırdı. “Blackwell. Bu sana bir şeyler çağrıştırıyor mu?”</p>

  <p>“Ha...” Çağrıştırmıştı doğrusu, sözcüklerden öte bir şey hem de ama bu düşünce daha ete kemiğe bürünmeden uçup gidiverdi.</p>

  <p>“Yunanca harfler de görüyorum. Çok ilginç.” Yüzüğü elime geri bıraktı. “Eski bir yüzük,” dedi. “Taştaki patinaya bakarak anlayabilirsin ve ne kadar yıprandığına, burayı görüyor musun? Amerikalılar bu klasik oyma taşları Avrupa’dan getirirlerdi ta Henry James’in zamanlarında ve sonra bunları yüzük yaptırırlardı. Büyük Tur Hatıraları.”</p>

  <p>“Onlar beni istemiyorsa ben nereye gideceğim?”</p>

  <p>Bayan Barbour bir an için afallamış göründü. Anında kendini toparladı ve “Yerinde olsam şimdi bunun için endişelenmezdim. Muhtemelen burada biraz daha kalman ve okul yılını tamamlaman en iyisi olacak, sence de öyle değil mi? Şimdi...” dedi kafasını sallayarak, “sen o yüzüğe dikkat et ve onu kaybetmemeye çalış. Sana ne kadar bol geldiğini görüyorum. Onu öyle takıp gezmek yerine güvenli bir yere kaldırmak isteyebilirsin.”</p>

  <h3 id="sigil_toc_id_10">VI</h3>

  <p class="p1">Ama onu taktım. Ya da -daha doğrusu- güvenli bir yere koyma tavsiyesini göz ardı ettim ve cebimde taşımaya devam ettim. Avcuma alıp tarttığımda epey ağırdı, parmaklarımı üstüne kapayınca altın kısmı elimin sıcaklığıyla ısınıyordu ama taş soğuk kalıyordu. Ağırlığı, antika değeri, sahip olduğu sadelik ve parlaklık karışımı tuhaf biçimde avutucuydu; dikkatimi yeterince yoğun bir biçimde verirsem beni içinde bulunduğum o savrulma haline demirleme ve etrafımdaki dünyayı benden uzak tutma gibi tuhaf bir gücü vardı ama tüm bunlara rağmen onun nereden geldiğini düşünmek bile istemiyordum.</p>

  <p>Geleceğim hakkında düşünmek istediğim de yoktu - Maryland kırsalında, Büyükbaba Decker’ın soğuk merhametinin kucağında yeni bir hayat kurmaya can atmıyor olsam da bana ne olacağı hakkında ciddi ciddi kaygılanmaya başlamıştım artık. Sanki Büyükbaba Decker ve Dorothy bana arka bahçelerindeki barakaya taşınmamı teklif etmiş gibi herkes şu Holiday Inn fikriyle büyük şoka uğramış gibi görünüyordu ama bana göre çok da fena bir fikir değildi. Hep bir otelde yaşamak istemiştim, Holiday Inn hayal ettiğim türde bir otel olmasa da kesinlikle idare ederdim: oda servisi hamburgerleri, ücretli televizyon yayını, yazları havuz, ne kadar kötü olabilirdi ki?</p>

  <p>Herkes (sosyal hizmet görevlileri, deli doktoru Dave, Bayan Barbour) bana tekrar tekrar Maryland varoşundaki Holiday Inn’de tek başıma yaşamamın imkânsız olduğunu, ne olursa olsun, bunun asla gerçekleşmeyeceğini söyleyip duruyordu - bu sözüm ona avutucu sözlerin aslında kaygılarımı yüz kat daha artırdığının farkında bile değillerdi. “Aklından çıkarmaman gereken,” dedi Dave, şehir tarafından bana atanan psikiyatr, “ne olursa olsun sana göz kulak olunacağı.” Kilisenin birinin bodrum katındaki şiir okuma saatinden henüz gelmiş gibi görünen koyu renk giysili ve son moda gözlüklü, otuzlu yaşlarında bir adamdı. “Çünkü seni gözeten, senin için en iyisini isteyen bir ton insan var.”</p>

  <p>Yabancıların benim için en iyisinin ne olduğundan bahsedip durmalarından kuşku duymaya başlamıştım çünkü sosyal hizmet görevlilerinin koruyucu aile meselesini açmadan önce söyledikleri de tam olarak buydu. “Ama büyükbabamların yanıldığını pek sanmıyorum,” dedim.</p>

  <p>“Ne konuda yanıldıklarını?”</p>

  <p>“Şu Holiday Inn konusunda. Gidip kalmam için çok da fena bir yer sayılmaz.”</p>

  <p>“Büyükbabanların evinde kalmanın çok da iyi olmayacağını mı söylüyorsun?” dedi Dave hiç beklemeden.</p>

  <p>“Hayır!” dedim. Ondan bu yüzden nefret ediyordum - lafı hep böyle ağzıma tıkamasından.</p>

  <p>“Peki o zaman. Belki bunu başka bir şekilde ifade edebiliriz.” Ellerini üst üste koydu ve düşündü. “Neden gidip büyükbabanlarla kalmak yerine otelde kalmayı yeğliyorsun?”</p>

  <p>“Ben böyle bir şey demedim.”</p>

  <p>Kafasını yana yatırdı. “Hayır tabii ama sanki mümkün bir seçenekmiş gibi, şu Holiday Inn meselesini açıp durmana bakılırsa bana yapmayı tercih ettiğinin bu olduğunu söylüyormuşsun gibi geliyor.”</p>

  <p>“Koruyucu ailenin yanına gitmekten daha iyidir.”</p>

  <p>“Evet...” öne doğru eğildi, “ama lütfen şunu dinle. Sen daha on üç yaşındasın. Ve esas vasini daha yeni kaybettin. Şu anda yalnız yaşamak senin için bir seçenek değil. Demek istediğim, büyükbabanla büyükannenin sağlık sorunlarıyla mücadele ediyor olmaları çok kötü ama inan bana, büyükannen ayağa kalkar kalkmaz çok daha iyi bir çözüm bulacağımızdan eminim.”</p>

  <p>Hiçbir şey demedim. Belli ki Büyükbaba Decker ve Dorothy’yle hiç tanışmamıştı. Ben de onlarla çok vakit geçirmemiş olsam da asıl hatırladığım şey aramızda herhangi bir kan bağı duygusunun olmaması, bir alışveriş merkezinde yanlarından geçip giden herhangi bir çocukmuşum gibi donuk gözlerle boş boş bakmalarıydı. Gidip onlarla birlikte yaşama ihtimali benim için kelimenin tam anlamıyla hayal bile edilemezdi ve onların evine son gidişime dair hatırlayabildiğim kadar çok şey hatırlamak için kafa patlatıyordum - gerçi çok şey hatırlayabildiğim de söylenemezdi çünkü daha yedi ya da sekiz yaşındaydım. Çerçevelenip duvarlara asılmış, elde nakışlanmış sözler, tezgâhın üstünde Dorothy’nin yiyeceklerin suyunu çıkarmak için kullandığı plastik bir mekanizma vardı. Bir ara -Büyükbaba Decker o yapış yapış küçük ellerimi tren setinden uzak tutmam için bana bağırdıktan sonra- babam bir sigara içmek için dışarı çıkmıştı (mevsimlerden kıştı) ve eve geri girmemişti. “Aman Tanrım,” demişti annem kendimizi arabaya atar atmaz (babamın ailesini tanımam gerektiği onun fikriydi) ve o günden sonra oraya bir daha hiç gitmedik.</p>

  <p>Holiday Inn teklifinden birkaç gün sonra Barbourlara bana gönderilmiş bir kart geldi. (Laf aramızda: Bob ve Dorothy’nin -kartı böyle imzalamışlardı- telefonu kaldırıp beni aramaları gerekmez miydi? Ya da arabalarına atlayıp şehre gelmeleri ve beni kendi gözleriyle görmeleri? Ama ikisini de yapmadılar - acıklı feryatlarla koşa koşa yanıma gelmelerini beklediğimden değil ama yine de hiç onların tarzı olmayan, ufacık bir sevgi göstergesiyle beni şaşırtsalar hoş olmaz mıydı?)</p>

  <p>Aslına bakılırsa kart Dorothy’dendi (besbelli Dorothy’nin el yazısıyla yazılmış “Bob” kısmı sanki sonradan aklına gelmiş gibi kendi adının yanına sıkıştırılıvermişti). Zarf ise garip ama buharla açılıp sonra yeniden kapatılmış gibi görünüyordu -Bayan Barbour mu? Sosyal Hizmetler mi?- ancak kartın kendisi kesinlikle Dorothy’nin yılda bir kez Noel kartlarımızda ortaya çıkan -babamın bir defasında dediği gibi- La Goulue’nün günlük balık spesiyalleri listesinin yazıldığı yazı tahtasında olmalıymış gibi görünen inişli çıkışlı sıkışık Avrupalı el yazısıyla yazılmıştı. Kartın ön yüzünde solgun bir lale vardı ve -hemen altında- bir slogan yazılmıştı: SON DİYE BİR ŞEY YOK.</p>

  <p>Dorothy, onu azıcık da olsa hatırladığım kadarıyla boş laf edecek biri değildi ve bu kart da istisna değildi. Müthiş candan bir girişten sonra -trajik kaybım için üzgündü, bu kederli zamanda hep aklındaydım- bir yandan bana Maryland, Woodbriar’a otobüs biletimi göndermeyi teklif ederken öte yandan onun ve Büyükbaba Decker’ın bakımım için gereken “talepleri karşılamalarını” güçleştiren muğlak sağlık sorunlarını ima ediyordu.</p>

  <p>“Talepler mi?” dedi Andy. “Sanki onlardan 10 milyonluk banknot istiyormuşsun gibi yazmış.”</p>

  <p>Sessizdim. Tuhaf şekilde, canımı sıkan şey kartın ön yüzündeki resimdi. Kırtasiyedeki kart yığınlarının arasında görebileceğiniz türden, gayet normaldi ama yine de solmuş bir çiçek fotoğrafı -ne kadar sanatsal olursa olsun- annesi yeni ölmüş birine gönderilecek bir şeymiş gibi gelmiyordu bana.</p>

  <p>“Hasta olduğunu sanıyordum. Kartı yazan neden o?”</p>

  <p>“Nereden bileyim.” Ben de aynı şeyi merak etmiştim; özbeöz büyükbabamın herhangi bir mesajı olmaması ya da kendi adını bile imzalamamış olması cidden tuhaf görünüyordu.</p>

  <p>“Belki de,” dedi Andy hüzünlü bir tavırla, “büyükbabanda Alzheimer vardır ve kadın onu kendi evinde esir tutuyordur. Parasını almak için. Genç eşi olanların başına sık sık gelir böyle şeyler, bilirsin.”</p>

  <p>“O kadar çok parası olduğunu sanmıyorum.”</p>

  <p>“Yoktur herhalde,” dedi Andy gösterişli bir şekilde boğazını temizleyerek. “Ama güce susamışlığı kimse reddedemez. ‘Doğanın dişi ve pençesi kanlıdır.’ Muhtemelen mirasın sana kalmasını istemiyor.”</p>

  <p>“Ahbap,” dedi Andy’nin babası kafasını bir anda <i>Financial Times’tan </i>kaldırarak, “bunun pek verimli bir sohbet konusu olduğunu sanmıyorum.”</p>

  <p>“Şey, doğrusunu isterseniz Theo’nun neden bizimle kalmaya devam edemeyeceğini anlamıyorum,” dedi Andy bizzat benim de düşüncelerimi dile getirerek. “Onunla birlikte olmaktan keyif alıyorum ve odamda yeterince yer var.”</p>

  <p>“Hepimiz onun bizimle kalmasını isteriz kesinlikle,” dedi Bay Barbour, hoşuma gidecek kadar yoğun ve inandırıcı olmayan bir içtenlikle. “Ama ailesi ne düşünür? Duyduğuma göre çocuk kaçırmak hâlâ bir suç.”</p>

  <p>“Ee, baba, yani, bu durum pek öyle değil sanki,” dedi Andy o kulak tırmalayıcı, uzaklardan gelen sesiyle.</p>

  <p>Bay Barbour elinde sodasıyla birdenbire ayağa fırladı. Aldığı ilaçlar yüzünden içki içmesi yasaktı. “Theo, neredeyse unutuyordum. Yelken yapmayı biliyor musun?”</p>

  <p>Ne sorduğunu anlamam için biraz zaman geçmesi gerekti. “Hayır.”</p>

  <p>“Ah, çok yazık. Andy geçen yıl Maine’deki yelkencilik kampında hayatının <i>en</i> müthiş zamanını geçirmişti, öyle değil mi?”</p>

  <p>Andy sesini çıkarmadı. Bunun hayatının en korkunç iki haftası olduğunu bana defalarca söylemişti.</p>

  <p>“Denizci işaret bayraklarını okumayı biliyor musun?” diye sordu Bay Barbour.</p>

  <p>“Efendim?” dedim.</p>

  <p>“Çalışma odamda sana göstermekten mutluluk duyacağım harika bir tablo var. Öyle suratını ekşitme, Andy. Bu bir erkeğin bilmesi gereken oldukça işe yarar bir beceri.”</p>

  <p>“Tabii öyle, eğer yanından geçen bir römorkörü selamlamak istiyorsa eğer.”</p>

  <p>“Bu çokbilmiş görüşlerden gerçekten çok sıkıldım,” dedi Bay Barbour ama öfkelenmişten çok şaşırmışa benziyordu. “Hem,” dedi bana dönerek, “bu işaret bayraklarının geçit törenlerinde, filmlerde ve ne bileyim işte sahnede falan ne kadar sık karşına çıktığını görsen şaşar kalırsın.”</p>

  <p>Andy dudak büktü. <i>“Sahne,”</i> dedi alay ederek.</p>

  <p>Bay Barbour dönüp ona baktı. “Evet, <i>sahne.</i> Bu sözü gülünç mü buldun?”</p>

  <p>“Cafcaflı demek daha doğru olur.”</p>

  <p>“Eh, korkarım bu sözün nesini bu kadar cafcaflı bulduğunu anlayamıyorum. Bu kesinlikle büyük büyükannenin kullanacağı türden bir sözcük.” (Bay Barbour’un büyükbabası ufak çapta bir film aktrisi olan Olga Osgood’la evlendiği için sosyeteden dışlanmış.)</p>

  <p>“Ben de tam bunu diyordum.”</p>

  <p>“Peki sen ne dememi isterdin?”</p>

  <p>“Aslına bakarsan, babacığım, asıl bilmek istediğim şey en son ne zaman <i>herhangi bir</i> tiyatro eserinde bu işaret bayraklarının sahnede yer aldığını gördüğün.”</p>

  <p><i>“South Pacific,”</i> dedi Bay Barbour hemen.</p>

  <p><i>“South Pacific</i>’ten başka?”</p>

  <p>“Ben diyeceğimi dedim.”</p>

  <p>“Ben annemle senin <i>South Pacific</i>’i izlediğinizden bile şüpheliyim.”</p>

  <p>“Tanrı aşkına, Andy.”</p>

  <p>“Hem izlediyseniz bile tek bir örnek iddianı yeterince kanıtlamıyor.”</p>

  <p>“Bu saçma sapan konuşmayı sürdürmeyi reddediyorum. Haydi gel, Theo.”</p>

  <h3 id="sigil_toc_id_11">VII</h3>

  <p class="p1">Bu noktadan sonra iyi bir misafir olmak için özellikle gayret göstermeye başladım: sabahları yatağımı yaptım, her zaman teşekkürler ve lütfen dedim ve her şeyi annemin yapmamı isteyeceğini bildiğim gibi yaptım. Ne yazık ki Barbourların evi küçük kardeşlere bebek bakıcılığı yaparak ya da bulaşıklara yardım ederek minnettarlığınızı gösterebileceğiniz türden bir ev değildi. Bitkilere bakmaya gelen kadından -ne can sıkıcı işti çünkü evleri o kadar az ışık alıyordu ki bitkilerin çoğu ölüyordu-Bayan Barbour’un asıl işi dolapları ya da porselen takımlarını yeniden düzenlemekmiş gibi görünen asistanına kadar onlar için çalışan aşağı yukarı sekiz kişi vardı. (Bayan Barbour’a çamaşır makinesinin nerede olduğunu sorduğumda bana sanki sabun yapmak için küllü su ve iç yağı istemişim gibi bakmıştı.)</p>

  <p>Benden bir şeyler yapmam beklenmese de onların bu cilalı ve karmaşık ev düzenine ayak uydurma çabası bile müthiş zordu. Arka planda gözden kaybolmak -Çin işi biblolardaki mercan kayalıklara kaçan bir balık gibi görünmez olmak- için neler vermezdim ki ama tam aksine günde yüz defa istenmedik şekilde dikkatleri üzerime çekiyor gibiydim: ister el bezi olsun ister yara bandı ya da kalemtıraş, en ufak şeyleri bile rica etmek zorunda kalarak, anahtarım olmadığı için ne zaman eve girip çıksam kapıyı çalmak zorunda kalarak - hatta tüm iyi niyetimle sabahları kendi yatağımı kendim yapmaya çalışarak (bunu yapmayı Irenka ya da Esperenza’ya bırakmak en iyisiydi, böyle demişti Bayan Barbour çünkü onlar bunu yapmaya alışkındı ve köşeleri daha düzgün yapıyorlardı). Kapıyı çekip açarken antik bir portmantonun üstündeki süsü kırdım, iki kez kazara hırsız alarmını çalıştırmayı başardım ve hatta bir gece tuvaleti ararken yanlışlıkla Bay ve Bayan Barbour’un odasına daldım.</p>

  <p>Neyse ki Andy’nin ebeveynleri evde o kadar az zaman geçiriyorlardı ki varlığım onlar için pek rahatsızlık yaratıyormuş gibi görünmüyordu. Bayan Barbour eğer birilerini ağırlamıyorsa sabah on birden sonra evde olmazdı - akşam yemeğinden birkaç saat önce misket limonlu bir cin ve kendi deyimiyle “ufak bir küvet sefası” için eve uğrardı ve sonra biz yatağa girene kadar bir daha evde olmazdı. Bay Barbour’u ise hafta sonları ve işten sonra Bayan Barbour’u akşam dışarı çıkmak için hazırlanırken peçeteye sarılmış bir bardak sodayla oturmuş beklediği zamanlar haricinde çok daha az görürdüm.</p>

  <p>Karşılaştığım açık ara en büyük sorun Andy’nin kardeşleriydi. Platt, neyse ki Groton’daki küçük çocuklara terör estirmekle meşguldü ama yine de Kitsey ve daha yedi yaşındaki en küçük erkek kardeş Toddy anne ve babalarından gördükleri ufacık ilgiyi de gasp ettiğim için orada olmama besbelli içerliyorlardı. Kitsey üstüne düşeni bir sürü öfke nöbeti ve somurtma, göz devirme ve düşmanca kıkırdama şeklinde yerine getiriyordu, bir de arkadaşlarına ve hizmetçilere ve onu dinleyecek herkese onun odasına girdiğim ve masasının üstündeki raftaki kumbara koleksiyonunu kurcaladığımdan şikâyet ettiği -asla tam olarak çözülmeyen— (benim açımdan) şaşırtıcı bir iftirada bulunmuştu. Toddy’ye gelince o, haftalar geçtikçe ve ben orada kalmayı sürdürdükçe daha da rahatsız bir hale geliyordu; kahvaltıda utanmaksızın alık alık suratıma bakıyor ve sık sık annesinin masanın altından ona bir çimdik atacağı sorular soruyordu. Ben nerede yaşıyordum? Ne kadar daha onların yanında kalacaktım? Babam var mıydı? Varsa neredeydi o zaman?</p>

  <p>“Güzel soru,” dedim, okulda popüler olan ve -dokuz yaşında- o beyaz tenli, sarı saçlı haliyle Andy ne kadar yavansa o kadar güzel bir kız olan Kitsey’e dehşet dolu bir kahkaha attırarak.</p>

  <h3 id="sigil_toc_id_12">VIII</h3>

  <p class="p1">Nakliyeciler bir ara annemin eşyalarını toplayıp bir depoya kaldırmak için geleceklerdi. Onlar gelmeden önce eve gitmem ve istediğim ya da ihtiyacım olan ne varsa almam gerekiyordu. Belli belirsiz olsa da kafamda yer edecek şekilde o tablonun farkındaydım; asıl değerine kıyasla tamamen orantısız, sanki yarım bıraktığım bir okul projesiymiş gibi görünen o resmin... Bir ara onu müzeye geri götürmem gerekecekti ama bunu büyük bir yaygara koparmadan nasıl yapacağımı daha çözememiştim.</p>

  <p>Şimdiden bir iade fırsatını kaçırmıştım bile - Bayan Barbour beni bulmak için bir anda çıkıp gelen müfettişleri evden defettiğinde. Yani ufaklıklara bakan Galli kız Kellyn’in anlattıklarından yola çıkarak bunların müfettiş hatta belki polis olduğunu çıkarmıştım. Toddy’yi kreşten eve getirirken birkaç yabancı gelip ona beni sormuş. “Takım elbiseliler, bilirsin?” dedi tek kaşını havaya kaldırarak. Ağır, hızlı hızlı konuşan bir kızdı, yanakları öyle kızarırdı ki şöminenin yanından hiç ayrılmıyormuş gibi görünürdü. “Gözlerinde o bakış vardı.”</p>

  <p>O <i>bakış</i> sözüyle ne kastettiğini sormaya korkmuştum ve bakalım Bayan Barbour bu konuda ne diyecek diye, dikkatle içeriye girdiğimde onun meşgul olduğunu gördüm. “Üzgünüm,” dedi daha bana dönüp bakmadan, “ama bunu sonra konuşabilir miyiz?” Yarım saat içinde konukları gelecekti ve bu konuklar arasında ünlü bir mimar ve New York City Balesi’nin meşhur dansçılarından biri de vardı; kolyesinin gevşek klipsine bakıp somurtuyordu ve klima düzgün çalışmadığı için kızgındı.</p>

  <p>“Başım dertte mi?” Daha ne dediğimin farkına varamadan ağzımdan kaçıvermişti.</p>

  <p>Bayan Barbour durdu. “Theo, saçmalama,” dedi. “Oldukça hoş, çok düşünceli insanlardı ama onları ağırlayamam şu anda. Bir telefon bile etmeden çıkıp gelmişler. Her neyse, onlara bunun uygun bir zaman olmadığını söyledim ki onlar da kendi gözleriyle gördüler zaten.” Eliyle koşuşturup duran ikram servisi ekibini, bir merdivenin tepesine çıkmış elindeki fenerle havalandırma boşluğunu inceleyen inşaat mühendisini gösterdi. “Haydi git sen de. Andy nerede?”</p>

  <p>“Bir saat içinde evde olur. Astronomi sınıfıyla planetaryuma gitti.”</p>

  <p>“Peki, mutfakta yiyecek bir şeyler var. Şu minyatür tartlardan ayırabileceğim kadar yok ama parmak sandviçlerin hepsini alabilirsin. Pasta kesildikten sonra istersen ondan da biraz alabilirsin.”</p>

  <p>Tavrı öylesine kaygısızdı ki üç gün sonra okulda, geometri dersinde nezaketle açık kapıyı tıklatarak gelen vasat giyimli, biri genç, biri daha yaşlı ziyaretçileri görene kadar aklımdan tamamen çıkmışlardı. Yaşlı olan içtenlikle sınıfın içine göz gezdirirken daha genç olan, İtalyanlara benzeyeni, “Theodore Decker’la görüşecektik,” dedi Bay Borowsky’ye.</p>

  <p>“Biz sadece seninle konuşmak istemiştik, senin için de uygun mu?” dedi yaşlı olan, öldüğü gün annemle birlikte Bay Beeman ile görüşmeye gideceğimiz o ürkütücü konferans odasına doğru yürürken. “Korkma.” Gri keçi sakallı, koyu renk tenli siyahi bir adamdı, aynı anda hem sert hem de tatlı görünüyordu, bir televizyon dizisindeki havalı bir polismiş gibi. “O günle ilgili bir dolu parçayı bir araya getirmeye çalışıyoruz ve senin bize yardım edebileceğini umuyoruz.”</p>

  <p>Başta ürkmüştüm ama o <i>korkma</i> deyince ona inandım, ta ki konferans odasının kapısını itip açana kadar. İçeride yeleği ve cep saatinin zinciriyle her zamanki gibi fazla süslü görünen tüvit şapkalı can düşmanım Bay Beeman, sosyal hizmet görevlim Enrique, rehber öğretmen Bayan Swanson (bana bir ağaca buz küpleri fırlatırsam kendimi daha iyi hissedebileceğimi söyleyen kadın), alışıldık siyah Levi’s kotu ve boğazlı kazağıyla psikiyatr Dave oturuyordu ve bütün bu insanların arasında, oradaki herkesin bir ayda kazandığı paranın tamamından daha pahalıymış gibi görünen inci beyazı tayyörü ve topuklularıyla Bayan Barbour.</p>

  <p>Paniğim yüzümden apaçık okunmuş olmalıydı. O zamanlar pek farkında olmadığım şeyi biraz olsun biliyor olsaydım -reşit biri olmadığım için resmî bir görüşmede ebeveynlerimden birinin ya da vasimin de bulunması gerektiği- bu kadar çok paniğe kapılmayabilirdim belki, az çok benim müdafim yerine geçebilecek herkesin oraya çağrılmış olması da tam da bu yüzdendi. Ama bütün o yüzleri ve masanın tam ortasındaki ses kayıt cihazını gördüğümde tek anladığım, resmî tarafların kaderimi tayin etmek ve uygun gördükleri şekilde beni başlarından atmak için toplandıklarıydı.</p>

  <p>Kazık yutmuş gibi dimdik oturdum ve ısınma sorularına (Hobilerim var mıydı? Herhangi bir spor yapıyor muydum?) katlandım ve nihayet herkes bu ön muhabbetin beni pek de gevşetmediğini anladı.</p>

  <p>Derslerin bittiğini bildiren zil çaldı. Dolapların tak tuk sesleri, koridordan gelen mırıl mırıl sesler. “Sen <i>öldün,</i> Thalheim!” diye bağırdı çocuğun biri neşeyle.</p>

  <p>İtalyan adam -Ray, adı buymuş- bir sandalye çekip önüme oturdu, diz dize. Gençti ama iriydi, iyi huylu bir limuzin şoförü havası vardı ve sarkık gözlerinde sanki içip gelmiş gibi nemli, ıslak, uykulu bir bakış fark ediliyordu.</p>

  <p>“Biz yalnızca neler hatırladığını bilmek istiyoruz,” dedi. “Hafızanı kurcalamak, o sabaha dair genel resmi ortaya çıkarmak, anlıyor musun? Çünkü belki de en ufak şeyleri bile anımsayarak işimize yarayacak bir şeyler hatırlayabilirsin.”</p>

  <p>O kadar yakınımda oturuyordu ki deodorantının kokusunu alabiliyordum. “Ne gibi?”</p>

  <p>“O sabah kahvaltıda neler yediğin gibi mesela. Başlamak için iyi bir nokta, ha?”</p>

  <p>“Hımm...” Bileğindeki altın künyeye baktım. Soracaklarını sandığım şey bu değildi. Doğrusu, o sabah kahvaltı yapmamıştık çünkü okulda başım dertteydi ve annem bana kızgındı ama bütün bunları anlatmaya utanıyordum.</p>

  <p>“Hatırlamıyor musun?”</p>

  <p>“Omlet,” deyiverdim çaresizce.</p>

  <p>“Ya, öyle mi?” Ray yüzünde kurnaz bir ifadeyle bana bakıyordu. “Annen mi yapmıştı?”</p>

  <p>“Evet.”</p>

  <p>“İçine ne koydu? Yaban mersini, çikolata parçaları?”</p>

  <p>Kafamı salladım.</p>

  <p>“İkisi birden?”</p>

  <p>Herkesin bana baktığını hissedebiliyordum. Sonra Bay Beeman -Toplumda Ahlak sınıfının karşısındaymışçasına mağrur edayla- “Bir yanıt uyduruvermene gerek yok, eğer hatırlamıyorsan,” dedi.</p>

  <p>Siyahi adam -elinde bir not defteriyle köşede duruyordu- Bay Beeman’a ikaz eden sert bir bakış attı.</p>

  <p>“Belli ki hafızada biraz sıkıntı var,” diyerek araya girdi Bayan Swanson alçak sesle, bir zincirle boynundan sarkan gözlükleriyle oynuyordu. Dökümlü beyaz gömlekler giyen ve upuzun, kır saçlarını arkadan ören bir büyükanneydi kendisi. Rehberlik almaları için odasına gönderilen çocuklar ona “Swami” derlerdi. Okulda onunla yaptığımız rehberlik seanslarında buz küpleriyle ilgili verdiği o müthiş tavsiyenin yanı sıra, duygularımı serbest bırakmaya yardım etmek için üç aşamalı bir nefes egzersizi öğretmiş ve yaralı yüreğimi temsilen bir mandala çizdirmişti. “Kafasını vurdu. Öyle değil mi, Theo?”</p>

  <p>“Bu doğru mu?” dedi Ray kafasını kaldırıp merakla bana bakarak.</p>

  <p>“Evet.”</p>

  <p>“Bir doktora baktırdın mı?”</p>

  <p>“Sıcağı sıcağına değil,” dedi Bayan Swanson.</p>

  <p>Bayan Barbour oturduğu sandalyede ayaklarını birbirine doladı. “Onu New York-Presbiteryen acil servisine götürdüm,” dedi o soğukkanlı tavrıyla. “Evime geldiğinde baş ağrısından şikâyet ediyordu. Gidip gösterene kadar bir iki gün geçti. Belli ki kimse ona yaralanıp yaralanmadığını sormayı akıl edememiş.”</p>

  <p>Enrique, sosyal hizmetler görevlisi, ona az kalsın karşılık verecekti ki daha yaşlı siyahi polisin (adı şimdi geldi aklıma; Morris) bakışıyla sessiz kaldı.</p>

  <p>“Bak, Theo,” dedi Ray adlı adam parmağıyla hafifçe dizime vurarak. “Bize yardım etmek istediğini biliyorum. Bize yardım etmek istiyorsun, değil mi?”</p>

  <p>Onaylarcasına kafamı salladım.</p>

  <p>“Bu harika. Ama eğer sana bir şey sorarsak ve sen bunu bilmiyorsan bilmiyorum demende hiçbir sakınca yok.”</p>

  <p>“Biz yalnızca ortaya bir sürü soru atmak ve bu konularda hafızanı canlandırabilecek miyiz diye görmek istiyoruz,” dedi Morris. “Sana uyar mı?”</p>

  <p>“Bir şey ister misin?” dedi Ray beni dikkatle süzerek. “Bir bardak su belki? Ya da gazlı içecek?”</p>

  <p>Kafamı iki yana salladım -okul sınırları içerisinde gazlı içecekler yasaktı- tam da o anda Bay Beeman, “Üzgünüm, okulda gazlı içecekler yasak,” dedi.</p>

  <p>Ray’in suratı <i>bana bir rahat ver</i> diyen bir ifade aldı ama Bay Beeman’ın bunu görüp görmediğinden emin değildim. “Üzgünüm, evlat, şansımı denedim,” dedi bana dönerek. “Eğer daha sonra canın isterse dışarı çıkıp sana büfeden gazlı bir içecek alırım, ne dersin? Şimdi,” ellerini çırptı, “ilk patlama olmadan önce sen ve annen ne kadar süredir binadaydınız sence?”</p>

  <p>“Bir saat falan, sanıyorum.”</p>

  <p>“Sanıyor musun yoksa biliyor musun?”</p>

  <p>“Sanıyorum.”</p>

  <p>“Sence bir saatten fazla mıdır? Bir saatten az mı?”</p>

  <p>“Bir saatten fazla olduğunu sanmıyorum,” dedim uzun bir duraksamadan sonra.</p>

  <p>“Olaya dair hatırladıklarını tasvir et bize.”</p>

  <p>“Neler olduğunu görmedim,” dedim. “Her şey yolundaydı, sonra birden gürültülü bir ışık belirdi ve patlama...”</p>

  <p>“Gürültülü bir ışık?”</p>

  <p>“Öyle demek istemedim. Demek istediğim, patlama çok gürültülüydü.”</p>

  <p>“Patlama demiştin,” dedi Morris adlı adam öne çıkarak. “Bu patlama sesinin neye benzediğini biraz daha detaylı tarif edebilir misin bize?”</p>

  <p>“Bilmiyorum,” dedim ama daha fazlasını söylememi bekliyormuş gibi yüzüme bakmaya devam edince, “gürültülüydü işte,” diye ekledim.</p>

  <p>Bunu izleyen sessizlikte sinsi tıkırtılar işittim; Bayan Barbour, başını öne eğmiş, gizlice Blackberry’sindeki mesajlarını kontrol ediyordu.</p>

  <p>Morris boğazını temizledi. “Peki ya koku?”</p>

  <p>“Efendim?”</p>

  <p>“Patlamadan hemen önce belirgin bir koku aldın mı?”</p>

  <p>“Sanmıyorum.”</p>

  <p>“Hiç mi? Emin misin?”</p>

  <p>Sorgulama uzayıp giderken -kafamı karıştırmak için lafı biraz dolaştırarak tekrar tekrar sorulan aynı sorular, arada bir ortaya atılan yepyeni sorular- kaskatı kesilip kendimi hazırladım ve umutsuzca konuyu tabloya gitmelerini bekledim. Bunu itiraf etmek zorunda kalacak ve sonuçlarıyla yüzleşecektim, artık bu sonuçlar ne olursa olsun (muhtemelen epey vahim olacaklardı çünkü Devlet Koruması altındaki çocuklardan biri olma yolunda adım adım ilerliyordum). Birkaç kez korkudan neredeyse ağzımdan kaçıracaktım. Ama onlar yeni sorular sordukça (Kafamı çarptığımda neredeydim? Aşağı kata inerken kimi görmüş ya da kiminle konuşmuştum?) başıma gelenler hakkında hiçbir şey -patlama olduğunda hangi odada olduğumu ya da binadan çıkmak için hangi çıkış kapısını kullandığımı bile- bilmediklerini anladım.</p>

  <p>Ellerinde bir kat planı vardı; odaların isimleri değil, rakamları vardı, Galeri 19A ve Galeri 19B gibi, rakamlar ve harfler labirent gibi bir düzenlemeyle ta 27’ye kadar çıkıyordu. “İlk patlama yaşandığında sen burada mıydın?” dedi Ray parmağıyla göstererek. “Yoksa burada mı?”</p>

  <p>“Bilmiyorum.”</p>

  <p>“Acele etme.”</p>

  <p>“Bilmiyorum,” diye tekrarladım biraz telaşla. Odaların krokisi kafa karıştırıcı, bilgisayar yapımı gibiydi, sanki bir video oyunundan alınmış ya da History Channel’da gördüğüm Hitler’in sığınağının yeniden inşa edilmiş hali gibi, gerçekte hiçbir anlam ifade etmiyor ve benim hatırladığım yere hiç benzemiyordu.</p>

  <p>Başka bir noktayı işaret etti. “Bu meydan?” dedi. “Burası tabloların asılı olduğu bir sütun kaidesi. Bütün bu odaların birbirine benzediğini biliyorum ama belki buna bakarak nerede olduğunu hatırlayabilirsin?”</p>

  <p>Umutsuzca krokiye baktım ve cevap vermedim (Gözüme bu denli yabancı görünmesinin bir nedeni de bana annemin cesedinin bulunduğu yeri göstermeleriydi -bomba patladığında benim olduğum yerden odalarca uzaktaydı- gerçi bunu ancak daha sonra anlayacaktım).</p>

  <p>“Oradan çıkarken hiç kimseyi görmedin mi?” dedi Morris, onlara zaten söylediğim şeyi tekrarlayıp beni cesaretlendirerek.</p>

  <p>Kafamı salladım.</p>

  <p>“Hiçbir şey hatırlamıyorsun yani?”</p>

  <p>“Şeyyy, yani, her yer ceset doluydu. Malzemeler ortalığa dağılmıştı.”</p>

  <p>“Hiç kimse patlama yerine girip çıkmıyordu.”</p>

  <p>“Ben kimseyi görmedim,” diye tekrarladım ısrarla. Bu konuyu zaten konuşmuştuk.</p>

  <p>“Yani hiçbir itfaiyeci ya da kurtarma görevlisi görmedin.”</p>

  <p>“Hayır.”</p>

  <p>“O zaman sanıyorum sen kendine geldiğinde binayı boşaltmaları emredilmişti diyebiliriz. Yani ilk patlamadan sonra kırk dakika ila bir buçuk saatlik bir zaman aşımından bahsediyoruz. Bu doğru bir kanı mı?”</p>

  <p>Hafifçe omuz silktim.</p>

  <p>“Bu bir evet mi yoksa hayır mı?”</p>

  <p>Yere bakıyordum. “Bilmiyorum.”</p>

  <p>“Neyi bilmiyorsun?”</p>

  <p>“Bilmiyorum,” dedim bir kez daha ve bunu izleyen sessizlik öylesine uzun ve tedirgin ediciydi ki gözyaşlarına boğulabileceğimi düşündüm.</p>

  <p>“İkinci patlamayı duyduğunu anımsıyor musun?”</p>

  <p>“Sorduğum için kusuruma bakmayın ama,” dedi Bay Beeman, “bu gerçekten gerekli mi?”</p>

  <p>Ray, beni sorgulayan adam, ona doğru döndü. “Pardon?”</p>

  <p>“Çocuğu bunlara maruz bırakmanın amacını anladığımdan emin değilim.”</p>

  <p>Morris dikkatli bir tarafsızlıkla, “Biz bir suç mahallini araştırıyoruz. Bizim işimiz orada neler olup bittiğini öğrenmek,” diye karşılık verdi.</p>

  <p>“Evet ama herhalde böyle rutin meseleler için kullandığınız başka yollar da vardır. Ben orada çeşitli güvenlik kameraları olduğunu sanıyordum.”</p>

  <p>“Elbette var,” dedi Ray epey sertçe. “Ancak kameralar o toz ve dumanın içinde görüntü alamaz. Ya da tavana bakacak şekilde havaya uçuruldularsa. Şimdi,” dedi, bir iç çekerek yeniden sandalyesine yerleşirken. “Dumandan bahsetmiştin. Dumanı gördün mü ya da kokusunu aldın mı?”</p>

  <p>Kafamı evet anlamında salladım.</p>

  <p>“Hangisi? Gördün mü, kokusunu mu aldın?”</p>

  <p>“İkisi de.”</p>

  <p>“Sence bu duman ne taraftan geliyordu?”</p>

  <p>Bir kez daha bilmiyorum diyecektim ki Bay Beeman lafa daldı, söyleyeceklerini bitirmemişti belli ki. “Kusuruma bakmayın ama eğer böyle acil bir durumda çalışmayacaklarsa bu güvenlik kameralarının amacı ne, anlamakta güçlük çekiyorum,” dedi odadaki herkese seslenerek. “Bugünün teknolojisiyle, hem bütün o sanat eserleri...”</p>

  <p>Ray öfkeli bir şeyler söyleyecekmiş gibi kafasını çevirdi ama köşede duran Morris elini havaya kaldırdı ve konuşmaya başladı. “Çocuk önemli bir tanık. Denetleme sistemi ise böylesi bir olaya dayanacak şekilde tasarlanmamış. Şimdi, üzgünüm ama böyle yorumlar yapmayı kesmezseniz buradan gitmenizi istemek zorunda kalacağız, efendim.”</p>

  <p>“Ben burada çocuğun müdafisi olarak bulunuyorum. Soru sorma hakkına sahibim.”</p>

  <p>“Doğrudan çocuğun refahını etkilemiyorsa, hayır.”</p>

  <p>“İşin tuhafı, ben etkilediği izlenimine kapılmıştım.”</p>

  <p>Bunun üzerinde Ray, önümdeki sandalyesinde arkasını döndü. “Efendim? Eğer bu işleyişe engel oluşturmaya devam ederseniz,” dedi, “odayı terk etmek zorunda <i>kalacaksınız.”</i></p>

  <p>“Size engel oluşturmak gibi bir niyetim yok,” dedi Bay Beeman bunu izleyen gergin sessizlikte. “Bundan sonra benden yana hiçbir şey duymayacaksınız, sizi temin ederim. Siz devam edin lütfen, devam edin,” dedi elini sinirle sallayarak. “Sizi durdurmak benim üstüme vazife değil.”</p>

  <p>Sorgulama uzayıp gitti. Duman ne taraftan gelmişti? Çıkan ani ışığın rengi neydi? Olaydan önceki son dakikalarda o bölgeye kim girip çıkmıştı? Olaydan önce ya da sonra olağandışı herhangi bir şey gözüme çarpmış mıydı? Bana gösterdikleri fotoğraflara baktım - masum tatil yüzleri, hiçbirini tanımadım. Asyalı turistlerin ve yaşlı insanların pasaport fotoğrafları, mavi renkli stüdyo fonlarında gülümseyen anneler ve sivilceli ergenler - akılda kalmayacak ama hepsi bir şekilde trajedi kokan sıradan yüzler. Sonra krokiye geri döndük. Bu haritadaki yerimi bir kerecik daha belirlemeye çalışabilir miydim acaba? Burası mı, yoksa burası mı? Peki burası?</p>

  <p>“Hatırlamıyorum.” Böyle deyip duruyordum; kısmen gerçekten emin olmadığım için, kısmen de korkuyla ve endişeyle bu görüşmenin sona ermesini beklediğim içindi ama aynı zamanda odaya bir huzursuzluk ve bariz bir sabırsızlık havası hâkimdi; bütün diğer yetişkinler benim hiçbir şey bilmediğim ve artık rahat bırakılmam gerektiği konusunda kendi aralarında sessizce anlaşmış gibiydiler.</p>

  <p>Ve sonra, ne oluyor dememe kalmadan bitti. “Theo,” dedi Ray, ayağa kalkıp etli elini omzumun üstüne koydu. “Bize elinden geldiğince yardım ettiğin sana teşekkür ederim, dostum.”</p>

  <p>“Sorun değil,” dedim, her şeyin böyle birdenbire bitivermesi beni şaşırtmıştı.</p>

  <p>“Bunun hele de senin için ne kadar zor olduğunu biliyorum. Hiç kimse ama hiç kimse böyle bir şeyi tekrar yaşamak istemez. Sanki...” elleriyle bir resim çerçevesi çizdi, “bir yapbozun parçalarını bir araya getiriyormuşuz, orada neler olup bittiğini anlamaya çalışıyormuşuz gibi ve belki de bu yapbozun başka kimselerin elinde olmayan parçaları vardır sende. Seninle konuşmamıza izin vererek bize gerçekten çok yardımın dokundu.”</p>

  <p>“Eğer başka bir şey hatırlarsan,” dedi Morris öne doğru eğilip bana bir kart uzatarak (Bayan Barbour hemen araya girip kartı cüzdanına sıkıştırdı), “bizi ararsın, öyle değil mi? Ona bizi aramasını hatırlatırsanız, değil mi hanımefendi,” dedi Bayan Barbour’a. “Eğer söyleyecek başka bir şeyi varsa yani? Ofis numarası o kartta yazıyor ama...” Cebinden bir kalem çıkardı. “Kusura bakmazsanız kartı bir saniyeliğine geri alabilir miyim, lütfen?” Bayan Barbour tek kelime bile etmeden çantasını açtı ve kartı ona geri uzattı. “Tamam, tamam.” Arkasına basıp kalemin ucunu çıkardı ve kartın arkasına bir numara karaladı. “Bu benim cep telefonu numaram. Her zaman ofisimi arayıp mesaj bırakabilirsin ama bana oradan ulaşamazsan cep telefonumdan ara, anlaştık mı?”</p>

  <p>Herkes ağır adımlarla giriş kapısına doğru ilerlerken Bayan Swanson uçarak geldi ve o her zamanki rahat tavrıyla kolunu omzuma attı. “Selam,” dedi sanki dünyadaki en yakın arkadaşımmış gibi sır verircesine. “Nasıl gidiyor?”</p>

  <p>Ona dönüp yüzüme <i>iyi, herhalde</i> ifadesi takındım.</p>

  <p>Sanki en sevdiği kedisi benmişim gibi kolumu okşuyordu. “Aferin sana. Bütün bunların zor olduğunun farkındayım. Birkaç dakikalığına ofisime gitmek ister misin?”</p>

  <p>Çaresizlikle Psikiyatr Dave’in arka tarafta beklediğini ve onun hemen arkasında ellerini kalçalarına koymuş, yüzünde beklenti dolu çarpık bir gülümsemeyle dikilen Enrique’yi fark ettim.</p>

  <p>“Lütfen,” dedim, çaresizliğim sesime yansımış olmalıydı, “sınıfa geri dönmek istiyorum.”</p>

  <p>Kolumu sıktı ve Dave ve Enrique’ye gözümden kaçmayan bir bakış fırlattı. “Tabii,” dedi. “Bu dersin nerede? Seni oraya kadar götüreyim.”</p>

  <h3 id="sigil_toc_id_13">IX</h3>

  <p class="p1">O zamana kadar İngilizce dersi başlamıştı bile; günün son dersiydi. Walt Whitman şiirini çalışıyorduk:</p>

  <p class="bos2"></p>

  <p class="p6"><i>Jüpiter çıkacak, sabret, bir başka gece bir daha bak, Ülker takımyıldızı çıkacak,</i></p>

  <p class="p6"><i>Ölümsüzdür onlar, o hem gümüşi hem altın yıldızlar yine ışık saçacak</i></p>

  <p class="bos2"></p>

  <p>Boş suratlar. Sınıf öğleden sonra sıcak ve mayışıktı, pencereler açıktı, West End Bulvarı’ndan trafik sesleri yükseliyordu. Çocuklar dirseklerini masaya koyup üstüne yaslanmış, spiralli defterlerinin kenar boşluklarına resimler çiziyorlardı.</p>

  <p>Pencereden dışarıya, karşı çatıdaki pis su tankına bakıyordum. Sorgulama (ben öyle olduğunu düşünüyordum) beni müthiş rahatsız etmişti, beklenmedik anlarda üstüme çullanan ipe sapa gelmez hislerden oluşan duvarı yerle bir etmişti: insanın genzini tıkayan yanık kimyasallar ve duman, kıvılcımlar ve kablolar, acil durum ışıklarının gözlerimi karartmaya yetecek kadar ezici, ağarmış ürpertisi gibi anlarda...</p>

  <p>Olur olmaz zamanlarda, okulda ya da dışarıda sokakta yürürken oluyordu, bir kez daha bu duygular üzerime çullandığında tam adım atarken donup kalıveriyordum; dünya patlayıp parçalarına ayrılmadan önceki o tuhaf, çarpık anda kızın gözlerime kenetlenen gözlerini hatırlıyordum. Bazen, bana ne dendiğinden habersiz kendime geldiğimde biyoloji dersindeki laboratuvar partnerimi dik dik yüzüme bakarken ya da Kore pazarındaki soğuk içecek dolabının önünde yolunu tıkadığım adamı <i>işine baksana evlat, hadi yaylan, bütün günümüz yok bizim </i>derken buluyordum.</p>

  <p class="bos2"></p>

  <p class="p6"><i>Peki sen, en sevgili çocuk, bir tek Jüpiter’e mi yas tutarsın?</i></p>

  <p class="p6"><i>Sen sadece yıldızların cenazesini mi sayarsın?</i></p>

  <p class="bos2"></p>

  <p>Bana kızın onu tanıyacağım hiçbir fotoğrafını göstermemişlerdi, yaşlı adamın da. Usulca sol elimi ceketimin cebine soktum ve yüzüğü aradım. Birkaç gün önce sözcük listesinde <i>hısımlık</i> sözcüğünü öğrenmiştik: kan bağıyla bağlı olma. Yaşlı adamın yüzü öylesine parçalanmış ve harap hale gelmişti ki tam olarak neye benzediğini bile söyleyemezdim ama yine de ellerimdeki kanının o sıcak, kaygan hissini hâlâ o anki gibi anımsıyordum - hele de o kan hâlâ bir şekilde orada olduğu için hâlâ kokusunu duyuyor ve tadını ağzımda hissediyordum; bu, insanların neden kan kardeşlerinden bahsettiğini ve kanın insanları nasıl birbirine bağladığını anlamamı sağlıyordu. Sonbaharda İngilizce dersinde <i>Macbeth’</i>i okumuştuk ama ben ancak şimdi anlam veriyordum Leydi Macbeth’in neden asla ellerindeki kanı ovup temizleyemediğine, ne kadar yıkasa da neden hâlâ ellerinde olduğuna...</p>

  <h3 id="sigil_toc_id_14">X</h3>

  <p class="p1">Belli ki arada sırada yatakta kıvranıp uykumda feryat figan ağladığım için Bayan Barbour geceleri korkmamı engelleyeceğini söylediği Elavil isimli küçük, yeşil bir hap vermeye başlamıştı bana. Bu utanç vericiydi, hele de rüyalarımın öyle aman aman kâbuslar değil, yalnızca annemin geç saatlere kadar çalıştığı ve hiçbir araç bulamadığı için eli kolu bağlı -bazen şehir dışında, hurda araçların ve bahçelerde havlayan zincirlenmiş köpeklerin olduğu yangın yeri gibi bir yerlerde- kalakaldığı sıkıntılı, kesik kesik rüyalar olduğunu düşününce... Huzursuzca servis asansörlerinde ve terk edilmiş binalarda onu arıyordum, gece vakti yabancı otobüs duraklarında onu bekliyordum, gelip geçen trenlerin camlarında ona benzeyen kadınları görür gibi oluyordum ve Barbourların evinde beni aradığında telefonu son anda kaldırıp onu kaçırıyordum - hayal kırıklıkları ve kıl payı kaçırmalar beni dövülmekten beter ediyor ve hırıltıyla nefes nefese uykumdan uyandırıyordu, sabahın ilk ışıklarında midem ağzımda, ter içinde yatakta öylece yatıyordum. Kötü yanı onu bulmaya çalışmak değil, uyanıp onun öldüğünü hatırlamaktı.</p>

  <p>Yeşil haplarla bu rüyalar bile boğucu bir kasvet haline gelmişti. (O zaman değilse de şimdi Bayan Barbour’un deli doktoru Dave’in verdiği sarı kapsüller ve küçük turuncu Amerikan futbolu toplarına ilaveten bu reçetesiz ilaçları da vererek çizgiyi aştığını anlıyorum.) Uyku, geldiğinde tepetaklak bir çukurun içine düşmekti ve çoğu zaman sabahları uyanmakta güçlük çekiyordum.</p>

  <p>“Siyah çay, çare bu,” dedi Bay Barbour bir sabah ben kahvaltı sırasında uyukladığımda kendi iyi demlenmiş çayından bana bir fincan doldururken. <i>“Assam Supreme.</i> Annemin yaptığı gibi demli. Vücudunu ilaçlardan derhal temizleyecek. Judy Garland? Gösterilerden önce? Şey, büyükannem Sid Luft’un aldığı bütün o barbitüratı vücudundan atmak için Çin lokantasını arayıp koca bir demlik çay istediğini anlatmıştı, Londra’daydı, sanıyorum Palladium ve işe yarayan tek şey bir demlik dolusu demli çaymış, bazen onu uyandırmakta zorluk çekerlermiş, anlarsın ya işte, onu yataktan kaldırıp giydirmekte falan...”</p>

  <p>“İçemez onu, tadı akü asidi gibi,” dedi Bayan Barbour, fincanı bana uzatmadan önce içine iki küp şeker atıp okkalı bir kaşık krema döktü. “Theo, bunu tekrar edip durmaktan nefret ediyorum ama gerçekten bir şeyler yemen lazım.”</p>

  <p>“Tamam,” dedim uykulu uykulu ama yaban mersinli kekimden bir ısırık almak için kıpırdamadım bile. Yiyeceklerin tadı mukavva gibiydi, haftalardır karnım aç değildi.</p>

  <p>“Onun yerine tarçınlı tart ister misin? Ya da yulaf?”</p>

  <p>“Kahve içmemize izin vermemeniz tamamen saçmalık,” dedi okula giderken ve her öğleden sonra okuldan dönerken kendisine anne ve babasından habersiz Starbucks’tan küçük boy bir kahve almayı alışkanlık haline getirmiş olan Andy. “Bu konuda zamanın gerisinde kaldınız.”</p>

  <p>“Olabilir,” dedi Bayan Barbour sakince.</p>

  <p>“Yarım fincan bile yeter. Kafein almadan sabahın saat 8.45’inde ileri seviye kimya dersine girmemi beklemeniz çok mantıksız.”</p>

  <p>“Vah, vah,” dedi Bay Barbour kafasını gazetesinden kaldırmadan.</p>

  <p>“Bu tavrınız hiç de yardımcı olmuyor. Diğer herkesin içmesine izin veriliyor,” diye karşılık verdi Andy.</p>

  <p>“Bunun doğru olmadığını gayet iyi biliyorum,” dedi Bayan Barbour. “Betsy Ingersoll bana dedi ki...”</p>

  <p>“Belki Bayan Ingersoll, <i>Sabine</i>’in kahve içmesine izin vermiyordur ama Sabine Ingersoll’ün herhangi bir ileri seviye programına kabul edilmesi için bir fincan kahveden çok daha fazlasına ihtiyacı var.”</p>

  <p>“Bu çok münasabetsizce, Andy ve çok kaba.”</p>

  <p>“Eh, tek gerçek bu,” dedi Andy soğukkanlılıkla. “Sabine salağın teki. Bence sağlığına dikkat etse çok iyi eder çünkü elinde ondan başka pek bir şey yok.”</p>

  <p>“Zekâ her şey değildir, tatlım. Etta sana yumurta pişirse, suda yumurta yer miydin mesela?” dedi Bayan Barbour bana dönerek. “Ya da sahanda yumurta? Veya çırpılmış? Ya da istediğin başka bir şey?”</p>

  <p>“Ben çırpılmış yumurtaya bayılırım!” dedi Toddy. “Dört tane bile yerim!”</p>

  <p>“Hayır yiyemezsin, dostum,” dedi Bay Barbour.</p>

  <p>“Evet yerim! Altı tane bile yerim! Bütün kutuyu yerim!”</p>

  <p>“Sizden Dexedrine denen şu ilaçtan mı istiyorum sanki,” dedi Andy. “Gerçi canım ondan istese okulda çok rahat bulurum da.”</p>

  <p>“Theo?” dedi Bayan Barbour. Aşçı Etta kapıda dikiliyordu, şimdi fark etmiştim. “Yumurtaya ne dersin?”</p>

  <p><i>“Bize</i> hiç kimse kahvaltıda <i>bizim</i> ne istediğimizi sormuyor,” dedi Kitsey ve bunu oldukça yüksek bir sesle söylemesine rağmen hiç kimse bozuntuya vermedi.</p>

  <h3 id="sigil_toc_id_15">XI</h3>

  <p class="p1">Bir pazar sabahı, ağır ve karmakarışık bir rüyadan ışığa doğru tırmandım, bu rüyadan geriye kulaklarımdaki çınlamadan ve ellerimden kayıp giden, bir daha asla göremeyeceğim bir buz yarığının içine düşen bir şeyin acısından başka hiçbir şey kalmamıştı. Ama her nasılsa -bu büyük düşüşün, kopan ipliklerin, kaybolan ve izi sürülemeyen parçaların arasında- tek bir cümle öne çıkıyordu, bir televizyon ekranda alttan akan yazı gibi karanlığın içinde beliriveriyordu: <i>Hobart ve Blackwell. Yeşil zili çal.</i></p>

  <p>Gözlerimi tavana dikmiş yatıyordum, kımıldamak bile istemiyordum. Sözcükler sanki biri, bir parça kâğıdın üzerine yazıp elime vermiş gibi belirgin ve canlıydı. Ve aynı zamanda -en mükemmeli- bir yığın unutulmuş hatıranın Çin mahallesinde satılan, bir bardak suyun içine atıldığında tomurcuklanıp çiçek açan şu kâğıt topakları gibi açılıp yüzeye çıkmasıydı.</p>

  <p>Bunun öneminin heyecan yüklü rüzgârına kapılınca içime bir kuşku düştü: bu gerçek bir hatıra mıydı, o sözleri bana gerçekten söylemiş miydi, yoksa rüya mı görüyordum? Annem ölmeden kısa zaman önce Bayan Malt isimli (var olmayan) bir öğretmenin -rüyalarımın dünyasında, müthiş mantıklı bir dizi olay sonucunda- disiplinsiz olduğum için yemeklerime buzlu cam kattığına inanmış halde uykudan uyanmış ve aklım başıma gelene kadar iki üç dakika boyunca bir endişe yumağının içinde öylece kalakalmıştım.</p>

  <p>“Andy?” dedim, eğildim ve ranzanın alt katına baktım, boştu. Gözlerim fal taşı gibi açılmıştı, birkaç dakika yatıp tavana baktıktan sonra aşağı indim ve yüzüğü okul ceketimin cebinden alıp içine yazılmış yazıyı görmek için ışığa tuttum. Ardından süratle onu bir kenara kaldırıp giyindim. Andy, Barbourların geri kalanıyla birlikte çoktan kalkmış, kahvaltı masasındaydı - pazar kahvaltısı onlar için büyük meseleydi, hepsinin yemek odasında olduğunu duyabiliyordum, Bay Barbour arada sırada yaptığı gibi belli belirsiz bir şeyler mırıldanıyor, nutuk atıyordu. Koridorda duraksadım, sonra diğer tarafa, salona gittim ve telefonun altındaki dolaptaki telefon rehberini içinde durduğu iğne işi kılıftan çıkardım.</p>

  <p><i>Hobart ve Blackwell.</i> İşte oradaydı; bir işyeriydi, gerçi kayıtlar ne tür bir işyeri olduğunu söylemiyordu. Biraz başım döndü. Bu ismi böyle siyah beyaz yazıyla görmek gizli taşlar yerine oturuyormuşçasına tuhaf bir ürperti vermişti bana.</p>

  <p>Adres Greenwich Village, Batı Onuncu Cadde’deydi. Biraz tereddüt ettikten sonra büyük bir endişeyle numarayı çevirdim.</p>

  <p>Telefon çalarken, salondaki masanın üzerindeki pirinç saati kurcalıyor, alt dudağımı ısırıyor, telefon sehpasının üstündeki duvarda asılı tropikal kuşların çerçevelenmiş taş baskı resimlerine bakıyordum: deniz kırlangıçları, karabataklar, balık kartalı, su kılavuzu. Kim olduğumu nasıl açıklayacağımdan ya da neyi bilmek istediğimi nasıl anlatacağımdan hiç emin değildim.</p>

  <p>“Theo?”</p>

  <p>Suçluymuşum gibi yerimde sıçradım. Bayan Barbour -bürümcüklü gri kaşmir kazağıyla- içeri girdi, elinde bir kahve fincanı vardı.</p>

  <p>“Ne yapıyorsun?”</p>

  <p>Ahizenin diğer ucundaki telefon hâlâ çalıyordu.</p>

  <p>“Hiçbir şey,” dedim.</p>

  <p>“Peki, acele et. Kahvaltın soğuyor. Etta yumurtalı ekmek yaptı.”</p>

  <p>“Teşekkürler,” dedim, “hemen geliyorum.” Bu sırada telefon şirketinin mekanik sesi çıkmış, bana daha sonra tekrar aramamı söylüyordu.</p>

  <p>Ben de Barbourlara katıldım, dalgındım -en azından telesekreter çıkacağını ummuştum- ve genelde benim oturduğum yerde oturanın (onu son görüşümden çok daha iri ve kırmızı görünen) Platt Barbour olduğunu görünce şaşakaldım.</p>

  <p>“Ah,” dedi Bay Barbour, cümlesini yarıda kesti, dudaklarını peçetesine sildi ve ayağa fırladı, “işte buradayız, işte buradayız. Günaydın. Platt’ı hatırlıyorsun, değil mi? Platt, bu Theo Decker, Andy’nin arkadaşı, hatırladın mı?” Bir yandan konuşurken, bir yandan da içeri girmiş ve masanın keskin köşesinde tuhaf biçimde sıkıştırıverdiği ekstra bir sandalyeyle geri dönmüştü bile.</p>

  <p>Grubun hemen kenarında -diğerlerine uymayan incecik bambu bir sandalyede, herkesten on on beş santim alçakta- otururken Platt’ın gözleri öyle pek ilgilenmeksizin bakışlarımla buluştu ve kafasını çevirdi. Okuldan eve bir parti için gelmişti ve akşamdan kalma gibi görünüyordu.</p>

  <p>Bay Barbour yerine geri oturdu ve kaldığı yerden en sevdiği konuda konuşmayı sürdürdü: yelkencilik. “Dediğim gibi. Olay tamamen güvensizlikten ibaret. Sen tekne üzerindeyken kendinden hiç emin değilsin, Andy,” dedi, “ve böyle olman için hiçbir sebebin yok, yelkeni tek elle kontrol etmekte pek tecrübeli olmaman dışında.”</p>

  <p>“Hayır,” dedi Andy o çok uzaklardan gelen sesiyle. “Esas sorun benim teknelerden nefret ediyor olmam.”</p>

  <p>“Saçmalık,” dedi Bay Barbour, sanki ben de bu şakaya dâhilmişim gibi bana göz kırpıyordu ama değildim. “Bu ‘ık mık’ eden tavırları yemem ben! Duvardaki şu fotoğrafa bir bak, iki bahar önce Sanibel’de çekilen o fotoğrafa! O çocuk denizden, gökyüzünden ve yıldızlardan sıkılmazdı, hayır efendim.”</p>

  <p>Andy oturmuş akçaağaç şurubu şişesinin üstündeki kar sahnesini seyrederken, babası o baş döndürücü, takip etmesi zor tavrıyla hayranlıkla yelkenciliğin erkek çocuklarında nasıl disiplin, çeviklik ve eski denizcilerdeki gibi güçlü bir karakter geliştirdiğini anlatıp duruyordu. Önceki senelerde tekneye gitmek öyle çok büyük sıkıntı olmuyordu Andy için, böyle demişti bana çünkü aşağıda kamarada oturabiliyor, kitap okuyor ve küçük kardeşleriyle kâğıt oynuyormuş. Ama artık mürettebata yardım edebilecek kadar büyümüş, bu da ona durmadan sataşan Platt’ın yanında uzun, stresli ve güneşli günler boyunca güvertede ırgat gibi çalışmak anlamına geliyormuş: yelkenler rüzgârda kanat çırparken ve babası bağıra çağıra emirler yağdırıp tuzlu suyun tadını çıkarırken Andy, yönünü şaşırmış halde serenin altına sinip ayağını halatlara dolaştırmamak ya da denize düşmemek için elinden geleni yapıyormuş.</p>

  <p>“Tanrım, Sanibel gezisindeki ışığı hatırlıyor musun?” Andy’nin babası sandalyesini geriye doğru itti ve tavana doğru bakıp gözlerini devirdi. <i>“Harikulade</i> değil miydi? O kırmızı ve turuncu günbatımları? Ateş ve korlar gibi? Âdeta atomiklerdi. Gökyüzünü <i>yırtıp</i> oradan <i>sızan</i> saf alev? Ve Hatteras taraflarındaki o etrafı masmavi sislerle örtülü koskocaman, çarpıcı ayı hatırlıyor musun? Aklımdaki Maxfield Parrish mi, Samantha?”</p>

  <p>“Anlamadım?”</p>

  <p>“Maxfield Parrish? Şu benim sevdiğim ressam? Hani o muazzam gökyüzü falan, biliyorsun...” Kollarını iki yana açtı. “Yüksek bulutlarla? Kusura bakma, Theo, seni böyle konu dışı bırakmak istemedim.”</p>

  <p>“Constable çizer öyle bulutları.”</p>

  <p>“Hayır, hayır, onu demiyorum, bu ressam çok daha doyurucu. Her neyse, diyeceğim o ki, o gece suyun üstüne <i>nasıl</i> da vurmuştu gökyüzü. Büyülü. <i>Pastoral.”</i></p>

  <p>“Hangi geceydi o?”</p>

  <p>“Bana hatırlamadığını söyleme sakın! Gezinin kuşkusuz en önemli kısmıydı bu.”</p>

  <p>Sandalyesine yayılmış olan Platt, “Andy için gezinin en önemli kısmı öğle yemeği için büfede durduğumuz zamandı,” dedi inadına.</p>

  <p>“Annem de yelken işini umursamıyor,” dedi Andy zayıf bir sesle.</p>

  <p>“Öyle deli gibi değil, hayır,” dedi Bayan Barbour, bir çilek daha almak için uzanırken. “Theo, kahvaltından bari küçük bir parça alsan keşke. Böyle kendini aç bırakarak devam edemezsin. Çok zayıf düşmüş görünüyorsun.”</p>

  <p>Bay Barbour’un çalışma odasında verdiği hazırlıksız işaret bayrağı dersine rağmen ben de yelken konusunda beni çeken hiçbir şey bulmamıştım.</p>

  <p>“Çünkü babamın bana verdiği en büyük hediye denizdi,” diyordu Bay Barbour büyük ciddiyetle. “Ona duyduğu şey aşktı - <i>histi.</i> Babam <i>bana okyanusu verdi.</i> Ve bu senin için feci bir kayıp, Andy bana bak, seninle konuşuyorum, bana <i>özgürlüğümü</i> veren tek şeye sırtını dönmeye karar verdiysen eğer, bu senin için korkunç bir kayıp...”</p>

  <p>“Sevmeyi denedim. Doğuştan bir nefret duyuyorum buna.”</p>

  <p><i>“Nefret?”</i> Şaşkınlık, hayrete düşme. “Neden nefret? Yıldızlardan ve rüzgârdan mı? Gökyüzünden ve güneşten mi? <i>Hürriyetten</i> mi?”</p>

  <p>“Bütün bu dediklerin tekneyle ilgili olduğu müddetçe, evet.”</p>

  <p>“Eh...” Masanın etrafındakilere baktı, söylevine beni de dâhil etti. “Artık iyice dikkafalılık ediyor. Deniz,” Andy’ye döndü, “sen istediğin kadar inkâr et ama bu senin <i>doğuştan kazandığın hakkın,</i> kanında var, ta Fenikelilere, antik <i>Yunanlara</i> dayanıyor...”</p>

  <p>Ama Bay Barbour Macellan, göksel navigasyon ve <i>Billy Budd</i> (“Galli Taff’i hatırlıyorum battığında / Yanakları tomurcuk pembe gül rengindeydi”) hakkında konuşmayı sürdürürken, kendi düşüncelerimin yine Hobart ve Blackwell’e doğru sürüklendiğini fark ettim: Hobart ve Blackwell’in kim olduklarını ve tam olarak ne yaptıklarını merak ediyordum. İsimlerine bakınca antika avukatlarmış ya da sahne sihirbazlarıymış, mum ışığıyla aydınlatılan bir karanlıkta ayaklarını sürüye sürüye yürüyen iş ortaklarıymış gibi geliyorlardı.</p>

  <p>Telefon numarasının hâlâ kullanılıyor olması ümit vadeden bir işaretti. Kendi ev telefonumun hattı kesilmişti mesela. Kahvaltıdan ve hiç dokunmadığım tabağımdan terbiyeli bir biçimde kaçmayı başarır başarmaz, salondaki telefonun başına geri döndüm; Irenka etrafta koşuşturuyor, elektrikli süpürgeyi çalıştırıyor, süs eşyalarının tozunu alıyordu, Kitsey ise odanın diğer tarafında, dönüp bana bakmamaya kararlı bir şekilde bilgisayarın başındaydı.</p>

  <p>“Kimi arıyorsun?” dedi Andy - bütün ailesi gibi, duymayacağım kadar sessizce arkamdan gelmişti.</p>

  <p>Ona hiçbir şey anlatmayabilirdim ama ağzını kapalı tutacağına güvenebileceğimi biliyordum. Andy hiç kimseyle konuşmazdı, hele de anne ve babasıyla.</p>

  <p>“Birilerini işte,” dedim sessizce kapı aralığından görünmeyeyim diye bir adım geri çekilerek. “Kulağa tuhaf geldiğinin farkındayım. Ama şu bendeki yüzüğü biliyor musun?” Yaşlı adamı anlattım, kızı da anlatmanın bir yolunu bulmaya çalışıyordum, ona karşı hissettiğim bağı ve onu yeniden görmeyi ne kadar istediğimi... Ama Andy -tahmin edileceği gibi- çoktan olayın şahsi kısmından uzaklaşıp fiziki koşullarına atlamıştı bile. Telefon sehpasının üstünde açık duran telefon rehberine bir göz attı. “New York’talar mı?”</p>

  <p>“Batı Onuncu Cadde’deler.”</p>

  <p>Andy hapşırdı ve burnunu temizledi; bahar alerjisi onu fena çarpmıştı. “Telefonla ulaşamıyorsan,” dedi mendilini katlayıp cebine sokarak, “neden kalkıp oraya gitmiyorsun?”</p>

  <p>“Ciddi misin?” dedim. Telefon etmeden öylece karşılarına çıkmak tuhaf gelmişti. “Öyle mi düşünüyorsun?”</p>

  <p>“Ben olsam öyle yapardım.”</p>

  <p>“Bilmiyorum,” dedim. “Belki de beni hatırlamazlar.”</p>

  <p>“Seni şahsen görürlerse hatırlama olasılıkları artacaktır,” dedi Andy, dediği gayet mantıklıydı. “Yoksa arayıp numara yapan manyağın teki olacaksın. Merak etme,” dedi omzunun üstünden bakarak, “eğer istemezsen bundan kimseye bahsetmem.”</p>

  <p>“Manyağın teki mi?” dedim. “Ne numarası?”</p>

  <p>“Yani demek istediğim, seni buradan bir sürü tuhaf tip arıyor,” dedi Andy sakince.</p>

  <p>Sessiz kaldım, bunu nasıl sindireceğimi bilemiyordum.</p>

  <p>“Hem telefonu açmıyorlar, başka ne yapacaksın ki? Önümüzdeki hafta sonuna kadar bir daha oraya gitme şansın olmayacak. Ayıca burada yapmak istediğin bir konuşma mı bu?” Gözleriyle Toddy’nin tabanında yaylar olan bir ayakkabıyla hoplayıp zıpladığı, Bayan Barbour’un Platt’ı Molly Walterbeek’in evindeki parti hakkında sorguya çektiği koridoru işaret etti.</p>

  <p>Haklıydı. “Doğru,” dedim.</p>

  <p>Andy gözlüklerini burnunun üstüne itti; gözlüklerini okuldayken takmasa da evdeyken hâlâ takıyordu. “İstersen ben de gelirim seninle.”</p>

  <p>“Hayır, gerek yok,” dedim. Andy’nin o gün öğleden sonra ekstra kredi toplamak için Japon Kültürü çalışacağını biliyordum - Toraya çay evinde çalışma grubuyla olacak, sonra da Lincoln Center’a yeni Miyazaki’yi görmeye gidecekti; ekstra krediye ihtiyaç duyduğundan değil, sınıfla böyle okul dışında da vakit geçirmek onun sosyal hayat adına yaptığı tek etkinlikti.</p>

  <p>“Peki o zaman,” dedi, elini cebine sokup cep telefonunu çıkardı. “Bunu da yanına al. Ne olur ne olmaz. İşte,” ekranı döverek bir şeyler yapıyordu, “senin için güvenlik kodunu kaldırdım. Kullanıma hazır.”</p>

  <p>“Buna gerek yok,” dedim, kilit ekranında Sanal Kız Aki’nin (çıplak, dizüstüne kadar gelen pornografik çizmeli) anime bir resmi olan küçük, parlak telefona bakarak.</p>

  <p>“Ama olabilir de. Asla bilemezsin. Haydi ama,” dedi ben tereddüt edince. “Al işte.”</p>

  <h3 id="sigil_toc_id_16">XII</h3>

  <p class="p1">Ve böylece saat on bir buçuk civarında, cebimde Hobart ve Blackwell’in Bayan Barbour’un telefonun yanına koyduğu isimlerinin baş harfleri yazılı defterlerden birinden koparttığım sayfaya yazılmış adresiyle kendimi Beşinci Cadde’den Greenwich Village’a doğru giderken buldum.</p>

  <p>Washington Meydanı’nda otobüsten inince kırk beş dakika kadar dolaşıp adresi aradım durdum. Düzensiz yerleşimiyle (üçgen bloklar, o tarafa bu tarafa kıvrılan çıkmaz sokaklar) Greenwich Village kaybolmanın işten bile olmadığı bir yerdi; üç kere durup adres sormak zorunda kaldım: <i>bong</i> şişeleri ve eşcinsel porno dergileriyle dolu bir gazete bayisine, yüksek sesle opera çalan kalabalık bir fırına ve elinde çekpas ile kovayla bir kitapçının vitrinini temizleyen beyaz atlet ve tulumlu bir kıza.</p>

  <p>Nihayet -in cin top oynayan- Batı Onuncu Cadde’yi bulduğumda kapı numaralarını sayarak boydan boya yürüdüm. Caddenin büyük ölçüde konutların yer aldığı biraz sefil bir kısmındaydım. Bir grup güvercin ıslak kaldırımda hemen önümde üçü yan yana minik, işgüzar yayalar gibi çalımla yürüyordu. Kapı numaralarının çoğu düzgün yapıştırılmamıştı ve tam acaba kaçırdım mı, acaba iki bina geri mi yürümem gerekecek derken, kendimi bir anda bir dükkanın vitrinine düzgün, modası geçmiş bir kavisle yazılmış <i>Hobart ve Blackwell</i> sözcüklerine bakarken buldum. Tozlu camların ardında Staffordshire köpekler ve İtalyan çinisinden kediler, tozlu kristaller, lekelenmiş gümüşler, soluk renkli eski sırma kumaş döşemeli antik koltuklar ve kanepeler, süslü fayans bir kuş kafesi, mermer kaplı bir kaide masanın üstünde minyatür mermer obeliskler ve bir çift kaymaktaşından kakadu papağanı görüyordum. Annemin bayılacağı türde bir dükkândı; yerlerdeki eski kitap yığınlarıyla tıkış tıkış, biraz köhne bir yerdi. Ama kapılarının sürgüleri çekiliydi ve dükkân kapalıydı.</p>

  <p>Dükkânların çoğu öğlen on ikiye, hatta bire kadar açılmadı. Biraz vakit öldürmek için Greenwich Caddesi’ne, şehir merkezine indiğimizde arada sırada annemle yemek yediğimiz, <i>Elephant and Castle</i> isimli restorana doğru yürüdüm. Ama daha içeriye attığım ilk adımda, yaptığım hatanın farkına vardım. Uyumsuz porselen filler, hatta yüzünde bir gülümsemeyle bana doğru yaklaşan siyah tişörtlü, atkuyruklu garson kız bile, hepsi kahrediciydi, en son buraya gelişimizde annemle birlikte oturduğumuz köşedeki masayı görebiliyordum, ağzımda bir bahane geveleyip kapıdan geri çıktım.</p>

  <p>Kaldırımda kalakaldım, kalbim küt küt atıyordu. Kül rengi gökyüzünde güvercinler alçaktan süzülüyordu. Greenwich Bulvarı neredeyse bomboştu; önceki geceden beri hiç uyumadan kavga ediyormuş gibi görünen, gözleri kızarmış bir çift erkek ve dakhund cinsi bir köpekle Altıncı Cadde’ye doğru yürüyen, üstüne fazla büyük gelen balıkçı yaka kazak giymiş, saçları darmadağınık bir kadın. Greenwich Village’da tek başıma olmak biraz acayipti çünkü burası bir hafta sonu sabahında sokakta öyle bir dolu çocuk görebileceğiniz bir yer değildi; yetişkin, sofistike, biraz da alkolik bir havası vardı buranın. Herkes ya akşamdan kalmış ya da yataktan yeni çıkmış gibi görünüyordu.</p>

  <p>Pek açık yer olmadığı için kendimi yolunu şaşırmış hissettiğim ve başka ne yapacağımı bilmediğim için Hobart ve Blackwell’e doğru geri yürümeye başladım. Şehrin yukarı yakasından gelen biri olarak, binaların üstünde büyüyen sarmaşık ve asmalarıyla, sokaklardaki fıçıların içinde yetiştirilen otları ve domatesleriyle Greenwich Village’daki her şey çok küçük ve eski görünüyordu. Barların bile köy tavernalarınınki gibi elle boyanmış levhaları vardı: atlar ve erkek kediler, horozlar, kazlar ve domuzlar. Ama bu samimiyet, bu küçüklük de kendimi dışlanmış gibi hissetmeme neden oluyordu; davetkâr, küçük kapıların önünden başım öne eğik geçiyordum, etrafıma gizlice yayılan bütün o şenlikli pazar sabahı hayatlarının gayet farkındaydım.</p>

  <p>Hobart ve Blackwell’in sürgüleri hâlâ çekiliydi. Dükkânın bir süredir açılmadığı hissine kapılmıştım; fazla soğuk, fazla karanlıktı, cadde üzerindeki diğer yerlerdeki o canlılık ya da yaşam hissi yoktu burada.</p>

  <p>Vitrinden içeriye bakıyor ve şimdi ne yapmalıyım diye düşünüyordum ki ansızın bir hareket, dükkanın arka tarafında kayıp giden kocaman bir şekil gördüm. Durdum, donakalmıştım. Hayaletlerin hareket ettiklerini söyledikleri gibi hafifçe, hiçbir tarafa bakmadan ilerledi, kapı eşiğinden hızla geçip karanlığa karıştı. Sonra gözden kayboldu. Elimi gözüme siper ederek dükkanın loş, tıkış tıkış haldeki derinliklerine baktım ve sonra camı tıklattım.</p>

  <p><i>Hobart ve Blackwell. Yeşil zili çal.</i></p>

  <p>Zil? Zil falan yoktu, dükkânın girişi demir parmaklıklarla kapatılmıştı. Yan kapıya yürüdüm -Numara 12, mütevazı bir apartman binası- sonra kumtaşı kaplı Numara 8’e geri yürüdüm. Birinci kata çıkan bir sundurma vardı ama bu kez, daha önce görmediğim bir şey gördüm: Numara 8 ile Numara 10 arasına sıkıştırılmış, eski tip teneke çöp bidonlarından bir yığının arasında yarı gizlenmiş dar bir kapı boşluğu. Dört beş basamak, kaldırım hizasından bir metre kadar alçakta isimsiz görünümlü bir kapıya iniyordu. Ne bir isim vardı ne bir işaret ama gözüme çarpan şey çimen yeşili bir renk oldu: duvardaki bir düğmenin altına yapıştırılmış, yeşil elektrik bandından bir işaret.</p>

  <p>Merdivenlerden indim; (içimde kaçıp gitme isteği uyandıran) histerik sesle irkilip cesaretimi toplamak için derin derin nefes alıp vererek zili çaldım, çaldım. Sonra kapı açıldı, öyle ani olmuştu ki geriye doğru kaçtım ve kendimi kafamı kaldırmış iri yarı ve hiç beklemediğim tipte birine bakarken buldum.</p>

  <p>En az bir doksan, hatta iki metre boyundaydı, yabani, keskin çeneli, iri kıyım biriydi, ondaki bir şey babamın gidip içmeyi sevdiği şehir merkezindeki barın duvarında asılı duran, İrlandalı şair ve boksörlerin eski fotoğraflarını çağrıştırıyordu bana. Saçları büyük ölçüde kırlaşmıştı ve kesilmesi gerekiyordu, cildi sağlıksız görünmesine neden olacak kadar solgundu, gözlerinin etrafındaki halkalar öylesine derin ve mordu ki burnu kırılmış gibi görünüyordu. Giysilerinin üzerine 1930’lardan bir filmin başrol oyuncusunun giyeceği türden -eskimiş ama hâlâ etkileyici-saten yakaları ta ayak bileklerine kadar inen ve ardında sürüklenen şal desenli, gösterişli bir sabahlık giymişti.</p>

  <p>Öyle şaşkındım ki söyleyecek hiçbir şey bulamıyordum. Tavrında sabırsızlandığını gösteren hiçbir işaret yoktu, tam aksine, koyu renk kapaklı gözleriyle bana boş boş bakıyor, konuşmamı bekliyordu.</p>

  <p>“Affedersiniz,” deyip yutkundum, boğazım kurumuştu. “Sizi rahatsız etmek istemezdim...”</p>

  <p>Bu son cümleyi duyunca, “bunu gayet iyi anlıyorum elbette, böyle bir şey aklımdan bile geçmedi” dercesine hafifçe gözlerini kırpıştırdı.</p>

  <p>Elimi cebime soktum, avcumu açıp yüzüğü ona doğru uzattım. Adamın geniş, solgun yüzü sarktı. Önce yüzüğe, sonra bana baktı.</p>

  <p>“Bunu nereden aldın sen?” dedi.</p>

  <p>“Bana verdi,” dedim. “Buraya getirmemi söyledi.”</p>

  <p>Durdu ve sert bir ifadeyle bana baktı. Bir an için neden bahsettiğimi bilmediğini söyleyeceğini sandım. Sonra tek kelime bile etmeden, bir adım geri çekildi ve kapıyı açtı.</p>

  <p>“Adım Hobie,” dedi, ben tereddüt edince. “İçeri gir.”</p>
</body>
</html>