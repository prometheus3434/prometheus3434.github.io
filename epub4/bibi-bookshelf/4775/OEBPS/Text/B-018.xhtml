<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Sekiz yıl sonra bir öğle vakti -okulu bitirip Hobie için çalışmaya başladıktan sonra- tam Bank of New York’tan çıkmış, keyifsiz ve dalgın bir şekilde Madison’a doğru yürüyordum ki birinin adımı seslendiğini duydum.</p>

  <p>Dönüp baktım. Ses tanıdık geliyor ama adamı tanımıyordum: otuzlarında, benden daha iri, somurtuk gri gözleri ve omuzlarına gelen donuk sarı saçları olan biriydi. Üstündeki giysiler -tüvit kumaştan bol bir pantolon, şal yakalı kalın bir hırka- şehirdeki bir caddeden çok, çamurlu bir taşra sokağına daha uygundu ve imtiyazlarını boşa çıkarmış birinin tarifi zor görünüşü vardı onda, arkadaşlarının evindeki koltuklarda yatıp kalkan, uyuşturucu kullanan, ailesinin parasının bir kısmını çarçur etmiş biri gibi.</p>

  <p>“Platt ben,” dedi. “Platt Barbour.”</p>

  <p>“Platt,” dedim, afallayıp bir süre duraksadıktan sonra. “Uzun zaman oldu. Aman Tanrım!” Bu ayık ve nazik görünen yayanın geçmişin Lacrosse oynayan haydutu olduğunu anlamak zordu. O küstahlık, gözlerindeki o eski agresif pırıltılar kaybolmuştu; artık bitkin görünüyordu ve gözlerinde kaygılı, kaderci bir ifade saklıydı. Karısının sadakatsizliği için endişelenen, banliyölerde yaşayan mutsuz bir koca ya da ikinci sınıf bir okulda çalışan gözden düşmüş bir öğretmen olabilirdi.</p>

  <p>“Pekâlâ. Şey. Platt. Nasılsın?” dedim rahatsız edici bir sessizlik ortaya çıkınca, geriye doğru bir adım attım. “Hâlâ şehirde misin?”</p>

  <p>“Evet,” dedi, bir eliyle ensesini kaşıyordu, epey tedirgin olduğu belliydi. “Daha yeni bir işe başladım aslına bakarsan.” Yıllar ona iyi gelmemişti; eski günlerde kardeşlerin en sarışını ve en yakışıklısı oydu ama şimdi gıdısı çıkmış ve şişmanlamıştı ve yüzü o eski aksi <i>Jungvolk</i><a id="k44" href="../Text/dipnot.xhtml#a44"><sup>[44]</sup></a> güzelliğini yitirip kabalaşmıştı. “Akademik yayınlar basan bir yayınevinde çalışıyorum. Blake-Barrows. Merkezi Cambridge’da ama burada da bir ofisleri var.”</p>

  <p>“Müthiş," dedim, sanki bu yayınevinden haberim varmış gibi ama yoktu - kafamı sallıyor, cebimdeki bozukluklarla oynuyor ve daha şimdiden nasıl sıvışacağımı planlıyordum. “Pekâlâ, seni görmek harika. Andy nasıl?”</p>

  <p>Yüzündeki ifade bir anda donmuş gibi geldi. “Haberin yok mu?”</p>

  <p>“Şey...” Kem küm ediyordum. “MIT’de okuduğunu duydum. Bir iki yıl önce sokakta yürürken Win Temple’la karşılaşmıştım, Andy’nin burs kazandığını söylemişti, astrofizik miydi? Yani,” dedim gerilerek, Platt’ın bakışları rahatsız etmişti, “okuldakilerle pek temasım kalmadı aslına bakarsan...”</p>

  <p>Platt eliyle ensesini ovuşturdu. “Üzgünüm. Sanırım sana nasıl ulaşacağımızı bilememiştik. Her şey hâlâ karmakarışık. Ama şimdiye kadar çoktan duymuş olacağını sanıyordum kesinlikle.”</p>

  <p>“Neyi duymuş olacağımı?”</p>

  <p>“O öldü.”</p>

  <p>“Andy?” dedim ve o herhangi bir karşılık vermeyince, “Hayır,” diye üsteledim.</p>

  <p>Kısacık bir an için yüzü buruştu, neredeyse gördüğüm an kayboldu. “Evet. Çok kötüydü, çok üzgünüm. Andy de babam da.”</p>

  <p>“Ne?”</p>

  <p>“Beş ay önce. O ve babam boğuldular.”</p>

  <p>“Hayır.” Başımı eğip yere, kaldırıma baktım.</p>

  <p>“Tekne alabora oldu. Kuzeydoğu Limanı açıklarında. Öyle çok fazla açılmamıştık aslında, belki de denize hiç açılmamalıydık ama babam... onun nasıl olduğunu bilirsin.”</p>

  <p>“Aman Tanrım.” O kararsız ilkbahar öğle vaktinde okuldan çıkan çocuklar etrafımda koşuşturur ve ben orada öylece dururken, sanki hiç de komik olmayan bir şakaya maruz kalmışçasına kafama bir darbe yemiş gibi zihnim karmakarışık bir hale gelmişti. Andy yıllar içerisinde aklıma gelse de ve bir iki defa onu görmeyi istediysem de ben New York’a döndükten sonra onunla yeniden temasa geçmemiştik hiç. Günün birinde bir yerde onunla da karşılacağımızdan emindim, tıpkı Win, James Villiers ve Martina Lichtblau ve eski okulumdan birkaç kişiyle daha karşılaştığım gibi. Ama arada bir telefon açıp bir merhaba demeyi düşündüysem de nedense hiç yapmamıştım bunu.</p>

  <p>“İyi misin?” dedi Platt, ensesini ovuşturuyordu, o da en az benim kadar huzursuz görünüyordu.</p>

  <p>“Iıı...” Kendimi toparlamak için dükkânın vitrinine döndüm ve saydam hayaletim de bana doğru döndü, camdaki yansımada arkamdan insanlar gelip geçiyordu. “Tanrım,” dedim. “İnanamıyorum. Ne diyeceğimi bilemiyorum.”</p>

  <p>“Bunu böyle sokağın ortasında yumurtladığım için özür dilerim,” dedi Platt, şimdi de çenesini ovuşturuyordu. “Betin benzin attı.”</p>

  <p><i>Beti benzi atmak:</i> Bay Barbour’un sözü. Yüreğim cız ederek, Bay Barbour’un Platt’ın odasındaki çekmeceleri kurcalayıp benim için şömineyi yakmayı önermesi geldi aklıma. <i>Olanlar tam bir felaket, aman Tanrım.</i></p>

  <p>“Baban da mı?” dedim, sanki biri beni hemen şimdi derin uykumdan uyandırmış gibi gözlerimi kırpıştırarak. “Öyle mi demiştin?”</p>

  <p>Etrafına bakındı, bir an için benim hatırladığım o eski, küstah Platt’ı geri getirecek şekilde çenesini hafifçe kaldırarak, sonra kolundaki saate baktı.</p>

  <p>“Hadi, biraz vaktin var mı?” dedi.</p>

  <p>“Şey...”</p>

  <p>“Bir şeyler içelim,” dedi, eliyle omzuma vurdu, öyle sert vurmuştu ki sendeledim. “Üçüncü Cadde’de sakin bir yer biliyorum. Ne dersin?”</p>

  <h3 id="sigil_toc_id_101">II</h3>

  <p class="p1">Neredeyse bomboş barda oturduk - bir zamanlar çok meşhur olan meşe lambri kaplı bar hamburger yağı kokuyordu, duvarlarında Ivy League üniversiteleri flamaları asılıydı, Platt ise öyle gelişigüzel, öyle tedirgin, tekdüze bir ses tonuyla öyle sessiz konuşuyordu ki dediklerini takip edebilmek için zorluyordum kendimi.</p>

  <p>“Babacığım,” dedi, başını eğip cin ve misket limonu bardağına bakarak: Bayan Barbour’un içkisi. “Hepimiz bunu konuşmaktan kaçardık ama... Kimyasal dengesizlik diye bahsederdi büyükannem bundan. Bipolar bozukluk. İlk nöbetini ya da atağını veya adına her ne dersen, Harvard Hukuk’ta okurken geçirmiş, birinci sınıfta, ikinci sınıfı okuyamamış bile. Bütün o çılgınca planlar ve hevesler... Sınıfta kavgacıymış, sırası gelmeden konuşurmuş. <i>Essex</i> isimli balina avlama gemisi hakkında kitap uzunluğunda destansı bir şiir yazmış ama aslında beş para etmezmiş, derken herkesin sandığından çok daha dengeleyici bir unsur olduğu ortaya çıkan oda arkadaşı bir dönemliğine Almanya’ya okumaya gitmiş ve... işte. Büyükbabam Boston’a giden bir trene atlayıp onu almaya gitmiş. Commonwealth Bulvarı üzerindeki Samuel Elliot Morison heykelinin önünde yangın çıkardığı için tutuklanmış ve polisler onu yakalayınca tutuklanmaya tepki göstermiş.”</p>

  <p>“Sorunları olduğunu biliyordum. Ama bu tarz şeyler olduğunu hiç bilmiyordum.”</p>

  <p>“Eh.” Platt içkisine baktı, sonra kadehini bir dikişte içti. “Bunlar ben doğmadan çok önce olmuş. Annemle evlendikten sonra işler değişmiş ve uzun bir süre ilaç kullanmış ama büyükannem olup bitenlerden sonra ona bir daha asla güvenmemiş.”</p>

  <p>“Olup bitenler?”</p>

  <p>“Ah, <i>biz</i> onunla çok iyi anlaşıyorduk tabii, torunları olarak,” dedi hemen. “Ama babamın gençken neden olduğu belalara inanamazsın... paraları çarçur etmiş, korkunç kavgalara karışmış, öfke nöbetlerine tutulmuş, reşit olmayan kızlarla rezalet sorunlar yaşamış... Gelip ağlar sızlar ve özür dilermiş ama sonra yine sil baştan aynı şeyler yaşanırmış. Büyükannem, büyükbabamın geçirdiği kalp krizinden onu sorumlu tuttu hep, büyükbabamın ofisinde kavga ediyormuş ikisi ve sonra <i>güm. </i>İlaçlarını kullandı mı kuzu gibi oluyordu ama. Müthiş bir babaydı, yani sen de biliyorsun. Biz çocuklarına karşı müthişti.”</p>

  <p>“Çok şeker bir adamdı. Ben onu tanıdığımda.”</p>

  <p>“Evet.” Platt omuzlarını silkti. “Öyle olabiliyordu. Annemle evlendikten sonra bir süre durulmuş. Sonra ne oldu hiç bilmiyorum. Korkunç hatalı yatırımlar yaptı, bu ilk işaret oldu. Gecenin bir yarısında tanıdıklara utanç verici aramalar yaptı, bu tarz şeyler. Ofisinde stajyerlik yapan üniversiteli bir kıza saplantılı bir biçimde vuruldu, annemin, ailesini tanıdığı bir kıza. İnanılmaz zordu.”</p>

  <p>Her nedense Bayan Barbour’dan “annem” diye bahsettiğini duymak bana çok dokunmuştu. “Ben bunları hiç bilmiyordum,” dedim.</p>

  <p>Platt kaşlarını çattı: çaresiz, kaderine boyun eğmiş bir ifadeydi bu, Andy’ye olan benzerliğini çarpıcı biçimde ortaya koyuyordu. “Bunlardan bizim bile haberimiz yoktu, çocuklarının bile,” dedi acı acı, başparmağını masa örtüsünün üstünde gezdiriyordu. “‘Babanız hasta’... bize söylenen buydu. Onu hastaneye yatırdıklarında ben okuldaydım, biliyor musun, onunla telefonda konuşmama bile hiç izin vermediler, çok hasta olduğunu söylediler ve ben haftalar boyunca onun öldüğünü ve bunu bana söylemekten çekindiklerini sandım.”</p>

  <p>“Bütün bunları ben de hatırlıyorum.”</p>

  <p>“Bütün bunları derken?”</p>

  <p>“Şey, ıı, sinir krizini.”</p>

  <p>“Ha, evet de...” gözlerinde beliren öfke pırıltısından ürkmüştüm, “bunun ‘sinir krizi’ mi, ölümcül kanser mi, yoksa ne sikim olduğunu <i>ben </i>nereden bilebilirdim ki? ‘Andy çok hassas... Andy’nin şehirde olması daha iyi... Andy’nin yatılı okulda yapabileceğini sanmıyoruz...’ Yani diyeceğim o ki annemle babam ayakkabılarımı kendi başıma bağlayabildiğim anda Prens George’s adlı aptal, lanet bir binicilik okuluna <i>beni</i> sepetleyiverdiler, üçüncü sınıf bir okuldu ama ah, karakterimi oluşturan bir tecrübe oldu. Gorton için müthiş bir hazırlık oldu ve cidden epey küçük çocukları alıyorlardı, yedi ila on üç yaş arası. Broşürünü görmeliydin, Virginia av kırsalı falan filan ama o resimlerdeki yemyeşil tepeler ve binici kıyafetlerinden ibaret değildi sadece. Bir engele takılıp omzumu kırdım ve beni boş bir garaj yoluna bakan revire koydular ama gelip giden tek bir araba bile yoktu. <i>Tek bir</i> insan evladı bile beni ziyarete gelmedi, büyükannem bile. Ayrıca doktor ayyaşın tekiydi ve omzumu yerine yanlış oturttu, hâlâ sıkıntı çekiyorum. Atlardan bugün bile nefret ediyorum. <i>Her</i> neyse...” Ses tonunu bilerek değiştirdi. “Beni oradan alıp Groton’a verdiklerinde babamla ilgili sorunlar doruk noktasına ulaşmış ve evden uzaklaştırılmıştı. Görünüşe bakılırsa metroda bir olay olmuştu... Çelişkili şeyler anlatılıyordu bu konu hakkında, babam bir şey söylüyor, polisler bambaşka bir şey söylüyordu <i>ama...”</i> yapmacık, kara mizahi bir ifadeyle kaşlarını kaldırdı, “babam deliler çiftliğine gitmişti! Sekiz hafta. Kemer yok, ayakkabı bağı yok, hiçbir keskin nesne yok. Orada ona şok tedavisi uyguladılar ve gerçekten işe yaramışa benziyordu çünkü eve geri döndüğünde yepyeni bir insan olmuştu. Yani sen de hatırlıyorsundur. Yılın babasıydı âdeta.”</p>

  <p>“Peki...” Bay Barbour’la yoldaki o çirkin karşılaşmamız geldi aklıma, bu konuyu hiç açmamaya karar verdim. “Sonra ne oldu?”</p>

  <p>“Eh, kim bilir? Birkaç yıl önce yeniden aynı sorunlar baş gösterdi ve tekrar oraya yatmak zorunda kaldı.”</p>

  <p>“Ne gibi sorunlar?”</p>

  <p>“Ah...” Platt yüksek sesle nefes verdi. “Hemen hemen aynı şeyler, utanç verici aramalar, insanların içinde taşkınlıklar vesaire. Hiçbir sorunu yoktu tabii, <i>o</i> tamamen iyi durumdaydı, her şey apartmanı yenilemeye başladıkları zaman başladı, buna karşı çıkıyordu, bitmek bilmeyen çekiç ve testere sesleri ve şehri mahveden bütün o şirketler, doğru olmayan hiçbir şey yoktu en başta ama sonra her şey bir şekilde çığ gibi büyüdü, takip edildiğini, fotoğraflandığını ve peşine ajanlar takıldığını sanmaya başladığı bir noktaya geldi. İnsanlara epey kaçıkça mektuplar yazdı, bu insanların bazıları kendi şirketinde çalışanlardı... Yat Kulübü’nde büyük rezalet çıkardı... Üyelerin büyük bir bölümü şikâyetçi oldu, çok eski dostları bile ama onları kim suçlayabilir ki? Her neyse, babam hastaneden çıkıp eve ikinci kez döndüğünde, kesinlikle aynı adam değildi. Dengesizlikleri eskisi kadar şiddetli değildi ama konsantre olamıyordu ve her zaman çok asabiydi. Her neyse, yaklaşık altı ay kadar önce doktorlarını değiştirdi, işyerinden izin aldı ve Maine’e gitti, amcamız Harry’nin o taraflardaki küçük bir adacıkta bir evi var, bekçiden başka kimse yokmuş evde, babam da deniz havasının kendisine iyi geleceğini söyledi. Hepimiz sırayla gidip onun yanında kaldık... Andy Boston’da MIT’deydi o zamanlar, en son isteyeceği şey babamın sorumluluğunu yüklenmekti ama ne yazık ki ona hepimizden çok daha yakın olduğu için bu iş biraz onun üstüne kaldı.”</p>

  <p>“Şeye geri dönmedi yani, ee...” <i>deliler çiftliği</i> demek istemiyordum, “daha önce gittiği yere?”</p>

  <p>“Yani onu buna kim ikna edecekti ki? Birini kendi iradesi dışında yollayıvermek kolay bir iş değil, hele de o kişi kendisinin herhangi bir sorunu olduğunu kabul etmiyorsa, ki o noktada artık babam da bunu kabul etmiyordu, hem ayrıca hepimiz bütün meselenin ilaçlar olduğuna, yeni doz etki eder etmez düzelip eskisi gibi olacağına inandırılmıştık. Bekçi bize sık sık haber veriyor, iyi beslendiğinden ve ilaçlarını aldığından emin oluyordu, babam da her gün telefonda psikiyatrıyla konuşuyordu, demek istediğim, doktoru her şeyin yolunda olduğunu <i>söyledi,”</i> dedi kendini savunurcasına. “Araba kullanması, yüzmesi, denize açılmasında bir sakınca yoktu, eğer canı bunları yapmak istiyorsa. Günün o geç saatinde açılmak çok da iyi bir fikir sayılmazdı ama yola çıktığımızda hava şartları çok kötü değildi, hem babamı biliyorsun. Gözüpek denizci havalarını falan. O kahraman, cesur tavırlarını.”</p>

  <p>“Haklısın.” Bay Barbour’un “dalgalı sulara” açılma hikâyelerini çok duymuştum, sonunda üç eyalette olağanüstü hal ilan ediliği ve Atlantik kıyıları boyunca elektriklerin kesildiği poyraz fırtınasına yakalandığı, Andy’yi deniz tutunca, bir yandan teknenin içine dolan tuzlu suları tahliye etmeye çalışırken diğer yandan kustuğu hikâyeleri... Karanlığın ve şiddetli yağmurun içinde teknenin bir o yana, bir bu yana yattığı, sahil kordonunda kıyıya oturduğu geceleri. Bir kasırga sırasında Long Island Koyu açıklarına sürüklendiklerini ve telsizlerin kesildiğini Bay Barbour’un bizzat kendisi -Virgin Mary’sini içip pastırmalı yumurtayla pazar kahvaltısını yaparken kahkahalar atarak- birden fazla kez anlatmıştı. Bayan Barbour’un Park ve Seksen Dördüncü Cadde’nin köşesindeki St. Ignatius Loyola’daki rahibe telefon ettiğini ve Sahil Güvenlik’ten teknenin kıyıya yanaştığı haberini alana kadar (Bayan Barbour’un!) bütün geceyi dua ederek geçirdiğini de anlatmıştı. (“Sert bir rüzgâr esti mi, soluğu Roma’da alır, öyle değil mi sevgilim? Haha!”)</p>

  <p>“Babam...” Platt üzüntüyle kafasını salladı. “Annem Manhattan ada olmasaydı onun burada bir dakika bile yaşayamayacağını söylerdi hep. Denizden uzak kaldığında perişan olurdu, suya hasret kalırdı, <i>görmeliydi, koklamalıydı,</i> çocukken onunla birlikte Connecticut’tan arabayla gelişlerimizi hatırlıyorum, 84’ten doğruca Boston’a gelmek yerine yolu kilometrelerce uzatıp ta sahil tarafından dolaştığımızı hatırlıyorum. Gözü hep Atlantik’teydi, bu konuda gerçekten çok çok hassastı, okyanusa yaklaştıkça bulutların nasıl değiştiği falan...” Platt çimento grisi gözlerini bir an için kapadı, sonra yeniden açtı. “Babamın küçük kız kardeşinin kendini boğduğunu biliyorsun, değil mi?” dedi durgun bir sesle, öyle ki bir an için yanlış duyduğumu sandım.</p>

  <p>Gözlerimi kırpıştırdım, ne diyeceğimi bilemedim. “Hayır, bunu bilmiyordum.”</p>

  <p>“Evet, boğmuş kendini,” dedi Platt donuk bir sesle. “Kitsey’ye onun adını vermişler. Bir parti sırasında East River’da bir tekneden atlamış, sözüm ona şakasına, hep böyle derlerdi, ‘kaza’ ama böyle bir şey yapılmaması gerektiğini herkes bilir, fena akıntı varmış, onu hemen sürüklemiş. Onu kurtarmak için denize atlayınca başka bir çocuk daha ölmüş. Ve bir de babamın amcası Wendell var, ta altmışlarda, yarı sarhoşmuş, bir gece millete kafa tutup anakaraya yüzmeye çalışmış. Demek istediğim, babam, o hep suyun kendisi için hayat kaynağı olduğunu, onun gençlik çeşmesi olduğunu falan söyler dururdu, öyleydi elbette. Ama onun için sadece hayat kaynağı değildi. Ölümdü de.”</p>

  <p>Karşılık vermedim. Bay Barbour’un spor adına öyle çok ikna edici, odaklama ya da bilgilendirici olmayan tekne hikâyeleri hep kendilerine özgü görkemli kaçınılmazlıkları ve ilgi çekici felaket işaretleriyle doluydu.</p>

  <p>“Ve...” Platt’ın dudakları sımsıkı bir çizgiye dönüşmüştü, “tabii işin boktan yanı, deniz söz konusu olduğunda kendini ölümsüz sanmasıydı. Poseidon’un Oğlu! Batması imkânsız! Ve ona soracak olursan, deniz ne kadar dalgalı olursa o kadar iyiydi. Tam bir fırtına manyağı haline geliyordu, biliyor musun? Düşük basınç kahkaha gazı gibi bir şeydi onun için. Fakat o gün... deniz çırpıntılı ama hava sıcaktı, sonbaharın o parlak, güneşli, tek yapmak istediğinin denize açılmak olduğu günlerinden biriydi. Andy gitmek zorunda olduğu için kızgındı, nezle oluyor gibiydi ve bilgisayar başında karmaşık bir şeylerle uğraşması gerekiyordu ama hiçbirimiz gerçek bir <i>tehlike</i> olabileceğini düşünmedik. Planımız onu denize çıkarmak, biraz sakinleştirmek ve bir umut rıhtımdaki restorana uğrayıp ona biraz yemek yedirmekti. Anlayacağın...” huzursuzca bacak bacak üstüne attı, “yalnızca ikimiz vardık, Andy ve ben ve doğrusunu söylemek gerekirse babam yine biraz tozutmuştu. Önceki günden beri diken üstündeydi, deli deli konuşuyor, yerinde duramıyordu. Andy annemi aradı çünkü yapacak işleri vardı ve onunla baş edebileceğini sanmıyordu, annem de beni aradı. Ben oraya gidip başka bir tekneyle yanlarına çıkana kadar, babam ücra bir yerlere kadar açılmıştı bile. Püsküren sular ve çıkan dumanlardan söz ediyordu hayranlıkla, vahşi yeşil Atlantik, kelimenin tam anlamıyla <i>uçuyordu.</i> Andy bu ruh halindeyken babama asla katlanamıyordu, odasına kapanıp kapısını kilitlemişti. Sanırım ben gelinceye kadar aşırı dozda babama maruz kalmıştı. Geriye dönüp baktığımda, biliyorum, pek mantıklı gelmiyor ama anlıyor musun, o tekneyi tek elle <i>kullanabilirdim</i> ben. Babam orada çileden çıkmış bir haldeydi ve ne yapacaktım, onunla boğuşup yere yatıracak ve üstünden kapıyı mı kilitleyecektim? Hem ayrıca Andy’yi biliyorsun, yemeği falan hiç düşündüğü yoktu, raflar bomboştu, buzdolabında da dondurulmuş pizzalardan başka bir şey yoktu... Kısa bir gezinti yapıp rıhtımda bir şeyler atıştırmak, iyi bir plan gibi görünüyordu, anlıyor musun? ‘Karnını doyurun,’ derdi annem, babam ne zaman biraz fazla coşkuya kapılmaya başlasa. ‘Midesine biraz yemek girsin.’ Her zaman ilk savunma hattı buydu. Onu bir yere oturtmak, kocaman bir biftek yedirmek. Çoğu zaman onu kendine getirmek için bu kadarı yeterliydi. Ve demek istediğim, karaya ayak bastığımızda kendini toparlamış olmazsa bifteği mifteği unutup gerekirse onu doğruca acile götürebileceğimiz düşüncesi de hep zihnimin bir köşesinde duruyordu. Ben sadece Andy’yi sağlama almak istedim. Birinin el atmasının işe yarayacağını sandım. Dürüst olmam gerekirse, bir önceki gece geç saatlere kadar dışarıdaydım, babamın deyişiyle, tam yelkenli hissetmiyordum kendimi.” Durdu, avuçlarını tüvit pantolonuna sildi. “Şey. Andy denizi hiç sevmezdi. Bildiğin gibi.”</p>

  <p>“Hatırlıyorum.”</p>

  <p>Platt acıyla yüzünü buruşturdu. “Andy’den çok daha iyi yüzen kediler bile gördüm. Demek istediğim, doğrusu, Andy hayatımda gördüğüm spastik ya da geri zekâlı olmayan en sakar çocuktu... Aman Tanrım, onu tenis kortunda görmeliydin, onu Özel Olimpiyatlar’a sokalım diye espri yapardık, bütün ödülleri silip süpürürdü. Yine de teknede epey vakit geçiriyordu, Tanrı biliyor ya güvertede bir adam daha olması akıllıca olur gibi geldi ve babam en iyi halinde sayılmazdı, anlarsın ya? Tekneyi kolaylıkla idare edebilirdim, yani her şey <i>yolundaydı,</i> her şey tamamen yolunda olacaktı ama gözümü gökyüzünden ayırmamam gerekirken ben öyle yapmadım, rüzgâr esmeye başladı, biz mayistra yelkenine camadan vurmaya çalışıyorduk, babamsa ellerini kollarını sallaya sallaya yıldızların arasındaki boşluklara doğru bağırıp çağırıyordu, cidden tam anlamıyla kafayı üşütmüş gibi davranıyordu ve sonra yelken rüzgârla dolunca dengesini kaybetti ve denize düştü. Onu tekneye geri çekmeye çalışıyorduk, Andy ve ben ve tam da o sırada yanlış açıda alabanda olduk, dev bir dalga geldi, şu bir anda ortaya çıkıp şak diye vuruveren sert, yüksek dalgalardan biri ve güm, alabora olduk. Su çok soğuk sayılmazdı aslında ama on bir derece su içinde uzun süre kalırsan hipotermiye yakalanmana yeter ki biz de maalesef uzun süre suda kaldık, bunu babama söylemek istedim ama o <i>uçuyordu,</i> ta stratosfere doğru...”</p>

  <p>Sıcakkanlı üniversiteli garson kız birer kadeh daha alır mıyız diye sormak için Platt’ın arkasından yaklaşmaktaydı. Bakışlarını yakaladım, hafifçe kafamı sallayarak onu uzaklaştırdım.</p>

  <p>“Babamı götüren hipotermi oldu. Öyle zayıflamıştı ki vücudunda bir gram bile yağ kalmamıştı, bir buçuk saat suda kalıp o sıcaklıktaki suyun içinde çırpınmak buna yetmişti. Hiç kıpırdamadan durursan daha yavaş ısı kaybedersin. Andy,” Platt, garsonun orada olduğunu sezmişe benziyordu, arkasını dönüp iki parmağını havaya kaldırdı, <i>birer kadeh daha,</i> “Andy’nin can yeleği, şey, onu hâlâ halata bağlı durumda teknenin arka tarafında sürüklenir halde buldular.”</p>

  <p>“Ah, Tanrım.”</p>

  <p>“Denize düştüğünde kafasından çıkmış olmalı. Kasıklardan geçirilip takılan bir kayış var, biraz rahatsızlık verici, kimse sevmez onu takmayı, neyse, Andy’nin yeleği oradaydı, cankurtaran halatına bağlı duruyordu hâlâ ama anlaşılan bütün kayışlarını bağlamamıştı, pislik herif. Yani demek istediğim,” dedi sesini yükselterek, <i>“en</i> tipik şey. Anlıyor musun? O şeyi düzgünce bağlama zahmetine bile girememiş. Her zaman böyle kahrolasıca bir sakarın tekiydi zaten...”</p>

  <p>Gözüm garsona ilişti, Platt’ın bir anda sesini ne kadar yükselttiğini fark ettim.</p>

  <p>“Tanrım.” Platt ansızın kendini masadan geriye doğru itti. “Andy’ye karşı hep nefret doluydum. Tam bir piç kurusuydu.”</p>

  <p>“Platt.” Hayır değildin, demek istemiştim ama bu doğru değildi.</p>

  <p>Bakışlarını yerden kaldırıp bana baktı, kafasını salladı. “Demeye çalıştığım şey, Tanrım.” Gözleri Andy’yle oynamaya bayıldığımız bir bilgisayar oyunundaki (Air Cav II: Kamboçya Saldırısı) Huey pilotlarınınkiler gibi patlaktı ve boş boş bakıyordu. “Ona yaptığım bazı şeyleri düşününce. Kendimi asla affetmeyeceğim, asla.”</p>

  <p>“Vay canına,” dedim rahatsız edici bir sessizlikten sonra, Platt’ın masanın üzerinde duran iri kemikli ellerine baktım - onca yıldan sonra hâlâ sert, gaddar görünen, o eski zalimliğinden izler taşıyan eller. Okuldayken ikimiz de sataşmalardan payımıza düşeni almış olsak da Platt’ın Andy’ye ettiği -yaratıcı, coşkulu, sadist- zulüm, işkenceye yakın sayılırdı: Andy’nin yemeklerine tükürür, oyuncaklarını kırardı ama bunların dışında akvaryumdan aldığı ölü lepistesleri ve internetten bulduğu otopsi resimlerini yastığının üzerine bırakır, Andy uyurken yatak örtüsünü kaldırıp üstüne işerdi (ve sonra <i>Android yatağını ıslatmış</i> diye bağırırdı), kafasını Irak’taki Ebu Gureyb Cezaevi’ni anımsatan tarzda zorla küvete sokardı, Andy ağlaya ağlaya nefes almaya çalışırken onu parktaki kum havuzuna yüzüstü bastırırdı. O hırıldar ve yalvarırken astım cihazını kafasının üstünde havada tutardı: <i>bunu mu istiyorsun? bunu mu istiyorsun?</i> Platt ve bir kemer, bir kır evinin tavanarası odası, bağlı eller, derme çatma bir ilmek içeren korkunç hikâyeler de vardı: çok çirkin. <i>Bakıcı yere vurduğumu duymamış olsaydı beni öldürecekti,</i> dediğini hatırlıyordum Andy’nin o uzak, hissiz sesiyle.</p>

  <p>İncecik bir ilkbahar yağmuru barın camlarına vuruyordu. Platt kafasını eğip önündeki boş kadehe baktı, sonra bana döndü.</p>

  <p>“Gelip annemi gör,” dedi. “Seni görmeyi gerçekten çok istiyor.”</p>

  <p>“Şimdi mi?” dedim hemen o anda gitmemi kastettiğini anlayınca.</p>

  <p>“Ah, lütfen gel. Şimdi olmasa da daha sonra. Hep yaptığımız gibi öyle sırf geçiştirmek için söz verme. Bu annemi çok mutlu edecek.”</p>

  <p>“Şey...” Şimdi kolundaki saate bakma sırası bana gelmişti. Halletmem gereken bazı işler vardı, aslına bakılırsa kafamda bir sürü şey ve canımı sıkan birkaç sorunum vardı ama saat geç oluyordu, votka kafamı bulandırmıştı, öğle vakti çoktan geçmişti bile.</p>

  <p>“Lütfen,” dedi. İşaret edip hesabı istedi. “Sana rastlayıp sonra elimden kaçırdığımı duyarsa beni asla affetmez. Sadece bir dakikalığına uğramaz mısın?”</p>

  <h3 id="sigil_toc_id_102">III</h3>

  <p class="p1">Antreye adım atmak, çocukluğuma açılan bir kapıdan içeri adım atmak gibiydi: Çini porselenler, ışıklandırılmış manzara tabloları, loş ışık veren ipeksi gölgeli lambalar, her şey tıpkı annemin öldüğü gece Bay Barbour’un bana kapıyı açtığı zaman olduğu gibiydi.</p>

  <p>“Hayır, hayır,” dedi Platt, ben eski alışkanlıkla lumboz aynaya doğru yürüyüp oturma odasına gitmeye yöneldim. “Bu tarafa gel.” Dairenin arka tarafına doğru gidiyordu. “Artık resmiyetten vazgeçtik, annem insanları arka tarafta kabul ediyor, tabii eğer kabul ederse...”</p>

  <p>Vakti zamanında Bayan Barbour’un dinlenme odasının yakınından bile geçmemiştim ama şimdi onun parfüm kokusuna -kendini hemen belli eden, temelinde pudralı bir koku barındıran beyaz bahar çiçekleri-yaklaşırken sanki rüzgâr açık pencerenin önündeki perdeyi havalandırıvermiş gibiydi.</p>

  <p>“Eskiden yaptığı gibi öyle çok dışarı çıkmıyor artık,” dedi Platt sessizce. “O büyük yemek davetleri ve eğlenceler yok artık, belki haftada bir kere çaya biri gelir ya da bir arkadaşıyla yemeğe çıkar. O kadar.” Platt kapıya vurdu, dinledi. “Anne?” diye seslendi ve -hayal meyal bir karşılık alınca- kapıyı birazcık araladı. “Sana bir misafir getirdim. Sokakta kiminle karşılaştığımı hayatta tahmin edemezsin...”</p>

  <p>Kocaman bir odaydı burası, 1980’lerin şeftali renginde, ihtiyar hanımefendi tarzı dekore edilmişti. Hemen girişin orada bir kanepe ve kolsuz koltuklardan oluşan oturma alanı vardı - bir dolu süs eşyası, iğne işi yastıklar, dokuz on tane Old Master çizimi: Mısır’a uçuş, Yakup ve Melek, büyük çoğunlukla Rembrandt’lar ama bir de kalemle çizilmiş kahve tonlarında küçücük bir Aziz Petrus’un ayaklarını yıkayan İsa resmi vardı, öyle ustaca yapılmıştı ki (İsa’nın sırtının yorgun çöküntü ve kıvrımı, Aziz Petrus’un yüzündeki muğlak hüzün) bizzat Rembrandt’ın elinden çıkmış bile olabilirdi.</p>

  <p>Daha yakından bakmak için iyice yaklaştım ve odanın uzak bir köşesinde, pagoda şekilli bir gölgesi olan lamba yandı. “Theo?” dediğini duydum ve işte oradaydı, acayip derecede geniş bir yatağın üstündeki yastık yığına sırtını dayamış oturuyordu.</p>

  <p>“Sensin! İnanamıyorum!” dedi kollarını bana doğru uzatarak. “Ne kadar büyümüşsün! Nerelerdeydin sen? Artık burada, şehirde misin?”</p>

  <p>“Evet. Bir süre önce geri döndüm. Harika görünüyorsunuz,” diye ekledim görev duygusuyla, aslında doğru olmasa da.</p>

  <p>“Ya sen!” Ellerini benimkilerin üstüne koydu. “Ne kadar yakışıklı olmuşsun! Bense epey çöktüm.” Hatırladığımdan hem daha yaşlı hem daha genç duruyordu: yüzü çok solgundu, dudaklarında ruj yoktu, gözlerinin çevresinde çizgiler belirmişti ama cildi hâlâ bembeyaz ve pürüzsüzdü. Gümüşi sarı saçlarını (her zaman böyle gümüş renginde miydi, yoksa zamanla kırlaşmış mıydı?) taramadan, salık halde omuzlarına bırakmıştı, yarım ay şeklinde gözlükler takmış ve kar tanesi şeklindeki iri pırlanta bir broşla tutturulmuş saten bir lizöz giymişti.</p>

  <p>“Ve şimdi beni burada, yaşlı bir denizcinin dul karısı gibi elimde iğne işimle görüyorsun,” dedi dizlerinin üzerindeki henüz tamamlanmış iğne işi kanaviçiye işaret ederek. Ayak ucundaki uçuk renkli kaşmir örtünün üzerinde bir çift küçük köpek -Yorkshire teriyerleri- uyuyordu ve bu ikiliden daha küçük olanı, beni fark edince ayağa fırlamış ve öfkeyle havlamaya başlamıştı.</p>

  <p>Bayan Barbour onu sakinleştirmeye çalışırken ben sıkıntıyla gülümsüyor -diğer köpekte ayaklanıp curcunaya katılmıştı- ve etrafıma bakınıyordum. Yatak moderndi -büyük boydu, kumaş kaplı bir başlığı vardı- ama çocukken hiç ilgimi çekmeyecek bir sürü ilgi çekici eski eşya bulunuyordu. Belli ki evin Sargasso Denizi, özenle dekore edilmiş misafir odalarından sürgün edilmiş eşyaların kıyaya vurduğu yer burasıydı: birbirine uymayan sehpalar, Asya işi biblolar, gümüş yemek zillerinden oluşan eski bir koleksiyon. Durduğum yerden Duncan Phyfe’nin elinden çıkmışa benzeyen maun bir oyun masası vardı ve üstünde (ucuz emaye işi küllükler ve sayısız bardak altlıklarının arasında) tahnit edilmiş bir kardinal kuşu duruyordu: tüyleri solup pas rengine dönmüş, güvelerin delik deşik ettiği, kafası fena halde yamulmuş ve gözleri korku dolu kara boncuklar gibi görünen narin bir kuş.</p>

  <p>“Çin Çin, şişşt, lütfen sessiz ol, buna tahammül edemiyorum. Bu Çin Çin,” dedi Bayan Barbour debelenen köpeği yakalayıp kollarının arasına alarak, “bu yaramaz olanı, öyle değil mi tatlım, bir an bile rahat durmuyor ve diğeri, şu pembe kurdeleli olanıysa, elementine. Platt,” diye seslendi havlama seslerinin arasından. “Platt, bunu mutfağa götürür müsün? Misafir gelince tam bir baş belası oluyor,” dedi bana dönüp, “belki bir eğitmen getirtsem iyi olacak...”</p>

  <p>Bayan Barbour, el işini toparlayıp kapağına bir süs tutturulmuş oval bir sepetin içine koyarken ben, yatağının yanıbaşındaki koltukta oturuyordum. Koltuğun döşemesi yıpranmıştı ve bu solgun çizgiler bana tanıdık geliyordu - eski oturma odası koltuğu yatak odasına sürülmüştü, yıllar yıllar önce bir gece onlarda yatıya kaldıktan sonra beni almaya geldiği zaman annemin oturduğunu gördüğüm koltuktu bu. Parmağımı döşemenin üzerinde gezdirdim. Bir ara annemin beni karşılamak için ayaklandığını gördüm, üstünde o gün giydiği aynı parlak yeşil palto vardı - sokakta insanlara onu durdurup nereden aldığını sorduracak kadar tarz görünüyordu ama yine de Barbourların evine gelmek hiç uygun kaçmıyordu.</p>

  <p>“Theo?” dedi Bayan Barbour. “Bir şey içmek ister misin? Bir fincan çay? Ya da daha sert bir şeyler?”</p>

  <p>“Hayır, teşekkür ederim.”</p>

  <p>Yatağın üstündeki sırmalı kumaştan yatak örtüsüne hafifçe vurdu. “Gel, yanıma otur. Lütfen. Seni görebilmek isityorum.”</p>

  <p>“Ben...” Aynı anda hem samimi hem mesafeli olan ses tonundaki müthiş keder beni de etkiledi ve birbirimize baktığımızda bütün bir geçmiş yeniden tanımlanmış ve bu ana odaklanmış gibi görünüyordu, cam gibi netti; ilkbaharın yağmurlu öğleden sonralarının, koridordaki koyu renkli sandalyenin, başımın arkasında duran tüy gibi hafif elinin dinginliğinin yarattığı karmaşa.</p>

  <p>“Gelmene çok sevindim.”</p>

  <p>“Bayan Barbour,” dedim, yatağa doğru ilerleyip kalçamın bir tarafıyla nazikçe oturdum, “Tanrım. İnanamıyorum. Bugüne kadar hiç haberim olmamıştı. Çok üzgünüm.”</p>

  <p>Ağlamamaya çalışan küçük bir çocuk gibi dudaklarını sıkıyordu. “Evet,” dedi, “pekâlâ.” Aramıza ürkütücü ve kırılmayacakmış gibi görünen bir sessizlik duvarı örüldü.</p>

  <p>“Çok üzgünüm,” diye tekrarladım, ısrarla, kulağa ne kadar hoyrat geldiğinin farkındaydım, daha yüksek sesle konuşursam üzüntümün gerçekliğini aktarabilirmişim gibi geliyordu.</p>

  <p>Mutsuzca gözlerini kırpıştırdı ve ben, ne yapacağımı bilemeyerek uzandım ve elimi onun elinin üstüne koydum, uzun bir süre öyle rahatsız edici biçimde oturduk.</p>

  <p>Sonunda, ilk konuşan o oldu. “Her neyse.” Ben söyleyecek bir şey bulabilmek için kendimi parçalarken o cesurca tek bir gözyaşı döktü. “Ölmeden daha üç gün önce senden bahsetmişti. Nişanlıydı, evlenecekti. Japon bir kızla.”</p>

  <p>“Şaka mı yapıyorsunuz? Gerçekten mi?” Çok üzgün olmama rağmen hafif de olsa gülümsememe engel olamadım: Andy ikinci dil olarak özellikle Japoncayı seçmişti çünkü <i>fanservice miko</i>lara<a id="k45" href="../Text/dipnot.xhtml#a45"><sup>[45]</sup></a> ve denizci kostümlü sürtük manga kızlara takıntısı vardı. “Japonya’dan gelme bir Japon mu?”</p>

  <p>“Öyle sahiden. Tiz sesli ve pelüş oyuncak gibi mini minnacık bir şey. Ah evet, onunla tanıştım,” dedi bir kaşını havaya kaldırarak. “Pierre’de çay içip sandviçlerimizi yerken Andy bize çevirmenlik yapıyordu. Cenazeye de geldi tabii kızcağız, adı Miyako’ydu, öyle işte... Farklı kültürler falan ama Japonların çekingen olduklarıyla ilgili söylenenler doğruymuş.”</p>

  <p>Küçük köpek Clementine, gelip kürk yaka gibi Bayan Barbour’un omzuna çıkıp boynuna dolanmıştı. “İtiraf etmeliyim, üçüncüyü almayı düşünüyorum,” dedi okşamak için elini köpeğe doğru uzatırken. “Ne diyorsun?”</p>

  <p>“Bilmem ki,” dedim, telaşlanmıştım. Herhangi bir konuda herhangi birinin, özellikle de benim fikrime danışmak hiç Bayan Barbour’a özgü bir şey değildi.</p>

  <p>“Benim için büyük teselli olduklarını söylemeliyim bu ikisinin. Eski dostum Maria Mercedes de la Pereyra cenazeden bir hafta sonra elinde bunlarla çıkıp geliverdi ansızın, üstü kurdelelerle süslü bir sepetin içinde iki yavru köpek, başta bundan çok emin olmadığımı belirtmeliyim ama aslına bakarsan bundan daha düşünceli bir hediye aldığımı hiç hatırlamıyorum. Daha önceleri Andy yüzünden hiç köpeğimiz olmamıştı. Müthiş alerjisi vardı. Hatırlıyorsundur.”</p>

  <p>“Hatırlıyorum.”</p>

  <p>Platt -üstünde hâlâ ölü kuşlar ve av tüfeği fişekleri yüzünden sarkmış o koca cepli tüvit av bekçisi ceketiyle- geri döndü. Bir sandalye çekip oturdu. “Ee, anneciğim,” dedi, alt dudağını ısırarak.</p>

  <p>“Ee, Platypus.” Ciddi bir sessizlik. “İşyerinde günün iyi geçti mi?”</p>

  <p>“Harikaydı.” Bundan kendisi de bir kez daha emin olmak istermişçesine kafasını sallıyordu. “Evet. Çok çok yoğundu.”</p>

  <p>“Bunu duyduğuma sevindim.”</p>

  <p>“Yeni kitaplar var. Bir tanesi Viyana Kongresi hakkında.”</p>

  <p>“Başka yok mu?” Bana doğru döndü. “Ya sen, Theo?”</p>

  <p>“Efendim?” dikiş sepetinin kapağındaki süse (bir balina avı gemisi) bakıyor ve zavallı Andy’yi düşünüyordum: kapkaranlık sular, tuz boğazını yakıyor, midesi bulanıyor suyun içinde çırpınıyor. En nefret ettiği elementin içinde ölmenin dehşeti ve zulmü. <i>Esas sorun benim teknelerden nefret ediyor olmam.</i></p>

  <p>“Anlat bakalım. Sen bugünlerde nelerle uğraşıyorsun?”</p>

  <p>“Ee, antika satışlarıyla. Amerikan mobilyaları, çoğunlukla.”</p>

  <p>“Yok artık!” Coşkuya kapılmıştı. “Ama bu <i>ne kadar</i> harika!”</p>

  <p>“Evet, Greenwich Village’da. Dükkânı işletiyor ve işin satış kısmını idare ediyorum. Ortağım,” bu durum hâlâ o kadar yeniydi ki söylemeye ağzım alışmamıştı bile, “iş ortağım, James Hobart, zanaatkârımız, restorasyon işleriyle ilgileniyor. Bir ara gelip dükkânımızı ziyaret etmelisiniz.”</p>

  <p>“Ah, nefis. Antikalar!” Derin bir iç çekti. “Eh, eski şeyleri ne kadar sevdiğimi biliyorsun. Keşke benim çocuklarım da birazcık ilgilenselerdi. En azından bir tanesinin ilgileneceğini ummuştum hep.”</p>

  <p>“Kitsey ne güne duruyor?” dedi Platt.</p>

  <p>“Çok acayip,” diyerek devam etti Bayan Barbour, bunu duymamış gibi. “Çocuklarımın bir tanesinde bile sanatsal bir yetenek çıkmadı. Bu çok garip değil mi? Kültürsüz evlatlar, dördü birden.”</p>

  <p>“Ah, yapmayın lütfen,” dedim elimden geldiğince şakacı bir ses tonu takınarak. “Toddy ve Kitsey’nin piyano dersleri aldıklarını hatırlıyorum. Andy’nin Suzuki kemanını da.”</p>

  <p>Bunları ciddiye almadığını belirten bir hareket yaptı. “Ah, sen benim ne demek istediğimi biliyorsun. Çocuklarımın hiçbirinde <i>görsel</i> duyu yok. Tablolar, iç mekânlar ya da başka bir şeyin kıymetini ölçecek göz yok. Bak,” yeniden elimi tuttu, <i>“sen</i> küçükken, seni koridorda tablolarımı incelerken yakalardım. Her zaman dosdoğru en iyilerine giderdin. Frederick Church manzarama, Fitz Henry Lane’ime Raphaelle Peale’ime ya da John Singleton Copley’ime, hatırlarsın, şu oval portre, boneli kız olan, bakır üstüne yağlı boya?”</p>

  <p>“O bir Copley miydi?”</p>

  <p>“Öyle ya. Ve daha şimdi şu küçük Rembrandt’a bakarken gördüm seni.”</p>

  <p>“Yani o <i>gerçekten</i> Rembrandt, öyle mi?”</p>

  <p>“Evet. Bir tek o, ayak yıkamalı olan. Geri kalanlarsa onun ekolünden. Kendi çocuklarım bütün hayatları boyunca bu resimlerle bir arada yaşadılar ve hiçbir zaman en ufacık bir ilgi kırıntısı bile göstermediler, doğru değil mi, Platt?”</p>

  <p>“Bazılarımızın da başka şeylerde sivrildiğini düşünmeyi yeğliyorum.”</p>

  <p>Boğazımı temizledim. “Biliyorsunuz, ben sadece bir merhaba demek için uğramıştım,” dedim. “Sizi görmek harika, ikinizi de.” Dönüp Platt’ı da işin içine kattım. “Keşke daha mutlu koşullar altında olsaydı.”</p>

  <p>“Kalıp bizimle akşam yemeği yemez misin?”</p>

  <p>“Üzgünüm,” dedim, köşeye sıkışmış gibi hissediyordum. “Kalamam, bu gece olmaz. Sadece hemen bir dakikalığına yukarı çıkıp sizi görmek istemiştim.”</p>

  <p>“O zaman başka bir gün akşam yemeğine gelir misin? Ya da öğle yemeğine? Ya da bir şeyler içmeye?” Güldü. “Ya da canın neye isterse.”</p>

  <p>“Bir akşam yemeğine gelirim elbette.”</p>

  <p>Öpmem için yanağını uzattı, ben çocukken bunu hiç yapmamıştı, kendi çocuklarına bile.</p>

  <p>“Yeniden burada olman ne kadar güzel!” dedi elimi tutup yüzüne bastırarak. “Tıpkı eski günlerdeki gibi.”</p>

  <h3 id="sigil_toc_id_103">IV</h3>

  <p class="p1">Kapıdan çıkıp gitmeden önce Platt tuhaf bir biçimde el sıkıştı benimle -çete üyesi, kardeşlik birliği üyesi, Uluslararası İşaret Dili karışımı bir hareket- nasıl karşılık vereceğimi şaşırdım. Şaşkınlıkla elimi uzattım ve -başka ne yapabileceğimi bilmediğim için- kendimi aptal gibi hissetsem de onunla yumruklarımızı çarpıştırdık.</p>

  <p>“Ee, şey. Böyle karşılaştığımıza sevindim,” dedim tuhaf bir sessizlik olunca. “Beni ara.”</p>

  <p>“Akşam yemeği için? Ah, evet. Muhtemelen evde yeriz, senin için de sakıncası yoksa, annem dışarı çıkmaktan cidden hiç hoşlanmıyor.” Ellerini ceketinin ceplerine daldırdı. Sonra beni hayrete düşürerek: “Eski dostun Cable’ı görüyorum bu aralar,” dedi. “Hatta arzu ettiğimden sık görüyorum aslına bakarsan. Seninle görüştüğümü bilmek isteyecektir.”</p>

  <p><i>“Tom</i> Cable?” Duyduğuma inanamayarak güldüm, gerçi bu pek gülmek sayılmazdı; okuldan birlikte uzaklaştırılışımızı ve annem öldüğünde beni başından atışını hatırlayınca hâlâ canım sıkılıyordu. “Onunla görüşüyor musun?” dedim, Platt karşılık vermeyince. “Tom yıllardır aklımdan bile geçmedi.”</p>

  <p>Platt pis pis sırıttı. “İtiraf etmeliyim ki o zamanlar, o çocuğun arkadaşı olan birinin Andy gibi bir süt çocuğuna katlanabilmesini tuhaf buluyordum,” dedi sessizce kapının dışına doğru eğilerek. “Umurumda olduğundan değil de. Tanrı biliyor ya Andy’nin onu dışarı çıkaracak ve ona kafayı falan bulduracak birine ihtiyacı vardı.”</p>

  <p>Andrip. Android. Tek Taşak. Sivilce Surat. Sünger Bob Boklu Pantolon.</p>

  <p>“Değil mi?” dedi Platt öylesine, suratımdaki boş ifadeyi yanlış yorumlayarak. “Senin bu işlere bulaştığını sanıyordum. Cable zamanında küçük bir esrarkeşti de.”</p>

  <p>“Ben gittikten sonra olmuş olmalı.”</p>

  <p>“Yani, belki de.” Platt, hoşuma gittiğinden emin olmadığım bir şekilde bana bakıyordu. “Annem seni hiç o taraklarda bezi olacak bir çocukmuş gibi görmüyordu ama ben Cable’la kanka olduğunuzu biliyordum. Ve Cable küçük hırsızın tekiydi.” Sertçe -o eski, sevimsiz Platt’ı anımsatacak şekilde- güldü. “Bir şeylerini çalmayasın diye Kitsey ve Toddy’ye odalarının kapılarını kilitli tutmalarını söylemiştim.”</p>

  <p>“Hepsi bu yüzden miydi yani?” Kumbara meselesini yıllardır düşünmüyordum.</p>

  <p>“Yani ne diyeyim, Cable...” Kafasını kaldırıp tavana baktı. “Bak, Tom’un ablası Joey’le çıkıyordum, kahretsin, o da beş para etmezdi.”</p>

  <p>“Doğru.” Minicik tişörtü ve siyah tangasıyla Hamptons’taki evlerinin koridorunda daha on iki yaşındaki bana sürtünen -on altı yaşındaki müthiş çekici- Joey Cable’ı gayet iyi hatırlıyordum.</p>

  <p>“Aman Tanrım! Ne göt vardı ama kızda. Jakuzinin orada çırılçıplak kendini sergileyişini hatırlıyor musun? Her neyse, Cable. Hamptons’ta babamın kulübünde erkeklerin soyunma odasındaki dolapları karıştırırken yakalandı, on iki ya da on üç yaşında ya vardı ya yoktu. Bu sen gittikten sonra oldu, ha?”</p>

  <p>“Öyle olmalı.”</p>

  <p>“Bu tarz şeyler o taraftaki <i>birkaç</i> kulüpte birden yaşandı. Büyük turnuvalar sırasında falan, gizlice soyunma odalarına girer ve eline ne geçerse yürütürmüş. Sonra, belki üniversiteye gidiyordur o zamanlar, ah, lanet olsun, neresiydi orası ya, Maidstone değildi de her neyse, Cable yaz dönemi için kulüp binasında bardakilere yardım etmek, araba kullanamayacak kadar dut gibi sarhoş olmuş ihtiyarları eve götürmek gibi şeyler yapacağı bir işe girmiş. Hoş çocuk, ağzı laf yapıyor, yani bilirsin. İhtiyarlara savaş hikâyelerini falan anlattırırmış. Sigaralarını yakar, yaptıkları şakalara gülermiş. Ama arada sırada bu ihtiyarların evlerinin kapısına kadar gitmelerine yardım eder ve ertesi gün insanların cüzdanları ortadan kaybolurmuş.”</p>

  <p>“Eh, ben onu yıllardır hiç görmedim,” dedim sertçe. Platt’ın ses tonundan hoşlanmamıştım. “Şimdi ne yapıyor peki?”</p>

  <p>“Yani, bilirsin. Yine yapacağını yapıyor. Aslına bakarsan arada sırada kız kardeşimle görüşüyorlar ama keşke buna bir son verebilseydim. Her neyse,” dedi, hafiften değiştirdiği sesiyle, “ben de burada durmuş seni tutuyorum. Kitsey ve Toddy’ye seninle görüştüğümü anlatmak için sabırsızlanıyorum, özellikle de Todd’a. Onda epey bir etki bırakmışsın, her zaman senden bahseder. Önümüzdeki hafta sonu şehre gelecek, seni görmek isteyeceğinden eminim.”</p>

  <h3 id="sigil_toc_id_104">V</h3>

  <p class="p1">Kafamı boşaltmak için bir taksiye atlamak yerine yürüdüm. Tertemiz, yağmurlu bir ilkbahar günüydü, fırtına bulutları ışık huzmeleriyle deliniyor ve ofis çalışanları yaya geçitlerinde bekleşiyorlardı ama New York’ta ilkbahar benim için hep zehirli bir zaman olmuştu, annemin ölümü mevsimle bir yankı halinde nergislerle, tomurcuklanan ağaçlarla ve kan lekeleriyle, incecik bir halüsinasyon ve korku filiziyle (Xandra’nın deyişiyle <i>Müthiş! Eğlenceli!)</i> esip geçiyordu. Andy ile ilgili haberleri alınca, sanki biri bir x ışını düğmesine basmış ve her şeyi fotografik negatifine dönüşmüştürmüş gibiydi, öyle ki bütün o nergislere, köpeklerini gezdirenlere ve köşelerde düdük çalan trafik polislerine rağmen benim tek gördüğüm ölümdü: kaldırımlar ölülerle dolup taşıyordu, kadavralar sürüler halinde otobüslerden iniyor ve işten çıkıp acleleyle evlerine gidiyordu, yüz yıl içerisinde diş dolguları, kalp pilleri ve belki birkaç giysi ve kemik parçası dışında onlardan geriye neredeyse hiçbir şey kalmayacaktı.</p>

  <p>Akla hayale sığmıyordu. Andy’yi aramayı belki milyonlarca kez düşünmüştüm ve beni bundan alıkoyan şey yalnızca utanç olmuştu; eski zamanlardaki kimseyle görüşmediğim doğruydu ama arada sırada eski okulumuzdan birileriyle karşılaşıyordum ve eski sınıf arkadaşımız Martina Lichtblau (onunla geçen yıl, kısa ve pek tatmin edici olmayan bir ilişkimiz olmuştu, bir çekyatın üzerinde toplamda üç kaçamak düzüşme) ondan bahsetmişti. Andy Massachusetts’te şimdi, Andy’yle hâlâ görüşüyor musunuz, ah evet, her zamanki gibi koca bir inek hâlâ, gerçi artık kendini çok geliştirdi, yani neredeyse <i>retro</i> ve hatta <i>havalı</i> diyeceğim. Şişe camı gözlükler. Turuncu fitilli kadife pantolonlar ve Darth Vader’ın başlığı gibi bir saç kesimi.</p>

  <p><i>Vay be, Andy,</i> diye düşünmüştüm sevgiyle kafamı sallayıp Martina’nın çıplak omzunun üzerinden sigaralarından birine uzanırken. O zaman onu görmenin ne kadar güzel olacağını -New York’ta olmamasının ne kötü olduğunu- belki de tatil zamanı eve geldiğinde bir ara onu arayacağımı düşünmüştüm.</p>

  <p>Ama aramamıştım. Paranoya sebebiyle Facebook ta hesabım yoktu ve haberlere nadiren bakıyordum ama yine de nasıl haberim olmadığını aklım almıyordu - gerçi son birkaç haftadır neredeyse başka hiçbir şey düşünemeyeceğim kadar dükkân için endişeleniyordum. Mali endişelerimiz olduğundan değil, neredeyse kelimenin tam anlamıyla çuvalla para kazanıyorduk, öyle çok para kazanıyorduk ki Hobie, kurtuluşunu bana bağladığı için (iflasın eşiğine gelmişti) beni ortağı yapmak için ısrar ediyordu, bense söz konusu şartlar altında buna pek istekli değildim. Ama benim bunu geçiştirme çabalarım onu kârda pay sahibi olmam konusunda daha da kararlı bir hale getirdi. Ben onun teklifini savuşturmaya çalıştıkça o daha da ısrarcı oldu, o tipik cömertliğiyle benim suskunluğumu “tevazu’ya bağlıyordu ama aslında benim asıl korkum ortaklığın dükkânda gayriresmî olarak dönen dolapları resmî olarak açıklığa kavuşturabileceğiydi - bilse, zavallı Hobie’yi John Lobb pabuçlarının tabanlarına kadar sarsacak dolaplardı bunlar. Bilmiyordu. Çünkü bir müşteriye kasten taklit bir mal satmıştım ve müşteri bunu anlamış ve kıyameti koparıyordu. Parasını geri vermekte benim için bir sakınca yoktu - aslına bakılırsa yapılacak tek şey bu parçayı zararına geri almaktı. Daha önceleri tıkır tıkır işlemişti. Büyük ölçüde değiştirilmiş ya da tamamen bozulmuş parçaları orijinalmiş gibi satıyordum; olur da -Hobart ve Blackwell’in loş ışığı dışında- koleksiyoncu parçayı eve götürür ve kusurlu bir şey gözüne çarparsa (“Her zaman yanında bir cep ışığı taşı,” diye nasihat etmişti Hobie bana, işe ilk başladığımda, “antika dükkânlarının çoğunun karanlık olmasının bir nedeni var.”) o zaman -bu karışıklıktan ötürü çok üzgün olduğumu belirtirken aynı zamanda parçanın hakiki olduğu kanısında ısrar ederek- bütün cömertliğimle normal satış şartları ve koşulları altında koleksiyoncunun ödediğinden yüzde on daha fazla bir fiyata geri almayı öneriyordum. Bu benim iyi bir adam olduğumu, malımın sağlamlığına güvendiğimi ve müşterimin memnuniyetini garantiye almak için her çareye başvurmaya gönüllü olduğumu gösteriyordu ve çoğu kez müşteri yumuşayıp parçayı elinde tutmaya karar veriyordu. Ama güvensiz koleksiyoncuların teklifimi kabul ettikleri üç veya dört durumdaysa koleksiyoncunun farkına bile varmadığı şey taklit parçanın -açık değerini gösteren bir fiyata onun mülkiyetinden bana geçerken- tek bir gecede menşe kazandığıydı. Parça benim elime geri döndüğü anda, artık onun şöhretli Falan Filan koleksiyonunun bir parçası olduğunu gösteren resmî bir belge geçmiş oluyordu elime. Taklit parçayı Bay Falan Filan’dan (tercihen hobi olarak koleksiyon toplayan, bunun dışında <i>tek başına</i> koleksiyoncu olarak nam salmamış bir aktör ya da bir moda tasarımcısı) üstüne para vererek geri almama rağmen dönüp dolaşıp Chippendale’i Ethan Allan’dan ayıramayan ama Duncan Phyfe yazı masası ya da aldığı her ne haltsa onun tanınmış hayırsever/ iç mimar/Broadway’in parlayan yıldızı/“bunun gibi bir şey Bay Falan Filan’ın koleksiyonunun bir parçası olduğunu kanıtlayan “resmî belgeler”i görünce sevinçten deliye dönen bir Wall Street enayisine bazen iki katı fiyatına satabiliyordum.</p>

  <p>Ve şimdiye kadar hep işe yaramıştı. Ama bu defa Bay Falan Filan -bu olayda Lucius Reeve isimli, Doğu Yakası’nda yaşayan seçkin bir ibneydi- zokayı yutmuyordu. En çok başımı ağrıtansa görünüşe göre adamın A: kasten kandırıldığını ki bu doğruydu ve B: Hobie’nin de bu işin içinde olduğunu, hatta bütün bu sahtekârlığın fikir babası olduğunu (bununsa gerçekle uzaktan yakından alakası yoktu) düşünmesiydi. Bu hatanın tamamen bana ait olduğunda ısrar ederek durumu kurtarmaya çalıştığımda -öhö öhö, gerçekten efendim, Hobie ile aramızda bir yanlış anlaşılma olmuş, ben bu işte daha çok yeniyim ve umarım bu hatamı bana karşı kullanmazsınız, yaptığı işçilik öyle yüksek kalitede ki sizin de görebileceğiniz gibi bazen böyle karışıklıklar yaşanabiliyor, öyle değil mi?- yaşını ve mesleğini belli etmeyen iyi giyimli Bay Reeve (“Bana Lucius de.”) amansızdı. “Bunun James Hobart’ın elinden çıktığını inkâr etmiyorsunuz yani?” demişti Harvard Club’da yediğimiz sinir bozucu öğle yemeği sırasında, sinsice sırtını sandalyesine geri yaslayıp parmağını soda bardağının ağzında gezdirerek.</p>

  <p>“Bakın...” Onunla, garsonları tanıdığı, siparişi bloknot ve kalemle verdiği, cömertlik edip şunu bunu denemesini teklif edemeyeceğim bir yerde, kendi bölgesinde buluşmakla taktiksel bir hata yapmıştım, şimdi farkına varıyordum.</p>

  <p>“Ya da bu oymalı zümrüdüanka motifini bir Thomas Affleck’ten, bir -evet evet, sanıyorum bir Affleck <i>bu,</i> en olmadı Philadelphia- kasten çıkarıp yine aynı dönemden bu hakikaten antika olan ama bunun dışında hiçbir özelliği olmayan konsolun üstüne monte ettiği parça? Aynı parçadan söz etmiyor muyuz biz?”</p>

  <p>“Lütfen, bana izin verirseniz...” Pencere kenarında bir masaya oturtulmuştuk, güneş ışığı gözüme giriyordu, terliyordum ve tedirgindim.</p>

  <p>“O halde bu kandırmacanın kasıtlı olmadığını nasıl savunacaksınız? Onun açısından ve sizin açınızdan?”</p>

  <p>“Bakın...” Garson etrafımızda dolanıyordu, ondan uzaklaşmasını istedim. “Hata benim. Dediğim gibi. Ve parçayı çok daha yüksek bir fiyata geri almayı teklif ettim, bu yüzden daha başka ne yapmamı istediğinizden emin değilim.”</p>

  <p>Sakin ses tonuma rağmen büyük bir sıkıntı içerisindeydim, üstünden on iki gün geçmesine karşın Lucius Reeve’in ona verdiğim çeki hâlâ bozdurmadığı gerçeğinin de hafifletmediği bir sıkıntı... Platt’le karşılaşmadan hemen önce, bankada bunu kontrol ediyordum.</p>

  <p>Lucius Reeve’in ne istediğini bilmiyordum. Hobie hemen hemen tüm meslek hayatı boyunca bu tarz çıkma parça takılmış ve büyük ölçüde değiştirilmiş eşyalardan (onun deyimiyle “devşirmelerden”) hep yapmıştı; Brooklyn Navy Yard’daki depolama alanı etiketleri otuz küsur yıl öncesine kadar giden parçalarla dolup taşıyordu. Oraya ilk defa tek başıma gidip ciddi anlamda kurcaladığımda hâzinelerle dolup taşan Ali Baha’nın mağarasındaymışım gibi gerçek Hepplewhite, gerçek Sheraton’a benzeyen parçaları görünce yıldırım çarpmışa dönmüştüm. “Ah, Tanrım, hayır,” demişti Hobie, telefondaki sesi kesik kesik geliyordu, tesis âdeta bir yer altı sığınağıydı, telefon çekmiyordu, onu aramak için doğruca dışarı çıkmıştım, rüzgâr esen yükleme iskelesinin üstünde durup tek kulağımı tıkayarak onu aramıştım. “İnan bana, gerçek olsalardı çoktan Christie’s’teki Amerikan Mobilyası departmanını aramış olurdum...” Hobie’nin devşirmelerine yıllarca hayranlık duymuştum ve hatta bazılarının yapımına yardım bile etmiştim ama (Hobie’nin en sevdiği sözü kullanacak olursam) beni çılgın bir kanıya vardıran şey, daha önce görmediğim bu parçalar tarafından böylesine kandırılmış olmanın şaşkınlığıydı. Sık sık kurtarılamayacak kadar hasar görmüş ya da kırılmış, müze kalitesinde bir parça gelirdi dükkâna; sanki yemek verilmemiş bebeklermiş ya da hırpalanmış kedilermiş gibi bu eski, şık kalıntılara kederlenen Hobie için kurtarabildiği kadarını (şuradan iki parça tokmak, buradan iyi bükülmüş birtakım ayak) kurtarma ve marangozluk ve doğramacılık becerilerini kullanarak onları bir araya getirip genç ve güzel Frankensteinlara dönüştürme göreviydi bu. Bu Frankensteinlar kimi zaman düpedüz hayal ürünü olurlardı ama bazen de dönemlerine öyle sadık modeller haline gelirlerdi ki gerçeğinden ayırt etmek imkânsız olurdu.</p>

  <p>Asitler, boya, altın yaldız ve lamba isi, balmumu, kir ve toz. Tuzlu suyla paslandırılmış eski çiviler. Yeni ceviz üstüne nitrik asit. Zımparayla eskitilmiş çekmece rayları, yeni ahşabı yüz yıl yaşlandırmak için güneş lambası altında birkaç hafta beklet. Beş tane tahrip olmuş Hepplewhite yemek masası sandalyesinden, orijinallerini parçalarına ayırarak, (aynı döneme ait hasarlı mobilyalardan kurtarılmış tahtaları kullanıp) bu parçaları kopyalayarak ve yarısı orijinal, yarısı yeni parçalardan oluşacak şekilde yeniden bir araya getirerek sapasağlam ve tam anlamıyla hakiki görünen sekizli birtakım ortaya çıkarabilme kabiliyetine sahipti. (“Bir sandalye bacağı,” parmağını üstünde gezdirerek, “genellikle alt kısmı aşınmış ve yamulmuş olur, eski tahta bile kullansan eğer hepsinin birbirinin eşi olmasını istiyorsan yeni kesilmiş bacakların alt kısmını zincirlemen gerekir... çok çok hafifçe, canını çıkar demiyorum... belli belirsiz bir desen bırakmalısın hem, ön bacaklar genelde arkadakilerden birazcık daha fazla aşınmış olur, görüyor musun?”) Gerçek anlamda parçalarına ayrılmış on sekizinci yüzyıldan kalma bir büfeden aldığı orijinal ahşabı bizzat Duncan Phyfe’nin elinden çıkmış gibi görünen bir masaya dönüştürdüğünü görmüştüm. (“İdare eder mi?” demişti Hobie yüzünde kaygılı bir ifadeyle geri çekilirken, yarattığı mucizenin farkındaymış gibi görünmüyordu.) Ya da -Lucius Reeve’in “Chippendale” konsolunda olduğu gibi- basit bir parça onun ellerinde aynı dönemden kalma ihtişamlı, eski bir kalıntıdan kurtarılmış bir süs eklenerek neredeyse bir şaheserden ayırt edilemez bir parçaya dönüşüyordu.</p>

  <p>Daha iş bilir ya da daha az vicdanlı biri bu beceriyi muhtemel amaçlar için kullanıp bundan bir servet kazanırdı (ya da Grisha’nın haklı lafıyla “beş bin dolarlık bir fahişeden daha pis sikerdi”). Ama bildiğim kadarıyla bu devşirmeleri orijinalmiş gibi satma ya da aslına bakılırsa onları herhangi bir şekilde satma fikri Hobie’nin aklından bile geçmemişti ve onun dükkânda olup bitenlere tamamen ilgisiz kalması bana işletmenin para toplamasını ve ödenmemiş faturaların çaresine bakmasını sağlamak için hatrı sayılır bir özgürlük sağlamıştı. Bir yatırım bankerinin Kaliforniyalı genç karısına Israel Sack fiyatlarına sattığım tek bir “Sheraton” kanepe ve birtakım arkası şeritli sandalyelerden aldığım parayla eve gelen yüz binlerce dolarlık vergi borcunu ödeyebilmiştim. Aslında işten anlayan ama gözü Hobie ve Welty’nin antikacılar arasındaki şüphe götürmez ünlerinden başka bir şey görmeyen şehir dışından başka bir müşteriye sattığım bir yemek odası takımı ve bir "Sheraton" kanepe ile dükkânı borç batağından çıkarmıştım.</p>

  <p>“Bu ne kadar elverişli bir durum?” dedi Lucius Reeve kibarca. “Dükkânın bütün işletmesini sana bırakması yani? Bütün bu sahtekârlıkları yaptığı bir atölyesi olması ama satış işini sana bırakarak kendini işin içinden sıyırması?”</p>

  <p>“Size teklifimi sundum. Burada oturup bunları dinlemeyeceğim.”</p>

  <p>“Niçin oturmaya devam ediyorsunuz o halde?”</p>

  <p>Devşirmelerini gerçekmiş gibi sattığımı öğrense Hobie’nin yaşayacağı şaşkınlıktan bir an bile şüphe etmedim. Bir kere onun çok daha yaratıcı çabalarının pek çoğu küçük yanlışlıklarla, âdeta şakalarla doluydu ve kasten sahtecilik yapan birinin yapacağı gibi öyle fazla titizleniyor, kılı kırk yarıyor da değildi. Ama gerçeğinden yaklaşık yüzde yirmi daha ucuza satarsam nispeten tecrübeli alıcıları bile kandırmanın çok kolay olduğunu fark etmiştim. İnsanlar ucuza kapattıklarını düşünmeyi seviyorlardı. Beş kerenin dördünde görmek istemedikleri şeyleri görmezden geliyorlardı. İnsanların dikkatini parçanın fevkalade noktalarına -el yapımı kaplamaya, güzel bir patinasyona, saygın izlere- nasıl çekeceğimi biliyordum, bakışlarını arkadaki yeniden yapılmış parçalardan, güçlü ışık altında bakılırsa dokuların tam olarak uyuşmadığı yerlerden uzak tutmak için parmağımı eşsiz pervaz kavisinde (Hogarth’ın bizzat kendisinin “güzellik çizgisi” dediği yerde) gezdirerek yapıyordum bunu. Bunun için hiç vakit kaybetmeyen -kendi kârını kaçınılmaz şekilde düşürme pahasına, eğitmeye hevesli- Hobie’nin aksine, müşterilerin parçanın alt kısmını incelemesini teklif etmekten kaçınırdım. Ama olur da biri bakmak isterse diye, parçanın durduğu yerin çok, çok pis, elimdeki cep ışığınınsa şans eseri çok, çok zayıf olmasını sağlardım. New York’ta çok parası olan bir sürü insan vardı ve bir müzayede kataloğundaki benzer bir parçanın fotoğrafını bile gösterseniz, özellikle de harcadıkları başkasının parasıysa indirimli gördüğü bir şeyin üstüne atlayacak bir dolu dar zamanlı dekoratör bulunuyordu. Bir başka hileyse -farklı, daha bilgili müşterileri cezbedeceği düşünülen- bir parçayı dükkânın arka taraflarında bir yere kaldırmak, elektrikli süpürgeyi ters çevirip üstüne koymak (anında antikaya dönüştürür!) ve her şeye burnunu sokan müşterinin onu kendi başına keşfetmesine izin vermekti. Bakın, bütün bu tozlu ıvır zıvır altında, bir Sheraton kanepe varmış! Kazıklamaktan büyük bir zevk aldığım tiplerin kandığı bu tarz dalaverelerin sırrı aptalı oynamak, canı sıkılmış görünmek, elindeki defterle meşgulmüş gibi yapmak, elimde ne olduğundan haberim yokmuş gibi davranıp asıl kazıklananın <i>ben </i>olduğumu sanmalarına izin vermekti: elleri heyecandan tir tir titrerken, büyük miktarda nakit çekmek için aceleyle bankaya koştururken aslında hiç aceleleri yokmuş gibi yapmaya çalışırken bile. Eğer müşteri çok önemli biriyse ya da Hobie’yle bir bağlantısı varsa parçanın satılık olmadığını iddia edebilirdim her zaman. Kısa ve öz bir “satılık değil” yabancılar söz konusu olduğunda da genellikle doğru başlangıç noktasıydı çünkü bu yalnızca benim aradığım türden alıcının pazarlığı çabucak sonlandırmak istemesini sağlamakla kalmaz, aynı zamanda ters bir durum olduğu takdirde pazarlığı yarıda kesmeme imkân tanırdı. Hobie’nin yanlış bir zamanda üst kata çıkması ters gidebilecek en önemli şeydi. Bayan DeFrees’in de yanlış bir zamanda dükkâna gelivermesi ters gidebilecek ve ters giden bir diğer şeydi - tam satışı sonuçlandırmak üzereyken pazarlığı kesmek zorunda kalmıştım, tabii bu durum film yönetmeninin eşinin beklemekten yorulup kızmasına ve bir daha geri gelmemek üzere çıkıp gitmesine neden olmuştu. Siyah ışık ya da laboratuvar analizi dışında, Hobie’nin hilelerinin çok büyük bir kısmının çıplak gözle anlaşılması mümkün değildi. Dükkâna bir sürü ciddi koleksiyoncu gelip gitse de Queen Anne boy aynası diye bir şeyin hiçbir zaman yapılmadığını bilmeyecek bir dolu insan da geliyordu. Ama herhangi bir hata -diyelim ki o üreticiye ya da o döneme uymayan bir oyma işini ya da ağaç tipini- fark edecek kadar zeki biri çıksa dahi bir iki kez bunu bile göz ardı ettirecek şeyler söyleyecek kadar cesaret gösterdiğim olmuştu: parçanın özel bir müşterinin siparişi üzerine yapıldığı ve bu yüzden açıkçası sıradan bir parçadan çok değerli olduğunu iddia etmek gibi.</p>

  <p>Bu tedirgin ve telaşlı halimle neredeyse bilinçsizce dönüp parka doğru yöneldim ve gölete giden patikadan yürümeye başladım. İlkokuldayken kışın çoğu öğleden sonra Andy ile birlikte üstümüzde parkalarımızla oturup annemin gelip bizi hayvanat bahçesinden alması ya da bizi sinemaya götürmesi için beklediğimiz yere gittim - <i>randevu noktasında, tam on yedi sıfır sıfırda!</i> Ama artık ne yazık ki orada daha çok genellikle Jerome’yi, uyuşturucu aldığım bisikletli kuryeyi beklerken buluyordum kendimi. Yıllar önce Xandra’dan çaldığım haplar beni kötü bir yola sürüklemişti: oxyler, roxyler, morfin ve bulabilirsem Dilaudid, yıllarca sokaklarda birilerinden bulup satın almıştım bunları. Son birkaç aydır, kendimi tutup (genellikle) bir gün alıp bir gün almadığım bir programa uymaya çalışıyordum (gerçi “almadığım” gün dediğim şey beni hasta olmaktan alıkoyacak kadar düşük bir doz aldığım anlamına geliyordu) ama o gün resmî olarak “almayacağım” günlerden biri olmasına rağmen kendimi gittikçe daha kötü hissediyordum ve Platt’la içtiğim votkalar etkisini yitiriyordu. Üstümde hiçbir şey olmadığını gayet iyi biliyor olsam da kendimi yoklamayı sürdürüyordum, ellerim paltomun ve üstümdeki takım elbisenin ceketinin ceplerini tekrar tekrar kontrol edip duruyordu.</p>

  <p>Üniversitede takdire ya da dikkate şayan hiçbir şey başaramamıştım. Vegas’ta geçen yıllarım beni herhangi bir anlamda sıkı çalışmaya uygun olmayan biri haline getirmişti ve yirmi bir yaşında (okulu bitirmek beklenildiği gibi dört değil, tam altı yılımı almıştı) nihayet mezun olduğumda ayrım göstermeksizin aynı şeyi yapmayı sürdürdüm. “Dürüst olmam gerekirse herhangi bir yüksek lisans programının sana şans vermesi için pek bir işaret göremiyorum,” demişti danışmanım. “Özellikle de büyük ölçüde mali destek alman gerekeceği için.”</p>

  <p>Ama bunda hiçbir sorun yoktu; ben ne yapmak istediğimi biliyordum. Antika satıcılığı kariyerim daha aşağı yukarı on yedi yaşındayken, Hobie’nin dükkânı açmaya karar verdiği nadir öğleden sonralarından birinde tesadüfen üst katta olmamla başlamıştı bile. O zamana kadar Hobie’nin maddi sıkıntılarının farkına varmaya başlamıştım zaten. Grisha, Hobie hiç satmadan envanter biriktirmeyi sürdürdüğü takdirde yaşanacak vahim sonuçlardan bahsederken fazlasıyla haklıydı. (“Gelip dış kapıya tahliye emrini astıklarında o hâlâ alt katta boya yapıyor, tahta oyuyor olacak.”) Ancak Gelirler İdaresi’nden gelen zarflar holdeki masanın üzerinde duran Christie’s katalogları ve tarihi geçmiş konser programlarının arasında birikmeye başladıysa da (Ödenmemiş Bakiye İhtarı, Borç Bakiyesi İhtarı Hatırlatması, İkinci Borç Bakiyesi İhtarı) Hobie, arkadaşları uğramadığı sürece dükkânı bir seferde yarım saatten daha uzun süre açık tutma zahmetine girmiyordu bile. Arkadaşlarının gitme vakti geldiğinde de gerçek müşterileri kışkışlıyor ve dükkâna kilit vuruyordu. Okuldan eve geldiğimde neredeyse her zaman kapıda “Kapalı” yazısını ve camlardan içeri bakmaya çalışan insanları görüyordum. İşin kötüsü, dükkânı birkaç saatliğine açık tutmayı başardığındaysa, bir fincan çay yapmak için yukarı çıkarken kapıyı açık ve kasayı başıboş bırakmak gibi bir huyu vardı; taşımacılarından Mike gümüş ve takı kasalarını kilitleme sağduyusunu göstermiş olsa da birkaç majolika ve krîstal eşya ortadan kaybolmuştu ve söz konusu gün ansızın üst kata çıkıverdiğimde Pilates dersinden yeni çıkmış gibi görünen spor giyimli bir anneyi bir kâğıt ağırlığını çantasına atarken yakalamıştım. “O elinizdeki sekiz yüz elli dolar,” dedim ve kadın sesimi duyduğu anda donakaldı ve korku içinde bana baktı. Aslında yalnızca iki yüz elli dolardı ama tek kelime etmeden kredi kartını uzatmış ve satışı yapmama izin vermişti - muhtemelen Welty’nin ölümünden beri yapılan ilk kârlı satış işlemiydi bu çünkü Hobie’nin arkadaşları (esas müşterileri) Hobie’yi zaten fazlasıyla düşük olan fiyatları fahiş seviyelere düşürmeye ikna edebileceklerini çok iyi biliyorlardı. Arada sırada dükkândaki işlere de yardım eden Mike fiyatları kimseye ayrıcalık yapmadan yukarı çekiyor ve pazarlık yapmayı reddediyordu ve sonuç olarak çok çok az satış yapabiliyordu.</p>

  <p>Aşağıya inip yaptığım büyük satışı haber verdiğimde (hikâyemde sattığım şey gümüş bir çaydanlıktı, kadını düpedüz soymuşum gibi görünsün istememiştim, hem ayrıca ufaklıklar dediği küçük eşyalarla pek ilgilenmediğini biliyordum, bunu da incelediğim antika üzerine kitapların dükkânın envanterinin büyük bir kısmını oluşturduğunu fark ettiğimde anlamıştım). “Aferin sana!” demişti Hobie çalışma lambasının ışığının altında gözlerini memnuniyetle kırpıştırarak. “Gözleri keskin küçük müşteri. Welty olsa kapının önüne bırakılmış bir bebek gibi kucaklardı seni, haha! Onun gümüşleriyle ilgilendiğin için!”</p>

  <p>O günden beri öğleden sonraları Hobie alt katta kendi işine bakarken, ben de okul kitaplarımı alıp yukarı katta oturmayı alışkanlık haline getirmiştim. Başta yalnızca eğlence içindi - kafede içilen kahvelerden ve Walter Benjamin üzerine derslerden ibaret olan sıkıcı öğrenci hayatımda eksik kalan eğlence için. Welty’nin ölümünden bu yana geçen yıllarda, Hobart ve Blackwell belli ki hırsızlar için kolay lokma olmak gibi bir ün edinmişti ve bu iyi giyimli arakçıları ile aşinaları suçüstü yakalamak ve onlardan büyük miktarlarda paralar koparmak, tam tersi olan mağaza hırsızlığı kadar heyecan vericiydi neredeyse.</p>

  <p>Ama bunun dışında bir de ders aldım: ancak azar azar idrak edebildiğim ama aslında işletmenin temelinde yatan en doğru şey. Bu size kimsenin öğretmediği, kendi başınıza öğrenmeniz gereken bir sırdı: yani antika ticaretinde aslında “doğru” fiyat diye bir şey yoktu. Objektif değer -liste değeri- anlamsızdı. Eğer bir müşteri elinde parayla ve tamamen bilgisizce geliyorsa (birçoğunun yaptığı gibi) kitapların ne dediğinin, uzmanlarının ne dediğinin, Christie’s’teki benzer parçaların son günlerde ne kadara gittiğinin hiçbir önemi yoktu. Bir nesne <i>-herhangi bir </i>nesne- birinden onun için ne kadar koparabiliyorsanız o değerdeydi.</p>

  <p>Sonuç olarak dükkânı elden geçirmeye, bazı etiketleri kaldırmaya (müşteri fiyatı sormak için bana gelsin diye) ve diğerleriniyse değiştirmeye başladım - hepsini değil ama bazılarını. İşin sırrı, deneme yanılmayla yoluyla öğrendiğim üzere, fiyatların en az dörtte birini düşük tutmak ve geri kalanlarıysa yükseltmekti, bazen yüzde dört, hatta beş yüz kadar. Anormal derecede düşük fiyatlarla geçen yıllar sadık bir müşteri temeli oluşturmuştu; fiyatların dörtte birini düşük tutmak onların sadakatlerini sürdürmesini ve ucuzluk arayışındaki insanların, eğer ararlarsa hâlâ ucuz bir şeyler bulabilmesini sağlıyordu. Fiyatların dörtte birini düşük tutmak ayrıca ters etki yaratarak artan fiyatları nispeten haklı çıkarıyordu: her nedense bazı insanlar (olması gerektiği gibi ucuza) birkaç yüz dolara satılan daha sade ama kıyas götürür bir parçadansa, onun hemen yanında duran bir Meissen çaydanlığa bin beş yüz dolar ödemeye daha meyilli oluyorlardı.</p>

  <p>İşte her şey böyle başladı; Hobart ve Blackwell, yıllarca süründükten sonra benim açık gözlülüğüm sayesinde kâr etmeye başladı. Ama sebep sadece para değildi. Ben işin bu hileli yanını seviyordum. Tamamen yanlış bir şekilde, dükkânına ayak basan herkesin tıpkı onun gibi mobilyaların büyüsüne kapıldığını sanan, bir parçanın kusurlarını ve meziyetlerini göstermede son derece gerçekçi olan Hobie’nin aksine ben tam tersi bir hünere sahip olduğumu keşfetmiştim: perdeleme ve gizleme, bayağı parçalardan insanların istemesini sağlayacak şekilde bahsetme becerisi. Bir parçayı satarken onu övmek (arkana yaslanıp oturmanın ve gafil müşterinin tuzağıma düşmesine izin vermenin aksine) bir müşteriyi ölçüp tartmak ve tasarladıkları görüntüyü anlamak için oynanan bir oyundu - oldukları insanlar (çok bilmiş bir dekoratör? New Jerseyli ev hanımı? mahcup bir eşcinsel?) olmak istedikleri insanlardan çok çok uzaktı. En yüksek seviyelerde bile olay tamamen göz boyamadan ibaretti; herkes bir tiyatro sahnesi sunuyordu. İşin sırrı, aslında karşında duran özgüvensiz kişinin aksine, bu tasarıya, bu fantezi ürünü benliğe -o duayene, o zeki hedoniste- seslenmekteydi. Biraz geride durmak ve çok direkt olmamak daha iyiydi. Çok geçmeden nasıl giyineceğimi (göz alıcı düzeyde ölçülü) ve farklı ölçülerde nezaket ile rahatlık gerektiren kültürlü ve kültürsüz müşterilerle nasıl ilgileneceğimi öğrendim: her ikisinde de bilgi sahibi olduklarını farz etmek, vakit kaybetmeden pohpohlamak, vakit kaybetmeden ilgini yitirmek ya da tam olarak doğru anda geri çekilmekti tüm yapmam gereken.</p>

  <p>Ama yine de bu Lucius Reeve meselesinde çok fena batırmıştım. Ne istediğini bilmiyordum. Özürlerimden öyle amansızca kaçınıyor ve öfkesini tamamen Hobie’ye yöneltiyordu ki önceden var olan bir hınç ya da nefrete dokunmak gibi bir hata yaptığımı düşünmeye başlamıştım. Reeve’in adını anarak Hobie’ye niyetimi belli etmek istemedim ama dünyanın en iyi niyetli ve saf adamı olan Hobie’ye karşı kim böylesine şiddetli bir nefret duyabilirdi ki? Sosyete sayfalarında ufak çapta birkaç haber dışında, internette yaptığım aramanın sonucunda Lucius Reeve hakkında hiçbir şey bulamadım. Bir Harvard ya da Harvard Club üyeliği bile yoktu, Beşinci Cadde’de saygın bir adres dışında tek bir şey bile yoktu. Ailesine, işine ya da hayatını kazandığı şeye dair hiçbir iz yoktu. Ona bir çek yazmakla büyük aptallık etmiştim, kendime has açgözlülüğümü göstermiştim, bu parça için bir köken uydurmayı düşünmüştüm ama artık bu noktada bir mendilin altına konup masanın karşısına kaydırılacak nakit parayla dolu bir zarf bile onun bu meselenin peşini bırakmasını sağlamayı garanti edemezdi.</p>

  <p>Yumruklarımı paltomun içine sokmuş, ilkbaharın neminden buğulanmış gözlüklerimle mutsuz mutsuz göletin çamurlu sularına bakarak dikiliyordum: birkaç mahzun kahverengi ördek, sazlara vuran plastik poşetler... Banklardan çoğu hayırseverlerin adlarını taşıyordu -Bayan Ruth Klein’ın ya da bilmem kimin anısına- ama annemin bankına, Randevu Noktası’na, parkın o kısmındaki bütün banklardan ayrı bir yerde tek başına duran o banka isimsiz bağışçısı tarafından çok daha gizemli ve kucaklayıcı bir mesaj bırakılmıştı: HER ŞEY İMKÂN DÂHİLİNDE. Ben doğmadan önceki zamanlardan beri onun bankıydı bu; şehre ilk geldiği günlerde çalışmadığı öğleden sonraları kütüphaneden aldığı kitabıyla burada oturur, Modern Sanatlar Müzesi için müze giriş ücreti ya da Paris Tiyatrosu’nda sinema bileti parası gerektiğinde öğle yemeğini bir şey yemeden burada geçiştirirmiş. Daha ileride, göleti geçince, patikanın ıssızlaşıp karanlıklaştığı yerde Andy’yle birlikte onun küllerini saçtığımız bakımsız ve tenha alan vardı. Oraya gizlice girip şehir kurallarına meydan okuyarak külleri saçmaya, hem de özellikle oraya saçmaya beni ikna eden Andy idi: <i>yani ne bileyim, eskiden bizimle burada buluşurdu işte.</i></p>

  <p><i>Evet, ama fare zehiri, baksana şu levhalara.</i></p>

  <p><i>Hadi ama. Şimdi yapabilirsin. Kimse gelmiyor.</i></p>

  <p><i>Deniz aslanlarını da severdi. O tarafa gidip onlara bakardık hep.</i></p>

  <p><i>Evet ama onu oraya boşaltmak istemezsin herhalde, orası leş gibi balık kokuyor. Ayrıca o kavanozun ya da her ne haltsa, odamda durması ödümü koparıyor.</i></p>

  <h3 id="sigil_toc_id_105">VI</h3>

  <p class="p1">“Aman Tanrım,” dedi Hobie, ışıkların altından bana daha yakından bakınca. “Yüzün bembeyaz kesilmiş. Hasta falan olmuyorsun ya?”</p>

  <p>“Eee...” Ceketini koluna atmış, dışarı çıkmak üzereydi, arkasında sessizliklerini koruyan ve fesat fesat gülümseyen Bay ve Bayan Vogel duruyordu. Vogellarla (ya da Grisha’nın onlara taktığı adla, “Akbabalar”la) aramıza dükkânın sorumluluğunu üstlendiğimden beri epey bir soğukluk girmişti. Benim gözümde Hobie’den çaldıkları bir dolu, bir dolu parçayı düşünerek ilgilerini çekeceğinden belli belirsiz kuşkulandığım her şeye fahiş fiyatlar biçiyordum ve Bayan Vogel -aptal değildi- doğrudan Hobie’ye telefon etmeye başladıysa da (başka yollar kullanmanın yanı sıra) Hobie’ye söz konusu parçayı çoktan sattığımı ve etiketini sökmeyi unuttuğumu öne sürüp onu kösteklemeyi genellikle başarırdım.</p>

  <p>“Karnını doyurdun mu?” Hobie, o narin yumuşacık düşünceliliği ve akılsızlığıyla, Vogellarla benim artık birbirimize karşı mesafeli bir saygıdan başka hiçbir şey duymadığımızın farkında bile değildi. “Hemen caddenin aşağısına gideceğiz yemek için. Bizimle gelsene sen de, ne dersin?”</p>

  <p>“Hayır teşekkürler,” dedim. Soğuk sahte gülümsemesi, o pürüzsüz, kocamış sütçü kız yüzünde akik parçaları gibi duran gözleriyle Bayan Vogel’ın içimi daraltan bakışlarının farkındaydım. Çoğunlukla karşısına geçip onun yaptığı gibi dişlerimi göstere göstere sırıtmaktan büyük zevk alırdım ama haşin hol ışıklarının altında kendimi yapış yapış ve bitkin, her nedense alçalmış hissediyordum. “Sanırım, şey, ben bu gece evde yiyeceğim, teşekkürler.”</p>

  <p>“Kendini iyi hissetmiyor musun?” dedi Bay Vogel mülayim bir tavırla - kelleşmeye başlamış, çerçevesiz gözlüklü bir orta batılıydı, kruvaze ceketinin içinde aşırı ciddi görünüyordu, bankeriniz oysa ve kredi borcunuzu aksattıysanız vay halinize. “Ne yazık.”</p>

  <p>“Seni görmek çok hoş,” dedi Bayan Vogel, bir adım yaklaşıp tombul elini kolumun üstüne koyarak. “Pippa’nın ziyareti hoşuna gitti mi? Onu keşke biz de görebilseydik ama hep sevgilisiyle meşguldü. Sen ne düşünüyorsun onun hakkında, adı neydi?” Hobie’ye doğru döndü. “Elliot?”</p>

  <p>“Everett,” dedi Hobie tarafsızca. “Hoş çocuk.”</p>

  <p>“Evet,” dedim ceketimi çıkarmak için arkamı dönerken. Londra’dan gelen uçaktan henüz inmiş Pippa’yı yanında bu “Everett” ile görmek hayatımın en berbat şoklarından biri olmuştu. Günleri, saatleri saymış, uykusuzluk ve heyecandan titreyerek kendimi beş dakikada bir saate bakmaktan alıkoyamamış, kapı zilini duyunca yerimden sıçrayıp kapıyı açmak için kelimenin tam anlamıyla koşmuştum ve tam karşımda, züppe İngiliz herifle el ele dikiliyordu.</p>

  <p>“O ne iş yapıyor peki? O da müzisyen mi?”</p>

  <p>“Müzik kütüphanecisi aslında,” dedi Hobie. “Günümüzde bütün o bilgisayarlarla falan nasıl bir iştir bu hiç bilmiyorum.”</p>

  <p>“Ah, eminim Theo bu konuda her şeyi biliyordur,” dedi Bayan Vogel.</p>

  <p>“Hayır, pek sayılmaz.”</p>

  <p><i>“Siber</i> kütüphaneci?” dedi Bay Vogel, hiç huyu değilse de yüksek sesle ve neşeyle kıkırdadı. Bana doğru döndü: “Dedikleri doğru mu? Günümüzün gençleri kütüphaneye bir kez bile adımlarını atmadan okulu bitirebiliyormuş artık.”</p>

  <p>“Hiçbir fikrim yok.” Müzik kütüphanecisiymiş! Uzattığı o nemli İngiliz elini sıkarken hissettiklerimi (karnıma ağrılar giriyordu, dünyanın sonu gelmişti) yüzüme yansıtmamak için varımı yoğumu ortaya koymuştum, <i>Merhaba, ben Everett, sen de Theo olmalısın, senin hakkında çok şey duydum,</i> bık bık bık, gözlerini dikmiş kendisini deşip canını çıkaran yabancıya bakan süngülenmiş Amerikan askeri misali kapının önünde donakalmıştım. İnce yapılı, iri gözlü herifin tekiydi, masum, mülayim, sinir bozucu ölçüde neşeliydi, ergen gibi kot pantolon ve kapüşonlu svetşört giymişti ve odada baş başa kaldığımızda bana attığı kaçamak, mahcup gülücük beni öfkeden deliye döndürmüştü.</p>

  <p>Kaldıkları sürenin her anı tam bir işkence olmuştu. Bir şekilde atlatmayı başardım. Elimden geldiğince onlardan uzak durmaya çalıştım (duygularımı gizlemekte ne kadar başarılı olursam olayım, ona karşı medeni davranmakta güçlük çekiyordum; onunla ilgili her şey, o pembemsi teni, coşkulu kahkahası, gömleğinin kol manşetlerinden fırlayan kılları, üstüne çullanıp o at gibi İngiliz dişlerini dökme isteği uyandırıyordu bende ve masanın karşısından ona bakarken elindeki o eski antika Specks düşse ve hayalarını patlatıverse ne hoş bir sürpriz olmaz mı diye düşünüyordum acımasızca) yine de ne kadar çaba göstersem de Pippa’dan uzak kalmayı başaramadım, göze batacak şekilde etrafından bir an olsun ayrılmıyor ve bunun için kendimden nefret ediyordum. Onun yakınlarındaysam eğer acı verici ölçüde heyecanlanıyordum: kahvaltı masasındaki çıplak ayakları, çıplak bacakları, sesi. Kazağını üstünden çıkarırken hiç ummadık anda bir an için beyaz koltuk altlarını görmek. Koluma dokunan elinin verdiği ızdırap. “Selam, aşkım. Selam, canım.” Arkamdan yanaşıp elleriyle gözlerimi kapatması: sürpriz! Pippa benimle ilgili her şeyi, yaptığım her şeyi bilmek istiyordu. İki kişilik Queen Anne koltukta yanıma sıkışıp bacaklarımız birbirine değecek biçimde oturması: <i>ah, Tanrım.</i> Ne okuyordum? iPod’uma bakabilir miydi? O muhteşem kol saatini nereden almıştım? Bana ne zaman gülümsese cennet de onunla birlikte geliyordu. Ve onu tek başına yakalamak için her bahane uyduruşumda o herif damlıyordu, pat pat pat, utangaç sırıtışıyla kolunu Pippa’nın omzuna atıyor, her şeyi mahvediyordu. Yan odada konuşmalar, bir kahkaha patlaması: o ikisi benim hakkımda mı konuşuyorlardı yoksa? Elini onun beline koyuyordu! Ona “Pips” diye sesleniyordu! Gelişinin tek katlanılır ya da eğlenceli sayılabilecek anı -yaşlanınca hırçınlaşan-Popçik’in durup dururken o herifin üstüne atılması ve onu başparmağından ısırıvermesi olmuştu - “Ah, Tanrım!” Hobie alkol getirmek için koşuşturuyor, Pippa somurtuyor, Everett sakinliğini korumaya çalışsa da fena bozulduğu belli oluyordu: tabii, köpekler harikadır! Onlara bayılırım! Ama annemin alerjisi olduğu için hiç köpeğimiz olmadı. Pippa’nın eski bir okul arkadaşının “kötü bir benzeri” (kendi sözü) imiş Everett, Amerikalı anne, sayısız kardeş, Cambridge’de anlaşılması güç matematiksel/felsefi bilmemne dersleri veren baba, Pippa gibi o da “veganlık sınırında” bir vejetaryenmiş; korktuğum gibi, ikisinin aynı evde yaşadığı (!) ortaya çıkmıştı - tabii ziyaretleri boyunca da onun odasında yatmıştı ve beş gece boyunca, orada olduğu bütün süre zarfında, öfke ve kederden içim içimi yiyerek gözümü kırpmamış, yan odadan gelen her nevresim hışırtısına, her iç çekişe ve fısıltıya kulak kabartmıştım.</p>

  <p>Ama yine de -Hobie ve Vogelların arkasından el sallayıp, “İyi eğlenceler!” demiş ve suratımı asarak arkamı dönmüştüm- ne bekliyordum ki? Bu “Everett” denen adamın yanında benimle konuşurken takındığı o temkinli, nazik tavır beni çileden çıkarmış, yüreğimi parçalamıştı. Görüştüğüm biri olup olmadığını sorduğunda “Yok,” demiştim kibarca, “pek sayılmaz.” Ama aslında (anlaşılır, umutsuz bir şekilde bundan gurur duyuyordum) birbirlerinden haberi bile olmayan iki farklı kızla yatıyordum. Bir tanesinin başka bir şehirde erkek arkadaşı, diğerininse sıkıldığı, yatakta beraber olurken aramalarını engellediği bir nişanlısı vardı. İkisi de hoş kızlardı, nişanlısını boynuzlayan kızsa çok çok güzeldi -tıpkı Carole Lombard’ın gençliğiydi- ama ikisi de benim için gerçek bir şey ifade etmiyordu; yalnızca onun yerine koymaya çalıştığım şeylerdi.</p>

  <p>Hissettiklerim canımı sıkıyordu. Böyle “kalbi kırık” (ne yazık ki aklıma ilk gelen sözcük bu oldu) oturmak aptallıktı, cıvıklıktı, rezillikti ve zayıflıktı - ühü ühü ühü, o Londra’da, başkasıyla birlikte, bir şarap al ve Carole Lombard’ı becer ve bununla başa çık. Ama onu düşünmek öyle bitmek bilmez bir ızdırap veriyordu ki ağrıyan bir diş misali, onu unutmak mümkün olmuyordu. İstem dışı, ümitsiz, takıntılı bir durumdu. Yıllarca sabah gözümü açtığımda hatırladığım ilk şey, uykuya dalarken zihnimde dolaşan son şey o olmuştu ve gün içinde de zorla, bir saplantı gibi, her seferinde acı veren bir darbe halinde aklıma geliyordu: Londra’da saat kaçtı? Sürekli ekleyip çıkarıp aradaki zaman farkını hesaplıyor, takıntılı bir biçimde telefonumdan Londra’daki hava durumunu kontrol ediyordum, 12 derece, saat 10.12 ve hafif yağışlıydı; ben Greenwich ve Yedinci Cadde’nin köşesinde, kapısına tahtalar çakılarak kapatılmış St. Vincents Hastanesi’ne ait binanın önünde dikilirken, torbacımla buluşmak için şehir merkezine yürürken, peki ya Pippa ne yapıyordu, neredeydi? Bir taksinin arka koltuğunda, dışarıda akşam yemeğinde tanımadığım insanlarla bir şeyler içiyor, hiç görmediğim bir yatakta mı yatıyordu? Ümitsizce dairesinin fotoğraflarını görmek istiyordum, sırf fantezilerimde çok ihtiyaç duyduğum kimi detayları eklemek için ama sormaya çekiniyordum. Kalbim sızlayarak yatak örtülerini düşünüyordum, neye benzediklerini, koyu bir yurt odası rengindeydi benim hayallerimde, karman çorman olmuş, yıkanmamış, bir öğrencinin loş yuvası, bordo ya da mor bir yastık kılıfının üzerindeki solgun, çilli yanaklar, camlarına vuran İngiltere yağmuru. Odamın hemen dışındaki koridorda sıralanmış fotoğrafları -farklı yaşlarda bir sürü farklı Pippa- günlük işkencemdi, her seferinde beklenmedik, her seferinde yepyeni. Ama gözlerimi onlardan uzak tutmaya çabalasam da sanki kazara bakışlarım onlara kayıyordu ve işte oradaydı, başka birinin yaptığı espriye gülüyor ya da ben olmayan birine gülümsüyordu, her seferinde taptaze bir acı, tam kalbime vurulmuş bir darbeydi.</p>

  <p>Ve işin garip yanı, çoğu insanın onu benim gördüğüm gözle görmediğini, o ayarı kaçmış yürüyüşü ve kızıl kafasıyla, tam bir hayalete benzeyen solgun teniyle onu biraz tuhaf görünümlü bulduğunu biliyordum. Hangi aptalca sebepten ötürü bilmiyorum ama nedense dünya üzerinde onun gerçekten kıymetini bilen tek insan olduğumu, onu ne kadar güzel bulduğumu bilse çok şaşıracağını, etkileneceğini ve hatta belki de kendisini çok farklı bir gözle görmeye başlayacağını zannediyordum. Ama böyle bir şey asla olmadı. Ben de öfke içinde onun kusurlarına odaklandım; bilerek ve isteyerek, tuhaf zamanlarda ve pek iyi görünmediği açılardan çekilmiş fotoğraflarını inceledim -uzun burun, çökmüş yanaklar, (yürek parçalayıcı renklerine rağmen) soluk renkli kirpiklerinin ardında çıplak görünen gözler- Huck-Finn kadar sadeydi. Ama bütün bu halleri bile -bana göre- öyle sevecen ve özeldi ki beni umutsuzluğa sürüklüyordu. Öyle çok güzel bir kız olsa, benim dengim olmadığını düşünerek kendimi avuturdum ama onun bu sade halinin bile aklımdan bir an için çıkmıyor ve beni allak bullak ediyor olması, bunun -kaygı verici biçimde- bedensel arzudan çok öte bir aşk, ruhumun yıllar boyunca çırpınıp bir türlü kurtulamayacağı bir katran çukuru olduğunu gösteriyordu.</p>

  <p>İçimdeki en derin, en sarsılmaz parçam için mantığın hiçbir yararı yoktu. O, annemle beraber yitirdiğim kayıp krallığım, incinmemiş yanımdı. Onunla ilgili her şey büyülü bir karfırtınasıydı benim için -koleksiyonunu yaptığı antika biblolar ve nakışlı Çin işi ceketlerden Neal’s Yard Remedies’ten aldığı kokulu şişelere kadar- onun çok uzaklardaki bilinmeyen hayatının parlak ve büyülü bir yanı vardı hep: Vaud Suisse, 23 Rue de Tombouctou, Blenheim Crescent CR2-6BN, benim hiç görmediğim ülkelerdeki möbleli odalar. Bu Everett’in (“kilise faresi kadar fakir” - kendi sözü) Pippa’nın parasıyla, daha doğrusu Welty Amca’nın parasıyla geçindiği belliydi, okuldaki son dönemimde yazdığım Henry James ödevimden bir alıntı yapmam gerekirse, eski Avrupa genç Amerika’yı yağmalıyordu.</p>

  <p>Ona bir çek yazıp Pippa’yı terk etmesini sağlayabilir miydim? Dükkânda tek başıma hareketsiz geçen serin öğleden sonraları bu fikir geliyordu aklıma: <i>hemen bu gece çıkıp gideceksen elli bin, onu bir daha asla görmeyeceksen yüz bin.</i> Para sıkıntısı olduğu çok belliydi; ziyareti süresince telaşla ceplerini kurcalayıp durmuş, sürekli ATM’ye uğramış, her seferinde yalnızca yirmi dolar çekmişti, aman Tanrım.</p>

  <p>Ümitsiz vakaydı bu. Bu Bay Müzik Kütüphanesici’nin Pippa’yı benim onu önemsediğimin yarısı kadar bile önemsemesinin imkânı yoktu. Biz birbirimize aittik; bir rüya kadar haklı ve büyülüydü, gerçekliği su götürmezdi, ona dair düşünceler zihnimin her köşesini ışıkla dolduruyor ve orada olduklarının farkında bile olmadığım mucizevi tavan aralarını, o söz konusu olmadığı müddetçe varolmayan dehlizleri aydınlığa boğuyordu. Onunla birlikte olmanın bir yolu olarak en sevdiği Arvo Pârt’ı tekrar tekrar çalıyordum; alıp iştahla okumam, onun düşüncelerinin içine sızmam, bir tür telepati kurmam için yeni okuduğu bir kitaptan söz etmesi yeterliydi. Dükkâna gelip giden kimi nesneler -bir Playel piyano, çizik çizik olmuş Rus işi tuhaf bir işlemeli akik- onunla benim, haklı olarak, bir arada yaşıyor olmamız gerektiğini gösteren hayata dair somut eserlermiş gibi geliyordu. Ona otuz sayfa uzunluğunda e-postalar yazıyor ve sonra göndermeden siliyordum, bunun yerine daha fazla aptal durumuna düşmemi önlemek için matematiksel bir formül geliştirdim: her zaman onun gönderdiği e-postadan üç satır daha kısa, her zaman onun cevap yazmak için beklediği süreden bir gün daha uzun. Bazen yataktayken -iç çektiren, afyonlu, erotik düşlerin rüzgârına kapılıp-onunla uzun, içten sohbetler ediyordum: <i>biz etle tırnak gibiyiz,</i> dediğimizi hayal ediyordum birbirimize (bütün klişeliğiyle), bir elimiz diğerinin yanağında, <i>asla ayrılamayız.</i> Sapığın teki gibi, o banyoda kaküllerini kırptıktan sonra çöp tenekesinden geri aldığım sonbahar yaprağı rengi saç tutamını saklıyordum ve çok daha tüyler ürpertici olanı ise hâlâ onun ot kokan, vejetaryen teriyle beni mest eden yıkanmamış bir gömleğini de saklıyordum.</p>

  <p>Ümitsiz vakaydı. Ümitsiz olmaktan da öte, utanç vericiydi. Ziyarete geldiği zamanlarda odamın kapısını hep bir parça aralık bırakırdım, çok da üstü kapalı olmayan bir davet sayılırdı. Adımlarındaki o sevimli aksama bile (karada yürümek için fazla hassas olan küçük bir denizkızı misali) beni çıldırtıyordu. O, her şeyin içinden geçen sırma teldi, bütün dünyanın onun karşısında, yalnızca onun karşısında başkalaştığı, güzellikleri büyüten bir mercekti. İki defa onu öpmeye çalışmıştım: birinde sarhoş halde taksideyken, diğerinde havaalanındayken; onu yine aylarca (ya da kim bilir, yıllarca) göremeyeceğim düşüncesiyle ümitsizliğe kapılmıştım. “Özür dilerim,” demiştim bir tık gecikerek.</p>

  <p>“Sorun değil.”</p>

  <p>“Hayır, gerçekten, ben...”</p>

  <p>“Dinle,” tatlı, umursamaz bir gülümsemeyle, “sorun değil. Ama uçuşum için yolcuları almaya birazdan başlarlar.” (Yolcu almaya başladıkları falan yoktu aslında.) “Gitmem gerek. Kendine iyi bak, tamam mı?”</p>

  <p><i>Kendine iyi bak.</i> Bu “Everett” denen adamda ne buluyordu ki? Benim yerime böyle gevşek balçık gibi bir herifi tercih ettiğine bakılırsa beni çok sıkıcı buluyor olmalı diye düşünmeden edemiyordum. <i>Günün birinde, çocuklarımız olunca...</i> o herif bunu yarı şaka yarı ciddi bir tavırla söylediyse de kanım donmuştu. O tam da bir bebek bezi poşetini ve içi pamukla doldurulmuş bir dolu bebek eşyasını çekiştire çekiştire ortalıkta dolaşırken görebileceğiniz o embesil tiplerden biriydi... Pippa’ya karşı biraz daha zorlayıcı olmadığım için kendime kızıyordum ama aslında onun tarafından cesaretlendirici en ufak bir işaret görmeksizin daha fazla ileri gitmemin imkânı yoktu. Zaten yeterince utanç vericiydi: ne zaman adı geçse Hobie’nin fazla hassasiyet göstermesi, sesindeki temkinli monotonluk. Ama ona duyduğum hasret, her an geçmek üzere olduğundan emin olmama rağmen yıllarca süregelen kötü bir nezle gibiydi. Bayan Vogel gibi bir mal bile bunu görebiliyordu. Pippa bana umut verecek bir şey yapmış da değildi, tam aksine, eğer beni biraz olsun önemseseydi okul bittikten sonra Avrupa’da kalmak yerine New York’a geri dönerdi ve ben yine de her nedense bu eve ilk geldiğim gün yatağının kenarında otururken bana nasıl baktığını aklımdan silip atabilmiş değildim. Çocukluğumdan kalma o öğleden sonranın hatırası beni yıllarca ayakta tutmuştu. Sanki -annemin yokluğunda duyduğum yalnızlıkla- öksüz kalmış bir hayvan misali onu benimsemiştim ama aslında kanan bendim, aldığı kafa darbesi yüzünden çok fazla ilaç almıştı ve aklı pek yerinde değildi, kollarını kapıdan içeri giren ilk yabancının boynuna dolamaya hazırdı.</p>

  <p>Jerome’un deyimiyle “afyonlar”ım eski bir tütün kutusunun içindeydi. Şifonyerin mermer taşının üstünde, biriktirdiğim eski tip Oxycontin’lerden birini ezdim, iyice incelttim ve Christie’s kartımla çizgiler halinde ayırdım ve -cüzdanımdaki en gıcır gıcır parayı rulo haline getirip- masanın üzerine eğildim, az sonra olacaklar gözlerimi yaşartıyordu: sıfır noktası, bam, gırtlağının gerisinde bir yerde keskin bir tat ve sonra ani bir rahatlama, sırtüstü yatağa düşüverme, bu eski, tatlı yumruk beni tam kalbimden vurdu: katıksız haz, acıtan ve parlayan, ıstırabın teneke kutu tıkırtılarından çok çok uzakta.</p>

  <h3 id="sigil_toc_id_106">VII</h3>

  <p class="p1">Barbourlara yemeğe gittiğim gece hava yağmurlu ve fırtınalıydı, rüzgâr öyle sert esiyordu ki şemsiyemi zar zor açık tutabiliyordum. Altıncı Cadde’de binecek taksi yoktu, yayalar yanlamasına yağan yağmurun içinde başlarını öne eğmiş ilerlemeye çalışıyorlardı; ıslak, rutubetli bir yer altı sığınağına benzeyen metro platformunun beton tavanından bir şekilde su damlaları damlıyordu.</p>

  <p>Dışarı çıktığımda Lexington Bulvarı ıssızdı, yağmur damlaları kaldırımların üzerinde dans ediyor ve pıtırdıyordu, caddedeki bütün gürültüleri daha da büyütüyormuş gibi görünen şiddetli bir yağmur yağıyordu. İri yağmur damlaları taksileri kamçılıyordu. Metro istasyonunu birkaç bina geçtikten sonra çiçek almak için bir markete daldım. Bir tanesi çok az görüneceği için zambaklardan üç demet aldım; minicik, fazla sıcak dükkâna girince çiçeklerin kokusu beni çok fena çarptı ve ancak kasaya geldiğimde nedenini anladım: bu koku, annemin cenaze merasimindeki hastalıklı derecede tatlı kokunun aynısıydı. Yeniden dışarı çıkıp su basmış kaldırımlardan Park Bulvarı’na koşarken -çoraplarım sırılsıklam olmuş, buz gibi yağmur yüzüme vuruyordu- onları aldığıma pişman olmuştum ve az kalsın çöp tenekesinin birine atıverecektim ama sağanak yağmur öyle şiddetliydi ki bir an için olsun yavaşlayamadım ve koşmayı sürdürdüm.</p>

  <p>Apartman holünde dikilirken -saçlarım kafama yapışmış, sözümona su geçirmez yağmurluğum su dolu küvete sokulup çıkarılmış gibi sırılsıklam- kapıyı bir anda iri yarı, temiz yüzlü bir üniversiteli açtı ve bu delikanlının Toddy olduğunu anlamak bir iki saniyemi aldı. Üstümden akan sular için özür dileme fırsatı bile bulamadan sırtıma bir şaplak atıp bana sımsıkı sarıldı.</p>

  <p>“Aman Tanrım!” dedi beni oturma odasına doğru yönlendirirken. “Montunu alayım ve bunları da, annem onlara bayılacak. Seni görmek süper! Ne kadar zaman oldu?” Platt’tan daha iri ve daha gürbüzdü, Barbourlarınkine pek benzemeyen kirli sarı saçları ve yine Barbouriarınkine pek benzemeyen bir gülümseme vardı suratında - ironik bir yanı olmaksızın neşeli ve capcanlıydı.</p>

  <p>“Evet...” Aslında hiç paylaşmadığımız eski, mutlu bir samimiyet varsayımından kaynaklanıyor gibi görünen sıcaklığı bana kendimi bir tuhaf hissettirmişti. “Uzun zaman oldu. Sen şimdi üniversitede okuyor olmalısın, değil mi?”</p>

  <p>“Evet, Georgetown’da, hafta sonu için geldim. Siyaset bilimi okuyorum ama aslında kâr amacı gütmeyen bir yönetime girmeyi, gençlerle ilgili bir şeyler yapmayı umuyorum.” Halihazırdaki öğrenci birliği gülümsemesiyle bir zamanlar Platt için umulan o müthiş başarılı kişi haline geldiği belli oluyordu. “Ve demek istiyorum ki umarım bunu söylediğim için beni tuhaf karşılamazsın ama bunun için bir anlamda sana teşekkür etmeliyim.”</p>

  <p>“Anlamadım?”</p>

  <p>“Şey, yani. Yoksun genç insanlarla çalışmak istediğim için. Üzerimde oldukça büyük bir etki bırakmıştın, bilirsin, ta yıllar önce bizim evde kaldığın zamanlarda. Gerçekten gözümü açmama yardımcı oldu senin durumun. Çünkü daha üçüncü sınıftayken bile senin sayende günün birinde yapmak istediğim şeyin bu, yani çocuklara yardım etmekle ilgili bir şeyler olduğunu düşünüyordum.”</p>

  <p>“Vay be,” dedim, ben hâlâ şu <i>yoksun</i> lafına takılı kalmıştım. “Hah. Müthiş.”</p>

  <p>“Ve demek istediğim, bu gerçekten heyecan verici, Washington’ı ne kadar biliyorsun bilmiyorum ama orada yeterli hizmet alamayan bir sürü mahalle var, ben de okuma ve matematikte sıkıntı yaşayan çocuklara özel ders veren bir hizmet projesinde yer alıyorum ve bu yaz, Habitat for Humanity ile Haiti’ye gidiyorum...”</p>

  <p>“Bu o mu?” Parkelere vuran kibar topuk tıkırtısı, hafifçe koluma dokunan parmak uçları ve ben daha ne olduğunu anlayamadan Kitsey kollarını boynuma dolamıştı, ben de onun beyaz sarı saçlarının içinden gülümsüyordum.</p>

  <p>“Ah, sırılsıklam olmuşsun,” dedi, bir adım geri çekilip bana bakarken. “Şu haline bak. Buraya nasıl geldin Tanrı aşkına? Yüzerek mi?” Bay Barbour’un uzun, şekilli burnunu, onu neredeyse bir budala gibi gösteren açık bakışlarını almıştı. Sırt çantasıyla cebelleşirken yüzü kıpkırmızı kesilen, dokuz yaşındaki dağınık saçlı, okul üniformalı halinin hemen hemen aynısıydı ancak şimdi, bana baktığında, büyüyüp nasıl da soğuk, mesafeli bir güzelliğe sahip hale geldiğini görüp şaşırmıştım.</p>

  <p>“Ben...” Şaşkınlığımı gizlemek için dönüp yağmurluğumla ve çiçeklerle ilgilenen Toddy’ye baktım. “Kusura bakmayın ama bu çok tuhaf. Yani... hele sen.” (Toddy’ye dönmüştüm.) “Seni en son gördüğümde kaç yaşındaydm? Yedi? Sekiz?”</p>

  <p>“Bilmez miyim?” dedi Kitsey. “Küçük sıçan, artık <i>tam</i> bir adam olmuş, öyle değil mi? Platt...” Platt sallana sahana yürüyerek oturma odasına girdi, yüzü tıraşsızdı, bir Synge oyunundaki mahzun bir balıkçı gibi, tüvit pantolon ve kalın bir Donegal kazak giymişti üstüne. “Nerede oturalım istiyor?”</p>

  <p>“Hımm...” Tıraş olma vakti gelmiş yanağını kaşıyor, utanmış görünüyordu. “Aslına bakarsanız arka tarafta, kendi köşesinde. Senin için de sakıncası olmaz, değil mi?” dedi bana bakıp. “Etta oraya masayı kurdu bile.”</p>

  <p>Kitsey kaşlarını çattı. “Ah, sizi sıçanlar. Yani sorun yok sanırım. Neden köpekleri mutfağa götürmüyorsun? Hadi,” elimden tuttu ve heyecanlı, delişmen, hatta âdeta şımarık bir tavırla beni koridora doğru çekiştirdi, “sana bir içki vermeliyiz, buna ihtiyacın olacak.” Bakışlarındaki sabitlikte ve bir de soluk soluğa kalışında Andy’den bir şeyler vardı - Andy’nin astımlı, beş karış açık ağzı onda hoş bir biçimde yeniden şekillenip aralık dudaklara ve âdeta genç bir yıldızın fısıltımsı ses tonuna dönüşmüştü. “Bizi oturma odasında ya da hiç olmazsa mutfakta oturtur diye umuyordum, onun o ini çok ürkütücü geliyor bana, ne içersin?” dedi büfenin, bardakların ve bir kova dolusu buzun durduğu bar kısmına dönerek.</p>

  <p>“Şu Stolichnaya’dan biraz alırsam harika olur. Buzlu lütfen.”</p>

  <p>“Ciddi misin? Bunu istediğinden emin misin? Hiçbirimiz içmiyoruz bundan, babamsa hep <i>bu</i> votkadan ısmarlardı,” (Stoli şişesini havaya kaldırdı) “çünkü bu marka hoşuna gidiyordu... çok Soğuk Savaşvari... nasıl okunuyordu bir daha söylesene?..”</p>

  <p>“Stolichnaya.”</p>

  <p>“Kulağa pek otantik geliyor. Denemeyeceğim bile. Biliyor musun?” dedi üzüm sarısı gözlerini bana çevirerek. “Gelmeyeceğinden korkuyordum.”</p>

  <p>“Dışarı çıkmak çok da fena sayılmaz.”</p>

  <p>“Evet ama,” gözlerini kırpıştırdı, “bizden nefret ettiğini sanıyordum.”</p>

  <p>“Sizden nefret ettiğimi mi? Hayır.”</p>

  <p>“Hayır mı?” Güldüğünde Andy’nin lösemiliymiş gibi solgun yüzünün Kitsey’de güzelliğe bürünüp bir Disney prensesinin pamuk helvamsı ışıltısına dönüştüğünü görmek büyüleyiciydi. “Ama ben berbat biriydim!”</p>

  <p>“Umursamıyordum.”</p>

  <p>“İyi bari.” Uzun bir duraksamadan sonra içkileri hazırlamaya geri döndü. “Sana çok fena davranıyorduk,” dedi açıkça. “Todd ve ben.”</p>

  <p>“Hadi ama. İkiniz de çok küçüktünüz.”</p>

  <p>“Evet ama,” alt dudağını ısırdı, “daha iyi olmalıydık. Hele de başına gelenlerden sonra. Ve şimdi... yani babamla Andy’ye olanlar...” Bekledim, bir şeyleri çözümlemeye çalışıyor gibiydi ama bunun yerine şarabından (beyaz, Pippa kırmızı içerdi) bir yudum aldı, sonra da bileğimin arkasına dokundu. “Annem dört gözle seni bekliyor,” dedi. “Bütün gün heyecandan yerinde duramadı. İçeri gidelim mi?”</p>

  <p>“Kesinlikle.” Hafifçe, hafifçe, elimi dirseğine koydum, tıpkı Bay Barbour’un “kadın mezhebinden” konuklarına yaptığını gördüğüm gibi ve onu koridora doğru yönlendirdim.</p>

  <h3 id="sigil_toc_id_107">VIII</h3>

  <p class="p1">Gece, geçmiş ve şimdinin bir rüya gibi birbirine karışmış haliydi: kimi açılardan mucizevi biçimde bozulmamış, diğer açılardansa acı verici ölçüde değişmiş bir çocukluk dünyası, sanki Geçmiş Noel Hayaleti ve Gelecek Noel Hayaleti bu akşama ev sahipliği yapmak için bir araya gelmişti. Ama Andy’nin yokluğunun (<i>Hani Andy ve ben?.. Hatırlıyor musunuz Andy?..)</i> mütemadi, çirkin sızısına ve müthiş değişmiş, tuhaflaşmış (Bayan Barbour’un odasındaki portatif masanın üstünde tavuklu tartlar mı duruyordu?) diğer her şeye rağmen akşamın en acayip yanı akıl almaz biçimde ta iliklerime kadar duyumsadığım eve dönüş hissiydi. Etta bile merhaba demek için mutfağa uğradığımda hemen önlüğünü çıkarmış ve bana sarılmıştı: <i>gece izinliydim ama kalmak istedim, seni görmek istedim.</i></p>

  <p>Toddy (“Bana artık Todd de, lütfen.”) babasına ait olan Masanın Kaptanı konumuna yükselmişti, biraz otomatik görünse de samimi olduğu belli olan bir tavırla sohbeti yönlendiriyordu. Gerçi Bayan Barbour’un benden başka kimseyle konuşmakla ilgilendiği yoktu -biraz Andy hakkında, çoğunlukla da ailesinden kalma, birkaçı 1940’larda Israel Sack’ten satın alınmış olsa da büyük bir kısmı ta koloni döneminden beri ailesine ait olan mobilyalardan konuşmuştuk- bir ara yemeğin ortasında masadan kalkmış, beni elimden tutup odadan çıkarmış ve 1760’lardan beri annesinin ailesine ait olan maun bir konsol ve sandalye takımını -Queen Anne, Salem Massachusetts- göstermişti. (Salem mi, diye düşünmüştüm. Onun bu Phipps ataları cadı yakanlardan mıydı? Yoksa bizzat cadıların kendisi mi? Gizemli, yalnız, kendine yeten, yalancılıktan uzak ve hem fesatlıktan hem de karizmadan nasibini alamamış Andy dışındaki diğer Barbourların hepsinin, Todd’un bile, esrarengiz bir yanı vardı, atalarının gecenin bir yarısı ormanda toplaşıp pagan ateşinin etrafında bağnaz kisvesinden sıyırılıp gülüp oynadıklarını hayal etmeyi fazlasıyla kolaylaştıran nezaket ve şeytanlık karışımı bir uyanıklık ve sinsilik seziliyordu.) Kitsey ile çok konuşamamıştık, pek fırsatımız olmamıştı, Bayan Barbour sağ olsun ama ne zaman onun olduğu tarafa baksam, beni izleyen gözlerinin farkındaydım. Platt -beş (ya da altı?) kocaman kadeh cin ve limondan sonra sesi kalınlaşmıştı- yemeğin ardından beni barın orada kenara çekti ve “Antidepresan kullanıyor,” dedi.</p>

  <p>“Aa?” dedim, şaşırmıştım.</p>

  <p>“Kitsey’den bahsediyorum. Annem onlara elini bile sürmez.”</p>

  <p>“Şey...” Alçattığı sesi beni biraz tedirgin etmişti, sanki benim fikrimi soruyor ya da bir şekilde duruma müdahil olmamı istiyor gibiydi. “Umarım onda bende olduğundan daha fazla işe yararlar.”</p>

  <p>Platt bir şey söyleyecekmiş gibi ağzını açtı ama sonra durup düşündü. “Hımm,” hafifçe yalpaladı, “sanırım başa çıkmaya çalışıyor. Ama olup bitenler onun için çok ağırdı. Kits ikisiyle de çok yakındı, Andy’yle hepimizin olduğundan çok daha yakındı diyebilirim.”</p>

  <p>“Aa, öyle mi?” Çocukluğumuzdaki ilişkilerini düşünecek olursam kullanacağım sözcük ‘yakın’ olmazdı ama yine de mızırdanmak ya da alay etmek için bile olsa Andy’nin erkek kardeşlerinden çok arka planda o vardı.</p>

  <p>Platt bir of çekti - buram buram cin kokan nefesi beni az kalsın yere yığacaktı. “Ya, evet. Wellesley’yi dondurdu, okula geri dönecek mi emin değilim, belki New School’da birkaç ders alır, belki bir işe girer, olanlardan sonra Massachusetts’te olmak onun için çok zor, bilirsin. Cambridge’deyken sürekli bir aradalardı, gidip babama o bakmadığı için kendini berbat hissediyor tabii. Babamın dilinden herkesten çok o anlardı ama bir parti varmış, Andy’yi aramış ve onun yerine gitmesi için yalvarmış... işte.”</p>

  <p>“Ha siktir.” Dehşete kapılmış bir halde elimde buz maşasıyla barın orada kalakaldım, kendi hayatımı mahveden aynı ben <i>neden</i> ve <i>keşke </i>zehriyle harap olan bir başka hayatı daha düşününce kendimi berbat hissetmiştim.</p>

  <p>“Öyle,” dedi Platt kendine dopdolu bir kadeh daha cin koyarken. “Zor işler.”</p>

  <p>“Ama kendini suçlamamalı. Suçlayamaz. Bu delilik. Yani,” dedim, Platt’ın içki kadehinin üzerinden attığı sulanmış, keskin nişancı bakışları sinirlerimi bozuyordu, “teknede o olsaydı, şimdi ölen Andy değil de o olacaktı.”</p>

  <p>“Hayır, olmayacaktı,” dedi Platt açık açık. “Kits zehir gibi bir denizci. İyi reflekslere, omuzlarının üstünde iyi çalışan bir kafaya sahip, ta küçüklüğünden beri. Andy... yörünge-yörünge rezonansları ya da evindeyken bilgisayarında her ne hesaplama haltıyla uğraşıyorsa Andy’nin aklı ondaydı ve öyle zor durumda kalınca eli ayağına dolaştı. Lanet olsun, tam anlamıyla onluk bir hareket. Her neyse,” konuşmayı sakince sürdürdü - son sözlerine nasıl hayret ettiğimi fark etmişe benzemiyordu, “Kitsey bu aralar biraz boşlukta, bunu zaten anladığından eminim. Onu bir yemeğe falan çıkarmalısın, bu annemi sevinçten havalara uçurur.”</p>

  <h3 id="sigil_toc_id_108">IX</h3>

  <p class="p1">Onlardan çıktığımda saat on biri geçiyordu, yağmur durmuştu ve sokaklar ıpıslak, ayna gibi parlıyordu; gece bekçisi Kenneth (aynı ağırlaşmış gözler ve bira kokusuyla, göbeğinin biraz daha büyümesi dışında pek değişmemişti) kapıdaydı. “Kendini özletme, tamam mı?” dedi, ben küçük bir çocukken ve annem Barbourlarda yatıya kaldığım gecelerin ertesinde beni almaya geldiğinde de hep aynı şeyi söylerdi - aynı uyuşuk ses, sadece bir tık daha yavaş. Bir afet sonrası dumanı tüten Manhattanda bile, Barbourlar yukarıdaki dairelerinde ısınmak için <i>National Geographic </i>dergilerini yakıp cin ve konserve yengeç eti yiyerek yaşamayı sürdürürken, onun yırtık pırtık üniformalarının içinde yine neşeyle sallana sallana kapıda dikilirken hayal edebilirdiniz.</p>

  <p>İçten içe kaynayan bir zehir gibi, akşamın her anına sinmiş olsa da Andy’nin ölümü hâlâ idrak edilemeyecek kadar ağırdı - yine de geriye dönüp bakınca bunun sanki o daha doğuştan ölümcül bir kusurdan muzdaripmiş gibi ölümünün esrarengiz bir şekilde kaçınılmaz gelmesi de çok tuhaftı. Daha altı yaşında bir çocukken bile -hayalperest, sakar, astımlı, umutsuz- talihsizlik ve erken ölüm lekesi o cılız, ufacık insanda alnına yazılmış gibi göze çarpıyor, sırtına kozmik bir <i>beni tekmele</i> yazısı iliştirilmişçesine kendini belli ediyordu.</p>

  <p>Ve yine de dünyasının onsuz nasıl aksadığı da dikkate değerdi. Tuhaf, diye düşündüm, kaldırımdaki su birikintisinin üzerinden atlarken, birkaç saat her şeyi nasıl da değiştiriyor - ya da daha doğrusu, şimdinin, hasar görmüş ve aşınmış olsa da tükenmemiş, yaşayan bir geçmişin keskin sızısını taşıyordu. Andy hiç kimse iyi davranmazken iyi davranıyordu bana. En azından onun annesine ve kız kardeşine karşı iyi olabilirdim. O zamanlar farkında değildim ama şimdi kesinlikle farkına varıyordum, ızdırap çekip yalnızca kendi içime döndüğüm o uyuşukluk halinden sıyrılalı yıllar olmuştu; ümitsizlik ve trans hali, atalet ve kapalılık ve yüreğimi kemire kemire yiyip bitirme derken gözden kaçırdığım çok fazla küçük, kolay, günlük incelikler vardı. Ve hatta <i>incelik</i> sözcüğü bile bir hastane odasında şuursuzluk halinden uyanıp bütün o dijitalleştirilmiş makinelerin arasından seslerin ve insanların farkına varmaya başlıyormuşum gibi farklı geliyordu.</p>

  <h3 id="sigil_toc_id_109">X</h3>

  <p class="p1">Jerome’un da bana sık sık anımsattığı gibi günaşırı bağımlılık da yine bağımlıktı, özellikle de işin günaşırı kısmına öyle çok sıkı sıkıya bağlı kalmadığım zamanlarda. New York türlü çeşit günlük metro ve kalabalık korkularıyla doluydu; patlamanın aniliği peşimi hiç bırakmamıştı, her zaman bir şeylerin olmasını bekler gibiydim, her zaman göz ucuyla bakıp bir şeyler olacak sanıyordum, halka açık yerlerdeki insanların kimi davranışları bunu tetikleyebiliyordu, bir savaş zamanı baskısı, birinin yanlış bir biçimde yolumu kesivermesi ya da belli bir taraftan fazla hızlı yürümesi beni taşikardiye ve ağır bir panik haline sürüklemeye yetiyordu. Öyle ki kendimi en yakındaki banka zor atıyordum; hemen hemen kontrol edilemez kaygılarımı rahatlatmak için kullanmaya başladığım babamın ağrı kesicileri öyle coşkulu bir kaçış sağlamıştı ki çok geçmeden kıyak niyetine almaya başlamıştım onları: önce “sadece hafta sonları” kıyağıydı, sonra “okul sonrası” kıyağına, daha sonra ise ne zaman mutsuz olsam ya da canım sıkılsa (ki ne yazık ki çok sık oluyordu bu) beni kucaklayan sıcacık, ilahi bir saadete dönüştü. O aralar sırf çok önemsiz ve etkisiz göründükleri için göz ardı ettiğim ufacık hapların avuç dolusu içtiğim Vicodin’lerden ve Percocet’lerden on kat daha güçlü olduğu gibi dünyamı sarsan bir gerçeği keşfettim - Oxycontin’ler, 80’ler, toleransı olmayan birini öldürmeye yetecek kadar güçlüydü ama benim için artık böyle bir risk söz konusu değildi ve hiç tükenmeyecekmiş gibi görünen oral narkotiklerimin on sekizinci doğum günümden kısa zaman önce, nihayet dibi göründüğünde, onları sokaktan bulup satın almaya mecbur kalmıştım. Torbacılar bile harcadığım tutarı eleştiriyorlardı, birkaç haftada bir binlerce dolar; Jack (Jerome’dan önceki) işini yürüttüğü leş gibi armut koltuğun üstünde oturmuş banka veznesinden yeni aldığım yüzlükleri sayarken bile defalarca fırça atmıştı bana. “Ateşe versen de olurdu, dostum.” Eroin daha ucuzdu, torbası on beş papel. Ben damardan almıyor olsam da -Jack, bunu kendine iş edinip bir Quarter Pounder ambalaj paketinin arkasında benim için hesabı yapmıştı- bana çok daha makul bir masraf çıkaracağı kesindi; aylık dört yüz elli dolar civarlarında.</p>

  <p>Ama eroini ancak biri teklif ederse kullanıyordum - bir vuruş orada, bir vuruş burada. Onu ne kadar sevsem de ne kadar canım çekse de asla gidip satın almadım. O zaman durmak için bir sebebim olmayacaktı çünkü. Öte yandan söz konusu tıbbi ilaçlar olunca masrafı işe yarar bir faktördü çünkü alışkanlığımı kontrol almakla kalmıyor, aynı zamanda bana her gün alt kata inip mobilya satmak için mükemmel bir sebep veriyordu. Uyuşturucu aldığında iş göremezsin lafı tamamen efsaneydi: damardan almak başka bir şeydi ama benim gibi -kaldırıma doğru uçan güvercinlerden bile korkup yerinden sıçrayan, post travmatik stres bozukluğunu spastisite ve beyin felci raddesinde yaşayan- biri için haplar yalnızca işimi iyi yapmanın değil, yüksek işlev göstermenin de anahtarıydı. İçki insanları darmadağınık ve dikkatsiz hale getiriyordu: bunun için öğleden sonra saat üçte J.G. Melon’da oturmuş kendi haline üzülen Platt Barbour’a bakmak yeterliydi. Babama gelince, ayık kalmayı seçtikten sonra bile yumruğu yiyince sersemlemiş bir boksörün sarsaklığına sahip olmayı sürdürmüştü, bir telefonun ya da bir mutfak sayacının tuşlarına basmaktan bile aciz olabiliyordu, beyin ödemi diyorlardı buna, ağır içicilikten kalma bir hasar, asla düzelmeyen nörolojik bir zımbırtı. Muhakeme yeteneği ciddi derecede sıkıntılıydı, herhangi bir işte uzun vadede tutunamıyordu asla. Bense yani bir kız arkadaşım ya da sözünü edebileceğim uyuşturucu kullanmayan tek bir arkadaşım bile yoktu belki ama günde on iki saat çalışıyordum, hiçbir şey beni strese sokamıyordu, Thom Browne tasarımı takım elbiseler giyiyor, varlığına bile katlanamadığım insanlarla yüzümde bir gülümsemeyle sosyalleşiyordum, haftanın iki günü yüzüyor, arada sırada tenis oynuyordum, şekerden ve işlenmiş gıdalardan uzak duruyordum. Rahat ve cana yakın biriydim, bir deri bir kemiktim, kendime acımıyor ya da herhangi bir olumsuz düşünceye kapılmıyordum, müthiş bir satıcıydım -herkes öyle söylüyordu- ve işlerim öyle iyi gidiyordu ki uyuşturucuya harcadığım paranın eksikliğini fark etmiyordum bile.</p>

  <p>Birkaç düşüş yaşamadım da değil - her şeyin göz açıp kapayıncaya kadarki birkaç tekinsiz anda buzlu yolda köprünün üzerinde kayıvermek gibi kontrolden çıktığı ve işlerin ne kadar hızla, ne kadar kötüye gidebileceğini gördüğüm öngörülemez düşüşler. Para meselesi değildi bu, daha çok giderek artan dozlardı mesele, sattığım parçaları unutma ya da faturaları göndermeyi unutma, bir şeyleri fazla kaçırdığımda ve aşağı kata biraz fazla donuk gözlerle ve kafayı bulmuş halde indiğimde Hobie’nin suratıma tuhaf tuhaf bakması. Yemekli davetler, müşteriler... <i>pardon, benimle mi konuşuyordunuz, bir şey mi demiştiniz? Hayır, sadece birazcık yorgunum, hastalanıyorum sanırım, ben belki biraz erken yatarım, millet.</i> Annemin açık renkli gözlerini miras almıştım ki bu da galeri açılışlarında güneş gözlüğü takamayınca sabitleşen göz bebeklerimi saklamayı neredeyse imkânsız hale getiriyordu -Hobie’nin çevresindeki kimsenin fark ettiği yoktu, (bazen) nispeten daha genç, daha uyanık birkaç eşcinsel herif dışında- müşterilerden birinin vücut geliştirmeci erkek arkadaşı resmî bir akşam yemeği sırasında, “Sen kötü bir çocuksun,” diye fısıldamıştı kulağıma, epey ödümü koparmıştı. Ve müzayede evlerinden birindeki muhasebe bölümüne gitmeye korkuyordum çünkü oradaki adamlardan biri -yaşlıca, İngiliz, kendisi de bağımlı-bana asılıyordu. Anlayan kadınlarla da karşılaşıyordum elbette: yattığım kızlardan biri -moda stajyeri- onunla Popçik’i soktuğum Washington Meydanı’ndaki küçük köpek yarışı sırasında tanışmıştık, parktaki banklarda otuz saniyecik yan yana oturmamızın ardından aynı durumdan muzdarip olduğumuzu her ikimiz de hemen anlamıştık. Ne zaman işler biraz çığırından çıkmaya başlayacak olsa geri sarıyordum ve hatta birkaç defa da tamamen bırakmıştım - en uzunu altı hafta sürmüştü. Bu herkesin yapacağı bir şey değil, diyordum kendi kendime. Tam anlamıyla bir disiplin meselesiydi. Ama artık bu noktada, yirmi altıncı yaşımın ilkbaharında son üç yıldır üst üste üç günden fazla temiz kalamamıştım.</p>

  <p>Olur da canım isterse diye, tamamen bırakmanın yolunu da bulmuştum: çok kısa sürede kesme, yedi günlük bir program, bol miktarda Lopermid; yanmış sinir ileticilerim için magnezyum takviyesi ve serbest biçimli amino asitler; uyku için protein tozu, elektrolit toz, melatonin (ve esrar) kadar benim moda stajyerinin üstüne yemin ettiği, meyankökü ve boğa dikeni, ısırgan ve şerbetçiotu ve çörek otu tohumu yağı, kediotu kökü ve takke çiçeği özü gibi bitkisel karışımlar ve iksirler. Sağlıklı gıda deposundan aldığım, içi ihtiyacım olan her şeyle dolu bir poşetim vardı, bir buçuk yıldır dolabımın arkasında, yerde duruyordu. Hiçbirine elimi sürmemiştim, esrar hariç, o tükeneli çok olmuştu. Sorun (tekrar tekrar öğrendiğim gibi) bıraktığının otuz altıncı saatinde, vücudun tüm gücüyle başkaldırırken ve uyuşturucunun olmadığı hayatından geriye kalanlar bir hapishane koridoru gibi sevimsiz sevimsiz önünde uzanırken tam bir aptal gibi terk edip gittiğin o muazzam, kuş tüyü yatağa kendini sırtüstü bırakmak yerine, yola -sıkıntıya, acıya, çaresizliğe- devam etmek için gerçek anlamda zorlayıcı bir nedene ihtiyaç duyuyordun.</p>

  <p>Barbourlardan eve döndüğüm gece etkisi uzun süren bir morfin tableti yuttum, eve ne zaman vicdan azabıyla ve kendimi toparlamam gerektiği hissiyle gelsem yapmayı alışkanlık haline getirdiğim gibi: düşük doz, herhangi bir şey hissetmem için gerekenin yarısından da azı, içkinin üstüne uyuyamayacak kadar gerilmemi önlemeye yetecek kadar. Ertesi sabah cesaretimi yitirmiştim (çünkü genellikle planın bu noktasında uykudan mide bulantılarıyla uyanınca çok geçmeden cesaretimi kaybediyordum) komodinin mermer yüzeyinde önce otuz ve sonra altmış miligram Roxicodon’u ezdim ve kestiğim bir pipet parçasıyla burnuma çektim. Sonra hapların geri kalanını tuvalete atıp sifonu çekmek istemediğim için (iki bin dolardan fazla ediyorlardı) yataktan kalktım, giyindim, burnumu tuzlu suyla temizledim ve Jerome’un deyimiyle “geri çekilmeler” fazla rahatsız edici bir hale gelecek olursa diye etkisi uzun süren morfinlerden birkaç tanesini zulalayıp Redbreast Flake tütün kutusunu cebime attım ve -sabah saat altıda, Hobie uykudan uyanmadan önce- bir taksiye atlayıp depolama tesisine gittim.</p>

  <p>Depolama tesisi -24 saat açıktı- danışma masasındaki televizyon seyreden boş bakışlı memuru saymazsak Mayalara ait bir mezar kompleksine benziyordu. Tüm gerginliğimle asansörlere doğru yürüdüm. Bu tesislere yedi yıldır sadece üç defa ayak basmıştım - her seferinde korku ve endişeyle ve sonra yukarıya, dolabın olduğu yere çıkmayı hiç göze alamamış, yalnızca hızla lobiye uğrayıp kirayı ödemiştim, nakit olarak: her defasında iki yıllık, yasaların izin verdiği maksimum süre.</p>

  <p>Yük asansörü için bir anahtar kartı gerekiyordu, neyse ki yanıma almayı unutmamıştım. Ama ne yazık ki bir türlü tam olarak oturmuyordu ve -birkaç dakika boyunca masa başındaki memurun fark etmeyecek kadar dalgın olduğunu umarak- açık asansörün içinde durdum ve kartı kaydırıp çelik kapıların tıslayıp kapanması için uğraştım. Sanki izleniyormuşum gibi gerildiğimi hissederek, yüzümün monitörde görünen cızırtılı gölgeme yansımasını engellemek için elimden geleni yaparak sekizinci kata çıktım, 8D 8E 8F 8G, bejden başka hiçbir rengin olmadığı ve zamanın sonuna kadar tek bir tozun bile konmayacağı cüruf briketinden duvarlar ve ne idüğü belirsiz kapılar...</p>

  <p>8R, iki anahtar ve şifreli kilit, 7522, Boris’in Vegas’taki ev telefonunun son dört rakamı. Kilit, metalik gıcırtılar çıkararak açıldı. Paragon Spor Malzemeleri’nden alınma alışveriş poşeti oradaydı işte - ufak çadırın etiketi sallanıyordu, King Kanopy, 43,99$, hâlâ yedi yıl önce aldığım günkü gibi gıcır gıcır ve yepyeni görünüyordu. Poşetin içinden bir kısmı görünen yastık kılıfının kumaşı bile şakaklarımda ufak çapta bir elektrik çarpması yaratarak feci şekilde kısa devre yapmama neden olduysa da beni yıldırım çaprmışa çeviren şey kokuydu - maskeleme bandının plastik, havuz kaplama brandası kokusu böyle küçücük bir yerde kapalı kalmaktan müthiş yoğun bir hale gelmişti, yıllardır hatırlamadığım veya düşünmediğim duyguları çağrıştıran, beni doğrudan çocukluğuma ve Vegas’taki odama götüren keskin bir polivinil kokusu: kimyasallar ve yeni halı, uyurken ve her sabah uyanınca tablonun yatak başlığının arkasına bantlı durduğu ve aynı yapıştırıcı kokusunun burun deliklerime dolduğu zamanlar. Paketini yıllardır doğru dürüst açmamıştım; onu bir X-acto bıçakla açmak bile on on beş dakika alırdı ama orada öyle kendimden geçmiş gibi dururken (zaman kayması ve karmaşası, gözlerimi açıp kendimi uyurgezer gibi Pippa’nın odasında kapısında bulduğum, ne düşündüğüm ya da ne yapmam gerektiği konusunda hiçbir fikrim olmadığı zamanki gibiydi neredeyse) âdeta hezeyana ulaşan arzuyla büyülenmiştim. Bunca zaman sonra ona yeniden uzansam dokunabileceğim kadar yakın olmak, kendimi bir anda orada olduğunun farkında bile olmadığım tehlikeli, hasret dolu bir eşikte bulmama neden olmuştu. Gölgelerin içinde bu mumyalanmış bohçanın -artık ne kadarcığı görülebiliyorsa- eski püskü, etkili, tuhaf derecede şahsi bir görünüşü vardı; cansız bir nesneden ziyade karanlığın içine hapsedilmiş ve çaresiz, feryat etmekten bile aciz, kurtarılmayı bekleyen ufacık, zavallı bir yaratıktı sanki. On beş yaşımdan beri tabloya bu kadar yakın olmamıştım ve onu oradan alıp kolumun altına sıkıştırmamak ve onunla birlikte buradan çıkıp gitmemek için kendimi zor tutuyordum. Ama arka tarafımda tıslayarak yön değiştiren güvenlik kameralarını duyabiliyordum ve -kasılarak, hızlı bir hareketle- Redbreast Flake teneke kutumu Bloomingdale’s poşetinin içine attım, kapıyı çarpıp kapadım ve kilitteki anahtarı döndürdüm. “Onları klozete atıp üstüne sifonu çekiver,” Jerome’un son derece seksi kız arkadaşı Mya böyle tavsiye etmişti, “yoksa sabahın ikisinde kıçını kaldırıp kendini o depolama ünitesinde bulursun.” Ama o kapıdan dışarı çıkarken o sersemlemiş ve dumanlanmış kafamdaki son şeydi o haplar. O bohça halindeki, yalnız ve çaresiz tabloyu görmek bile beni alıp yerle bir etmişti, sanki geçmişten gelen bir uydu sinyali araya girip bütün diğer yayınları bozmuş gibi.</p>

  <h3 id="sigil_toc_id_110">XI</h3>

  <p class="p1">Uyuşturucu almadan geçirdiğim (nadir) günler kullandığım dozun artmasına engel olsa da geri çekilme dönemi beklediğimden çok daha kısa sürede tatsız bir hale gelmişti ve zor anlar için sakladığım haplara rağmen sonraki birkaç günü epey kötü geçirdim: ağzıma tek lokma koyamacak kadar midem bulanıyor, durmadan aksırıyordum. “Sadece nezle,” dedim Hobie’ye. “İyiyim ben.”</p>

  <p>“Hayır, eğer miden de kötüyse grip olmuşsun demektir,” dedi Hobie suratını asarak, Bigelowdan Benadryl ve Imodium, Jefferson Market’ten ise kraker ve zencefilli gazoz alıp gelmişti. “Bu nereden çıktı anlamadım ki, çok yaşa! Senin yerinde olsam, bir doktora giderdim ve bunu da mesele yapmazdım.”</p>

  <p>“Bak, basit bir virüs işte.” Hobie’nin çelik gibi bir bünyesi vardı; ne zaman hastalanacak olsa biraz Fernet Brança içer ve işine bakardı.</p>

  <p>“Olabilir ama günlerdir ağzına tek lokma koymadın. Sürüne sürüne aşağıya inip kendini perişan etmenin âlemi yok.”</p>

  <p>Ama çalışmak zihnimi dertlerden uzak tutuyordu. On dakikalık spazmlar halinde üşüyor, sonra terlemeye başlıyordum. Burnum akıyor, gözlerim yaşarıyor, kaslarım elektriğe tutulmuş gibi seğiriyordu. Havalar değişmişti, dükkân insanlarla, uğultuyla ve esintiyle doluydu; sokaklardaki çiçek açan ağaçlar beyaz, hezeyan tomurcuklarıydı. Satış kayıtlarını yaparken ellerim titremiyordu çoğu zaman ama içten içe kıvranıyordum. “İlk rodeo kötü sayılmaz,” demişti Mya. “Üçüncü ve dördüncüye geldiğinde ölsem de kurtulsam dersin.” Midem, oltanın ucundaki balık gibi kıvranıp çırpınıyordu; ağrılar, seğiren gergin kaslar, yatakta doğru düzgün yatıp rahat edemiyordum bile ve geceleri, dükkânı kapattıktan sonra, elimde bir bardak zencefilli gazoz ve şakağımda büyük ölçüde erimiş bir buz parçasıyla neredeyse dayanılmaz sıcaklıktaki bir küvetin içinde kıpkırmızı bir suratla aksırıp tıksırıyordum. Popçik ise -bir zamanlar yapmaya bayıldığı gibi patilerini küvetin kenarına koyup ayağa kalkamayacak kadar yaşlı ve yorgundu artık- banyo paspasının üstüne oturmuş endişeyle beni izliyordu.</p>

  <p>Bunların hiçbiri korktuğum kadar kötü değildi. Ama bu kadar fena çarpacağını aklımın ucundan bile geçirmediğim şeyse, Mya’nın “ruhsal zırvalar” dediği şeydi, dayanılacak gibi değildi, sırılsıklam, kapkara bir korku perdesiydi. Mya, Jerome, benim moda stajyeri, uyuşturucu kullanan arkadaşlarımın çoğu benden çok daha uzun bir süre yaşamışlardı bunu ve dumanlı kafalarla bir araya toplanmış, bırakmanın nasıl olduğundan konuşurken (belli ki bırakmaktan söz etmeye bile katlanabildikleri tek zaman kafaları iyi olduğu zamandı) herkes tekrar tekrar işin zor kısmının fiziksel semptomlar olmadığı, benimki gibi basit bir alışkanlıkta bile yaşayacağım depresyon için “hayal ettiğimle uzaktan yakından alakası yoktu” diyeceğim konusunda beni uyarmıştı, bense kibarca gülümserken kafamı aynaya dayayıp düşünüyordum: <i>iddiasına var mısınız?</i></p>

  <p>Ama doğru sözcük <i>depresyon</i> değildi. Bu, keder ve tiksintiyi içinde barındıran, insanlıktan çok uzak bir düşüştü: zamanın başlangıcından bu yana bütün insanlığı ve bütün insani çabaları tüketen hasta, sırılsıklam bir bulantıydı. Biyolojik düzenin insanı kıvrandıran iğrençliğiydi. Yaşlılık, hastalık, ölüm. Kimsenin kaçma şansı yoktu. Güzel olanlar bile çürümek üzere olan yumuşamış meyveler gibiydi. Ve yine de insanlar hâlâ bir şekilde düzüşmeye ve üremeye ve mezara girecek yepyeni yemler doğurmaya, sanki bu kurtarıcı ya da iyi ya da hatta ahlaken takdire şayan bir şeymiş gibi ızdırap çekecek yepyeni varlıklar meydana getirmeye devam ediyorlardı: kazanma ihtimali olmayan bir oyuna daha çok masum yaratığı sürüklemek. Kıvranıp duran bebekler ve hantal, kayıtsız, hormon ilaçlarına boğulmuş anneler. <i>Ah, şu tatlılığa baksanıza? Oy oy oy.</i> Çocuklar geleceğin cehennemlerinde -bıktırıcı işler, iflasa sürükleyen ipotekler, kötü evlilikler, saç dökülmeleri, kalça protezleri, bomboş bir evde yapayalnız içilen kahveler ve hastanede bir kolostomi torbası- kendilerini neyin beklediğinden habersiz, oyun parklarında bağrışa çağrışa kaydıraklardan kayıyorlardı. Çoğu insan bu çıkmazın altında yatan temel vahşetin, bazen bir nebze daha gizemli ya da daha az tiksindirici görünmesini sağlayan incecik, dekoratif ciladan ve ustalıkla hazırlanmış sahne ışıklarından memnun görünüyordu. İnsanlar kumar oynuyor, golf oynuyor, çalışıyor, dua ediyor, bahçelerinde bitkiler yetiştiriyor, hisse alıp satıyor, seks yapıyor, yeni arabalar alıyor, yoga yapıyor, evlerini yeniden dekore ediyor, haberleri izleyip öfkeleniyor, çocuklarının üstüne titriyor, komşularının dedikodusunu yapıyor, restoran eleştirilerini inceliyor, hayır kuruluşları kuruyor, hükümet adaylarını destekliyor, Amerika Açık Tenis Turnuvası’na katılıyor, yemek yiyor, seyahate çıkıyor, türlü çeşit cihaz ve aletlerle dikkatlerini dağıtıyor, kendilerini ardı arkası kesilmeden dört bir yandan hücum eden bilgi, mesaj, iletişim ve eğlence bombardımanına maruz bırakıyorlardı; sırf nerede olduğumuzu, ne olduğumuzu unutmak için. Ama güçlü ışık altında bakınca üstünü kapatabileceğiniz uygun bir koza yoktu. Baştan aşağı kokuşmuştu. Bütün zamanını ofiste harcamak, tam bir görev duygusuyla iki nokta beşlik hedefini tutturmak, emeklilik partinde kibar kibar gülümsemek, sonra huzurevinde nevresimlerinin üstünde oturup arpacık kumrusu gibi düşünmek ve konserve şeftalini yerken tıkanıvermek. Hiç doğmamış olmak daha iyiydi - hiçbir şey istememiş olmak, hiçbir şey ummamış olmak. Ve bütün bu ruhsal çalkantı ve yenilgi Popçik’in sürekliği tekrar eden bir deri bir kemik kalmış, kaburgaları bir inip bir kalkar halde yanlamasına yerde yattığı görüntüleriyle ya da yarı rüyalarla birbirine karışıyordu -onu bir yerde unutmuşum, tek başına bırakmışım ve beslemeyi unutmuşum, ölüyormuş- defalarca, odada benim yanımdayken bile bir anda pat diye aklıma geliyor, suçluluk duygusuyla Popçik nerede diye yerimden sıçrıyordum ve bu sırasıyla çelik tabutunun içinde kilitli duran paketlenmiş yastık kılıfının bir anda zihnimde beliren görüntüleriyle karışıyordu. Yıllar yıllar önce o tabloyu neden o depoya koyduğumu -her şeyden önce onu neden sakladığımı-hatta müzeden neden alıp çıkardığımı artık hatırlamıyordum bile. Zaman bulanıklaştırmıştı bunu. O varolmayan bir dünyanın parçasıydı - ya da daha doğrusu, sanki iki ayrı dünyada yaşıyormuşum gibiydi ve o depo dolabı gerçek olandan ziyade hayalî dünyanın bir parçasıydı. O dolabı unutmak kolaydı, orada değilmiş gibi davranmak da; bir yanım dolabın kapağını açıp onun ortadan kaybolduğunu görmeyi umuyordu, tıpkı öldürüp mahzenin birine tıktığım bir insan cesedi gibi, böyle bir şey olmayacağını bilsem de onu orada bıraktığım sürece sonsuza dek o karanlığın içinde kapatılmış halde beni bekleyeceğini bilsem de...</p>

  <p>Sekizinci sabah, dört saatlik berbat bir uykunun ardından terden sırılsıklam olmuş bir halde uyandım. İçim bomboştu ve hayatımda hiç hissetmediğim kadar ümitsiz hissediyordum kendimi ama yine de Popçik’i caddenin sonuna kadar yürütebilecek ve sonra mutfağa gidip Hobie’nin zorla ağzıma tıkıştırdığı nekahet kahvaltısını -suda yumurta ve İngiliz çöreği- yiyebilecek kadar ayakta durabiliyordum.</p>

  <p>“Ee, artık zamanı gelmişti.” Kendi kahvaltısını bitirmiş, hiç acele etmeden tabakları toparlıyordu. “Kireç gibi bembeyaz kesilmiş suratın. Bir hafta boyunca tuzlu krakerden başka bir şey yemesem ben de öyle olurdum. Senin birazcık güneş ışığına, birazcık hava almaya ihtiyacın var. Sen ve köpeciğin birlikte uzun bir yürüyüşe çıkmalısınız.”</p>

  <p>“Haklısın.” Ama sessiz ve loş dükkândan başka hiçbir yere gitmeye niyetim yoktu.</p>

  <p>“Seni rahatsız etmek istemedim, çok halsizdin,” kafasını dostça yana eğerken takındığı “artık işe geri dönelim” ses tonu huzursuzca gözlerimi kaçırıp önümdeki tabağa bakmama neden olmuştu, “ama sen işle ilgilenemez haldeyken seni birkaç kez ev telefonundan aradılar.”</p>

  <p>“Öyle mi?” Cep telefonumu kapatıp çekmecenin içine koymuştum, Jerome’dan mesaj gelmiştir korkusuyla açıp bakmamıştım bile.</p>

  <p>“Son derece kibar bir kız,” gözlüklerinin üstünden bakarak not defterine danıştı, “Daisy Horsley?” (Daisy Horsley, Carole Lombard’ın gerçek ismiydi). “İşiyle meşgul olduğunu söyledi.” (<i>Nişanlım ortalıkta, uzak dur</i> demenin şifresiydi.) “Ve onunla temasa geçmek istersen mesaj atman gerekiyormuş.”</p>

  <p>“Peki, harika, teşekkürler.” Daisy’nin büyük, saygın Ulusal Katedral düğünü, eğer cidden gerçekleşirse haziran ayında olacaktı, ondan sonra da onun deyimiyle, <i>boyfriend</i>’iyle Washington’a taşınacaktı.</p>

  <p>“Bayan Hildesley de aradı, şu kiraz ağacından şifonyer için, şu başlıklı olan değil, diğeri. İyi bir teklifle geldi, sekiz bin, ben de kabul ettim, umarım sakıncası yoktur, bana sorarsan o şifonyer üç bin bile etmez. Bir de şu herif aradı iki kez, Lucius Reeve diye biri.”</p>

  <p>Kahvem -günlerdir midemin alabildiği tek şey- boğazıma kaçıyordu az kalsın ama Hobie bunu fark etmişe benzemiyordu.</p>

  <p>“Bir numara bıraktı. Senin neden aradığını bildiğini söyledi. Ah,” oturdu, bir anda avucunun içiyle masaya vurdu, “ve Barbourların çocuklarından biri aradı!”</p>

  <p>“Kitsey mi?”</p>

  <p>“Hayır.” Çayından bir yudum aldı. “Platt? Adını doğru mu söylüyorum?”</p>

  <h3 id="sigil_toc_id_111">XII</h3>

  <p class="p1">Lucius Reeve ile baş etme fikri, hem de ilaç almadan, beni depolama ünitesine geri yollamaya yetecekti neredeyse. Barbourlara gelince, Platt’la konuşmaya da can atmıyordum ama neyse ki telefonu açan Kitsey oldu.</p>

  <p>“Senin için bir akşam yemeği vereceğiz,” dedi bir anda.</p>

  <p>“Pardon, anlamadım?”</p>

  <p>“Sana söylemedik mi? Ah, belki de seni ben aramalıydım! Her neyse, annem seni gördüğüne <i>çok</i> sevindi. Tekrar ne zaman geleceğini bilmek istiyor.”</p>

  <p>“Şey...”</p>

  <p>“Davete ihtiyacın var mı?”</p>

  <p>“Yani, bir bakıma.”</p>

  <p>“Sesin bir tuhaf geliyor.”</p>

  <p>“Kusura bakma, şey, grip oldum.”</p>

  <p>“Ciddi misin? Aman Tanrım. Hepimiz gayet iyiyiz, bizden kapmış olabileceğini sanmıyorum, affedersin,” dedi arka taraftan gelen belirsiz bir sese. “İşte... Platt telefonu elimden almaya çalışıyor. Daha sonra konuşuruz.”</p>

  <p>“Selam, kardeşim,” dedi Platt telefonu eline alınca.</p>

  <p>“Selam,” dedim şakağımı ovuşturarak, Platt’ın bana <i>kardeşim</i> demesinin ne kadar tuhaf olduğunu düşünmemeye çalışıyordum.</p>

  <p>“Ben...” Ayak sesleri, bir kapı kapandı. “Lafı dolandırmadan konuya girmek istiyorum.”</p>

  <p>“Evet?”</p>

  <p>“Mobilya meselesi,” dedi samimi bir ses tonuyla. “Bazılarını bizim için satma şansın olur mu?”</p>

  <p>“Tabii.” Oturdum. “Annen hangi parçaları satmayı düşünüyor?”</p>

  <p>“Şey,” dedi Platt, “durum şu ki bu meseleyle annemin canını sıkmayı hiç istemiyorum, eğer mümkünse. Buna hazır olduğundan emin değilim, bilmem anlatabiliyor muyum.”</p>

  <p>“Aa?”</p>

  <p>“Şey, yani o kadar çok eşyası var ki... Maine’deki ve depodaki şeylere bir daha dönüp bakmayacak bile, anlıyor musun? Sadece mobilya da değil. Gümüş, madenî para koleksiyonu... Bayağı önemli şeyler olduklarını düşünüyorum ama dürüst olacağım, bok gibi görünen seramikler de var. Mecazi anlamda demiyorum. Tam manasıyla inek boku parçalarından söz ediyorum.”</p>

  <p>“Sanırım soracağım şey bunları neden satmak istediğin olacak.”</p>

  <p>“Şey, satmayı <i>gerektiren</i> bir durum yok,” dedi telaşla. “Ama mesele şu ki annem bu eski püskü saçmalıkların çoğundan bir türlü kopamıyor.”</p>

  <p>Gözümü ovuşturdum. “Platt...”</p>

  <p>“Yani orada öylece duruyorlar. Bütün o ıvır zıvır. Çoğu bana ait zaten, madenî paralar ve eski silahların falan bazıları çünkü büyükannem onları bana bıraktı. Demek istediğim,” gevrek bir sesle, “seninle açık konuşacağım. Müşterisi olduğum başka bir adam var ama doğrusu, ben seninle çalışmak isterim. Bizi tanıyorsun, annemi tanıyorsun ve bana makul bir fiyat vereceğini biliyorum.”</p>

  <p>“Pekâlâ,” dedim tereddütle. Bunu sabırsız, bitmeyecekmiş gibi gelen bir sessizlik izledi -sanki önümüzdeki senaryoyu okuyorduk ve o, müthiş bir özgüvenle repliğimin devamını okumamı bekliyordu- onu nasıl atlatacağımı düşünüyordum ki gözüm Lucius Reeve’in Hobie’nın açık, okunaklı el yazıyla yazılmış adına ve numarasına ilişti. “Şey, ııı, durum biraz karışık,” dedim. “Demek istediğim, gerçekten bir şey diyebilmem için bütün o şeyleri bizzat görmem gerekir. Haklısın, haklısın,” araya girip birtakım fotoğraflardan bahsetmeye çalışıyordu, “ama fotoğraflar yeterli sayılmaz. Ayrıca ben madenî para ya da senin sözünü ettiğin türden seramikler satmıyorum. Hele de madenî para söz konusuysa sadece ve sadece bununla uğraşan bir satıcıya gitmelisin. Ama bu süre zarfında,” dedim -hâlâ bir şeyler söylemeye çalışıyordu- “eğer mesele birkaç bin kaldırmaksa sanırım sana yardımcı olabilirim.”</p>

  <p>Bu onu tam anlamıyla susturdu. “Öyle mi?”</p>

  <p>Gözlüklerimin altından burnumu kaşıdım. “Mesele şu. Bir parçanın menşeini belirlemeye çalışıyorum, tam bir kâbus, adam peşimi bırakmıyor, parası neyse verip parçayı ondan geri almayı denedim ama adam olay çıkarmaya niyetli gibi görünüyor. Neden olduğu konusunda hiçbir fikrim yok. Her neyse, benim bu parçayı başka bir koleksiyoncudan satın aldığımı kanıtlayan bir satış senedi ibraz edebilirsem, bu çok işime yarar sanıyorum.”</p>

  <p>“Yani annem seni yere göğe sığdıramıyor,” dedi bozuk bir sesle. “Ne istersen yapacağından eminim.”</p>

  <p>“Şey, mesele şu ki,” Hobie alt katta matkabı çalıştırmıştı, ama ben yine de sesimi alçalttım, “bu konuştuklarımız ikimizin arasında kalıyor elbette, değil mi?”</p>

  <p>“Elbette.”</p>

  <p>“Anneni bu işin içine karıştırmak için hiçbir sebep görmüyorum aslına bakarsan. Ben geçmiş tarihli bir satış senedi yazabilirim. Ama eğer bu adam herhangi bir şey sorarsa ki sorabilir, yapmak istediğim şey onu sana yönlendirmek, ona senin numaranı veririm, ailenin en büyük çocuğu, annesi yakın zamanda sevdiklerini kaybetti, falan filan...”</p>

  <p>“Kim bu adam?”</p>

  <p>“Adı Lucius Reeve. Adını duymuş muydun?”</p>

  <p>“Hayır.”</p>

  <p>“Şey, bil diye söylüyorum, anneni tanıyor ya da bir zamanlar tanışmış olması hiç de olasılık dışı değil.”</p>

  <p>“Bunun sorun olacağını sanmam. Annemin bugünlerde kimseyle görüştüğü yok.”</p>

  <p>Duraksadı, bir sigara yaktığını duyabiliyordum. “Pekâlâ, bu herif aradı diyelim.”</p>

  <p>Ona o sandıklı konsolu tarif ettim. “Bir fotoğrafını e-postayla gönderebilirim. En belirgin özelliği üstündeki zümrüdüanka oyması. <i>Senin </i>ona söyleyeceğin tek şey, olur da ararsa bu parçanın Maine’deki evinizde durduğu, ta ki birkaç yıl önce annen onu satmaya karar verinceye kadar. Onu iflas eden bir satıcıdan almış olmalıydı, birkaç yıl önce ölen yaşlı bir adamdan, adını hatırlamıyorsun, kahretsin, bir bakman gerek. Yine de eğer üstelerse,” birkaç çay lekesinin ve düşük ısıda birkaç dakika ısıtıp kırış kırış bir hale getirmenin bit pazarından aldığım 1960’lardan kalma makbuz defterindeki boş makbuzları daha da yaşlandırabilmesinin insana parmak ısırttığını öğrenmiştim zaman içinde, “o satış senedinin bir kopyasını da senin için hazırlamak benim için hiç zor olmayacaktır.”</p>

  <p>“Anladım.”</p>

  <p>“Pekâlâ. Her neyse,” etrafı kolaçan edip sigara arıyordum ki sigaram yoktu, “sen kendi üstüne düşeni halledersen, biliyorsun işte, <i>olur da </i>bu adam ararsa beni desteklersen, bu parçanın ederinin yüzde onunu sana vereceğim.”</p>

  <p>“Ne kadar bu dediğin?”</p>

  <p>“Yedi bin dolar.”</p>

  <p>Platt güldü - tuhaf ölçüde mutlu ve vurdumduymaz geliyordu gülüşü kulağa. “Babam hep siz bütün antikacı heriflerin sahtekâr olduğunuzu söylerdi zaten.”</p>

  <h3 id="sigil_toc_id_112">XIII</h3>

  <p class="p1">Telefonu kapattım, üstümden koca bir yük kalkmış gibi hissediyordum. Bayan Barbour’un payına düşen ikinci ve üçüncü sınıf antikaları vardı ama bunların yanında, Platt’ın ne yaptığını bilmeden onun arkasından iş çevirip satacağını düşünmenin bile beni rahatsız ettiği bir dolu değerli parçaya da sahipti. “Gafil avlanma”ya gelince - biri süregelen ve tam anlaşılmamış bir belaya bulaşmışsa o da Platt idi. Daha önceki yıllar da onun evden defedilmesinin üzerine düşünmediysem de bu durumun üstü öyle özenle kapatılmıştı ki oldukça ciddi, kontrol altına alınmadığı takdirde işin içine polisin de dâhil olabileceği bir şeyler yapmış olması mümkündü ve bu, tuhaf bir şekilde parasını alıp çenesini kapalı tutacağı konusunda ona güvenebileceğimi bir kez daha kanıtlıyordu. Ayrıca -bunu düşünmek bile yüreğime su serpiyordu- dünya üzerinde Lucius Reeve’e aldırış etmeyecek ve onun gözünü korkutacak biri varsa, o da Platt’tı: birinci sınıf bir züppe ve başlı başına zorbanın teki.</p>

  <p>“Bay Reeve?” dedim nazik bir biçimde, telefonu açtığında.</p>

  <p>“Lucius deyin, lütfen.”</p>

  <p>“Peki o halde, Lucius.” Sesini duyunca öfkeden elim ayağım buz kesiyordu ama Platt’ı kendi tarafıma çektiğimi bilmek beni olmam gerekenden daha kibirli yapmıştı. “Telefonunuza istinaden arıyorum. Aklınızda ne var?”</p>

  <p>“Muhtemelen sizin düşündüğünüz şey değil,” dedi hiç vakit kaybetmeden.</p>

  <p>“Öyle mi?” dedim rahat bir tavırla ama ses tonu beni afallatmıştı. “Peki o halde. Lütfen beni bilgilendirin.”</p>

  <p>“Bunu yüz yüze yapmamı yeğleyeceğinizi sanıyorum.”</p>

  <p>“Pekâlâ. Şehir merkezine ne dersiniz?” dedim çabucak. “Geçen sefer siz beni kulübünüze götürme lütfunda bulunmuştunuz.”</p>

  <h3 id="sigil_toc_id_113">XIV</h3>

  <p class="p1">Seçtiğim restoran Tribeca’daydı; şehir merkezinden Hobie ya da arkadaşlarından biriyle karşılaşırsam diye pek endişelenmeyeceğim kadar uzaktı ve Reeve’in dengesini bozacak kadar (öyle umuyordum) genç bir kalabalık vardı. Gürültü, ışıklar, sohbet, durmadan birbirine değen bedenler: zinde, körelmemiş duyularımla, kokular can alıcıydı, şarap, sarımsak, parfüm ve ter, mutfaktan hızla çıkarılan hâlâ cızırdayan limon otlu tavuk ve turkuaz renkli sıralar, hemen yanımda oturan kızın parlak turuncu elbisesi, bunların hepsi doğrudan gözlerime püskürtülen endüstriyel kimyasallardı sanki. Midem sinirden kuduruyordu, cebimdeki tomardan aldığım bir asit gidericiyi kemiriyordum ki kafamı kaldırdım ve zürafa gibi upuzun, dövmeli -uyuşuk ve boş bakışlı- güzel hostesin Lucius Reeve’i tüm ilgisizliğiyle masama doğru yönlendirdiğini gördüm.</p>

  <p>“Ah, merhaba,” dedim, onu selamlamak için ayağa kalkmadan. “Sizi görmek ne güzel.”</p>

  <p>Tiksintiyle etrafa bakınıyordu. “Burada oturmak zorunda mıyız gerçekten?”</p>

  <p>“Neden olmasın?” dedim tatlılıkla. Gidiş gelişin tam ortasındaki bu masayı bilerek seçmiştim; bağırmamızı gerektirecek kadar gürültülü değil ama rahatsız etmeye yetecek kadar da gürültülüydü, ayrıca güneşin <i>onun </i>gözüne girmesini sağlayacak bir sandalyede oturmak zorunda kalıyordu.</p>

  <p>“Bu tam manasıyla bir saçmalık.”</p>

  <p>“Ah. Üzgünüm. Eğer buradan memnun değilseniz...” Makamına geri dönen ve etrafa boş bakışlar atan dalgın genç zürafaya başımla işaret ettim.</p>

  <p>Durumu kabullenip -restoran hınca hınç doluydu- oturdu. Konuşması ve hareketleri gergin ve zarif olsa da ve üstündeki takımı onun yaşındaki bir adam için modaya uygun sayılsa da tavırları bana bir balon balığını anımsatıyordu - ya da karikatür bir diktatörü veya bisiklet pompasıyla şişirilmiş bir atlı polisi: çukur bir çene, hamur gibi yusyuvarlak bir burun, gergin bir çizgi halindeki ağız ve bunların hepsi tüm tombulluğu, öfkesi, yüksek tansiyon kaynaklı pembeliğiyle parıldayan bir suratın tam ortasına yerleştirilmişti.</p>

  <p>Yemekler geldikten sonra -önündeki bir dolu çıtır çıtır <i>wonton</i> parçası ve kıvır kıvır taze soğana bakınca yüzünün aldığı şekle bakılırsa Asya füzyon mutfağı pek hoşuna gitmiyordu- bana söylemek istediği her neyse söylemesi için onu kendi haline bıraktım. Welty’nin eski makbuz defterlerinden birindeki boş bir sayfaya yazıp beş yıl önceki tarihi attığım sahte satış senedinin karbon kopyası göğüs cebimde duruyordu ama mecbur kalıncaya kadar onu ortaya çıkarmaya niyetim yoktu.</p>

  <p>Bir çatal istedi, biraz ürkütücü görünen “akrep karides” tabağından mimari bir özenle konmuş birkaç parça sebzeyi kaldırıp kenara koydu. Sonra bana baktı. O jambon pembesi yüzündeki küçük, keskin gözleri masmavi parlıyordu. “Müzeyi biliyorum,” dedi.</p>

  <p>“Nesini biliyorsunuz?” dedim, bir an için şaşırıp bocaladıktan sonra.</p>

  <p>“Ah, lütfen. Neden söz ettiğimi sen gayet iyi biliyorsun.”</p>

  <p>Ta omurga kemiğime keskin bir korkunun saplandığını duydum, yine de gözlerimi tabağımdan ayırmamaya gayret ettim: beyaz pilav ve sotelenmış sebzeler, menüdeki en sade şey. “Peki, sakıncası yoksa. Bu konu hakkında konuşmamayı yeğlerim. Üzücü bir konu.”</p>

  <p>“Evet, tahmin edebiliyorum.” Bunu öyle alaycı ve kışkırtıcı bir ses tonuyla söylemişti ki kafamı kaldırıp gözlerimi gözlerine diktim. “Benim annem öldü, eğer söylemeye çalıştığınız buysa.”</p>

  <p>“Evet, annen.” Uzun bir duraksama. “Welton Blackwell de.”</p>

  <p>“Doğru.”</p>

  <p>“Evet, yani. Gazetelere çıktı, Tanrı aşkına. Bunu herkes biliyor. Ama...” dilinin ucunu üst dudağında gezdirdi, “benim merak ettiğim şey şu. James Hobart neden şu masalı şehirdeki herkese dolaşıp anlattı durdu? Senin elinde ortağının yüzüğüyle bir anda onun kapısında belirmen? Çünkü çenesini kapalı tutsaydı şayet, kimse aradaki bağlantıyı kurmayacaktı.”</p>

  <p>“Ne demeye çalıştığınızı anlamıyorum.”</p>

  <p>“Ne dediğimi gayet iyi biliyorsun. Sende benim çok istediğim bir şey var. Birçok insanın istediği bir şey, aslına bakarsan.”</p>

  <p>Yemek çubuklarını tam ağzıma götürüyordum ki yemeyi kestim. Ani, düşüncesiz tepkim, derhal kalkıp o restoranı terk etmeyi istemek oldu ama aynı anda bunun ne kadar aptalca olacağını da fark ettim.</p>

  <p>Reeve sandalyesinde arkasına yasladı. “Hiçbir şey söylemiyorsun.”</p>

  <p>“Çünkü söylediklerinize bir anlam veremiyorum,” diye sertçe karşılık verdim, yemek çubuklarım elimden bıraktım ve birdenbire -bir şekilde bu hareketin hızında- aklım babama gitti. O bu durumu nasıl idare ederdi?</p>

  <p>“Çok tedirgin görünüyorsun. Nedenini merak ediyorum.”</p>

  <p>“Sanırım bütün bunların konsolla ne alakası olduğunu göremiyorum. Çünkü burada onun için buluştuğumuzu zannediyordum.”</p>

  <p>“Neden bahsettiğimi sen çok iyi biliyorsun.”</p>

  <p>“Hayır...” kulağa hakiki gelen, duyduklarıma inanamadığımı gösteren bir kahkaha, “korkarım bilmiyorum.”</p>

  <p>“Her şeyi bir bir anlatmamı mı istiyorsun? Hemen burada? Pekâlâ, anlatacağım. Sen, Welton Blackwell ve yeğeniyle birlikteydin, üçünüz birden Galeri 32’deydiniz ve <i>sen,”</i> ağır, alaycı bir gülümseme, “oradan çıkıp giden tek kişiydin. Ve Galeri 32’den başka neyin çıktığını hepimiz biliyoruz, öyle değil mi?”</p>

  <p>Sanki bütün aklım çekilmiş gibiydi. Etrafımızda, her yerde çatal bıçakların tıkırtısı, kahkahalar, seslerin yankıları tuğla kaplı duvarlardan sekiyordu.</p>

  <p>“Görüyor musun?” dedi Reeve kendini beğenmiş bir tavırla. Yeniden yemeğine dönmüştü. “Çok basit. Yani herhalde,” dedi azarlar gibi bir ses tonuyla, çatalını tabağının kenarına bıraktı, “herhalde bunu kimsenin anlayacağını düşünmedin? Tabloyu aldın ve yüzüğü Blackwell’in ortağına getirdiğinde ona tabloyu da verdin, hangi sebeple bilmiyorum, evet, evet,” dedi ben bir şeyler söylemeye çalışınca, sandalyesini biraz yana kaydırdı, gözlerini güneşten korumak için elini siper etti, “sonunda kendini James Hobart’ın <i>vesayetinde</i> buldun. Tanrı aşkına, onun vesayeti altına girdin ve o zamandan beri senin o küçük yadigârını oraya buraya götürüyor ve onu bağış toplamak için kullanıyor.”</p>

  <p>Bağış toplamak? Hobie? “Oraya buraya mı <i>götürüyor</i>?” dedim ve sonra durumu kendime hatırlatıp düzelttim. “Neyi götürüyor?”</p>

  <p>“Bak, bu ‘neler oluyor?’ numarası can sıkıcı bir hale gelmeye başladı.”</p>

  <p>“Hayır, ben ciddiyim. Sen neden bahsettiğini sanıyorsun?”</p>

  <p>Reeve dudaklarını büzdü, halinden çok memnun görünüyordu. “O eşsiz bir tablo,” dedi. “Küçük, güzel bir aykırılık, tam manasıyla emsalsiz. Onu Mauritshuis’de ilk gördüğüm zamanı asla unutmayacağım... Oradaki bütün o eserlerden çok daha başkaydı gerçekten ya da bana sorarsan zamanına ait bütün diğer eserlerden. 1600’lerde yapılmış olduğuna inanmak güç. Tüm zamanların en müthiş küçük tablolarından biri, sence de öyle değil mi? Neydi...” Durdu, hafif alaycı bir biçimde... “Neydi şu koleksiyoncunun söylediği, bilirsin, şu sanat eleştirmeni, Fransız, onu yeniden keşfeden adam? Bir soylunun ambarına gömülü olarak bulmuş, ta 1890’larda ve o zamandan sonra ona sahip olmak için,” (parmaklarıyla tırnak işareti yaparak) ‘“ümitsiz çabalar’ göstermiş. ‘Sakın unutma, bu küçük saka kuşu ne pahasına olursa olsun benim olmalı.’ Ama elbette benim bahsettiğim söz bu değil. Ben bu ünlü sözünü kastediyorum. Tabii sen bunu biliyor olmalısın. Bunca zaman sonra tabloya ve tarihine epey aşina olmuş olmalısın.”</p>

  <p>Peçetemi masanın üstüne bıraktım. “Neden bahsettiğinizi bilmiyorum.” Geri adım atmayıp bunu söylemeye devam etmekten başka yapabileceğim hiçbir şey yoktu. <i>İnkâr, inkâr, inkâr,</i> babamın -mafya avukatını oynadığı büyük iş yapan filminde- vurulmadan hemen önce müvekkiline öğütlediği gibi.</p>

  <p><i>Ama beni gördüler.</i></p>

  <p><i>Başka biri olmalı.</i></p>

  <p><i>Üç görgü tanığı var.</i></p>

  <p><i>Dikkate alma. Hepsi yanılıyor. “Ben değildim.”</i></p>

  <p><i>Gün boyu benim aleyhimde tanıklık yapmaları için insanları getiriyor olacaklar.</i></p>

  <p><i>İyi o zaman. Bırak getirsinler.</i></p>

  <p class="bos2"></p>

  <p class="p1">Biri pencerenin güneşliğini indirmiş, masamızı zebra desenli bir gölgenin altında bırakmıştı. Reeve, küstahça beni süzdü, çatalını parlak turuncu renkte bir karidese saplayıp yedi.</p>

  <p>“Demek istediğim, düşünüp duruyorum,” dedi. “Belki sen bana yardım edebilirsin. Onun büyüklüğündeki başka hangi tablo onun mükemmelliğine yaklaşabilir? Belki şu sevimli, küçük Velásquez, bilirsin, Villa Medici bahçesi. Tabii eşsizlik konusunda seninkinin eline su dökemez.”</p>

  <p>“Neden bahsettiğinizi bana bir kez daha anlatır mısınız? Zira nereye varmaya çalıştığınızdan emin olamıyorum.”</p>

  <p>“İstersen aynen böyle devam et,” dedi nezaketle, peçetesiyle ağzını sildi. “Kimseyi kandırdığın yok. Yine onu o kaşkavalların eline verip tehlikeye atmanın müthiş sorumsuz bir davranış olduğunu söylemeliyim.”</p>

  <p>Şaşkınlık içerisinde ki bu defaki tam anlamıyla gerçekti, içinde hayret barındırabilecek bir ışık belirdiğini gördüm gözlerinde. Ama ne olduğunu anlamadan kayboluverdi.</p>

  <p>“Böylesine değerli bir şeyi öyle insanların eline veremezsin,” dedi, hızla lokmasını çiğnemeye koyuldu. “Sokak eşkıyaları, kara cahiller.”</p>

  <p>“Dediklerinize hiçbir anlam veremiyorum,” diye çıkıştım.</p>

  <p>“Öyle mi?” Çatalını bıraktı. “Pekâlâ. Benim teklifim, neden bahsettiğimi anlama zahmetine girersen şayet, onu senden satın almak.”</p>

  <p>Stres anlarında sıklıkla olduğu gibi kulağım -patlamadan kalma o eski ekoyla- çınlamaya başladı, inişe geçen bir uçağın çıkardığı tiz gürültü gibi.</p>

  <p>“Bir rakamla adını koyayım mı? Pekâlâ. Sanıyorum yarım milyon bu işi görecektir, hemen şu anda telefonu elime alıp bir arama yapabilecek konumda olduğumu da düşünürsek,” cep telefonunu cebinden çıkarıp masanın üstüne, su bardağının yanına koydu, “ve bu küçük girişiminize bir son verebileceğimi.”</p>

  <p>Gözlerimi kapadım, sonra yeniden açtım. “Bakın. Daha ne kadar söyleyebilirim? Ne düşünüyorsunuz gerçekten bilmiyorum...”</p>

  <p>“Sana tam olarak ne düşündüğümü söyleyeyim, Theodore. Düşündüğüm şey saklama, koruma. Senin ya da birlikte çalıştığın insanlar için çok önemli olmadığı belli olan endişeler. Sen de bunun yapılacak en akıllıca şey olduğunun farkına varacaksın, senin için ve tablo için de. Belli ki bir servet yaptın ama onu böylesine riskli koşullarda ortalıkta dolaştırıp durmanın çok sorumsuzca olduğu konusunda sen de hemfikir değil misin?”</p>

  <p>Ama suratıma yansıyan yapmacıksız şaşkınlık işe yaramışa benziyordu. Tuhaf, garip bir duraksamadan sonra takım elbisesinin göğüs cebine uzandı...</p>

  <p>“Her şey yolunda mı?” dedi erkek manken görünümündeki garsonumuz bir anda ortaya çıkıp.</p>

  <p>“Evet evet, yolunda.”</p>

  <p>Garson hemen ortadan kayboldu, güzel hostesle konuşmak için hemen restoranın diğer tarafına geçti. Reeve cebinden katlanmış birkaç yaprak kâğıt çıkardı, masa örtüsünün üzerinden bana doğru itti.</p>

  <p>Bir internet sayfasının çıktısıydı bu. Hızla gözden geçirdim - FBI... uluslararası kuruluşlar... acemice yapılmış bir baskın... soruşturma...</p>

  <p>“Bu da neyin nesi?” dedim, öyle yüksek sesle bağırmıştım ki yan masadaki kadın yerinden sıçradı.</p>

  <p>Reeve -tüm dikkatini öğle yemeğine vermişti artık- hiçbir şey söylemedi.</p>

  <p>“Hayır, ben ciddiyim. Bunun benimle ne alakası var?” Öfkeyle sayfayı inceliyordum... ihmal sonucu ölüme sebebiyet verme davası... Carmen Huidobro, Miami geçici eleman acentasından bir hizmetçi, eve baskına gelen polis memurları tarafından vurularak öldürülmüş... Bu haberin neresinin benimle alakası olduğunu soracaktım ki aniden kalakaldım.</p>

  <p class="p7">Bir resim üstadına ait olan ve kısa bir süre öncesine kadar tahrip olduğu düşünülen tablonun <i>(Saka Kuşu,</i> Carel Fabritius, 1654) Corteras’la yapılan anlaşmada rehin olarak kullanıldığı söylentileri dolaşıyordu ancak ne yazık ki tablo South Florida yerleşkesindeki baskında ortaya çıkmadı. Çalıntı sanat eserleri uyuşturucu kaçakçılığı ve silah ticareti için risk sermayesi sağlamak amacıyla değerli evrak olarak kullanılsa da Uyuşturucuyla Mücade Dairesi DEA, FBI’ın Sanat Suçları dairesinin meselenin “baştan savma” ve “acemice” ele alındığına dair yaptığı eleştirilere karşı kendilerini savunarak Bayan Huidobro’nun kazara ölümünden dolayı özür dileyen ve aynı zamanda polis memurlarının sanat eserlerini teşhis ve keşif edecek donanıma sahip olmadıklarını açıklığa kavuşturan bir basın açıklaması yayımladı. DEA basın bürosu sözcüsü Turner Stark, “Bunun gibi baskı altındaki durumlarda Amerika’nın denetimli madde yasalarının ihlallerini kovuştururken en yüksek önceliğimiz her zaman memurlarımızın ve sivillerin güvenliği olacaktır,” diye belirtti. Özellikle de Bayan Huidobro’nun yanlışlıkla öldürülmesi davasının ardından ortaya çıkan sansasyon, federal bürolar arasında çok daha büyük bir işbirliği olması gerektiğine dikkat çekti. “Tek bir telefon yetecekti,” dedi Interpol’ün Sanat Suçları biriminin sözcüsü Hofstede Von Moltke, dün Zürih’te düzenlenen basın toplantısında. “Ama bu insanların tutuklamalarını yapıp mahkûmiyet kararlarını belirlemekten başka hiçbir şey düşündükleri yoktu ve bu çok yazık oldu, zira artık tablo yeraltına karıştı ve yeniden ortaya çıkması onlarca yıl alabilir.” Yağmalanmış tablo ve heykellerin kaçakçılığının dünya çapında altı milyar dolarlık bir endüstri olduğu tahmin ediliyor. Tablonun görüldüğü doğrulanmadıysa da dedektifler bu türüne ender rastlanan Hollandalı şaheserin çoktan ülke dışına, büyük olasıkla da Hamburg’a götürüldüğünü ve burada herhangi bir müzayedede milyonlarca dolar kazandıracağı şekilde el değiştirdiğini düşünüyorlar.</p>

  <p class="p1">Kâğıdı elimden bıraktım. Yemek yemeyi kesen Reeve yüzünde kedi gibi kurnaz bir gülümsemeyle dikkatle bana bakıyordu. Belki o armut şekilli suratındaki o ufacık gülümsemenin yapmacıklığından ama durup dururken kahkahalara boğuldum: dehşet ve rahatlama karışımı bastırılmış bir kahkaha, tıpkı alışveriş merkezinin peşimizden koşan (ve az kalsın bizi yakalayacak olan) şişman güvenlik görevlisi, yemek katındaki ıslak zeminin üzerinde kayıp kıç üstü düştüğünde Boris’le birlikte kahkahalarla güldüğümüz gibi.</p>

  <p>“Evet?” dedi Reeve. Ağzının kenarında karideslerden kalma turuncu bir leke vardı, ihtiyar yaratık. “Seni ilgilendiren bir şey buldun sanırım?”</p>

  <p>Ama benim tek yapabildiğim kafamı sallayıp restorandan dışarıya bakmak oldu. “Dostum,” dedim gözlerimi kurularayak, “ne diyeceğimi bilemiyorum. Belli ki hayal görüyorsun ya da... bilmiyorum.”</p>

  <p>Reeve, kendi adına, hiç de tedirgin olmuşa benzemiyordu ama durumdan memnun olmadığı belliydi.</p>

  <p>“Hayır, gerçekten,” dedim kafamı sallayarak. “Üzgünüm. Gülmemeliyim. Ama bu gördüğüm en gülünç saçmalık.”</p>

  <p>Reeve peçetesini katlayıp masanın üstüne koydu. “Sen yalancının tekisin,” dedi keyifle. “Böyle kandırmacalarla kendini bu işten sıyırabileceğini sanıyor olabilirsin ama bunu yapamayacaksın.”</p>

  <p>“İhmal sonucu ölüme sebebiyet? Florida yerleşkesi? Ne? Bunun benimle bir alakası olduğunu düşünüyor musun cidden?”</p>

  <p>Reeve o ufacık, masmavi gözleriyle sertçe bana bakıyordu. “Makul davran. Sana bir çıkış yolu sunuyorum.”</p>

  <p><i>“Çıkış</i> yolu?” Miami, Hamburg, bu yerlerin adları bile beni kahkahalara boğmaya yetiyordu. “Neden çıkış yolu?”</p>

  <p>Reeve peçetesiyle dudaklarını kuruladı. “Bunu bu kadar gülünç bulmana sevindim,” dedi sakince. “Çünkü sanat suçları dairesindeki burada adı geçen beyefendiye telefon edip ona sen, James Hobart ve birlikte çevirdiğiniz bu dolapla ilgili bütün bildiklerimi anlatmaya hazırım. Buna ne diyeceksin?”</p>

  <p>Elimdeki kâğıdı önüne fırlattım, sandalyemi geriye çektim. “Hiç durma ve telefon et diyeceğim. Nasıl istersen. Diğer meseleyle ilgili ne zaman konuşmak istersen beni ara.”</p>

  <h3 id="sigil_toc_id_114">XV</h3>

  <p class="p1">Momentum beni restorandan dışarı öyle hızla çıkardı ki nereye gittiğimin farkında bile değildim ama üç dört blok uzaklaşır uzaklaşmaz müthiş bir şiddetle titremeye başladım ve Canal Caddesi’nin hemen güneyindeki küçük, pis parkta durmak ve bir banka oturmak zorunda kaldım, kafam dizlerimin arasında, hızlı ve derin derin nefes alıyordum, Turnbull &amp; Asser marka takım elbisemin koltuk altları terden sırılsıklam olmuştu, dışarıdan bakınca (farkındaydım, gazetelerle kendilerini yelpazeleyen ve kuşkuyla beni izleyen asık suratlı Jameikalı dadılara, ihtiyar İtalyanlara) aldığı kokainin etkisi geçmiş, yanlış tuşa basıp on milyon kaybetmiş acemi bir borsa simsarı gibi görünüyordum.</p>

  <p>Sokağın karşısında küçük bir dükkân vardı. Nefes alıp verişim düzelir düzelmez oraya gittim -hafif ilkbahar esintisinde kendimi yapış yapış, üşümüş ve yapayalnız hissediyordum- ve soğuk dolabından bir Pepsi alıp paranın üstünü bile almadan parkın yapraklı gölgesine, kurum tozlu banka geri döndüm. Güvercinler havada kanat çırpıyorlardı. Trafik gürül gürül tünelden geçip diğer kasabalara, diğer şehirlere, alışveriş merkezleri ve bulvarlara, eyaletler arası ticaretin engin, kişiliksiz akınları halinde ilerliyordu. Bu uğultuda müthiş, baştan çıkarıcı bir yalnızlık vardı, bir davet hatta, denizin çağrısı gibi ve ilk defa babamı hesabındaki bütün parayı çekmeye, temizleyicideki gömleklerini almaya, arabasının deposunu doldurup tek kelime etmeden şehirden kaçmaya iten dürtüyü anlıyordum. Güneşte kavrulmuş otoyollar, radyoda dönüp duran aramalar, tahıl ambarları ve egzoz dumanları, gizli bir kusur gibi göz önüne serilen geniş, bomboş araziler.</p>

  <p>Düşüncelerim kaçınılmaz olarak Jerome’a kaydı. Adam Clayton Powell’da, üçüncü hattın son durağından birkaç blok mesafede yaşıyordu ama Yüz Onuncu Cadde’de, arada sırada buluştuğumuz Brother J’s isimli bir bar vardı: müzik kutusunda Bili Withers parçalarıyla ve yapış yapış döşemeleriyle kariyerli alkoliklerin öğlen ikide üçüncü viskilerini gömdükleri tam bir emekçi batakhanesiydi. Ama Jerome bin dolardan daha az miktarda tıbbi ilaç satmıyordu ve bana memnuniyetle birkaç torba eroin vereceğini bilsem de bir taksiye atlayıp yola devam etmek ve doğruca Brooklyn Köprüsü’nden atlamak daha sıkıntısız olurmuş gibi geldi.</p>

  <p>Chihuahua cinsi köpeği olan ihtiyar kadın, bir buzlu dondurma için kavga eden küçük çocuklar. Canal Caddesi üzerinden uzak, çılgın siren sesleri akıyordu, kulaklarımdaki çınlamayla çakışan resmî ama bu sahneye uymayan bir nota: mekanik bir savaş halini, gelen füzelerin aralıksız uğultusunu akla getiren bir yanı vardı.</p>

  <p>Ellerimi kulaklarımın üstüne kapatıp (kulak çınlaması için bir işe yaramıyor, aksine daha da artırıyordu) hiç kıpırdamadan oturdum ve düşünmeye çalıştım. Konsol için çevirdiğim bu çocuksu entrikalar şimdi çok saçma geliyordu, doğrudan Hobie’ye gidip ne yaptığımı itiraf etmeliydim: pek hoş sayılmazdı, oldukça boktan bir durumdu aslında ama benden duyması çok daha iyiydi. Nasıl tepki vereceğini hayal edemiyordum: antikalar bildiğim tek şeydi, satış alanında başka bir iş bulmakta zorlanacaktım ama zorunda kalırsam atölyenin birinde bir işe girecek kadar anlıyordum o işten de, çerçeveleri yaldızlar ya da bobin keserdim; restorasyon işinde pek para etmiyordum ama antika tamiri işini adam gibi yapmaktan o kadar az insan anlıyordu ki birileri bana da bir iş verirdi kesin. O habere gelince: okuduklarım zihnimi allak bullak etmişti, sanki yanlış filmin ortasına düşüvermiştim. Bir açıdan yeterince anlaşılırdı aslında: girişimci düzenbazın teki benim Saka Kuşu’mun sahtesini yapmıştı (boyut ve teknik anlamında düşünürsek sahtesini yapmak çok da zor görünmüyordu) ve şarlatan onu ortalıkta dolaştırıp uyuşturucu anlaşmalarında teminat olarak öne sürüyordu ve cahil uyuşturucu baronları ve federal ajanlar tarafından hatalı bir biçimde tespit ediliyordu. Ama bu hikâye ne kadar hayal ürünü ya da akıl dışı olursa olsun, tabloyla ya da benimle ne kadar alakasız olursa olsun, Reeve’in kurduğu bağlantı doğruydu. Hobie’nin onun evine çıkıp geldiğimi kaç kişiye anlattığını kim bilebilirdi ki? Ya da bu insanların bunu kaç kişiye anlattığını? Ama şimdiye kadar hiç kimse, Hobie bile, Welty’nin yüzüğü ile benim de tablonun durduğu galeride <i>olduğum</i> bağlantısını kurmamıştı. Babamın deyimiyle can alıcı nokta buydu. Beni hapse sokacak hikâye buydu. Panikleyen ve çaldığı tabloların çoğunu (Cranach, Watteau, Corot) <i>yakan</i> Fransız sanat hırsızı yalnızca yirmi altı ay hapis cezası almıştı. Ama orası Fransa’ydı, 11 Eylül’ün üzerinden daha çok zaman geçmemişti; federal terörle mücadele yasalarının yeni yönergesi uyarınca, müze hırsızlıkları fazladan, “kültürel eser yağmacılığı” gibi çok daha ciddi bir suça giriyordu. Cezalar çok daha sertleşmişti, özellikle de Amerika’da. Ve şahsi yaşamımı da öyle incelemeye gerek yoktu. Şanslıysam, beş ila on yıl bir ceza yerdim. Ki -dürüst olmak gerekirse- bunu hak etmiştim. Onu saklayabileceğimi nasıl düşünebilmiştim ki? Tabloyla ilgilenmek, onu ait yere geri götürmek istemiştim yıllarca ve yine de her nasılsa her seferinde bunu yapmamak için nedenler bulmuştum. Onun sarıp sarmalanmış, gizlenmiş bir halde orada olduğunu düşününce kendi kendimi mahvetmişim, hayatımı kaydırmışım gibi hissediyordum, sanki o deliğe sokup saklamak onun gücünü artırmış ve onu daha can alıcı ve ürkütücü bir hale sokmuş gibiydi. Her nasılsa bir depo dolabının içine gömülüp gizlenmişken bile, kendini oradan kurtarıp böyle düzmece bir öyküye bulaşmış, dünyanın belleğinde ışıldayan bir nur halini almıştı.</p>

  <h3 id="sigil_toc_id_115">XVI</h3>

  <p class="p1">“Hobie, başım dertte.”</p>

  <p>Rötuşladığı Japon tarzı sandıktan kafasını kaldırdı: siyah üzerine altın rengi pagodalar, horozlar ve turnalar. “Yapabileceğim bir şey var mı?” Su bazlı akrilikle turnalardan birinin kanadını konturluyordu -şellak bazlı orijinalinden çok farklıydı ama restorasyonların ilk kuralı, bana çok önceleri öğrettiği gibi, asla tersine çeviremeyeceğin bir şey yapmamaktı.</p>

  <p>“Aslına bakarsan mesele şöyle. Senin başını da derde soktum sayılır. Yanlışlıkla.”</p>

  <p>“Pekâlâ...” fırçasının çizgisi asla tereddüt etmiyordu, “eğer Barbara Guibbory’ye Rhinebeck’teki evini dekore etmesine yardım edeceğimizi söylediysen bu işte tek başınasın. ‘Çakraların Renkleri.’ Hiç de böyle bir şey duymamıştım.”</p>

  <p>“Hayır.” Söyleyecek komik ya da basit bir şeyler düşünmeye çalıştım -Bayan Guibbory, lakabı “Tuhaf” ona cuk oturuyordu, tam bir komediydi- ama beynim durmuştu. “Maalesef bu değil.”</p>

  <p>Hobie doğruldu, boya fırçasını kulağının arkasına sıkıştırdı, acayip desenli bir mendille alnını sildi - mendilin üstüne Afrika menekşesine benzeyen mor renkli saykedelik bir desen çizilmişti, şehrin yukarı yakasındaki satışlardan birinde çılgın, ihtiyar bir kadının şahsi eşyalarının arasından bulduğu bir şeydi muhtemelen. “Neler oluyor peki?” dedi ciddi bir ses tonuyla, içinde boyalarını karıştırdığı fincan tabaklarından birine uzandı. Artık yirmili yaşlarımda olduğumdan, aramızdaki jenerasyonal resmiyet ortadan kalkmıştı, böylece eğer yaşasaydı babamla olacağımızı hayal etmekte bile zorlandığım bir şekilde oldukça samimi bir hale gelmiştik - babamlayken hep gergindim, yine neyin içine ettiğini öğrenmeye ve alacağım yanıtın yüzde kaç oranında doğru olacağını tahmin etmeye çalışıyordum.</p>

  <p>“Ben...” Oturmadan önce boyalı olmadığından emin olmak için arkamda duran sandalyeye dokundum. “Hobie, ben aptalca bir hata yaptım. Hayır, gerçekten aptalca bir hata,” diye ekledim onun babacan, hatamı umursamayan tavrını görünce.</p>

  <p>“Pekâlâ...” Fincan tabağına bir damlalıkla ham ombra damlatıyordu. “Aptalca mı bilmem ama geçen hafta Bayan Wasserman’ın masasının üzerindeki matkap izini görünce günümün tam anlamıyla mahvolduğunu sana söyleyebilirim. Güzel bir William &amp; Mary masasıydı. Deliğe yaptığım yamayı fark etmeyeceğini biliyorum ama inan bana çok kötü bir andı.”</p>

  <p>Yarı umursamaz tavrı işleri daha da kötü bir hale getiriyordu. Hızla, mideme ağrılar sokan rüya bir hızla, Platt ve göğüs cebimdeki geçmiş tarihli faturayı atlayarak Lucius Reeve ve konsol meselesine bodoslama daldım. Bir kere anlatmaya başladım mı kendimi durduramayacakmışım gibi geliyordu şimdi, bir kasaba karakolunda ampul ışığı altında hiç durmadan konuşan otoyol katili gibi artık yapılacak tek şey konuşmak, konuşmak, konuşmaktı sanki. Hobie bir noktadan sonra çalışmayı bıraktı, fırçayı yeniden kulağının arkasına sıkıştırdı, o çok iyi tanıdığım Kuzey Kutbu’ndaki kendi içine çekilen kar tavuklarını andıran çatık kaşlarla, tek kelime etmeden beni dinliyordu. Sonra samur fırçasını kulağının arkasından aldı ve bir elbezine silip kurutmadan önce onu biraz suya batırdı.</p>

  <p>“Theo,” dedi bir elini havaya kaldırıp gözlerini kapatarak, nakite çevrilmeyen çek, çıkmaz sokak, kötü durum falan filan diyerek konuşmaya devam ederken bir anda sustum. “Dur. Konuyu anladım.”</p>

  <p>“Çok üzgünüm.” Saçmalıyordum. “Bunu asla yapmamalıydım. <i>Asla. </i>Gerçekten tam bir kâbus. Çok öfkeli ve kinci, her nedense bize kafayı takmış gibi görünüyor, bilirsin, başka bir nedenden ötürü, bundan başka bir şey.”</p>

  <p>“Eh.” Hobie gözlüklerini çıkardı. Bunu izleyen sessizlikte nasıl tepki vereceğini şekillendirmeye çalışırken ne kadar temkinli davranmaya uğraştığını görünce yaşadığı şaşkınlığı anlayabiliyordum. “Olan olmuş. Durumu daha kötü bir hale getirmenin bir anlamı yok. Ama,” durdu ve düşündü. “Bu adamın kim olduğunu bilmiyorum fakat konsolun bir Affleck olduğunu sandıysa bilgisinden daha çok parası olduğu kesin. Yetmiş beş bin ödemiş, o şeye verdiği para bu kadar mıydı?”</p>

  <p>“Evet.”</p>

  <p>“Yani gidip kafasına bir baktırsın, tek diyeceğim bu. O kalitede parçalar on yılda bir ya da iki kez çıkar, o da <i>belki.</i> Ve öyle bir anda ortaya çıkıvermezler.”</p>

  <p>“Evet ama...”</p>

  <p>“Ayrıca, <i>herhangi bir</i> aptal bile gerçek bir Affleck’in değerinin çok daha fazla olacağını bilir. Ev ödevini yapmadan kim çıkıp böyle bir parçayı satın alır ki? Ahmağın biri, işte o kadar. Hem,” dedi konuşmama fırsat vermeden, “seni aradığında sen doğru olanı yapmışsın. Parasını geri ödemeye çalışmışsın ve o bunu kabul etmemiş, öyle demiştin değil mi?”</p>

  <p>“Parasını geri vermeyi teklif etmedim. Parçayı ondan geri satın almaya çalıştım.”</p>

  <p>“Ödediğinden çok daha fazla bir fiyata! Peki bu işi mahkemeye götürürse sence bu durum nasıl görünür? Ki ben sana söyleyeyim, böyle bir şey yapmayacak.”</p>

  <p>Bunu izleyen sessizlikte çalışma lambasının soğuk ışığında ikimizin de devam etmekte ne kadar tereddüt ettiğinin farkındaydım. Popçik -Hobie’nin payandalı masanın pençeli ayaklarının arasına koyduğu katlanmış havlunun üzerinde şekerleme yapıyordu- uykusunda seğirdi ve homurdandı.</p>

  <p>“Demek istediğim,” dedi Hobie, ellerindeki tozu silmiş, ne yapacağını bilen bir hayalet misali görünür bir durağanlıkla fırçasına uzanıyordu, “işin satış kısmı hiçbir zaman benim yetki alanım olmadı, bunu sen de biliyorsun ama uzun süredir bu işin içindeyim. Ve bazen,” fırçayla hızlı bir fiske vurdu, “abartı ile sahtekârlığın arasındaki çizgi epey bulanıktır doğrusu.”</p>

  <p>Gözlerim, tereddütle Japon tarzı verilen sandıkta, bekledim. Nadide bir parçaydı, Boston’a geri dönerken evi için emekli bir deniz kaptanına verilen bir hediye: süsler ve deniz kabukları, hiç evlenmemiş kız kardeşlerce yapılmış Eski Ahit alıntılarıyla bezeli kanaviçeler, akşamları yakılan balina yağı kokusu, yaşlanmanın durgunluğu.</p>

  <p>Hobie fırçayı bir kez daha elinden bıraktı. “Ah, Theo,” dedi yarı kızgın, elinin tersiyle alnını kaşımış ve kapkara bir leke bırakmıştı. “Şimdi kalkıp seni azarlamamı mı bekliyorsun? Adama yalan söyledin. Sonra hatanı düzeltmeye çalıştın. Ama adam satmak istemedi. Daha ne yapabilirsin ki?”</p>

  <p>“Olay sadece o parça değil.”</p>

  <p>“Ne peki?”</p>

  <p>“Bunu asla yapmamalıydım.” Gözlerine bakamıyordum. “Bunu önce faturaları ödemek için, bizi borçtan çıkarmak için yaptım ve sonra sanırım, ne bileyim o parçaların bazıları öyle <i>büyüleyiciydi</i> ki beni serseme çevirdiler, depoda öyle duruyorlardı...”</p>

  <p>Galiba duyduklarına inanamayacağını, sesini yükselteceğini, müthiş öfkeleneceğini sanıyordum. Ama çok daha kötüydü. Bir öfke patlamasını idare edebilirdim. Bunun yerine, tek kelime bile etmedi, yalnızca iş lambasının ışığıyla halelenmiş, keder yüklü gözlerle bana baktı, arkasındaki duvarda sıralanan aletler Mason ikonları gibi görünüyorlardı. Anlatmamam gerekenleri ona anlatmama müsade etti ve ben bunu yaparken beni sessizce dinledi ve nihayet konuştuğunda sesi her zamankinden daha kısık ve soğuktu.</p>

  <p>“Pekâlâ.” Bir alegorinin parçası gibi görünüyordu: gölgelerin içinde, mistik, siyah önlüklü marangoz. “Tamam. Bu işi nasıl halletmeyi öneriyorsun peki?”</p>

  <p>“Ben...” Beklediğim tepki bu değildi. Öfkesinden korkarak (Hobie iyi huylu ve kolay öfkelenmeyen biri olsa da tersi fenaydı) her türlü gerekçeyi ve mazereti hazırlamıştım ama bu esrarengiz soğukkanlılığın karşısında davranışımı savunmak mümkün değildi. “Sen ne dersen onu yapacağım.” Çocukluğumdan beri bu kadar utandığımı ve küçük düştüğümü hissetmemiştim. “Bu benim hatam, bütün sorumluluğu üstleniyorum.”</p>

  <p>“Yani. Parçalar etrafa dağılmış bile.” Konuşmaya devam ederken bir yandan da bir çözüm yolu düşünüyor gibiydi, sanki kendi kendine konuşuyordu. “Başka kimse seninle iletişime geçti mi?”</p>

  <p>“Hayır.”</p>

  <p>“Bu ne zamandır devam ediyor?”</p>

  <p>“Ah,” en az beş yıl, “bir, bilemedin iki yıldır.”</p>

  <p>Yüzünü buruşturdu. “Tanrım. Hayır, hayır,” dedi hemen, “bana karşı dürüst davrandığına sevindim. Ama bu işe girişmen, müşterilere ulaşman, kimi şüphelerin olduğunu söylemen gerek, bütün meseleyi anlatmana gerek yok, kafanda bir soru işareti oluştuğunu, parçaların menşeinden kuşku duyduğunu söyle ve ödedikleri parayı verip onları geri almayı teklif et. Eğer buna yanaşmazlarsa kendileri bilir. Sen teklif etmiş olursun. Ama yanaşırlarsa bunu yapmak zorunda kalacaksın, anlaşıldı mı?”</p>

  <p>“Peki.” Söylemediğim -söyleyemediğim- şeyse müşterilerin dörtte birine ödeme yapacak kadar bile para olmadığıydı. Bir gün içinde iflas ederdik.</p>

  <p>“Parçalar diyorsun. Hangi parçalar? Kaç tane?”</p>

  <p>“Bilmiyorum.”</p>

  <p><i>“Bilmiyor musun?”</i></p>

  <p>“Şey, biliyorum da ben sadece...”</p>

  <p>“Theo, lütfen.” Artık sinirlenmişti, biraz olsun rahatladım. “Bu kadarı yeter. Bana doğruyu söyle.”</p>

  <p>“Şey... anlaşmaları kayıt dışı yaptım. Nakit olarak. Ve yani hesap defterlerini kontrol etsen bile anlamanın imkânı yok...”</p>

  <p>“Theo. Beni bir daha sormak zorunda bırakma. Kaç parça?”</p>

  <p>“Ah,” iç çektim, “bir düzine? Belki?” diye ekledim Hobie’nin suratında beliren afallamış ifadeyi görünce. Aslında üç katı daha fazlaydı ama dolandırdığım insanların çoğu ya bunu anlamayacak kadar cahil ya da umursamayacak kadar zengindi.</p>

  <p>“Aman Tanrım, Theo,” dedi Hobie, dili tutulmuş gibi bir süre sessiz kaldıktan sonra. <i>“Bir düzine parça</i>? O fiyatlarda değil, öyle değil mi? Şu Affleck gibi değil?”</p>

  <p>“Hayır, hayır,” dedim alelacele (ama aslında bazı parçaları onun iki katı fiyatına satmıştım). “Ve düzenli müşterilerimize değil.” En azından bu kısmı doğruydu.</p>

  <p>“Kime o halde?”</p>

  <p>“Batı Yakası. Sinemacılar, teknolojiyle uğraşan tipler. Wall Street’ten birileri, genç herifler, bilirsin, bilgisizler. Enayi parası.”</p>

  <p>“Elinde müşterilerin listesi var mı?”</p>

  <p>“Gerçek bir liste yok ama...”</p>

  <p>“Onlara ulaşabilir misin?”</p>

  <p>“Şey, durum biraz karmaşık çünkü...” Hakiki Sheraton’ları çok ucuza kapattıklarına inanıp beni kazıkladıklarını düşünerek parçaları alıp aceleyle ortadan kaybolanlardan endişe duymuyordum. Şu eski “Sorumluluk Alıcıya Aittir” kuralı işliyordu bu durumda. O parçaların hakiki olduğunu asla iddia etmemiştim. Beni endişelendiren, bile bile sattığım, bile bile yalan söylediğim insanlardı.</p>

  <p>“Kayıt tutmadın.”</p>

  <p>“Hayır.”</p>

  <p>“Ama bir fikrin var. Onları arayıp bulabilirsin.”</p>

  <p>“Az çok.”</p>

  <p>“Az çok.’ Bu ne demek oluyor, anlamadım.”</p>

  <p>“Bazı kâğıtlar var, nakliye formları falan. Onları bir araya getirebilirim.”</p>

  <p>“Hepsini geri almaya yetecek paramız var mı?”</p>

  <p>“Şey...”</p>

  <p>“Var mı? Evet mi, hayır mı?”</p>

  <p>“Iıı...” Ona gerçeği -hayır- söylememin imkânı yoktu. “İdare ederiz.”</p>

  <p>Hobie gözünü ovuşturdu. “Eh, idare ederiz ya da etmeyiz, bunu yapmak zorundayız. Başka seçeneğimiz yok. Kemerleri sıkacağız. Bir süre zorlansak bile, vergileri geciktirsek bile. Çünkü,” dedi ona bakmayı sürdürünce, “o şeylerden birinin bile gerçek olduğunu iddia edemeyiz. Aman Tanrım,” dedi kafasını sallayarak, hâlâ inanamıyordu, “bunu neden yaptın ki? İyi taklitler bile değiller! Kullandığım malzemelerin bazıları, elime ne geçtiyse onu kullanmıştım, ne bulduysam bir araya getirmiştim...”</p>

  <p>“Aslına bakarsan...” doğrusu, Hobie’nin işçiliği epey ciddi koleksiyoncuyu bile kandırmaya yetecek kadar iyiydi ama şimdi bundan bahsetmek çok da iyi bir fikir olmayabilirdi...</p>

  <p>“...ve biliyorsun, mesele şu ki hakiki diyerek sattığın parçalardan biri bile yanlış çıkarsa, <i>hepsi</i> yanlıştır. <i>Her şeyin</i> doğruluğu sorgulanır, bu dükkândan dışarı çıkan her bir mobilya parçasının. Bunu hiç düşündün mü, bilmiyorum.”</p>

  <p>“Eee...” Düşünmüştüm, hem de çok. Lucius Reeve ile yediğim o öğle yemeğinden beri neredeyse hiç durmadan bunu düşünmüştüm.</p>

  <p>Öyle uzun bir süre öyle sessiz kaldı ki gerilmeye başladım. Ama yalnızca iç geçirdi ve gözlerini ovuşturdu, sonra bana kısmen arkasını dönüp yeniden işinin başına döndü.</p>

  <p>Hiç sesimi çıkarmıyor, fırçasının kiraz ağacı üzerinde çizdiği parlak siyah çizgiyi izliyordum. Her şey yeniydi artık. Hobie ile ikimizin bir ortaklığı vardı, vergi beyannamemizi birlikte veriyorduk. Vasiyet hükümlerini yerine getirecek kişi bendim. Bir daire bulup kendi evime taşınmak yerine, üst katta kalıp ona aylık birkaç yüz dolarlık, sembolik bile sayılamayacak bir kira ödemeyi tercih etmiştim. Bir evim ya da bir ailem varsa şayet o da oydu. Aşağıya inip tutkallama işlerine yardım ettiğimde bana gerçekten ihtiyacı olduğu için değil, daha çok mengeneleri sıkıştırmanın ve yüksek sesle dinlediğimiz Mahler’in üzerinden bağıra bağıra konuşmanın zevkini yaşamak için yapıyordum bunu ve akşamları, barda birer içki içip kulüp sandviç yemek için White Horse’a gittiğimizde bu benim için günün en güzel zamanı oluyordu.</p>

  <p>“Evet?” dedi Hobie gözlerini yaptığı işten ayırmadan, hâlâ arkasında durduğumun farkındaydı.</p>

  <p>“Çok üzgünüm. Niyetim bu kadar ileri gitmek değildi.”</p>

  <p>“Theo.” Fırça durdu. “Bunu sen de çok iyi biliyorsun, birçok insan şimdi sırtına şaplağı indirecek. Ve sana karşı dürüst olacağım, bir yanım aynı şeyi hissediyor çünkü ne yalan söyleyeyim, neden böyle bir şey yaptığını anlayamıyorum. Welty bile ki Welty de senin gibiydi, müşteriler ona bayılırdı, her şeyi satabilirdi ama o bile nadide parçaları satacağım diye uğraşırdı. Gerçek Hepplewhite, gerçek Chippendale! Onlardan kurtulamazdı! Ve sen oradaki bütün o hurdaları bir servet değerine elden çıkarıyorsun!”</p>

  <p>“Hurda değiller,” dedim, bir kez olsun doğruyu söylüyor olmaktan memnundum. “O parçaların büyük çoğunluğu gerçekten çok iyi. Beni bile kandırdılar. Sen onları kendin yaptığın için göremiyorsun sanırım. Ne kadar inandırıcı olduklarını yani.”</p>

  <p>“Evet ama...” duraksadı, ne diyeceğini bilemiyormuş gibi görünüyordu, “mobilyadan anlamayan insanların mobilyaya <i>para</i> harcamalarını sağlamak zordur.”</p>

  <p>“Biliyorum.” Ümitsizce doğru fiyatlarda satış yapmaya çalıştığım o verimsiz yıllarda, en aşağı iki yüz bin değerinde, önemli bir ayaklı şifonyer vardı elimizde, bir Queen Anne. Yıllardır dükkândaydı. Ama son zamanlarda birkaç makul teklif geldiyse de hepsini geri çevirmiştim, sırf böylesine kusursuz bir parça dükkânın iyi ışık alan girişinde durup arka tarafta gizlenen sahtekârlığı örten bir ışıltı saçıyor diye.</p>

  <p>“Theo, sen bir mucizesin. Yaptığın işte bir dâhisin, buna kuşku yok. Ama...” Ses tonundan tereddüt okunuyordu yine, nasıl devam edeceğini bulmaya çalıştığını hissedebiliyordum. “Yani demek istediğim, satıcılar itibarlarıyla yaşar. Bu bir şeref sistemidir. Bilmediğin bir şey değil. Ağızdan ağıza dolaşır. Bu yüzden, demek istediğim,” fırçasını batırdı, miyop gözlerini kısıp sandığa baktı, “sahtekârlığı kanıtlamak zordur ama bunun çaresine şimdi bakmazsan, bir yerde karşımıza çıkacağı ve bizi bitireceği kesin.” Eli hiç titremiyordu; fırçasının çizgisi şaşmıyordu. “Büyük ölçüde restore edilmiş bir parça... siyah ışığı falan boş ver, birinin onu iyi aydınlatılmış bir odaya götürdüğünü düşün, gördüklerine şaşırırsın... kamera bile çıplak gözün asla ayırt edemeyeceği damarlardaki farklılıkları yakalar. Biri çıkıp bu parçalardan birini fotoğrafladığı anda ya da Tanrı korusun, Christie’s ya da Sotheby’s’teki Önemli Amerikan Eserleri satışına koymaya karar verdiği anda...”</p>

  <p>Bir sessizlik vardı -aramızda büyüdükçe- daha da ciddileşen, kurtulması imkânsız bir hale gelen.</p>

  <p>“Theo.” Fırça durdu ve sonra yeniden hareket etmeye başladı. “Senin için bahaneler bulmaya çalışmıyorum ama bunun farkında olmadığımı düşünme, seni bu duruma sokan kişi benim. Seni orada öyle tek başına, yalnız bırakarak. Senden ‘Ekmek ve Balık Muzicesi’ yaratmanı bekleyerek. Sen çok gençsin, evet,” dedi sertçe, lafını kesip araya girmeye çalışınca hafifçe bana doğru dönmüştü, “öylesin ve bu işin benim uğraşmaya tenezzül bir etmediğim her alanında çok çok yeteneklisin ve bizi bütün o borçlardan kurtarma konusunda öyle müthiş işler başardın ki bu da kafamı kuma gömmem için uygun koşulları sağladı benim için. Yukarıda neler olup bittiğinden haberim bile yoktu. Bu yüzden en az senin kadar ben de suçluyum.”</p>

  <p>“Hobie, yemin ederim. Ben asla...”</p>

  <p>“Çünkü...” ağzı açık boya şişesini havaya kaldırdı, ne için kullanıldığını hatırlamıyormuş gibi etiketine bir göz attı, sonra yeniden yerine koydu, “yani gerçek olamayacak kadar iyiydi, öyle değil mi? Paralar oluk oluk akıyordu, harika değil mi? Peki ben öyle yakından soruşturdum mu? Hayır. Farkında değilim sanma, sen yukarıda o işleri çevirmeseydin burayı hemen kiraya vermek ve kendimize yaşayacak yeni bir yer aramak zorunda kalabilirdik. Bu yüzden bana bak, temiz bir sayfa açacağız, bütün pisliği temizleyeceğiz ve olduğu gibi kabul edeceğiz. Adım adım. Yapabileceğimiz tek şey bu.”</p>

  <p>“Bak, şunu açıklığa kavuşturmak istiyorum,” sakinliği yüreğimi parçalıyordu, “bu sorumluluk bana ait. İş o noktalara varırsa şayet. Bunu bilmeni istiyorum.”</p>

  <p>“Pekâlâ.” Fırçasıyla fiske vururken, ustalığı hünerli ve dönüşlüydü, tuhaf ölçüde üzücüydü. “Her şeye rağmen bu meseleyi şimdilik burada bırakalım, olur mu? Hayır,” dedi ben başka bir şey söylemeye kalkışınca, “lütfen. Bu durumu yoluna koymanı istiyorum ve benim üstüme düşen bir şey olursa elimden geleni yapacağım ama aksi takdirde, bu konu hakkında daha fazla konuşmak istemiyorum. Tamam mı?”</p>

  <p>Dışarıda yağmur vardı. Bodrum katı rutubetliydi, çirkin bir yer altı soğuğu hâkimdi. Ne yapacağımı ya da ne diyeceğimi bilemeden öylece kalakalmıştım, onu izliyordum.</p>

  <p>“Lütfen. Kızgın değilim, sadece işime bakmak istiyorum. Her şey yoluna girecek. Şimdi yukarıya çık, lütfen, olur mu?” dedi ben orada dikilmeyi sürdürünce. “Çok alengirli bir parça bu, rezil etmek istemiyorsam gerçekten konsantre olmalıyım.”</p>

  <h3 id="sigil_toc_id_116">XVII</h3>

  <p class="p1">Sessizce üst kata çıktım, ayaklarımın altındaki merdivenler feci şekilde gıcırdıyordu, Pippa’nın bakmaya bile dayanamadığını fotoğraflarının yanından geçtim. Hobie’nin yanına giderken önce önemsiz haberi vereyim, sonra asıl bombayı patlatırım diye düşünmüştüm. Ama kendimi böylesine kirli ve vefasız hissedince bunu yapamadım. Hobie bu tablo hakkında ne kadar az şey bilirse o kadar güvende olacaktı. Onu da bu işin içine bulaştırmak her açıdan yanlıştı.</p>

  <p>Yine de konuşabileceğim, güvendiğim biri olsaydı keşke diyordum. Birkaç yılda bir, benim Saka Kuşu’mun ve ödünç alınmış iki Van der Ast’ın yanı sıra Orta Çağ’dan kalma çok değerli parçalarla birtakım Mısır antikalarının da dâhil olduğu kayıp şaheserler hakkında bir gazete haberi daha çıkıyordu; uzmanlar makaleler yazıyordu, hatta piyasada kitaplar bile vardı. FBI’ın internet sayfasında İlk On Sanat Suçu arasında geçiyordu; daha önceleri birçok insanın Galeri 29 ve 30’dan Van der Ast’ları kim aldıysa benim tabloyu da onun çaldığını düşündüğü gerçeğiyle kendimi avutuyordum. Galeri 32’deki neredeyse bütün cesetler çöken kapı girişinin yakınlarında yoğunlaşmıştı; dedektiflere göre üst pervaz çökmeden önce on, hatta belki de otuz saniye geçmişti ve bu süre birkaç insanın dışarı çıkabilmesine yeterdi. Galeri 32’deki enkaz beyaz eldivenler ve minik süpürgelerle müthiş bir dikkatle incelenmişti - ve <i>Saka Kuşu</i>’nun çerçevesi sağlam halde bulunduysa (ve Hollanda, Hague’daki Mauritshuis’in duvarına “kültürel mirasımızın yer doldurulamaz kaybının anısına” boş halde asıldıysa) da tablonun kendisine ait hiçbir iz, hiçbir boya kırıntısı bile bulunmamıştı. Ama bir tahtanın üzerine resmedildiği için <i>Saka Kuşu</i>’nun çerçevesinden ayrılıp patlamanın merkez üssü olan hediyelik eşya dükkânındaki oldukça büyük yangının içine düştüğüne dair bir iddia da ortaya atılmıştı (ve kendisine minnet duyduğum ünlü bir tarihçi bu konuda epey ısrarcıydı). Onu bir PBS belgeselinde görmüştüm, Mauritshuis’teki boş çerçevenin önünde ağır ağır, ileri geri yürüyor, tesirli, medyaya aşina bakışlarla kameraya bakıyordu. “Bu minik şaheserin Delft’teki barut patlamasından kurtulup yüzyıllar sonra insan işi bir başka patlamada yazgısına boyun eğmesi kaderin ancak O. Henry’nin ya da Guy de Maupassant’ın kaleminden çıkacak, gerçek hayatta rastlanmaz dediğimiz türden bir cilvesidir.”</p>

  <p>Bana gelince, resmî -birtakım kaynaklarda yayımlanmış, doğru kabul edilmiş- hikâye, bomba patladığında <i>Saka Kuşu</i>’nun durduğu odadan epey uzakta olduğumdu. Yıllar içerisinde birkaç yazar benimle görüşmeye çalışmıştı ve ben hepsini geri çevirmiştim ama bir sürü insan, görgü tanıkları, annemi son anlarında Galeri 24’te görmüştü, saten trençkotlu, koyu renkli saçlı güzel kadın ve bu görgü tanıklarının birçoğu benim de onun yanında olduğumu belirtmişlerdi. Dört yetişkin ve üç çocuk ölmüştü Galeri 24’te - ve bu hikâyenin halka sunulan, geçerli kabul edilen halinde, ben de o curcunanın içinde yere serilen ve gözden kaçan bedenlerden biriydim.</p>

  <p>Ama Welty’nin yüzüğü benim nerede olduğumu gösteren somut bir kanıttı. Neyse ki Hobie, Welty’nin ölümü hakkında konuşmayı sevmiyordu ama arada sırada -pek sık sayılmaz, genellikle gecenin bir yarısında, birkaç kadeh içtikten sonra- eski günleri yad ederdi. “Ne hissettiğimi hayal edebiliyor musun? Bu bir mucize değil mi?” Günün birinde, birinin bu bağlantıyı kuracağı belliydi. Bunu hep biliyordum ve yine de kafamdaki o uyuşturulmuş sisin içinde bu tehlikeyi yıllarca göz ardı edip durmuştum. Belki kimsenin dikkatini çekmemişti. Belki hiçbir zaman hiç kimse bilmeyecekti.</p>

  <p>Yatağımın kenarına oturmuş, pencereden Onuncu Cadde’ye bakıyordum - insanlar işten çıkıyor, akşam yemeği için dışarı çıkıyordu, tiz kahkahalar kopuyordu. Güzel, puslu yağmur damlaları penceremin hemen dışındaki sokak lambasının ışığında yere eğik düşüyordu. Her şey sarsak ve acımasız geliyordu. Canım fena halde bir hap istiyordu ve tam ayağa kalkıp kendime bir içki hazırlayacaktım ki -ışığın hemen dışında, caddedeki gidiş geliş trafiğinde olağandışı görünen- yağmurun altında tek başına ve hiç kıpırdamadan dikilen bir siluet çarptı gözüme.</p>

  <p>Yarım dakika geçmişti ve o hâlâ orada duruyordu, odanın ışığını söndürdüm ve pencereye doğru yürüdüm. Benimkine karşılık veren bir hareketle, sokak lambasının ışığından iyice uzaklaştı; çehresi karanlığın içinde görünmese de onu ana hatlarıyla az çok görebiliyordum: yüksek, kamburu çıkmış omuzlar, kısa bacaklar ve İrlandalıları andıran kalın bir gövde. Kot pantolon ve kapüşonlu sweatshirt, ağır çizmeler. Bir süre hiç kıpırdamadan durdu, o saatte fotoğrafçı asistanlarının ve iyi giyimli çiftlerin, coşkulu üniversite öğrencilerinin akşam yemeği randevuları için yola çıktığı caddeye hiç uymayan, amele görünümlü bir siluetti. Sonra arkasını döndü. Hızla ve sabırsızca yürüyerek uzaklaşıyordu; bir başka sokak lambası ışığının altına adımını attığında ceplerini kurcaladığını, başı öne eğilmiş, telaşla telefonunda bir numarayı tuşladığını gördüm.</p>

  <p>Perdeyi kapattım. Bir şeyler gördüğümden kesinlikle emindim, doğrusu, ben sürekli bir şeyler görüyordum, modern şehirde yaşamanın bir parçası olarak, bu yarı görünmez terör, felaket zerrelerinin arasında, araba alarmı çalınca yerimden sıçrıyor, hep bir şeylerin olmasını bekliyor, duman kokusu alıyor, kırılan camların seslerini duyuyordum zaten. Ve yine de - bu kez bunun benim hayal gücüm olduğundan o kadar emin değildim.</p>

  <p>Çıt çıkmıyordu. Dantel perdelerin arasından giren sokak ışığı duvarlarda örümcek ağını andıran şekiller çıkarıyordu. Bunca zaman, bunun yani tabloyu saklamanın bir hata olduğunu biliyordum ve yine de saklamıştım. Onu saklamanın sonunun iyi olmayacağı belliydi. Bir işime yaradığı ya da bana herhangi bir zevk verdiği de yoktu. Las Vegas’tayken canım ne zaman isterse ona bakabiliyordum, hastayken ya da uykum varken veya canım sıkkınken, sabahın köründe ve gecenin bir yarısında, sonbaharda, yazın, hava ve güneş ne zaman değişirse... Bir tabloyu müzede görmek başka bir şeydi, bütün o ışıklarda, ruh hallerinde ve mevsimlerde bin farklı şekilde görmek başka ve onu -ışıktan yapılmış, yalnızca ışığın altında yaşayabilecek bir şeyi- o karanlığın içine hapsetmek, nasıl ifade edeceğimi bile bilmediğim kadar çok açıdan yanlıştı. Yanlıştan da öte, çılgınlıktı.</p>

  <p>Mutfaktan içi buz dolu bir kadeh aldım, büfeye gittim ve kendime biraz votka doldurdum, odama geri döndüm, iPhone’umu ceketimin cebinden çıkardım ve refleks olarak Jerome’un çağrı cihazının ilk üç rakamını tuşladıktan sonra kapattım ve bunun yerine Barbourların numarasını aradım.</p>

  <p>Etta açtı. “Theo!” dedi, sesi neşeli geliyordu, arka taraftan mutfak televizyonunun sesi duyuluyordu. “Katherine’i mi aramıştın?” Kitsey’nin yalnızca ailesi ve çok yakın arkadaşları Kitsey derdi ona, geri kalan herkes için Katherine’di o.</p>

  <p>“Orada mı?”</p>

  <p>“Akşam yemeğinden sonra gelir. Senin aramanı beklediğini biliyorum.”</p>

  <p>“Hımm...” Elimde olmadan bunu duyduğuma sevindim. “Ona aradığımı söyler misin o zaman?”</p>

  <p>“Bizi görmeye ne zaman geleceksin?”</p>

  <p>“Yakında diye umuyorum. Platt oralarda mı?”</p>

  <p>“Hayır, o da dışarıda. Ona aradığını ileteceğimden emin olabilirsin. En yakında zaman bizi görmeye gel, olur mu?”</p>

  <p>Telefonu kapattım ve yatağımın kenarına oturup votkamı içtim.</p>

  <p>İhtiyacım olduğu takdirde Platt’ı arayabileceğimi bilmek rahatlatıcıydı, tabloyla ilgili değil tabii, bundan bahsedecek kadar güvenmiyordum ona ama şu konsol meselesinde Reeve’le baş etme konusunda güveniyordum. Reeve’in bu konuda tek kelime bile etmemiş olması hayra alamet değildi.</p>

  <p>Yine de - ne yapabilirdi ki? Düşündükçe benimle böyle açıkça yüzleşerek Reeve’in eline haddinden fazla güvendiğini anlıyordum. O mobilya için benim peşime düşmek onun ne işine yarayacaktı ki? Ben tutuklansam tablo bulunduğunda, sonsuza kadar elinden kaçıp gidiverse onun ne yararına olacaktı bu? Eğer onu istiyorsa kenarda durup onu tabloya götürmeme müsade etmekten başka yapabileceği hiçbir şey yoktu. Benim lehime olan tek şey <i>-tek</i> şey- Reeve’in onun nerede olduğunu bilmemesiydi. Peşime kimi istiyorsa takabilirdi ama o depolama ünitesinden uzak durduğum sürece, onu bulmasının hiçbir yolu yoktu.</p>
</body>
</html>