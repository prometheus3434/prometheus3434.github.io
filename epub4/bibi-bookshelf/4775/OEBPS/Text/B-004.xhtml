<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <p class="bos4"></p>

  <p class="p1">Ben küçükken, dört ya da beş yaşlarındayken en büyük korkum annemin bir gün işten eve gelmemesiydi. Toplama ve çıkarma onun hareketlerinin izini sürmeme yardımcı olduğu sürece işe yarıyordu (Ofisten ayrılmasına kaç dakika var? Ofisten metroya yürümesi kaç dakika alır?) ve saymayı öğrenmeden önce bile saati okumayı öğrenmeyi saplantı haline getirmiştim: bir kez ustalaştım mı onun geliş gidiş düzeninin kilidini açacak olan, kâğıt tabağa pastel boyayla çizilmiş esrarengiz daireyle ümitsizce çalışmıştım. Genellikle ne zaman evde olacağını söylediyse o zaman evde olurdu, bu yüzden on dakika gecikecek olsa hemen içim içimi yemeye başlıyordu; biraz daha gecikirse çok uzun süre yalnız bırakılmış bir köpek yavrusu gibi dairemizin ön kapısında yerde oturur, asansörün gürültüyle bizim kata çıktığını işitmek için can atardım.</p>

  <p>İlkokuldayken neredeyse her gün Channel 7 haberlerinde beni endişelendiren şeyler duyardım. Ya pis, yırtık pırtık ceketli bir ayyaş, altıncı metroyu beklerken annemi tren raylarına ittiyse? Ya da onu zorla karanlık bir kapı aralığına götürüp cüzdanını almak için bıçakladıysa? Ya saç kurutma makinesini küvete düşürdüyse veya bir bisiklet tarafından sıkıştırılıp bir arabanın altında kaldıysa ya da bir sınıf arkadaşımın annesinin başına geldiği gibi dişçide yanlış bir ilaç alıp öldüyse?</p>

  <p>Annemin başına bir şey gelmesi fikri bilhassa korkutucuydu çünkü babam son derece güvenilmezdi. <i>Güvenilmez</i> onu ifade etmenin en diplomatik yoluydu sanırım. Keyfi yerinde olduğunda bile maaş çekini kaybetmek ve dairenin giriş kapısını açık bırakıp uyumak gibi şeyler yapardı çünkü çok içerdi. Keyfi yerinde değilse -ki çoğu zaman değildi- gözleri kıpkırmızı ve nemli görünürdü, takım elbisesi öyle buruşuk olurdu ki üzerindekilerle yerlerde yuvarlanmış gibi gelirdi ve patlamak üzere olan basınçlı bir maddeymiş gibi yapay bir durgunluk havası yayardı etrafa.</p>

  <p>Neden bu kadar mutsuz olduğunu anlayamasam da mutsuzluğunun bizim suçumuz olduğu belliydi. Annem ve ben onun sinirlerine dokunuyorduk. Bizim yüzümüzden katlanamadığı bir işte çalışıyordu. Yaptığımız her şey sinir bozucuydu. Özellikle de benim etrafımda olmaktan hiç hazzetmezdi, çok olduğu da yoktu ya: sabahları ben okula gitmek için hazırlanırken o, şişmiş gözleriyle elinde kahvesi, önünde <i>Wall Street Journal</i> sessizce otururdu; sabahlığının önü açık, saçları dikelmiş olurdu ve bazen öyle sarsak olurdu ki fincanını ağzına götürürken üstüne dökerdi. İçeri girdiğimde dikkatle beni izlerdi, çatal kaşıkla ya da mısır gevreği kâsesiyle biraz fazla ses çıkarsam burun delikleri genişlerdi.</p>

  <p>Bu günlük aksiliği dışında onu pek görmezdim. Akşam yemeğini bizimle yemez, okul etkinliklerine katılmazdı; evdeyken benimle oynamaz ya da öyle çok konuşmazdı; aslına bakılırsa yatma saatim gelmeden önce nadiren evde olurdu ve bazı günler -özellikle de maaş günlerinde, yani her cuma- sabah üçte, dörtte gürültü patırtı yaparak içeri girene kadar evde olmazdı: kapıyı çarpar, evrak çantasını yere atar, etrafı öyle döküp saçardı ki bazen korkuyla sıçrayarak uykumdan uyanır, tavandaki karanlıkta parlayan yıldızlara bakarak eve bir katil mi girdi diye merak ederdim. Neyse ki sarhoşken adımları sarsıcı ve kendini belli eden bir ritimle yavaşlardı -Frankenstein adımları, diye düşünürdüm, adımını her atışında anlamsız duraklamalarla temkinli ve patırtılı- orada, karanlıkta gürültü yapanın bir seri katil ya da psikopat değil de o olduğunu fark eder etmez sıkıntılı uykuma geri dönerdim. Ertesi gün, yani cumartesi günü annemle ben, babam koltuktaki terli, darmadağınık uykusundan uyanmadan önce evden çıkmanın bir yolunu bulurduk. Aksi takdirde babam, televizyonun karşısında ifadesiz bir suratla, elinde paket servis dükkanından bir Çin birası ve gözlerinde donuk bir bakışla sessizce haberleri ya da spor programlarını izlerken biz bütün günü kapıyı çarpmaktan ya da onu herhangi bir şekilde rahatsız etmekten korkarak evin içinde sessizce hareket ederek geçirirdik.</p>

  <p>Dolayısıyla bir cumartesi günü uyanıp da eve hiç gelmediğini gördüğümüzde ne annem ne ben öyle çok dertlendik. Endişelenmeye başladığımızda pazar günü olmuştu ve o zaman bile normalde yapacağımız gibi merak etmedik; üniversite futbol turnuvası sezonunun başıydı, maçlardan bazılarına para yatırdığı kesindi ve bize haber vermeden bir otobüse atlayıp Atlantic City’ye gittiğini düşündük. Ertesi gün babamın sekreteri Loretta, işe gitmediği için evi arayana dek ortada ciddi bir sıkıntı olduğunu gösteren hiçbir şey yoktu. Bardan sarhoş çıkarken soyulduğundan ya da öldürüldüğünden korkan annem polisi aradı; telefonun çalması ya da kapının tıklatılmasını bekleyerek gergin birkaç gün geçirdik. Sonra, haftanın sonlarına doğru babamdan baştan savma bir mektup geldi (Newark, New Jersey damgalı) gergin bir el yazısıyla söylemek istemediği bir yerde “yeni bir hayata” başlayacağını bildiriyordu. Nereye gittiğine dair bir ipucu verebiliyormuş gibi bu “yeni hayat” ifadesi üzerinde kafa yorduğumu hatırlıyorum; anneme bir hafta boyunca dil döküp, başının etini yiyip rahat vermedikten sonra, nihayet mektubu kendi gözlerimle görmeme izin vermişti (“İyi, peki,” demişti boyun eğip çekmeceden mektubu çıkarırken, “sana ne dememi istiyor bilmiyorum, bunu kendisinden de duyabilirsin.”) Havaalanı yakınındaki Doubletree Inn adlı bir otelin mektup kâğıdına yazılmıştı. Nerede olduğuna dair önemli ipuçları taşıyabileceğine inanmıştım ama markete giderken yazıvermişçesine kısa ve öz, alelacele, özensizce, cehenneme kadar yolunuz var dercesine yazılmış olması beni şaşkına çevirmişti.</p>

  <p>Babamın aradan çıkması birçok bakımdan rahatlatıcıydı benim için. Onu öyle çok özlemediğim kesindi, annem de özlüyormuş gibi görünmüyordu, gerçi ödeme yapmaya paramız yetmeyeceği için temizlikçimiz Cinzia’yı göndermek zorunda kalması üzücüydü (Cinzia ağlamıştı ve kalıp bedavaya çalışmayı teklif etmişti ama annem ona bizim binada bebekli bir çiftin yanında çalışacağı yarı zamanlı bir iş bulmuştu, haftada bir iki defa temizlik yaparken kıyafetlerinin üzerine giydiği önlükle bir fincan kahve içmek için annemi ziyarete gelirdi). Genç, bronzlaşmış babamın bir kayak yolunun tepesindeki fotoğrafı öyle çok tantana olmadan duvardan inmiş, yerine annemle benim Central Park’taki buz pateni sahasında çekilmiş bir fotoğrafımız asılmıştı. Annem geceleri geç saatlere kadar oturur, elinde bir hesap makinesiyle faturaları hesaplardı. Dairemizin kirası sabit olsa da babamın maaşı olmadan geçinmek her ay yaşanan bir maceraydı çünkü bir yerlerde kendine nasıl bir yeni hayat kurduysa çocuk nafakası olarak para göndermek bu hayatın bir parçası değildi. Aslında bodrum katta kendi çamaşırlarımızı yıkamaktan, tam biletli filmler yerine gündüz seanslarına gitmekten, bayat fırın mamülleri ve ucuz Çin yemekleri (<i>noodle, eggfoo yung)</i> yemekten, otobüs bileti için beş sentleri, on sentleri saymaktan memnunduk. Ama o gün müzeden eve güçlükle yürürken -üşümüş, sırılsıklam olmuş, diş gıcırdatan bir baş ağrısıyla- babamın gittiği, dünya üzerinde hiç kimsenin annem ya da benim için endişelenmeyeceği kafama dank etti; kimse sabahtan beri nerede olduğumuzu ya da bizden neden haber alamadığını merak etmeyecekti. Bu Yeni Hayat’ında her neredeyse (tropiklerde ya da bozkırda, küçük bir kayak kasabasında ya da Büyük Amerikan Şehri’nde) kuşkusuz gözlerini televizyona dikmiş olacaktı; hatta biraz telaşlı ve gergin olduğunu düşünmek de hiç zor değil çünkü onunla hiçbir alakası olmayan uzak eyaletlerdeki kasırgalar ve köprü yıkımları gibi büyük haberlere genelde böyle tepki verirdi. Ama arayıp nasıl olduğumuzu kontrol edecek kadar endişelenecek miydi? Muhtemelen hayır - neler olup bittiğini öğrenmek için eski ofisini arayabileceğinden daha fazla değil, ki bu durumda bile şehir merkezindeki eski iş arkadaşlarını düşünüyor ve 101 Park’ta çalışan bütün o muhasebecilerin ve yazmanların (iş arkadaşlarından böyle söz ederdi) neler yaptığını merak ediyor olacaktı. Sekreterler korkudan titriyor, masalarındaki fotoğrafları topluyor ve yürüyüş ayakkabılarını giyip eve mi koşuyordu? Yoksa insanlar bunu on dördüncü katta sönük bir partiye dönüştürüp sandviç sipariş ettikten sonra konferans odasındaki televizyonun etrafında mı toplanıyordu?</p>

  <p>Eve giden yol asla bitmeyecek gibi gelse de Madison Bulvarı’ndaki gri, soğuk, yağmurla örtülü ruh hali dışında pek bir şey hatırlamıyorum; sallanan şemsiyeler, kaldırımdan sessizce şehir merkezine akan kalabalıklar, 1930’lardaki banka iflasları ve ekmek kuyruklarını gösteren eski, siyah beyaz fotoğraflardakine benzer, iç içe geçmiş bir anonimlik hissi. Baş ağrım ve yağmur dünyayı büzüştürüp öyle dar ve hastalıklı bir daire haline getirmişti ki kaldırımda önümde yürüyen insanların kambur sırtlarından başka pek bir şey görmüyordum. Doğrusu kafam öyle acıyordu ki nereye gittiğimi zar zor görüyordum; birkaç kez yanan ışığa dikkat etmeksizin yaya geçidine iniverince az kalsın arabaların altında kalıyordum. Hiç kimse tam olarak ne olduğunu biliyormuş gibi görünmüyordu ama park etmiş bir taksinin radyosunda “Kuzey Kore” dendiğine ve gelip geçen birkaç kişinin “İran” ve “El Kaide” isimlerini mırıldandığına kulak misafiri oldum. Saçları rastalı, cılız -bir deri bir kemik- siyahi bir adam, yumruklarıyla havayı döverek ve belli birini hedef almadan bağırarak Whitney Müzesi’nin önünde volta atıyordu: “Kemerlerini bağla, Manhattan! Usame bin Ladin bizi yeniden <i>sallıyor</i>!”</p>

  <p>Bayılacakmışım gibi hissetsem ve oturmak istesem de bir tarafı kırılmış bir oyuncak gibi aksaya aksaya yürümeye devam ediyordum. Polisler el kol hareketleri yapıyordu, polisler ıslık çalıyor, bir şeyler işaret ediyordu. Burnumun ucundan sular damlıyordu. Tekrar tekrar gözlerimi kırpıştırarak yağmuru savuştururken tek bir düşünce geçiyordu kafamdan: eve, annemin yanına olabildiğince çabuk varmalıydım. Evde çılgına dönmüş bir halde beni bekliyor olacaktı; endişeden saçını başını yoluyor, telefonumu elimden aldığı için kendine lanetler yağdırıyor olacaktı. Herkes telefon etmekte güçlük çekiyordu, yayalarsa cadde üzerindeki birkaç ankesörlü telefonun önünde on, yirmi kişilik kuyruklarda bekliyordu. <i>Anne,</i> diye düşündüm, <i>anne,</i> ona hayatta olduğuma dair psişik bir mesaj göndermeye çalışıyordum. İyi olduğumu bilmesini istiyordum ama aynı zamanda koşmak yerine yürüyor olmamda sorun olmadığını kendime hatırlatıp durduğumu anımsıyorum, eve giden yolda bayılıp kalmak istemiyordum. Çıkıp gittiği için ne kadar şanslıydı, hem de yalnızca birkaç saniye önce! Beni tam da patlamanın göbeğine göndermişti, öldüğümü düşünmekte haklıydı. Ve hayatımı kurtaran kızı düşünmek gözlerimi yaktı. Pippa! Pas rengi, dağınık küçük kızıl bir kafa için tuhaf, kuru bir ad: ona çok yakışıyordu. Gözlerime dikilen gözleri ne zaman aklıma gelse onun -büsbütün yabancı birinin- beni sergiden çıkmaktan ve kartpostal dükkânındaki siyah ışığın, hiçliğin içine, her şeyin sonuna girmekten kurtardığını düşünmek bile başımı döndürüyordu. Ona hayatımı kurtardığını söyleme şansım olacak mıydı? Yaşlı adama gelince: itfaiyeciler ve kurtarma ekibindeki insanlar ben dışarı çıktıktan yalnızca dakikalar sonra binaya akın etmişlerdi ve birilerinin onu kurtarmak için geri döndüğüne dair umutlarım vardı hâlâ - kapı açılmıştı, onun orada olduğunu biliyorlardı. İyileşecek miydi? O ikisinden birini bir kez daha görecek miydim?</p>

  <p>Nihayet eve ulaştığımda yağmur içime işlemişti, yorgunluktan bitap düşmüştüm, sendeliyordum. Sırılsıklam olmuş giysilerimden sular akıyor ve ardımda lobinin zemininde eğri büğrü bir iz bırakıyordu.</p>

  <p>Caddedeki kalabalıktan sonra terk edilmişlik havası sinir bozucuydu. Emanet odasındaki portatif televizyon açık olsa da ve telsizlerin binanın bir yerlerinde cızırdadığını duysam da Goldie ya da Carlos ya da Jose veya her zamanki çocuklardan herhangi birinden hiçbir iz yoktu.</p>

  <p>Daha ileride, ta arkada ışıklandırılmış asansör kabini, bir sihirbazlık gösterisindeki sihir kabini gibi bomboş bekliyordu. Dişliler yerlerine oturdu ve sarsıldı, gıcırdayarak yedinci kata çıkarken her katta inci rengi eski dekoratif rakamlar bir bir yanıp sönüyordu. Kendi kasvetli katıma adım attığım anda üstüme bir rahatlık çöktü - boz rengi duvarlar, yoğun halı temizleyicisi kokusu ve diğer şeyler.</p>

  <p>Anahtar kilitte gürültüyle döndü. “Merhaba?” diye seslendim evin loşluğuna adım atarken, perdeler çekiliydi, içeriye tam bir sükûnet hâkimdi.</p>

  <p>Sessizliğin içinde buzdolabı uğulduyordu. <i>Tanrım,</i> diye düşündüm sarsılarak, <i>daha eve gelmemiş mi?</i></p>

  <p>“Anne?” diye seslendim bir kez daha. Bir anda yüreğim ezilerek hızla antreden geçip gittim, sonra kafam karmakarışık bir halde oturma odasının ortasında dikildim.</p>

  <p>Anahtarları kapının yanındaki askıda asılı değildi, çantası masanın üstünde değildi. Islak spor ayakkabılarını sessizliğin içinde şıpır şıpır ses çıkarıyordu, mutfağa girdim - aslında buraya pek mutfak denemezdi; iki gözlü bir ocağın bulunduğu, hava boşluğuna bakan bir girintiydi daha çok. Bitpazarından aldığımız yeşil camdan kahve fincanı, kenarında ruj iziyle orada duruyordu.</p>

  <p>Gözlerimi dibinde bir parmak soğuk kahve kalan yıkanmamış kahve demliğine diktim ve ne yapacağımı düşündüm. Kulaklarım hem çınlıyor hem uğulduyordu ve başım öylesine ağrıyordu ki güçlükle düşünebiliyordum: baktığım yerde kapkara dalgalar beliriyordu. Ne kadar endişelenmiş olacağına, iyi olduğumu söylemek için eve gelmeye kafayı öylesine takmıştım ki onun da evde olmayabileceği hiç aklıma gelmemişti.</p>

  <p>Attığım her adımda irkilerek annemle babamın yatak odasına giden koridoru yürüdüm: babam gittiğinden beri öyle çok değişmese de artık yalnızca anneme ait olduğundan daha kadınsı bir hal almıştı. Darmadağınık yatağın yanı başındaki komodinin üstünde duran telesekreterin ışığı yanmıyordu: mesaj yoktu.</p>

  <p>Acıdan yarı baygın halde koridorda öyle dikilirken kafamı toplamaya çalıştım. Çok uzun zamandır araba kullanıyormuşum gibi, gün içindeki bütün bu hareketten ötürü bir sallanma hissi bedenimi vuruyordu.</p>

  <p>Her şey sırayla: telefonunu bul, mesajlarını kontrol et. Fakat telefonumun nerede olduğunu bilmiyordum. Okuldan uzaklaştırma aldıktan sonra annem telefonumu elimden almıştı; önceki gece o duştayken kendi numaramı arayıp telefonumu bulmaya çalışmıştım ama belli ki onu kapatmıştı.</p>

  <p>Ellerimi şifonyerinin en üst çekmecesine daldırıp bir eşarp karmaşasının içinde arandığımı anımsıyorum: ipekliler ve kadifeler, Hint işi nakışlar.</p>

  <p>Sonra müthiş bir çabayla (öyle çok ağır da değildi ama) yatağının ayak ucundaki pufu sürükledim ve dolabının üst rafına bakabilmek için üzerine çıktım. Bunun ardından kulaklarımda çirkin beyaz uğultuyla yanağımı pufa dayadım ve yarı sersem bir halde halının üstüne oturdum.</p>

  <p>Yanlış bir şeyler vardı. Aniden mutfaktaki ocağın gaz kaçırdığı, benim de gaz sızıntısından zehirlendiğim kanısına varıp kafamı kaldırdığımı hatırlıyorum. Ama gaz kokusu almıyordum.</p>

  <p>Yatak odasındaki küçük banyoya girip bir aspirin ya da başım için başka herhangi bir şey bulmak için ilaç dolabına bakmış olabilirim, bilmiyorum. Emin olduğum tek şey, bir noktada oraya nasıl gittiğimi bile bilmeden odamda olduğum, bir elimle yatağın yanındaki duvara yaslandığım ve kendimi hasta olacakmış gibi hissettiğim. Ve sonra her şey öylesine birbirine girdi ki net olarak hatırlayamıyorum bile, ta ki kapının açılması gibi bir sesle irkilip oturma odasındaki koltukta aklım karışmış bir halde doğrulup oturmaya çalışana kadar.</p>

  <p>Ama bu duyduğum bizim kapı değildi, holdeki başka birileriydi. Oda karanlıktı, caddedeki yoğun öğle trafiğinin sesini duyabiliyordum. Sesler birbirinden ayrılır ve masa lambasının tanıdık çizgileri, lir biçimindeki sandalye arkalıkları alacakaranlık pencerenin karşısında görülebilir hale gelirken insanın kalbini durduran birkaç saniye boyunca o loşluğun içinde kıpırdamadan durdum. “Anne?” dedim, sesimdeki panik yüklü çatlama apaçık duyuluyordu.</p>

  <p>Kumlu, ıslak giysilerimle uyuyakalmıştım; koltuk da ıslaktı, üstünde yattığım yer ıslanarak vücudumun şeklinde çökmüştü. Annemin o sabah bir parça açık bıraktığı pencereden gelen serin esinti jaluzileri tıkırdatıyordu.</p>

  <p>Saat akşam 6.47’yi gösteriyordu. Giderek artan bir korkuyla kaskatı kesilmiş bir halde evin içinde dolaşıp bütün ışıkları açtım - çok çıplak ve parlak bir ışığı olduğu için oturma odasındaki pek kullanmadığımız tepe ışıklarını bile...</p>

  <p>Annemin yatak odasının kapı eşiğinde dikilirken karanlıkta yanıp sönen kırmızı ışığı gördüm. Tatlı bir rahatlama hissi kapladı içimi: ok gibi fırlayıp yatağın etrafından dolandım, el yordamıyla telesekreterin düğmesini bulup bastım ve ancak birkaç saniye geçtikten sonra fark ettim bu sesin anneme değil, annemin birlikte çalıştığı kadınlardan birine ait olduğunu ve kulağa anlaşılmaz ölçüde neşeli geldiğini. “Selam, Audrey, ben Pru, bir kontrol edeyim dedim. Manyak bir gün, ha? Dinle, Pareja için ilk dizgiler geldi ve konuşmamız lazım ama teslim tarihi ertelendi, yani aceleye gerek yok, en azından şimdilik. Umarım her şey yolundadır, fırsatın olunca ara.”</p>

  <p>Uzun bir süre orada öylece kalakaldım, mesaj bipleyip bittikten sonra bile hâlâ makineye bakıyordum. Sonra jaluzileri bir kenarından kaldırdım ve dışarıdaki trafiğe bir göz attım.</p>

  <p>O saat gelmişti: insanlar evlerine geliyordu. Aşağıdaki caddeden belli belirsiz korna sesleri yükseliyordu. Başımda keskin bir ağrı vardı hâlâ ve kafam berbat bir akşam mahmurluğuyla uyanmışım, önemli işleri unutmuşum ve yapmamışım gibi (o zamanlar benim için yeni ama maalesef artık fazla tanıdık) bir hisle doluydu.</p>

  <p>Yatak odasına geri gittim ve titreyen ellerle cep telefonunun numarasını tuşladım; tuşlara öyle hızlı basmıştım ki numarayı yanlış çevirdim, sonra yeniden tuşlamak zorunda kaldım. Ama açmadı, telesekreter çıktı. Mesaj bıraktım <i>(Anne, benim, merak ediyorum, nerelerdesin</i>?) ve kafamı ellerimin arasına alıp yatağın kenarına oturdum.</p>

  <p>Aşağı katlardan yemek kokuları yükselmeye başlamıştı. Yan daireden belirsiz sesler geliyordu, boğuk gümbürtüler, biri dolapları açıp kapatıyordu. Geç olmuştu artık: insanlar işten eve geliyordu, evrak çantalarını kapının yanına bırakıyor, kedilerini, köpeklerini ve çocuklarını selamlıyor, televizyonda haberleri açıyor, akşam yemeği için dışarı çıkmaya hazırlanıyordu. Annem neredeydi? Niçin gecikmiş olabileceğine ve niçin gerçekten bana ulaşmanın bir yolunu bulamadığına dair bütün nedenleri bulmaya çalışıyordum - hem kim bilir, belki bir yerlerde bir cadde kapatılmıştı, bu yüzden eve gelemiyordu. Ama telefon etmez miydi? Belki telefonunu düşürmüştür, diye düşündüm. Belki kırılmıştır? Belki ondan daha çok ihtiyacı olan birine vermiştir?</p>

  <p>Evin durgunluğu sinirlerimi bozuyordu. Sular borularda uğulduyor ve rüzgâr bütün hainliğiyle jaluzileri tıkırdatıyordu. Sırf yatağının kenarında boş boş oturduğumu fark ettiğim ve bir şeyler yapmam gerektiğini hissettiğim için onu yeniden aradım ve bir mesaj daha bıraktım, bu kez sesimdeki titremeyi kontrol etmeyi başaramamıştım. <i>Anne, söylemeyi unuttum, ben evdeyim. Lütfen ara, bir fırsatını bulur bulmaz, tamam mı?</i> Sonra ne olur ne olmaz diye ofisini de arayıp ona bir sesli mesaj bıraktım.</p>

  <p>Göğsümün tam ortasına yayılan ölümcül bir donuklukla oturma odasına geri gittim. Orada birkaç saniye durduktan sonra acaba bana bir not bırakmış mıdır diye mutfaktaki panoya gittim, bırakmadığını adım gibi biliyor olsam da. Oturma odasına geri dönünce pencereden işlek caddeye baktım. Beni uyandırmak istemediği için bir koşu eczaneye ya da şarküteriye gitmiş olabilir miydi? Bir yanım sokağa çıkıp onu aramak istiyordu ama bu iş çıkış saati kalabalığında onu bulacağımı düşünmek delilikti, hem evden çıkarsam ondan gelecek telefonu kaçırırım diye korkuyordum.</p>

  <p>Kapı görevlililerinin nöbet değiştirme saati geçmişti. Aşağıya telefon ederken telefonu Carlos’un (kapı görevlilerinin en kıdemlisi ve en efendisi) ya da daha iyisi Jose’nin (iri yarı, neşeli bir Dominikli, benim en sevdiğim) açacağını umuyordum.</p>

  <p>Ama uzun bir süre telefona kimse cevap vermedi, en sonunda ince, kekeleyen, yabancı bir ses duyuldu: “Alo?”</p>

  <p>“Jose orada mı?”</p>

  <p>“Hayır,” dedi ses. “Hayır. Sonra arayın.”</p>

  <p>Telefonu açan, yerleri cilalayan, çöpleri toplayan ve binadaki diğer tuhaf işleri gören emniyet gözlüklü ve lastik eldivenli, ürkek tipli Asyalı adamdı, anlamıştım. Kapı görevlileri (onlar da benim gibi adamın adını bilmiyorlardı belli ki) ona “yeni gelen” diyorlar ve İngilizce de İspanyolca da konuşamayan bir kapıcı tuttukları için yönetimden yakınıyorlardı. Binada yolunda gitmeyen ne varsa suçu ona atıyorlardı: yeni gelen yolu düzgün kürememiş, yeni gelen mektupları konması gereken yere koymamış ya da avluyu yapması gerektiği gibi temiz tutmamış.</p>

  <p>“Daha sonra arayın,” diyordu yeni gelen.</p>

  <p>“Hayır, bekle!” dedim adam telefonu tam kapatacakken. “Biriyle konuşmam lazım.” Aklı karışmış bir duraksama oldu. “Lütfen, orada başka kimse yok mu?” dedim. “Acil bir durum.”</p>

  <p>“Peki,” dedi ses ürkekçe, beni ümitlendiren açık uçlu bir tonla. Sessizlikte kesik kesik nefes alıp verdiğini duyabiliyordum. “Ben Theo Decker,” dedim. “14C’deki? Aşağıda sizinle sık sık karşılaşıyoruz. Annem hâlâ eve gelmedi ve ne yapacağımı bilmiyorum.” Uzun, şaşkın bir duraksama daha oldu. “14C,” diye tekrarladım, cümlede anlamadığı tek yer buymuş gibi. “Annem,” diye tekrar ettim. “Carlos nerede? Orada kimse yok mu?”</p>

  <p>“Üzgünüm, teşekkürler,” dedi adam panik dolu bir sesle ve yüzüme kapattı. Ben de büyük bir endişe içerisinde telefonu kapattım ve birkaç saniye oturma odasının ortasında donup kaldıktan sonra gidip televizyonu açtım. Şehir darmadumandı; dış kasabalara giden köprüler kapatılmıştı, bu Carlos ve Jose’nin işe neden gelemediğini açıklıyordu ama annemin bu denli gecikmesini anlamamı sağlayacak tek bir şey bile görmedim. Arayacak bir numara vardı, onu gördüm, birileri kayıpsa falan. Bu numarayı bir kâğıt parçasına yazdım ve tam bir saat içinde eve gelmezse arayacağıma dair kendimle bir anlaşma yaptım.</p>

  <p>O numarayı yazmak bir nebze daha iyi hissetmeme neden oldu. Nedense numarayı bir kenara yazmanın annemin büyülü bir şekilde içeri girivermesini sağlayacağından emindim. Ama kırk beş dakika geçtikten ve derken bir saat geçtikten sonra ve o hâlâ gelmediğinde pes ettim ve aradım (odanın içinde volta atıyor, birinin telefonu açmasını beklediğim bütün o süre boyunca endişeli gözlerle televizyona bakıyordum, bütün o süre boyunca beklemeye alınmıştım, yatak reklamları, müzik seti reklamları, hızlı ve ücretsiz teslimat, kredi kartına gerek yok). En sonunda sesi boğazına kadar işe batmış gibi duyulan, tez canlı bir kadın telefonu açtı. Annemin adını aldı, telefon numaramı aldı, annemin “kendi listesinde” olmadığını ama adı listeye düşerse beni arayacağını söyledi. Ne tür bir listeden bahsettiğini sormak ancak telefonu kapattıktan sonra geldi aklıma; şüpheye düşerek, kitapları kaldırıp kitapları yerlerine koyarak, annemin bilgisayarını açıp Google araması yaparak neler öğrenebileceğimi görerek (hiçbir şey) geçen sonsuzluk gibi bir süre sonra bunu sormak için geri aradım.</p>

  <p>“Ölenler arasında değil,” dedi konuştuğum ikinci kadın, sesi acayip derecede sıradan bir şeyden bahsedermiş gibi geliyordu. “Yaralılar arasında da.”</p>

  <p>Kalbim yerinden zıpladı. “O zaman o iyi?”</p>

  <p>“Ben yalnızca hiçbir bilgimiz olmadığını söylüyorum. Sizi geri arayabilmemiz için numaranızı bırakmış mıydınız?”</p>

  <p>“Evet,” dedim, beni geri arayacaklarını söylemişlerdi.</p>

  <p><i>Ücretsiz teslimat ve kurulum,</i> diyordu televizyon. <i>Çekinmeyin ve altı aylık ücretsiz finansmanımız hakkında bilgi isteyin.</i></p>

  <p>“O halde iyi şanslar,” dedi kadın ve telefonu kapattı.</p>

  <p>Evdeki durgunlukta doğal olmayan bir şeyler vardı, televizyondaki yüksek sesli konuşmalar bile bu durgunluğu dağıtamıyordu. Yirmi bir kişi ölmüştü, “düzinelercesi” yaralıydı. Boş yere bu rakamla avutmaya çalıştım kendimi: yirmi bir kişi çok kötü sayılmazdı, değil mi? Yirmi bir, bir sinema salonunun ya da bir otobüsün içinde küçük bir kalabalıktı. İleri seviye İngilizce sınıfımdan üç kişi daha azdı. Ama çok geçmeden taptaze kuşkular ve korkular kafama üşüştü ve olduğum yerde kalıp annemin adını bağırarak evden çıkıp sokaklara fırlamamak yapabildiğim tek şeydi.</p>

  <p>Sokaklara çıkıp onu aramayı her ne kadar istesem de olduğum yerde kalmam gerektiğini biliyordum. Evde buluşacaktık; anlaşmamız böyleydi, ilkokuldan beri, okuldan eve kapağında toz maskeli karıncaların erzak taşıdığı ve bir acil duruma karşı hazırlık yaptığı bir karikatür olan Afete Hazırlıklı Olma Eylem Kitabı’yla gönderildiğimden beri anlaşmamız böyleydi. Bulmacaları ve şüpheli anketleri tamamlamıştım (“Bir afet çantasına konacak en iyi giysi hangisidir? A. Mayo B. Kat Kat Giysi C. Hawaii Eteği D. Alüminyum Folyo”) ve -annemle birlikte- bir Aile Afet Planı geliştirmiştik. Bizim planımız basitti: evde buluşacaktık. Ve birimizden biri evde değilse telefon edecektik. Ama zaman akıp gider ve telefon çalmazken haberlerdeki ölü sayısı önce 22’ye ve sonra 25’e yükselince şehrin acil durum hattını yeniden aradım.</p>

  <p>“Evet,” dedi telefona cevap veren kadın sinir bozucu derecede sakin bir sesle, “daha önce de aradığınızı görüyorum burada, onu listemize eklemişiz.”</p>

  <p>“Ama... belki de bir hastanede falandır?”</p>

  <p>“Olabilir. Ama korkarım bunu doğrulayamayacağım. Adı ne demiştiniz? Danışmanlarımızdan biriyle konuşmak ister misiniz?”</p>

  <p>“İnsanları hangi hastaneye götürüyorlar?”</p>

  <p>“Üzgünüm ama buna cevap veremem...”</p>

  <p>“Beth Israel? Lenox Hill?”</p>

  <p>“Bakın, bu yaralanma tipine göre değişiyor. İnsanlarda göz travmaları, yanıklar, böyle bir dolu şey var. Şehrin dört bir yanında ameliyata alınanlar var...”</p>

  <p>“Peki öldüğü daha birkaç dakika önce söylenen insanlara ne demeli?”</p>

  <p>“Bakın, anlıyorum, size yardımcı olmak isterim ama korkarım listemde Audrey Decker adlı biri yok.”</p>

  <p>Gözlerim kaygıyla oturma odasında dolaşıyordu. Annemin kitabı <i>(Jane and Prudence,</i> Barbara Pym) koltuğun arkasında yüzükoyun duruyordu; ince, kaşmir hırkalarından biri sandalyenin koluna asılıydı. Aynı hırkanın bütün renkleri vardı onda, bu soluk mavi olandı.</p>

  <p>“Belki Armory’ye uğrasanız iyi olur. Orada aileler için bir şeyler ayarladılar - yiyecekler var, bolca sıcak kahve var, konuşacak insanlar var.”</p>

  <p>“Ama ben size şunu soruyorum, adlarını bilmediğiniz ölüler var mı? Ya da yaralılar?”</p>

  <p>“Bakın, endişenizi anlıyorum. Keşke, keşke size bu konuda yardımcı olabilseydim ama maalesef olamam. Kesin bir bilgi edinir edinmez sizi geri arayacağız.”</p>

  <p>“Annemi bulmam lazım! Lütfen! Büyük ihtimalle bir yerlerdeki hastanelerden birindedir. Onu nerede aramam gerektiğine dair hiçbir fikir veremez misiniz bana?”</p>

  <p>“Siz kaç yaşındasınız?” dedi kadın şüpheyle.</p>

  <p>Şaşkın bir sessizlikten sonra telefonu kapattım. Bir süre sersemlemiş şekilde öylece telefona baktım, rahatlamış ve aynı zamanda suçlu hissediyordum, sanki bir şeyi yere düşürüp kırmıştım. Başımı eğip ellerimin tir tir titrediğini gördüğümde sanki tamamen benim dışımda bir şeymiş gibi, sanki iPod’umun şarjının tükendiğini fark etmişim gibi, saatlerdir tek lokma yemediğim geldi aklıma. Hayatımda hiçbir zaman, midemi üşüttüğümde bile bu kadar uzun süre hiçbir şey yemeden durmamıştım. Böylece buzdolabına gittim ve önceki geceden kalan Çin yemeği kutumu buldum ve onu tepemdeki ampulün göz kamaştıran ışığında savunmasız ve çıplak halde hemen tezgâhın üzerinde yalayıp yuttum. Dolapta <i>egg foo yung</i> ve pilav da vardı ama eve geldiğinde aç olur diye onları anneme ayırdım. Neredeyse gece yarısı oluyordu: şarküteriden bir şeyler sipariş etmek için saat çok geç olmak üzereydi. Yemeyi bitirdikten sonra, çatalımı ve sabahtan kalma kahve artıklarını yıkadım ve tezgâhı sildim ki annem eve geldiğinde yapacağı bir iş kalmasın: onun için mutfağı temizlediğimi görünce hoşuna gidecekti, böyle diyordum kendi kendime. Tablosunu kurtardığımı görünce de hoşuna gidecekti (en azından ben öyle sanıyordum). Kızabilirdi de. Ama açıklayabilirdim.</p>

  <p>Televizyona göre artık bu patlamadan kimin sorumlu olduğunu biliyorlardı: haberler, bir “aşırı sağcılar” bir “yurt içinden bir terörist grup” diyordu. Bir taşımacılık ve depolama şirketiyle çalışmışlardı; müzenin içinden bilinmeyen yardakçılarla birlikte patlayıcılar müze mağazalarında kartpostalların ve sanat kitaplarının istiflendiği marangoz işi, içi boş sergi platformlarına gizlenmişti. Faillerin bir kısmı ölüydü, bir kısmı gözaltındaydı, diğerleriyse kaçaktı. Haberlerde işin iyice detayına iniyorlardı ama bütün bunlar benim kaldırabileceğimden ağırdı.</p>

  <p>Bense şimdi mutfaktaki, babamın bizi terk etmesinden de önce sıkışıp açılmayan inatçı çekmeceyle uğraşıyordum; içinde kurabiye kalıplarından, birkaç fondü şişinden ve hiçbir zaman kullanmadığımız limon kabuğu rendelerinden başka bir şey yoktu. Annem belki bir yıldan fazladır bunu (ve kırık bir kapı tokmağını ve sızdıran bir musluğu ve yarım düzine kadar başka can sıkıcı ufak tefek şeyi daha) yaptırmak için binadan birilerini eve getirmeye çalışıyordu. Elime bir yağ bıçağı aldım, çekmecenin kenarlarına sıkıştırdım, boyası zaten çizilmiş olduğundan daha fazla çizmemeye dikkat ediyordum. Patlamanın şiddeti kulaklarımdaki çınlamanın iç yankısıyla hâlâ ta kemiklerimde çınlıyordu ama daha kötüsü, hâlâ kan kokusu alıyordum, ağzımın içinde tuzlu ve paslı bir tat vardı. (Daha günlerce alacaktım bu kokuyu ama o zaman bilmiyordum bunu.)</p>

  <p>Çekmeceyle uğraşıp dururken bir yandan da birilerini aramam gerekiyor mu diye düşünüyordum, gerekiyorsa da kimi arayacaktım. Annem tek çocuktu. Ve teknik olarak hayatta olan bir büyükannem ve büyükbabam olsa da -babamın babası ve üvey annesi Maryland’deydi-onlarla nasıl iletişim kuracağımı bilmiyordum. Babam ve büyükbabamla evlenmeden önce ofis binalarını temizleyen Doğu Almanyalı bir Alman olan üvey annesi Dorothy arasındaki ilişki de pek medeni sayılmazdı. (Her zaman iyi bir taklitçi olan babam, Dorothy’yi acımasız ve komik bir şekilde taklit ederdi: büzülmüş dudakları ve sarsak hareketleriyle <i>Göklerde Vuruşanlar</i> filmindeki Curd Jürgens’inki gibi bir aksanı olan, pille çalışan bir ev hanımı tiplemesi.) Ama babam Dorothy’den hoşlanmasa da asıl düşmanlığı babası Decker’a karşıydı: bir dolu yeleği ve ekoseli kıyafeti olan ve çocukların kemerle dövülmesi gerektiğine inanan al yanaklı ve siyah saçlı (boyalıydı bence), uzun boylu, şişman, korkutucu görünen bir adamdı. <i>Hiç kolay değil,</i> Büyükbaba Decker ile özdeşleşen başlıca sözdü - babamın “O piç kurusuyla yaşamak hiç kolay değildi” ve “İnan bana, akşam yemekleri bizim evde hiç kolay değildi’ demesi gibi. Büyükbaba Decker ve Dorothy’yle hayatım boyunca yalnızca iki kez bir araya gelmiştim, bu gerginlik yüklü anlarda annem ceketi ve çantası kucağında, koltuğun ucunda otururdu ve sohbet etmek için gösterdiği yürekli çabaların hepsi boşa çıkar ve bataklığa saplanırdı. Anımsadığım esas şey zorlama gülümsemeler, kiraz ağacından pipo tütünün ağır kokusu ve Büyükbaba Decker’ın o yapış yapış, küçük ellerimi model tren setinden (evlerinin bir odasını tamamen dolduran Alpler’e özgü bir köydü bu ve ona göre on binlerce dolar değerindeydi) uzak tutmam için yaptığı pek de cana yakın olmayan uyarısıydı.</p>

  <p>Tereyağı bıçağının ağzını sıkışmış çekmecenin kenarına biraz fazla sert saplayarak yamultmayı başarmıştım - annemin sayılı iyi bıçağından biriydi bu, annesinden kalma gümüş bir bıçaktı. Dudaklarımı ısırıp bütün irademle görevime odaklanarak onu düzeltmeye çalışırken kafamda o güne ait çirkin görüntüler uçup duruyor ve suratıma çarpıyordu. Bunu düşünmeyi kesmeye çalışmak mor bir ineği düşünmeyi kesmeye çalışmak gibiydi. Düşünebildiğin tek şey o mor inekti.</p>

  <p>Çekmece bir anda tık diye açılıverdi. İçindeki karmaşaya baktım: paslanmış piller, kırık bir peynir rendesi, annemin ben birinci sınıftaykenden beri hiç kullanmadığı kar tanesi şeklindeki kurabiye kalıpları, Viand, Shun Lee Palace ve Delmonico’s restoranlarından yırtık pırtık, eskimiş menüler. Çekmeceyi açık bıraktım -böylece annem mutfağa girince göreceği ilk şey o olacaktı- ve koltuğa doğru yürüdüm, bir battaniyeye sarındım ve gözüm ön kapıda olacak şekilde sırtımı koltuğun koluna yasladım.</p>

  <p>Zihnim daireler çizerek dalgalanıyordu. Mavi gölgeler huzursuzca dalgalanırken uzun bir süre kıpkırmızı gözlerle televizyonun ışığında titreyerek oturdum. Haber falan yoktu, gerçekten; kamera müzenin gece çekilen görüntülerine dönüp duruyordu (kaldırıma çekilen sarı renkli polis bandı, müzenin önündeki silahlı korumalar, çatıdan projektör ışıklarıyla aydınlanmış gökyüzüne aralıklarla yükselen parça parça dumanlar dışında her şey gayet normal görünüyordu artık).</p>

  <p>Annem neredeydi? Neden hâlâ eve gelmemişti? İyi bir açıklaması olacaktı; bütün bunları önemsiz kılacaktı ve işte o zaman her şey, ne kadar endişelendiğim falan tamamen aptalca görünecekti.</p>

  <p>Annemi zihnimden kovmama bir yardımı dokunur belki diye daha önce gösterdikleri, akşam saatlerinde çekilen bir röportaja odaklanmak için zorladım kendimi. Tüvit ceketli ve papyonlu, gözlüklü bir küratör -sarsıldığı görülebiliyordu- sanat eserleriyle ilgilenmeleri için uzmanların müzeye girmelerine izin verilmemesinin ne büyük bir rezalet olduğundan bahsediyordu. “Evet,” diyordu, “buranın suç mahali olduğunu anlıyorum ama bu tablolar hava kalitesindeki ve sıcaklıktaki değişimlere karşı oldukça hassastır. Su, kimyasallar ya da duman yüzünden hasar görmüş olabilirler. Biz konuşurken bozulmaya uğruyor olabilirler. Koruyucuların ve küratörlerin hasarı tespit etmeleri için en kısa sürede kritik bölgelere girmelerine izin verilmesi son derecede önemli...”</p>

  <p>Ansızın telefon çaldı - anormal derecede yüksek bir sesle, bir çalar saat beni hayatımın en kötü rüyasından uyandırıyordu sanki. İçimde yükselen rahatlığı tarif etmem imkânsızdı. Ayağım takıldı ve telefonu elime almaya çalışırken az kalsın yüz üstü yere düşüyordum. Arayanın annem olduğundan emindim ama ekranda beliren ismi görünce kaskatı kesildim: NYDoCFS.</p>

  <p>New York bilmem ne Departmanı? Şaşkınlıktan öylece kalakaldıktan sonra telefonu kaldırdım. “Alo?”</p>

  <p>“Alo,” dedi dingin ve âdeta tüyler ürpertici nezakette bir ses. “Kiminle görüşüyorum acaba?”</p>

  <p>“Theodore Decker,” dedim, afallanmıştım. “Siz kimsiniz?”</p>

  <p>“Merhaba, Theodore. Adım Marjorie Beth Weinberg ve Çocuk ve Aile Hizmetleri Departmanında bir sosyal hizmetler görevlisiyim.”</p>

  <p>“Ne oldu? Annem için mi arıyorsunuz?”</p>

  <p>“Sen Audrey Decker’ın oğlusun, öyle değil mi?”</p>

  <p>“Annem! Nerede o? İyi mi?”</p>

  <p>Uzun bir duraksama - korkunç bir duraksama. “Neler oluyor?” diye bağırdım. “Annem nerede?”</p>

  <p>“Baban orada mı? Onunla konuşabilir miyim?”</p>

  <p>“Babam telefona gelemez. Sorun ne?”</p>

  <p>“Üzgünüm ama bu acil bir durum. Korkarım babanla derhal konuşmam gerçekten çok önemli.”</p>

  <p>“Anneme ne oldu?” dedim ayağa kalkıp. “Lütfen! Yalnızca nerede olduğunu söyleyin bana! Ne oldu?”</p>

  <p>“Sen tek başına değilsin, değil mi, Theodore? Yanında bir yetişkin var mı?”</p>

  <p>“Hayır, kahve almak için çıktılar,” dedim delirmiş gibi odanın içine bakarak. Bale ayakkabıları çarpık bir şekilde sandalyelerden birinin altında duruyordu. Folyoyla kaplanmış bir saksının içinde mor sümbüller vardı.</p>

  <p>“Baban da mı?”</p>

  <p>“Hayır, o uyuyor. Annem nerede? Yaralı mı? Başına bir şey mi geldi?”</p>

  <p>“Korkarım senden gidip babanı uyandırmanı isteyeceğim, Theodore.”</p>

  <p>“Hayır! Yapamam!”</p>

  <p>“Korkarım bu çok önemli.”</p>

  <p>“Telefona gelemez! Neler olup bittiğini neden bana anlatmıyorsunuz?”</p>

  <p>“Peki o halde, madem baban uygun değil, belki de iletişim bilgilerimi sana vermem en iyisi olacak.” Yumuşak ve cana yakın gelen bu ses bana <i>2001: Uzay Yolu Macerası</i> filmindeki Bilgisayar Hal’ı anımsatıyordu. “Lütfen bana en kısa süre içinde ulaşmasını söyle ona. Bu aramaya geri dönmesi gerçekten çok önemli.”</p>

  <p>Telefonu kapattıktan sonra uzun bir süre olduğum yerde kalakaldım. Oturduğum yerden görebildiğim ocağın üstündeki saat, gece iki kırk beşi gösteriyordu. Daha önce hiç böyle bir saatte yalnız ve uyanık olmamıştım. Oturma odası -normalde fazlasıyla havadar ve ferah olan, annemin varlığıyla can bulan bu oda- buharlaşıp soğuk, soluk bir sızıya dönüşmüştü, bir yazlığın kışınki hali gibiydi: hassas kumaşlar, kaşındıran sisal kilim, Çin mahallesinden alınma kâğıttan lambaların gölgeleri ve çok küçük ve hafif sandalyeler. Tüm mobilyalar cılız görünüyordu, insanı bile parmak ucunda bekleten bir gerginlikle temkinli bir halde bekliyorlardı. Kalbimin atışını hissedebiliyordum, etrafımda uyuklayan kocaman, ihtiyar binanın tıkırtılarını, çıtırtılarını ve tıslamalarını duyabiliyordum. Herkes uykudaydı. Dışarıda, Elli Yedinci Cadde’deki uzak korna sesleri ve kamyonların her zamanki tıngırtıları hayal meyal, belli belirsiz geliyordu bana; bambaşka bir gezegenden gelen sesler gibi yapayalnız.</p>

  <p>Biliyordum, çok geçmeden bu gece göğü laciverde dönecekti, nisan ayının gün ışığının serin pırıltısı odaya sızacaktı. Sokaktan çöp kamyonlarının homurtuları ve gurultuları duyulacaktı, baharın ötücü kuşları parkta şakımaya başlayacaktı, şehrin dört bir yanında çalar saatler çalacaktı. Kamyonların arkalarından sarkan adamlar kocaman, şişkin <i>Times</i> ve <i>The Daily News</i> balyalarını gazete bayisinin önündeki kaldırıma fırlatıp atacaklardı. Şehrin dört bir yanındaki anneler ve babalar saçları darmadağınık, üstlerinde iç çamaşırları ve sabahlıklarıyla ayaklarını sürüye sürüye kahve suyunu ocağa koyuyor, ekmek kızartma makinesini fişe takıyor, çocuklarını okula bırakıyor olacaklardı.</p>

  <p>Peki ya ben ne yapacaktım? Bir yanım, laboratuvar deneylerinde umudunu yitirip labirentin içinde açlıktan ölmek için boylu boyunca yatan şu sıçanlar misali çaresizlikten buz kesmiş, yerinden kıpırdayamaz haldeydi.</p>

  <p>Kafamı toplamaya çalıştım. Bir süre için kıpırdamadan yeterince oturup beklersem her şey bir şekilde kendiliğinden yoluna girecekmiş gibi geldi. Yorgunluktan evin içindeki eşyalar yerlerinden oynuyor gibi geliyordu: masa lambasının etrafında haleler pırıldıyor, duvar kâğıdının çizgileri titreşiyordu.</p>

  <p>Telefon rehberini elime aldım, yerine koydum. Polisi arama düşüncesi bile ödümü kopardı. Hem polis ne yapabilirdi ki zaten? Bir insanın kaybolmuş sayılması için 24 saat geçmesi gerektiğini ben bile televizyondan biliyordum. Gecenin bir yarısı olsa da olmasa da şehrin yukarı yakasına gidip onu aramam gerektiğine, Aile Afet Planı’nın cehenneme kadar yolu olduğuna kendimi ikna etmek üzereydim ki kulakları sağır edecek bir vızıltı (kapı zili) sessizliği tuzla buz etti ve kalbim mutluluktan yerinden fırladı.</p>

  <p>Tökezleyerek yerimden kalkıp fişek gibi kapıya koştum, elim ayağıma dolaşarak kilidi açtım. “Anne?” diye seslendim, üstteki sürgüyü kaydırıp şangırtıyla kapıyı açtım - ve sonra kalbim altmış kattan aşağı düşüp paramparça oldu. Kapı paspasının üzerinde hayatımda hiç görmediğim iki insan duruyordu: saçları kısacık, dimdik kesilmiş, Koreli tombul bir kadın, <i>Susam Sokağı’ndaki</i> Luis’ye çok benzeyen, gömlek ve kravatlı İspanyol bir adam. Korkutucu bir yanları yoktu, hatta aksine güven verici şekilde tıknaz ve orta yaşlıydılar, bir çift vekil öğretmen gibi giyinmişlerdi ama ikisi de yüzlerine sevecen ifadeler takınmış olsalar da onları gördüğüm anda bildiğim haliyle hayatımın sona erdiğini anladım.</p>
</body>
</html>