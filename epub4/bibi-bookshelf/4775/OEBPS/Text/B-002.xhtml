<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Hâlâ Amsterdam’dayken, yıllar sonra ilk defa annemi gördüm rüyamda. Bir haftadan fazladır otelime hapsolmuş durumdaydım, birilerine telefon etmekten ya da dışarı çıkmaktan korkuyordum ve en masum seslerde bile yüreğim ağzıma geliyordu: asansör zili, minibar arabasının tıngırtısı, hatta saat başı çalan kilise zilleri -De Westertoren, Krijtberg kiliseleri-tınlamanın eşiğinde karanlık bir ses, karmakarışık masalsı bir kıyamet hissi. Gündüz vakti yatağın ayak ucunda oturup televizyondaki Felemenkçe haberleri çözmeye çalışıyordum (ki Felemenkçe tek bir kelime bile bilmediğimden bu tamamen umutsuz bir çabaydı), pes edince de omuzlarıma devetüyü rengi paltomu atmış halde -çünkü New York’tan aceleyle ayrılmıştım ve yanıma aldığım şeyler kapalı mekânlarda bile yeterince sıcak tutmuyordu- pencerenin önünde oturup kanalı izliyordum.</p>

  <p>Dışarıda her şey hareket ve neşeden ibaretti. Noel zamanıydı, geceleri kanalın üstündeki köprülerde ışıklar parıldıyordu, atkıları buz gibi rüzgârda uçuşan kırmızı yanaklı <i>dames en heren</i><a id="k1" href="../Text/dipnot.xhtml#a1"><sup>[1]</sup></a>, bisikletlerinin arkasına Noel ağaçlarını bağlamış, Arnavut kaldırımı taşların üzerinde tıngır mıngır ilerliyorlardı. Öğleden sonraları, amatör bir grup kış havasında tiz ve kırılgan bir şekilde asılı kalan Noel şarkıları çalıyordu.</p>

  <p>Darmaduman edilmiş oda servisi tepsileri, bir sürü sigara, <i>duty free</i>’den alınmış ılık votka. Dört duvar arasında geçen bu huzursuz günlerde, hücresini tanımaya çalışan bir mahkûm gibi odayı karış karış öğrendim. Amsterdam’a ilk gelişimdi, şehre dair neredeyse hiçbir şey görmemiştim, yine de kasvetli, cereyanlı, güneşle yıkanmış güzelliğiyle bu odanın kendisi bile Kuzey Avrupa’ya dair sağlam bir fikir veriyordu. Hollanda’nın minyatür bir örneğiydi: Doğu’dan ticaret gemileriyle getirilmiş, dibine kadar işlemiş lüksle karışık kireç badana ve Protestanlara özgü namusluluk. Yazı masasının üstünde asılı duran, altın yaldızlı çerçeveli iki minik yağlı boya tabloyu dikkatle incelemek için hiç de makul sayılmayacak bir vakit harcadım; birinde köylüler bir kilisenin yanı başındaki buz tutmuş gölette paten kayıyor, diğerindeyse bir yelkenli çalkantılı kış denizinde azametle ilerliyordu. Dekoratif kopyalardı, özel bir yanları yoktu, oysa ben onları sanki eski Hollandalı üstatların esrarlı yüreklerine giden anahtar içlerine şifrelenmişçesine incelemiştim. Dışarıda sulu sepken pencerenin camlarına vuruyor ve kanalın üzerine çiseliyordu. Sırmalı kumaşlar gösterişli, halıysa yumuşacık olsa da kış mevsiminin ışığı içeriye beraberinde 1943’ten kalma serin bir hava, mahrumiyet ve tasarruf, şekersiz açık çay ve aç açına yatılan yatakları da getiriyordu.</p>

  <p>Her sabah erkenden, daha hava aydınlanmamışken, resepsiyonistler işlerinin başına geçmeden ve lobi dolmaya başlamadan önce gazeteleri almak için aşağıya iniyordum. Otel görevlileri alçak sesle konuşuyor, sessiz adımlarla hareket ediyordu. Gözleri beni, gün içinde asla aşağıya inmeyen yirmi yedisindeki bu Amerikalı adamı görmezden gelen soğuk bir tavırla yalayıp geçiyordu, bense (koyu renk takım elbiseli, asker tıraşlı, kemik çerçeveli gözlüklü) gece müdürünün herhangi bir sorunun önüne geçmek ya da gürültü patırtıdan kaçınmak için bazı yollara başvurabileceğine ikna etmeye çalışıyordum kendimi.</p>

  <p><i>Herald Tribune</i>’da içinde bulunduğum çıkmaza dair hiçbir haber yoktu ama bu haber benim kavrayabileceğimin çok ötesinde bir yerde kışkırtıcı bir şekilde duran, yabancı basım koyu renkli büyük harflerle bütün Hollanda gazetelerindeydi. <i>Onopgeloste moord</i>. Onbekende<a id="k2" href="../Text/dipnot.xhtml#a2"><sup>[2]</sup></a>. Yukarı çıktım, yatağa geri girdim (tamamen giyinik bir halde, oda çok soğuktu çünkü) ve gazeteleri yatak örtüsünün üzerine yaydım. Polis arabaları ve olay yeri şeridi görünen fotoğrafları, hatta çözümlemesi çok güç resim altı yazılarını inceledim, adımı bilmiyorlarmış gibi görünse de eşkalimin ellerinde olup olmadığını veya kamuoyundan bilgi saklayıp saklamadıklarını anlamanın hiçbir yolu yoktu.</p>

  <p>Oda. Kalorifer. <i>Een Amerikaan met een strafblad.</i><a id="k3" href="../Text/dipnot.xhtml#a3"><sup>[3]</sup></a> Kanalın zeytin yeşili suları.</p>

  <p>Hasta ve üşüyor olduğum ve çoğu zaman ne yapacağımı şaşırdığım için (sıcak tutacak giysiler getirmeyi unuttuğum gibi yanıma bir kitap almayı da ihmal etmiştim) günün büyük kısmını yatakta geçiriyordum. Gece hemen öğleden sonra çöküyor gibiydi. Sık sık -dağılmış gazetelerin hışırtısının arasında- uykuya dalıyor ve uykudan uyanıyordum ve rüyalarım ekseriyetle uyanık olduğum saatlere de sızan o aynı meçhul endişeyle bulanıyordu: davalar, asfalt yolun üzerinde patlayarak açılınca içindeki giysiler her tarafa dağılan bir bavul ve asla yetişemeyeceğimi adım gibi bildiğim uçaklar için koşturduğum bitmek bilmez havaalanı koridorları.</p>

  <p>Ateşim çıktığı için gece mi gündüz mü bilmez halde yığılıp kaldığım yerde sırılsıklam terleyerek bir dolu tuhaf ve son derece gerçekçi rüya görüyordum ama bu gecelerin sonuncu ve en kötüsünde annemi gördüm rüyamda: kısa ve öz, daha çok bir ziyaret hissi veren gizemli bir rüya. Hobie’nin dükkânındaydım -ya da daha doğrusu tekinsiz bir rüya boşluğu bu dükkânın kabataslak çiziverilmiş hali gibi görünüyordu- arkamda ansızın öylece beliriverdiğinde, orada olduğunu aynadaki yansımasından anladım. Onu görünce mutluluktan öylece kalakaldım, oydu işte, en ufacık ayrıntısına kadar, çillerinin oluşturduğu şekil bire birdi, bana gülümsüyordu, daha güzeldi ve henüz yaşlı değildi, siyah saçları ve dudaklarının o gülünç, kalkık duruşuyla bütün bir odayı dolduran şey bir rüya değil, bir varoluştu: bütünüyle ona ait bir güç, diri bir özgünlük. Ve ne kadar çok istesem de arkama dönemeyeceğimi biliyordum, ona doğrudan bakarsam onun dünyasıyla benimkinin yasalarını çiğnemiş olacaktım; bana gelebileceği tek şekilde gelmişti ve gözlerimiz aynada uzun, kıpırtısız bir an boyunca birleşti ama tam da -neşe, şefkat, hiddet karışımı bir hisle- konuşacakmış gibi olduğunda bir buhar aramızı doldurdu ve ben uyandım.</p>

  <h3 id="sigil_toc_id_1">II</h3>

  <p class="p1">Yaşasaydı her şey çok daha güzel olurdu. Fakat ben daha çocukken öldü ve o zamandan beri başıma gelen her şey tamamen benim kendi hatam olsa da yine de onu kaybettiğimde beni daha mutlu bir yere, daha kalabalık ya da cana yakın bir hayata götürebilecek herhangi bir işareti görme yetimi de kaybetmiştim.</p>

  <p>Onun ölümü, ayırıcı işaret: Öncesi ve Sonrası. Bunca yıl sonra bunu kabullenmek üzücü olsa da bana sevildiğimi onun hissettirdiği gibi hissettirecek hiç kimseyle tanışmadım. Her şey canlanırdı onunla birlikte; tılsımlı, abartılı bir ışık yayardı çevresine, öyle ki bir şeyi onun gözlerinden görmek o şeyi normalinden çok daha parlak renklerde görmek demekti - ölmeden birkaç hafta önce, Greenwich Village’daki bir İtalyan restoranında onunla geç vakitte yediğimiz akşam yemeğini ve ansızın gömleğimin kolunu yakalayışını, üstünde mumlar yanan bir doğum günü pastasının âdeta acı veren güzelliğini, soluk bir ışık çemberinin karanlık tavan boyunca titreşerek mutfaktan çıkıp ilerleyişini ve sonra bu pastanın bir ailenin ortasına hepsinin yüzlerini aydınlatacak şekilde konuşunu, yaşlı bir kadının yüzünün sevince boğuluşunu, dört bir yandaki gülümsemeleri, garsonların ellerini arkalarında birleştirerek bir adım geri çekilişlerini hatırlıyorum - şehir merkezindeki ucuz herhangi bir restoranda görebileceğiniz sıradan bir doğum günü yemeği işte ve eminim annem bunun üzerinden çok geçmeden ölmemiş olsaydı hatırlamayacaktım bile ama bu doğum gününü ölümünden sonra da defalarca düşündüm ve doğrusunu söylemek gerekirse muhtemelen hayatım boyunca da düşüneceğim. O mum ışıklı çember, onu kaybettiğimde kaybolan gündelik, olağan mutluluğun yaşayan resmi.</p>

  <p>Annem çok da güzeldi. Güzelliği ikinci plandaydı ama yine de güzeldi işte. Kansas’tan New York’a yeni geldiğinde yarı zamanlı modellik yapmış ama kameranın karşısında bu işte iyi olamayacak kadar tedirginmiş; sahip olduğu şey, fotoğrafa aktarılamıyormuş bir türlü.</p>

  <p>Yine de o bütünüyle kendisiydi, nadir bulunan türden. Ona gerçekten benzeyen tek bir kişi gördüğümü hatırlamıyorum. Simsiyah saçları, yazın çillenen açık teni, içleri ışıklarla dolu masmavi gözleri vardı ve elmacık kemiklerinin kavisinde bazen insanların İzlandalı olduğunu zannettikleri tuhaf bir kabile ve Kelt Şafağı karışımı taşıyordu. Aslında Kansas’ın Oklahoma sınırına yakın bir kasabadandı, yarı İrlandalı yarı Çeroki’ydi ve bir yarış atı kadar gösterişli, gergin ve şık olsa da kendisine Oklahomalı anlamında Okie diyerek beni güldürmeyi severdi. Bu egzotik karakter fotoğraflarda biraz fazla Sert ve hoşgörüsüz çıkıyordu maalesef -çilleri makyajla kapatılmış, saçları <i>Genji’nin Hikâyesindeki </i>asilzadeler gibi ensesinde bir atkuyruğuyla toplanmış- ve hiçbir surette ortaya çıkmayan şeyse onun o sıcaklığı, o neşeli, ne yapacağı belli olmaz mizacıydı, yani benim onunla ilgili en çok sevdiğim şeydi. Fotoğraflarda göze çarpan durgunluktan kameraya ne kadar güvenmediği açık; bir kaplan gibi tetikte, saldırıya karşı zırhlanıyor havası yayıyor çevresine. Ama gerçekte hiç de öyle değildi. Heyecan verici zindelikle, ani ve hafif jestlerle hareket eder, her an ürküp uçup gidiverecekmiş gibi duran uzun, zarif bir bataklık kuşu gibi koltuğun hemen ucuna tünerdi. Kullandığı sert ve davetsiz sandal ağacı kokulu parfümüne bayılırdım, alnımdan öpmek için bir anda üstüme çullandığında kolalı gömleğinin hışırtısına da. Ve gülüşü, her ne yapıyorsan bir kenara bırakıp sokakta peşinden gitme isteği uyandırmaya yeter de artardı bile. Nereye gitse erkekler gözlerinin ucuyla onu süzer ve bazen beni birazcık rahatsız edecek şekilde bakarlardı ona.</p>

  <p>Ölümü benim suçumdu. Diğer insanlar böyle olmadığı konusunda beni temin etmek için biraz fazla aceleci davranmışlardır hep ve evet, o <i>daha çocuk, kim bilebilirdi ki, korkunç kaza, şanssızlık, herkesin başına gelebilirdi,</i> hepsi kesinlikle doğru ve ben bunların tek kelimesine bile inanmıyorum.</p>

  <p>On dört yıl önce, 10 Nisan’da, New York’ta oldu. (Bu tarihi atarken elim bile duraksıyor; yazması için, kalemin kâğıt üzerinde hareket etmeye devam etmesi için onu zorluyorum. Tamamen sıradan bir gündü o gün ama artık paslı bir çivi gibi takvime saplanmış duruyor.)</p>

  <p>Gün planlandığı gibi gitseydi sekizinci sınıfımın geri kalanı gibi gökyüzünde hiçbir iz bırakmadan yutulacak, dağılıp gidecekti. O güne dair ne hatırlardım ki o zaman? Pek az şey ya da hiçbir şey. Ama tabii ki o sabahın dokusu şu anda çok daha belirgin; havadaki sırılsıklam, nemli hisse kadar... Gece yağmur yağmıştı, korkunç bir fırtına olmuştu, dükkânları su basmış, birkaç metro istasyonu kapatılmıştı; bizse apartmanımızın önündeki üstüne basınca “şılap şılap” eden halının üzerinde dururken, annemin en sevdiği kapı görevlisi, annemin bir numaralı hayranı Goldie, Elli Yedinci Cadde’yi bir kolu havada geri geri yürüyor, bir taksi yakalamak için ıslık çalıyordu. Arabalar yerdeki pis suları sıçratarak hızla geçip gidiyordu; yağmurla şişmiş bulutlar gökdelenlerin tepesine üşüşüyorlar, esip yer değiştirerek arkalarında açık, mavi gökyüzü parçaları bırakıyorlardı; aşağıda, egzoz dumanlarının altındaki sokaklardaysa rüzgâr, ilkbahar havası gibi nemli ve yumuşacık esiyordu.</p>

  <p>Su sıçratarak köşeyi dönen bir taksi tepe ışığını söndürünce geri çekilip, “Ah, bu da dolu, hanımefendi,” diye seslendi Goldie caddenin gürültüsünün arasından. Kapı görevlilerinin en ufaktefeğiydi Goldie; solgun yüzlü, zayıf, neşeli, minyon bir adamdı, açık tenli bir Porto Rikoluydu, eski bir tüy sıklet boksörüydü. İçki içmekten (bazen gece vardiyasında kapıya geldiğinde nefesi J&amp;B kokardı) gözlerinin altı torbalanmış olsa da hâlâ sırım gibi, kaslı ve atikti - hep birileriyle şakalaşırdı, hep köşe başında bir sigara molası verirdi, hava soğukken bacaklarının üzerinde yaylanır, beyaz eldivenli ellerine hohlardı, İspanyolca şakalar yapar ve diğer kapı görevlilerini kahkahalara boğardı.</p>

  <p>“Bu sabah çok aceleniz var galiba?” diye sordu anneme. Yakasındaki isim etiketinde BURT D. yazıyordu ama altın dişi ve soyadı de Oro, İspanyolcada “altın” anlamına geldiği için herkes ona Goldie derdi.</p>

  <p>“Hayır, yeterli zamanımız var, sorun yok.” Ama bitkin görünüyordu annem, rüzgârda çözülüp uçuşan fularını yeniden sararken elleri titriyordu.</p>

  <p>Bunu Goldie de fark etmiş olmalıydı çünkü bana şöyle bir bakan (geriye doğru çekilip binanın önündeki beton çiçekliğe dayandı, anneme bakmaktan kaçınıyordu) gözlerinde belli belirsiz bir hoşnutsuzluk vardı.</p>

  <p>“Metroya binmiyorsunuz yani?” dedi bana.</p>

  <p>Benim ne diyeceğimi bilemediğimi anlayınca, “Ah, halletmemiz gereken bir iki iş var da,” dedi annem söylediğine kendi de inanmayarak. Normalde ne giydiğine pek dikkat etmezdim ama o sabah üstünde olan giysiler (beyaz trençkot, incecik pembe bir fular, siyah-beyaz iki renkli makosenler) hafızama öyle bir kazınmış ki artık onu başka türlü hatırlamak benim için çok zor.</p>

  <p>On üç yaşındaydım. O son sabah aramızda ne kadar tuhaf, kapı görevlisinin fark edebileceği kadar gergin bir hava olduğunu anımsamaktan nefret ediyorum, başka zaman olsa iki yakın arkadaş gibi konuşup gülüşüyor olurduk ama o sabah birbirimize söyleyecek pek bir şeyimiz yoktu çünkü okuldan uzaklaştırma almıştım. Bir gün önce onu ofisinden aramışlardı, sessiz ve öfkeli bir halde eve gelmişti, işin kötü yanı neden uzaklaştırma aldığımı bile bilmiyordum, gerçi Bay Beeman’in (ofisinden öğretmenler odasına giderken) ikinci katın penceresinden en yanlış zamanda baktığından ve beni okul sınırlarında sigara içerken gördüğünden (daha doğrusu, beni Tom Cable’ın yanında <i>o</i> sigara içerken gördüğünden, ki bu benim okulumda hemen hemen aynı suç anlamına geliyordu) yüzde yetmiş beş emindim. Annem sigaradan nefret ederdi. Haklarında hikâyeler dinlemeye bayıldığım ve adaletsiz bir biçimde ben onları tanıma şansı bulamadan ölen anne ve babası Batı’yı gezip dolaşan dost canlısı at antrenörleriymiş ve geçimlerini Morgan atlarını yetiştirerek sağlıyorlarmış: Her yıl Kentucky Derby at yarışlarına giden, kokteyl içen, kanasta oynayan ve sigaralarını evin dört bir yanındaki gümüş kutularda saklayan hayat dolu bir çiftlermiş. Derken büyükannem bir gün ahırdan eve dönünce iki büklüm olmuş ve kan tükürmeye başlamış ve annemin ergenlik yıllarının geri kalanında ön verandada her zaman oksijen tankları olmuş ve yatak odasının panjurları hep kapalı kalmış.</p>

  <p>Fakat -korktuğum gibi ki bu korkum yersiz değildi- Tom’un sigarası buzdağının yalnızca görünen kısmıydı. Okulda bir süredir başım beladaydı zaten. Her şey babam birkaç ay önce evden kaçıp annemle beni terk edince başladı ya da daha doğrusu çığ gibi büyüdü; onu hiçbir zaman öyle çok sevmemiştik, annemle ben onsuz çok daha mutluyduk ama başkaları babamın bizi apansız (parasız pulsuz, nafakasız, bir adres bile vermeden) terk edişiyle şaşırıp dertlenmişti ve Yukarı Batı Yakası’ndaki okulumdaki öğretmenler benim için öyle üzülmüşlerdi, bana anlayış gösterip destek olmaya öyle hevesliydiler ki burslu bir öğrenci olarak bana bütün özel izinleri ve gecikmeli teslim tarihlerini sağladılar, ikinci ve üçüncü şansları verdiler; birkaç ay boyunca kuyuya ipi uzattılar, ta ki ben kendimi derin mi derin bir deliğin dibine çekmeyi başarana kadar.</p>

  <p>Hal böyleyken ikimiz -annem ve ben- bir müzakere için okula çağırılmıştık. Müzakere on bir buçuktaydı ama annem sabah için izin almak zorunda kaldığı için Batı Yakası’na erkenden gidiyorduk - kahvaltı yapmak (ve tahmin ettiğim üzere ciddi bir konuşma yapmak) ve birlikte çalıştığı birine doğum günü hediyesi alabilmek için. Önceki gece sabah iki buçuğa kadar ayakta kalmıştı, e-postalar yazıp ofiste olmayacağı sabahı telafi etmeye çalışırken bilgisayarın ışığıyla aydınlanan yüzü gergindi.</p>

  <p>“Sizi bilmem ama,” diyordu Goldie anneme büyük bir şevkle, “ben diyorum ki bütün bu ilkbahar ve nem artık yetti. Yağdı da yağdı...” Titredi, pandomim yapar gibi yakasını yukarı kaldırdı ve havaya baktı.</p>

  <p>“Bugün öğleden sonra havanın açması lazım.”</p>

  <p>“Evet, biliyorum ama ben artık <i>yaza</i> hazırım.” Ellerini ovuşturdu. “İnsanlar şehri terk eder, yazdan nefret eder, sıcaktan yakınıp dururlar ama ben... ben tropikal bir kuşum. Ne kadar sıcak, o kadar iyi. Haydi bakalım!” Ellerini çırpıyor, topuklarının üzerinde caddeye doğru arka üstü eğiliyordu. “Ve... size en çok neyi sevdiğimi söyleyeyim, hani buralar sakinleşir ya temmuz gelince... Bina bomboş ve sakin olur, herkes bir yerlere gitmiştir, bilirsiniz?” Parmaklarını şıklattı, taksi hızla geçip gitti. <i>“Benim</i> tatilim budur işte.”</p>

  <p>“Burada sıcaktan yanmıyor musun?” Benim mesafeli babam annemin bu özelliğinden nefret ederdi - garsonlarla, kapı görevlileriyle, kuru temizlemecideki hırıltılı ihtiyar adamlarla sohbete girişme meylinden. “Yani kışın üstüne bir ceket daha giyebilirsin hiç olmazsa...”</p>

  <p>“Kışın kapıda çalışıyor musunuz siz? Size şunu diyeyim, hava çok <i>soğuyor.</i> Kaç ceket, kaç şapka giydiğinizin önemi yok. Ocakta, şubatta burada böyle dikiliyorsunuz ve rüzgâr nehirden esiyor. <i>Bırrr.”</i></p>

  <p>Tedirginlikle tırnaklarımı kemirirken Goldie’nin işaret etmesine rağmen geçip giden taksilere bakıyordum. On bir buçuktaki müzakereye kadar beklemenin tam bir işkence olacağının farkındaydım ve yapabileceğim tek şey öylece dikilmek ve suçlayıcı sorular yumurtlamamaktı. Bizi ofisten içeri aldıklarında hangi sözlerle annemle üstümüze üşüşecekleri konusunda hiçbir fikrim yoktu; “müzakere” kelimesi başlı başına bir otorite meclisini, ithamları ve yüzleşmeleri, olası bir kovulmayı çağrıştırıyordu. Bursumu kaybedersem bu bizim için tam bir felaket olurdu; babam gittiğinden beri parasızdık, paramız kiraya ucu ucuna yetiyordu. Hepsinden öte Bay Beeman’in bir şekilde Hamptons’ta Tom Cable’a yatıya gittiğimde birlikte boş yazlık evlere zorla girdiğimizi öğrendiğinden endişe duymaktan midem bulanıyordu. Evlere “zorla girmek” diyorum ama aslında ne bir kilidi zorlamıştık ne de herhangi bir hasar vermiştik (Tom’un annesi emlakçıydı, ofisindeki rafta duran yedek anahtarlarla girmiştik o evlere). Daha çok merakla dolapları kurcalıyor ve şifonyerlerin çekmecelerine bakıyorduk ama bir şeyler aldığımız da oluyordu: buzdolabından bira, birkaç Xbox oyunu ve bir DVD (Jet Li, <i>Kır Zincirlerini</i>) ve toplamda yaklaşık doksan iki dolar tutarında para - bir mutfak kavanozunun içinden buruş buruş beşlikler ve onluklar, çamaşır odalarından ceplerden çıkan avuç avuç bozukluk.</p>

  <p>Bu ne zaman aklıma gelse kusacak gibi oluyorum. Tomlara gidişimin üzerinden aylar geçmişti ama Bay Beeman’in evlere girdiğimizi bilmesinin mümkün olmadığını kendime ne kadar anlatmaya çalışırsam çalışayım -nereden bilebilirdi ki?- hayal gücüm panik halindeki zikzaklar gibi uçuşup oradan oraya fırlıyordu. Tom’u ele vermemeye kararlıydım (onun beni ele verip vermediğinden emin olmamama rağmen) ama bu beni zor bir durumda bırakıyordu. Nasıl böyle bir aptallık etmiş olabilirdim? Zorla bir eve girmek suçtu, insanlar bu yüzden hapse giriyordu. Bir önceki gece saatlerce bir o yana bir bu yana dönmüş, yağmurun düzensiz sağanaklar halinde penceremin camına vuruşunu izlemiş ve bu olayı önüme çıkarırlarsa ne diyeceğimi merak etmiş, işkence çeker gibi gözümü bile kırpamamıştım. Ama kendimi nasıl savunabilirdim, daha ne bildiklerini bile bilmezken?</p>

  <p>Goldie derin derin iç çekti, elini indirdi ve geri geri yürüyerek annemin durduğu yere geldi.</p>

  <p>“İnanılacak gibi değil,” dedi anneme bıkkınlık akan gözleriyle caddeye bakarak. “SoHo’da bizim oraları sel bastı, duymuşsunuzdur, değil mi, Carlos da BM’nin yukarı taraflarındaki bazı caddelerin yollarının tıkandığını söylüyordu.”</p>

  <p>Tüm kasvetimle çalışan kalabalığının kuyruk olup bir kovan dolusu eşek arısı kadar neşesizce şehir içi otobüslerine akın edişini izliyordum. Bir iki blok batıya yürüsek şansımız daha yaver gidebilirdi ama annem de ben de kendi başımıza yola koyulsak Goldie’nin güceneceğini bilecek kadar tecrübeliydik. Fakat tam da o anda -öyle aniydi ki hepimiz yerimizden sıçradık- tepe ışığı yanan bir taksi patinaj yaparak bize doğru geldi, etrafa lağım kokan sular sıçrattı.</p>

  <p>“Dikkat etsene!” dedi Goldie, taksi kaldırıma yanaşırken kenara sıçradı ve sonra annemin şemsiyesi olmadığını fark etti. “Bekleyin,” dedi, hemen lobiye, şöminenin yanı başında pirinç bir kutunun içinde saklayıp yağmurlu günlerde yeniden dağıttığı kayıp ve unutulmuş şemsiyeler koleksiyonuna koştu.</p>

  <p>“Yok,” diye seslendi annem, şeker çizgili katlanır şemsiyesini bulmak için çantasını kurcalarken, “hiç zahmet etme, Goldie, şemsiyem var benim...”</p>

  <p>Goldie fırlayıp kaldırıma geri döndü ve taksinin kapısını annemin arkasından kapattı. Sonra eğildi ve camı tıklattı.</p>

  <p>“Size iyi günler dilerim,” dedi.</p>

  <h3 id="sigil_toc_id_2">III</h3>

  <p class="p1">Sezgileri kuvvetli biri olduğumu düşünmeyi severim (sanırım hepimiz severiz bunu) ve tüm bunları yazıya dökerken tepemizde bizi takip eden bir gölge çizesim geliyor. Ama geleceğe karşı kör ve sağırdım; benim tek, ezici endişem okuldaki görüşmeydi. Okuldan uzaklaştırma aldığımı söylemek için Tom’u aradığımda (sabit hattan fısıldayarak konuşuyordum, annem cep telefonumu elimden almıştı) bunu duymak onu hiç de öyle şaşırtmadı. “Bana bak,” dedi sözümü keserek, “aptallaşma, Theo, kimsenin bir şey bildiği yok, sen o kahrolası ağzını kapalı tut yeter.” Ve ben daha bir kelime bile edemeden, “Kusura bakma, çıkmam lazım,” deyip telefonu kapadı.</p>

  <p>Taksideyken birazcık hava alabilmek için camı aralamaya çalıştım, nerede o şans... Oturduğumuz bu arka koltukta birileri kirli bebek bezleri değiştirmiş ya da belki de gerçekten oraya sıçıvermiş de sonra güneş kremi gibi kokan bir oda parfümüyle bu kokuyu saklamaya çalışmış gibi kokuyordu içerisi. Koltuklar yapış yapıştı ve selo bantla yamalanmışlardı, amortisörlerse neredeyse gitmişti. Ne zaman bir tümseğe rastlasak dişlerim zangırdıyordu, aynı şekilde dikiz aynasından sallanan dinî bir saçmalık da: madalyonlar, plastik bir zincirde dans eden minyatür kıvrık bir kılıç ve ellerini dua ederek göğe açmış, delici gözlerle arka koltuğa bakan sarıklı, sakallı bir bilge.</p>

  <p>Park Bulvarı boyunca kırmızı lalelerden askerler biz yanlarından hızla geçerken esas duruşta bekliyorlardı. Bir Bollywood pop şarkısı -sesi kısılıp neredeyse subliminal vızıltıya dönüşmüş- hipnotize edici bir biçimde tam da duyma eşiğimde kıvrılıp dönüyor ve yankılanıyordu. Ağaçların yaprakları dökülüyordu. D’Agostino ve Gristede marketlerinden teslimatçı çocuklar ürünlerle dolu alışveriş arabalarını itiyordu, isteksiz anaokulu çocuklarını ardı sıra sürükleyen topuklu ayakkabılı bezmiş yönetici kadınlar kaldırıma kapaklanıveriyordu, üniformalı bir işçi yağmur oluklarında toplanan çer çöpü bir sopanın ucundaki faraşa süpürüyordu, avukatlar ve borsacılar avuçlarını açıp ellerini öne uzatıyor ve başlarını kaldırıp gökyüzüne baktıklarında kaşlarını çatıyorlardı. Sarsıla sarsıla bulvara çıkarken (annem perişan görünüyordu, kendini sağlam tutabilmek için kol dayanağını sıkıca kavramıştı) pencereden görünen hazımsız olağan yüzlere (yağmurluklarının içindeki endişeli görünen insanlara, yaya geçidinden geçen asık suratlı kalabalıklara, karton bardaklardan kahve içen, cep telefonlarıyla konuşan ve kaçamak bakışlarla bir sağa bir sola bakan insanlara) bakıyor ve başıma gelmek üzere olan felaketleri düşünmemeye çalışıyordum: bu felaketlerden bazılarının arasında çocuk mahkemesi ya da hapishanesi de vardı.</p>

  <p>Taksi sert, ani bir dönüş yaparak hızla Seksen Altıncı Cadde’ye saptı. Annem bana doğru kaydı ve kolumu tuttu, bir morina balığı kadar yapış yapış ve solgun olduğunu gördüm.</p>

  <p>“Seni araba mı tuttu?” dedim o an için kendi derdimi unutarak. O çok iyi tanıdığım kederli, sabit ifade vardı yüzünde: dudaklarını sımsıkı kapamıştı, alnı parıldıyordu, gözleri de donuk ve kocamandı.</p>

  <p>Bir şey söylemek istercesine ağzını açtı, hemen ardından taksi bizi önce öne fırlatıp sonra koltuğa geri itecek şekilde yalpalayarak kırmızı ışıkta durunca eliyle ağzını kapattı.</p>

  <p>“Biraz dayan,” dedim ona ve sonra öne doğru eğilip yağlı pleksiglasa tıklattım, şoför (sarıklı bir Sih) şaşkın şaşkın baktı.</p>

  <p>“Bakın,” diye seslendim kafesin içinden, “burası iyi, biz burada inelim, anlaştık mı?”</p>

  <p>Sih -şeritlerle süslenmiş aynadaki yansıması- gözlerini ayırmadan bana bakıyordu. “Burada durmak istiyorsunuz.”</p>

  <p>“Evet, lütfen.”</p>

  <p>“Ama verdiğiniz adres bu değil.”</p>

  <p>“Biliyorum. Ama burası iyi,” dedim, dönüp rimeli dağılmış, solgun görünen, çantasının içinde cüzdanını arayan anneme bir göz atarak.</p>

  <p>“O iyi mi?” diye sordu taksici şüpheyle.</p>

  <p>“Evet, evet, iyi. İnmemiz lazım, o kadar, teşekkürler.” Annem titreyen elleriyle buruş buruş olmuş, ıslak gibi görünen paralar bulup çıkardı ve kafesten içeri uzattı. Sih elini uzatıp paraları avcuna alırken (boyun eğmiş bir halde gözlerini kaçırarak) ben hemen dışarı fırladım, anneme kapıyı tuttum.</p>

  <p>Annem kaldırıma çıkarken biraz sendeledi, hemen koluna girdim. “İyi misin?” diye sordum ona ürkekçe, taksi uzaklaşıp giderken. Beşinci Cadde’nin yukarı tarafında, parka bakan malikânelerin oradaydık.</p>

  <p>Derin bir nefes aldı, sonra alnını sildi ve kolumu sıktı. “Off,” dedi eliyle yüzünü yelpazeleyerek. Alnı pırıl pırıl parlıyordu ve gözleri hâlâ baktığı yeri bilmiyor gibiydi; rotasının dışına sürüklenmiş bir deniz kuşunun telaşlı hali vardı üzerinde. “Özür dilerim, hâlâ zangır zangır titriyorum. Tanrı’ya şükür o taksiden indik. İyi olacağım, sadece biraz temiz havaya ihtiyacım var.”</p>

  <p>Durduğumuz rüzgârlı köşede insanlar etrafımızdan akın akın geçip gidiyordu: üniformalı kız öğrenciler, gülüşüyor, koşuşuyor, etrafa kaçışıyorlardı, dadılar ikili ve üçlü oturtulmuş bebeklerin olduğu gösterişli bebek arabalarını itiyorlardı. Bezgin, avukata benzer bir baba küçük oğlunu bileğinden tutmuş çekiştirerek hızla yanımızdan geçti. “Hayır, Braden,” dediğini duydum babasına yetişmek için koşuşturan çocuğa, “öyle düşünmemelisin, <i>sevdiğin</i> bir işin olması çok daha önemli...”</p>

  <p>Bir temizlik görevlisinin çalıştığı binanın önündeki kaldırıma boşalttığı bir kova sabunlu sudan kaçmak için geri çekildik.</p>

  <p>“Söylesene,” dedi annem, parmak uçları şakaklarındaydı, “bir tek bana mı öyle geldi, yoksa o taksi <i>inanılmaz derecede...”</i></p>

  <p>“Pis? Güneş kremi ve bebek kakası?”</p>

  <p>“Doğrusu...” yüzüne yelpazeliyordu, “öyle durup durup kalkmasa sorun olmazdı. Ben gayet iyiydim ama sonra çarptı beni.”</p>

  <p>“Neden ön koltukta oturabilir miyim diye sormuyorsun ki?”</p>

  <p>“Tıpkı baban gibi konuşuyorsun.”</p>

  <p>Gözlerimi kaçırdım, utanmıştım çünkü ben de fark etmiştim sesimdeki ona özgü o ben-her-şeyi-bilirim diyen tonu. “Haydi Madison’a doğru yürüyelim de oturabileceğin bir yer bulalım,” dedim. Açlıktan ölmek üzereydim ve o tarafta sevdiğim bir lokanta vardı.</p>

  <p>Ama -bir ürpertiyle, neredeyse gözle görülebilir bir bulantı dalgasıyla- kafasını salladı. “Hava.” Gözlerinin altındaki rimel lekelerini elinin tersiyle sildi. “Hava almak iyi geliyor.”</p>

  <p>“Peki,” dedim, biraz alelacele, uyumlu olacağım diye gerilmiştim. “Sen bilirsin.” Uysal olmak için gayret ediyordum ama -rahatsız ve sersemlemiş- annem ses tonumdan bir şeyler sezmişti; yüzünü yüzüme yaklaştırıp baktı, ne düşündüğümü anlamaya çalışıyordu (Babamla yaşadığımız uzun yıllar sayesinde bu, edindiğimiz bir başka kötü huydu; birbirimizin zihnini okumak).</p>

  <p>“Ne?” dedi. “Gitmek istediğin bir yer mi var?”</p>

  <p>“Hımm, yok, pek sayılmaz,” dedim geriye doğru bir adım atıp şaşkınlıkla etrafıma bakınarak, karnım aç olsa da bir şey için ısrar edecek durumda değildim.</p>

  <p>“Kendimi toparlayacağım. Bana yalnızca bir dakika ver.”</p>

  <p>“Belki de...” Gözlerimi kırpıştırıyordum, telaşlıydım, ne isterdi, onu ne memnun ederdi? “Parka gidip biraz oturmaya ne dersin?”</p>

  <p>Neyse ki bu teklifimi başıyla onayladı. “Peki öyleyse,” dedi Mary Poppins’e benzettiğim sesiyle, “ama yalnızca biraz soluklanıncaya kadar.” Ve Yetmiş Dokuzuncu Cadde’deki yaya yoluna doğru yürümeye koyulduk; barok saksıların içindeki budanmış ağaçların, demir işiyle dantel gibi süslenmiş ağır kapıların yanından geçtik. Işık solup endüstriyel griye döndü ve esen rüzgâr çaydanlık buharı kadar ağırdı. Parkı çevreleyen yolun karşısında, ressamlar tezgâhlarını kuruyor, tuvallerini açıyor, St. Patrick’s Katedrali ve Brooklyn Köprüsü’nün sulu boya resimlerini mandallıyorlardı.</p>

  <p>Sessizlik içinde yürüdük. Zihnimde kendi dertlerim (Tom’un ebeveynleri de aranmış mıydı? Bunu ona sormak neden aklıma gelmemişti?) ve aynı zamanda annemi şu lokantaya götürmeyi başarır başarmaz kahvaltı için ne sipariş edeceğimle ilgili düşüncelerim (ev yapımı patates kızartmasıyla bol malzemeli bir omletin yanında domuz pastırması; annemse her zaman yediklerini yiyecekti, kızarmış çavdar ekmeği ve suda pişmiş yumurta ile bir fincan sütsüz kahve) oradan oraya uçuşup duruyordu. Annemin bir şey dediğini fark ettiğimde nereye gittiğimize bile doğru dürüst dikkat etmiyordum. Bana değil, parka doğru bakıyordu; yüzündeki ifade, telaşlı insanların rüzgârlı sokaklarda yürüdüğü ve çok fazla konuştuğu ama aslında birbirleriyle konuşuyormuş gibi görünmediği, adını bilmediğim ünlü bir Fransız filmini hatırlatmıştı bana.</p>

  <p>“Ne dedin?” diye sordum, ayaklarım birbirine karışıp tökezledikten sonra ona yetişmek için daha hızlı yürüyerek. “Bir kez daha söyle...”</p>

  <p>Şaşırmış görünüyordu, sanki benim de orada olduğumu unutmuş gibiydi. Uzun beyaz ceket -rüzgârda uçuşuyordu- onun o uzun bacaklı ibiş görünümüne katkıda bulunuyordu, sanki az sonra kanatlarını açıp parkın üzerinden uzaklara uçuverecekti.</p>

  <p>“Neyi bir kez daha söyleyeyim?”</p>

  <p>“Ah.” Suratında donuk bir ifade belirdi, sonra kafasını salladı ve ona özgü o keskin, çocuksu kahkahadan attı. “Zaman sıçraması dedim.”</p>

  <p>Söylemesi tuhaf olsa da ne demek istediğini biliyordum ya da bildiğimi sanıyordum diyelim - kopukluk hissinin verdiği o ürperti, zamanı yitirten bir hıçkırık ya da bir filmden kesilmiş birkaç kare gibiydi kaldırımdaki kayıp saniyeler.</p>

  <p>“Hayır, hayır, köpecik, sadece bu muhit.” Saçlarımı karıştırdı, yüzüme çarpık, yarı utangaç bir gülümseme oturttu, <i>köpecik</i> bebeklikten gelen takma adımdı, bunun hoşuma gittiğini söyleyemezdim artık, saçlarımın karıştırılmasının da öyle ama kendimi koyun gibi hissetsem de onu daha iyi bir halde gördüğüme memnundum.</p>

  <p>“Buradayken hep oluyor. Ne zaman bu tarafa gelsem yeniden on sekizime dönüyorum ve otobüsten iniyorum.”</p>

  <p>“Burada mı?” dedim kuşkuyla, elimi tutmasına izin verdim, normalde yapacağım bir şey değildi gerçi. “Tuhafmış.” Annemin Manhattan’da, Beşinci Cadde’den epey uzakta, Bulvar B’de bir barın üst katındaki berduşların kapı aralığında uyudukları ve bar kavgalarının sokağa taştığı ve Mo adlı çılgın bir ihtiyar kadının en üst kattaki kapatılmış merdiven boşluğunda on, on bir yasa dışı kedi sakladığı stüdyo dairede geçen gençlik günlerini biliyordum.</p>

  <p>Omzunu silkti. “Evet ama burada her şey hâlâ ilk gün gördüğüm gibi. Zaman sıçraması. Aşağı Doğu Yakası’nda, yani oraların nasıl olduğunu sen de biliyorsun, sürekli yeni bir şeyler var ama benim için bu daha çok Rip Van Winkle hissi<a id="k4" href="../Text/dipnot.xhtml#a4"><sup>[4]</sup></a>, hep daha ileri, daha ileriye. Bazı günler uykudan uyanıyorum ve sanki gece olunca birileri içeri girmiş ve mağazaların vitrinlerini değiştirmiş gibi geliyor. Eski restoranlar kepenk indirmiş, kuru temizlemecinin yerine son moda yeni bir bar açılmış...”</p>

  <p>Saygılı sessizliğimi koruyordum. Zaman sıçraması son zamanlarda hep aklındaydı zaten, belki de doğum günü yaklaştığı için öyleydi. <i>Bu rutin için çok yaşlıyım artık,</i> demişti birkaç gün önce şarküteriden gelen teslimatçı çocuğa ödeme yapmak için bozukluk para çıkar umuduyla evin içinde dört dönüp, koltuk yastıklarını didik didik edip paltolarını ve ceketlerini kurcalarken.</p>

  <p>Ellerini ceketinin ceplerine soktu. “Burada her şey daha durağan,” dedi. Sesi neşe saçsa da gözlerinde beliren buğuyu görebiliyordum, belli ki iyi uyuyamamıştı, benim yüzümden. “Yukarı Park şehrin 1890’larda neye benzediğini hâlâ görebileceğin birkaç yerden biridir. Gramercy Park da öyle, Greenwich Village’ın bir kısmı da. Hatta New York’a ilk geldiğimde bu muhitin Edith Wharton, <i>Franny ve Zooey</i> ve <i>Tiffany’de Kahvaltı’</i>nın bir araya gelmiş hali olduğunu düşünmüştüm.”</p>

  <p><i>“Franny ve Zooey</i> Batı Yakası’nda geçiyordu.”</p>

  <p>“Evet ama ben bunu bilmek için çok aptaldım. Diyeceğim o ki evsizlerin çöp tenekelerinde ateş yaktıkları Aşağı Doğu’dan epeyce farklıydı burası. Burada hafta sonları büyülüydü; müzede dolanmak, Central Park’ta tek başıma rahvan yürümek...”</p>

  <p>“Rahvan yürümek mi?” Söylediklerinin çoğu kulağıma oldukça egzotik geliyordu ve <i>rahvan</i> çocukluğundan kalma bir binicilik terimi gibiydi: Biraz tembel bir koşuydu belki, eşkinle tırıs gitmek arasında atlara özgü bir yürüyüş şekliydi.</p>

  <p>“Ya, bilirsin işte, benim yaptığım gibi uzun adımlarla kayarcasına yürümek. Beş parasız, delik çoraplarla, yulafla beslenerek. İster inan ister inanma ta buraya kadar <i>yürürdüm</i> bazı hafta sonları. Tren parasını eve dönüş yolu için saklardım. Şu kartlar yerine jetonlar vardı o zamanlar. Peki müzeye girmek için para ödemen gerekince? ‘Önerilen bağış’ hani? Eh, sanırım o zamanlar epey yüzsüzmüşüm ya da belki de bana acıyorlardı işte. “Ah, hayır,” dedi ses tonu değişerek ve aniden durdu, hatta bunu fark etmeyip birkaç adım daha attım ben.</p>

  <p>“Ne?” Arkama döndüm. “Ne oldu?”</p>

  <p>“Bir şey hissettim.” Avucunu açıp havaya doğru kaldırdı ve gökyüzüne baktı. “Sen de hissettin mi?”</p>

  <p>O bunu der demez aydınlık sönüverdi. Gökyüzü bir anda karardı, her geçen saniye daha da karardı; rüzgâr parktaki ağaçları hışırdattı ve ağaçlardaki yeni çıkan yapraklar kara bulutların karşısında cılız ve sapsarı bir halde göğüs gerdi.</p>

  <p>“Anlamadın mı yahu?” dedi annem. “Yağmur indirecek.” Caddeye doğru eğildi, Kuzey tarafına baktı, hiç taksi yoktu.</p>

  <p>Tekrar elinden yakaladım. “Haydi,” dedim, “diğer tarafta şansımız daha yaver gidecek.” Sabırsızca “Dur” işaretinin son birkaç kez yanıp sönmesini bekledik. Kâğıt parçaları havada fırıl fırıl dönüyor ve caddeye düşüyordu. “Hey, şurada bir taksi var,” dedim Beşinci Cadde’ye doğru bakıp ve ben bunu der demez bir işadamı eli havada kaldırıma doğru koştu ve taksinin ışığı söndü.</p>

  <p>Caddenin karşısındaki ressamlar tablolarını plastik malzemeyle kapatıyorlardı. Kahve satıcısı arabasının kepenklerini indiriyordu. Çabucak karşıya geçtik ve tam da oraya geçtiğimiz anda iri bir yağmur damlası tıp diye yanağıma çarptı. Tek tük kahverengi daireler -enli, on sent iriliğinde- kaldırıma vurmaya başladı.</p>

  <p>“Hay <i>lanet!”</i> diye haykırdı annem. Şemsiyesini bulmak için çantasını kurcaladı- gerçi bu şemsiye bırak iki kişiyi, bir kişiye yetecek kadar bile büyük değildi.</p>

  <p>Derken yağmur bastırdı, soğuk sağanak iki yandan vurmaya başladı, kuvvetli bir rüzgâr ağaçların tepelerinde dönüyor ve caddenin karşısındaki tentelere pat pat vuruyordu. Annem o acayip, küçücük şemsiyesini açmak için mücadele ediyor, pek başarılı olamıyordu. Caddedeki ve parktaki insanlar gazetelerini ve evrak çantalarını başlarının üzerinde tutuyor, cadde üzerinde yağmurdan kaçacak tek yer olan müzenin revakının altına sığınmak için koşa koşa merdivenleri tırmanıyorlardı. Dayanıksız, çizgili şemsiyenin altında aceleyle merdivenleri çıkarken çabuk çabuk çabuk, neşeli ve mutlu bir halimiz vardı çünkü koşa koşa ta göbeğine düşmek yerine ne pahasına olursa olsun sanki korkunç bir şeyden kaçıyorduk.</p>

  <h3 id="sigil_toc_id_3">IV</h3>

  <p class="p1">Yanında tek bir arkadaşı ve gerçek anlamda tek bir penisi olmadan Kansas’tan kalkan otobüsle New York’a vardıktan sonra üç önemli şey gelmiş annemin başına. İlki Davy Jo Pickering adlı bir yetenek avcısının Greenwich Village’da bir kafede garsonluk yaparken onu fark etmesi: Doc Martens botları, hayır kurumu mağazasından alınma giysileri ve arkasında, üstünde oturabileceği kadar uzun bir saç örgüsü olan yeterli beslenememiş genç bir kız. Adama kahvesini götürdüğünde ona caddenin karşısında yapılan bir katalog çekimindeki işine gelmeyen bir kızın yerini doldurması karşılığında önce yedi yüz, sonra bin dolar teklif etmiş adam. Parmağıyla çekim karavanını işaret etmiş, ekipmanlar Sheridan Square parkına kuruluyormuş, paraları sayıp tezgâhın üzerine bırakmış. “Bana on dakika ver,” demiş annem, aldığı kahvaltı siparişlerinin geri kalanını dağıtmış, sonra önlüğünü çıkarıp asmış ve dışarı çıkmış.</p>

  <p>“Yalnızca bir posta siparişi modeliydim,” diyerek insanlara açıklama yapma zahmetine girerdi hep - bununla demek istediği hiçbir zaman moda ve tasarım dergilerinde çıkmadığı, yalnızca Missouri ve Montana’daki küçük hanımlar için ucuz gündelik giysiler satan zincir mağazaların el ilanlarında göründüğüydü. Kimi zaman keyifliydi, derdi, ama çoğunlukla değildi: Ocak ayında mayo çekiminde, gripten tir tir titrer; yaz sıcağında tüvit ceketler ve yünlüleri çektiklerinde stüdyonun vantilatörü sıcak hava üfler ve makyajı yapan adam çekimlerin arasında ortaya çıkıp yüzündeki teri gidermek için onu pudralarken naylon sonbahar yapraklarının arasında sıcaktan pişermiş.</p>

  <p>Ortalarda gezinip üniversiteye gidiyormuş gibi yaptığı -baston yutmuş gibi duran çiftleri ve ağaçlarıyla sahte kampüs setlerinde kitaplarını göğsüne bastırarak poz verdiği- sıralarda gerçekten de üniversiteye gidecek parayı kenara atmayı başarmış: New York Üniversitesi’nde sanat tarihi okumak için. On sekiz yaşına gelene ve New York’a taşınana kadar bizzat tek bir önemli tablo bile görmemiş ama kaybettiği zamanı telafi etmek için hevesliymiş - “Saf saadet, mükemmel cennet,” derdi sanat kitaplarına gömülmüş bir halde görüşü bulanmaya başlayıncaya kadar o aynı eski dialara (Manet, Vuillard) dalmışken. (“Bu çok çılgınca ama,” derdi, “hayatımın geri kalanında oturup hep bu aynı yarım düzine tabloya baksam inanılmaz mutlu olurdum. Delirmek için daha iyi bir yol düşünemiyorum.”)</p>

  <p>Okul, New York’ta başına gelen en önemli ikinci şeydi - onun için belki de en önemlisiydi. Ve üçüncü şey (babamla tanışıp evlenmek - ilk ikisi kadar talihli değilmiş) olmasa büyük olasılıkla yüksek lisansını çoktan bitirmiş doktorasını yapıyor olurdu. Kendine ayıracak birkaç saat buldu mu doğrudan Frick Collection’a ya da Museum of Modern Art veya Metropolitan Art Museum’a giderdi - işte tam da bu nedenle müzenin yağmur damlalarının süzüldüğü revakının altında dikilmiş, puslu Beşinci Cadde’ye ve yola vurup etrafa seken bembeyaz yağmur damlalarına bakarken şemsiyesini sallayıp, “Belki de içeri girip yağmur dininceye kadar biraz dolaşsak iyi ederiz,” dediğinde hiç şaşırmadım.</p>

  <p>“Şey...” Tek istediğim şey kahvaltıydı. “Tabii.”</p>

  <p>Saatine baktı. “Daha iyi olacak. Bu yağmurda taksi bulamayacağız zaten.” Haklıydı. Yine de açlıktan ölüyordum ben. Onun arkasından merdivenleri çıkarken suratımı asmış, ne zaman bir şeyler yiyeceğiz, diye düşünüyordum. Bana kalırsa görüşmeden sonra öyle kızmış olacaktı ki beni öğle yemeğine falan götürmeyecekti, ben de eve gidip bir parça tahıl gevreği falan yemek zorunda kalacaktım.</p>

  <p>Ama müze tatil yeri gibi gelirdi hep ve kapıdan içeri bir girdik mi etrafımızdaki turistlerin hallerinden memnun uğultusuyla günün getireceği her ne varsa bütün hepsinden tuhaf biçimde korunmuş hissederdim. Büyük Salon gürültülüydü ve ıslak paltoların kokusu duyuluyordu. Sırılsıklam olmuş Asyalı ihtiyarlar hostese benzer çıtır bir rehberin peşi sıra akın akın geçip gitti, üstü başı dağılmış kız izciler vestiyerin orada bir araya toplanmış fısır fısır konuşuyordu, şapkalarını çıkarmış, ellerini arkalarında kavuşturmuş gri merasim kıyafetli askerî okul öğrencileri tek sıra halinde danışmanın yan tarafında dikiliyordu.</p>

  <p>Bana gelince -oldum olası apartman dairelerinin dört duvarına kapatılmış bir şehir çocuğu olarak- müze daha çok, muazzam büyüklüğü, odaların ebediyen uzanıp gittiği ve gittikçe daha da tenhalaşan bir yer oluşuyla ilgimi çekiyordu. Avrupa dekorunun derinliklerindeki bakımsız yatak odaları ve kordonla kuşatılmış kabul salonları, yüzlerce yıldır kimse ayak basmamış gibi müthiş bir efsuna sahipmiş izlenimi yaratıyordu. Metroya kendi kendime binmeye başladığımdan beri oraya tek başıma gitmeye ve kayboluncaya kadar aylak aylak dolaşmaya bayılırdım, galeri labirentlerinde içerilere doğru gezinir durur, en sonunda kendimi daha önce hiç görmediğim unutulmuş zırh ve porselen salonlarında bulurdum (ve çoğu zaman orayı bir daha bulamazdım).</p>

  <p>Giriş sırasında annemin arkasında dikilirken başımı arkaya yasladım ve gözlerimi iki kat yukarıdaki boşluklu tavan kubbesine diktim: Yeterince dalıp gidersem bazen bir tüy gibi yukarıya doğru uçup gidiyormuşum gibi hissederdim, çocukluğumdan kalma bu aldatmaca büyüdükçe kayboluyordu.</p>

  <p>Bu sırada -yağmurdan hızla kaçarken burnu kızaran ve nefes nefese kalan- annem cüzdanını bulmak için cebelleşiyordu. “Belki işimiz bitince hediyelik eşya mağazasına bir uğrarım,” diyordu. “Mathilde’in en son isteyeceği şey bir sanat kitabıdır ama aptal aptal konuşmadan bundan yakınması zor olacak onun için.”</p>

  <p>“Eyvah!” dedim. “Hediye Mathilde için mi?” Mathilde, annemin çalıştığı reklam şirketinin sanat direktörüydü, Fransız kumaşı ithal eden bir kodamanın kızıydı, annemden gençti ve mızmızlığıyla ünlüydü, araba ya da ikram servisi olması gerektiği gibi değilse öfke nöbetleri geçirme eğilimdeydi.</p>

  <p>“Evet.” Bir şey demeden bir sakız uzattı bana, sakızı aldım ve paketini annemin çantasına attım. “Demek istediğim, Mathilde’in olayı bu, iyi seçilmiş bir hediye öyle çok para tutmak zorunda değil, bitpazarından alınma ucuz, pırıl pırıl bir kâğıt ağırlığı mesela. Birlikte şehir merkezine gidip bitpazarını didikleyecek vakit bulsak şahane olurdu bence. Geçen yıl sıra Pru’dayken paniğe kapıldı ve öğle vakti koşa koşa Saks’a gitti ve toplanıp ona verilen paranın üstüne kendi cebinden elli dolar ekleyip güneş gözlüğü aldı, Tom Ford’du sanırım ve Mathilde yine de ona Amerikalılar ve tüketim kültürüyle ilgili uzun bir nutuk çekti. Ki Pru Amerikalı bile değil, Avustralyalı.”</p>

  <p>“Sergio’yla konuştun mu bunu?” dedim. Sergio -ofise nadiren uğrardı ama sık sık Donatella Versace gibi insanlarla sosyete sayfalarına çıkardı- annemin çalıştığı şirketin multimilyoner sahibiydi; “bir şeyleri Sergio’yla konuşmak”, “İsa bu durumda ne yapardı?” demeye benzerdi.</p>

  <p>“Sergio’nun sanat kitabından anladığı şey Helmut Newton ya da belki yakın zaman önce Madonna’nın hazırladığı şu bol resimli kitap.”</p>

  <p>Helmut Newton’un kim olduğunu soracaktım ki aklıma daha iyi bir fikir geldi. “Neden ona bir metro kartı almıyorsun?”</p>

  <p>Annem gözlerini devirdi. “İnan bana, bunu yapmalıyım.” Daha birkaç gün önce Mathilde’in arabası trafikte sıkışıp onun Williamsburg’da bir kuyumcuda mahsur kalmasına neden olduğunda ofiste bir kaos yaşanmıştı.</p>

  <p>“Mesela isimsiz birinden gelsin. Masasının üstüne bırak, içine para yüklemeden, şu eskilerden bir tane. Sırf ne yapacağını görmek için.”</p>

  <p>“Ne yapacağını ben söyleyeyim,” dedi annem üyelik kartını bilet gişesinden geçirirken. “Asistanını ve muhtemelen prodüksiyon ekibinin yarısını kovar.” Annemin reklam şirketi kadın aksesuarları alanında uzmanlaşmıştı. Sabahtan akşama kadar Mathilde’in telaşlı ve biraz da kötücül bakışları altında, kristal küpelerin yapay kar birikintilerinin arasında ışıldadığı ve -terk edilmiş limuzinlerin arka koltuklarındaki sahipsiz- timsah derisinden el çantalarının ilahi ışıktan bir haleyle parladığı fotoğraf çekimlerini yönetirdi annem. Yaptığı işte iyiydi; kameranın önündense arkasında çalışmayı yeğliyordu ve eserlerini metro posterlerinde, Times Meydanı’ndaki reklam panolarında görmekten büyük keyif aldığının farkındaydım. Fakat yaptığı işin bütün bu parıltı ve ışıltısına rağmen (şampanyalı kahvaltılar, Bergdorf’tan hediye çantalar) çalışma saatleri uzundu ve işin özünde onu üzen -bunu adım gibi biliyordum-bir sahtelik vardı. Asıl istediği şey okula geri dönmekti ama artık babam bizi terk ettiğine göre bunun pek mümkün olmadığını ikimiz de gayet iyi biliyorduk.</p>

  <p>“Tamam,” dedi gişeden dönüp bana bir yaka kartı uzatarak, “zamanı gözden kaçırmamama yardım et, olur mu? Bu büyük bir sergi...” (bir posteri işaret ediyordu, PORTRE VE NATÜRMORT: ALTIN ÇAĞIN KUZEY ŞAHESERLERİ) “hepsini bu ziyarette göremeyiz ama birkaç şey var...” Büyük merdivenleri onun hemen arkasında tırmanırken sesi giderek uzaklaşıyordu - tedbirli davranıp ona yakın olma gereği ile ondan birkaç adım geriden gidip onunla değilmişim gibi davranma isteği arasında gidip geliyordum.</p>

  <p>“Böyle koşuşturmaktan nefret ediyorum,” diyordu annem merdivenlerin tepesinde ona yetiştiğimde, “ama zaten iki üç defa gelip görmen gereken türden bir sergi bu. <i>Anatomi Dersi</i> isimli tablo var mesela, onu görmek zorundayız ama benim görmeyi asıl istediğim şey Vermeer’in hocası olan bir ressam tarafından yapılan minnacık, nadir bir parça. Adını hiç duymadığın en büyük eski üstat. Frans Hals tabloları da önemli. Hals’ı biliyorsun, değil mi? <i>Neşeli Ayyaş</i> hani? Ve şu düşkünler evi müdürleri?” “Sahi,” dedim tereddütle. Sözünü ettiği tablolardan bir tek <i>Anatomi Dersi’</i>ni biliyordum. Bu resimden bir detay, serginin posterinde kullanılmıştı: griye çalan et, siyahın birden çok tonu, gözleri kan çanağına dönmüş ve burunları kıpkırmızı, alkoliklere benzeyen seyirciler.</p>

  <p>“Sanat 101 türünden parçalar,” dedi annem. “Buradan, sola dön.”</p>

  <p>Üst kat buz gibiydi, saçlarım yağmurdan hâlâ ıpıslaktı. “Hayır, hayır, bu taraftan,” dedi annem kolumdan yakalayarak. Sergiyi bulmak zordu ve kalabalık galerileri dolaşırken (kalabalıkların arasında yolumuzu bulmaya çalışıp, sağa dönüp, sola dönüp kafa karıştırıcı yön işaretleri ve yerleşimin yarattığı labirentte başladığımız yere geri dönmeye çalışırken) <i>Anatomi Dersi</i>’nin büyük, kasvetli röprodiksiyonları ummadık köşelerde, uğursuz yön tabelalarında bir anda karşımıza çıkıyordu, kolunun derisi yüzülmüş aynı ceset ve altında kırmızı ok işaretleri: <i>faaliyet salonu, bu tarafta.</i></p>

  <p>Koyu renk giysileriyle duran Hollandalıların bir dolu resmini görmek beni öyle çok heyecanlandırmıyordu, cam kapıları iterek geçince -yankı yapan koridorlardan halıyla kaplanmış sükûnete geçince- ilk önce yanlış koridora girdiğimizi sandım. Duvarlar zenginliğin, ilk çağların kendine özgü olgunluğunun o sıcak, ağır pusuyla ışıldıyordu ama sonra her şey bir anda netliğe ve rengine ve saf kuzey ışığına kavuşuyor, kimileri minicik, kimileri heybetli portreler, iç mekânlar, natürmortlar ortaya çıkıyordu: kocalarının yanındaki leydiler, kucaklarında köpekleriyle leydiler, nakışlı elbiselerinin içindeki yalnız güzellikler, mücevher ve kürklere bürünmüş şatafatlı, tek başına tüccarlar. Üstü kabukları soyulmuş elmalarla dolu yıkık dökük ziyafet masaları, dökümlü duvar halıları ve gümüşler, sürünen böcekler ve çizgili çiçeklerle tromplöyler. Daha içerilere doğru gittikçe resimler daha acayip ve güzel bir hale geliyordu. Kabuğu bıçağın kenarıyla biraz sertleştirilerek soyulmuş limonlar, bir parça küfün yeşilimsi gölgesi. Yarısı boş bir şarap kadehinin ağzına vuran ışık.</p>

  <p>“Buna da bayılıyorum,” diye fısıldadı annem, küçücük ve insanın zihnine kazınacak türden bir natürmorta bakarken yanıma gelip: koyu renk zeminde kırmızı bir meyvenin üzerinde uçan beyaz bir kelebek. Zeminin -koyu bir çikolata kahve- tıkış tıkış depoları ve tarihi; zamanın geçişini akla getiren karmaşık bir sıcaklığı vardı.</p>

  <p>“Bu tarzı keskinlikte iyi biliyor şu Hollandalı ressamlar - çürümeye yakın bir olgunluk. Meyve en mükemmel halinde ama çok sürmeyecek, bozulmak üzere. Şuraya bak özellikle,” dedi omzumun üzerinden uzanıp parmağıyla havaya çizgi çekerek, “bu geçiş - kelebek.” Alt kanadı öylesine toz gibi ve narindi ki sanki dokunsak rengi dağılıverecekmiş gibi görünüyordu. “Nasıl güzel oynuyor bununla. Hafif bir hareket titreşimiyle durgunluk.”</p>

  <p>“Bunu ne kadar zamanda yapmış?”</p>

  <p>Resme biraz fazla yakın duran annem ona gereken saygıyı göstermek için bir adım geri çekildi - ağzında sakızıyla tam arkasında gözlerini dikmiş kendisine bakan güvenlik görevlisinin dikkatini çektiğinden habersizdi.</p>

  <p>“Eh, mikroskobu Hollandalılar icat etti,” dedi. “Kuyumculardı onlar, mercek öğütücüleriydi. Her şeyin olabildiğince detaylı olmasını isterler çünkü bir natürmortta -solmuş bir taçyaprakta, bir elmanın kararmış parçasında- ne zaman bir sinek ya da böcek görürsen, ressam sana gizli bir mesaj veriyordur. Yaşayan şeylerin uzun sürmeyeceğini anlatıyordur sana - her şeyin geçici olduğunu. Hayatın içinde ölüm. Bu yüzden ona natürmort -ölü doğa- denir. Bütün o güzelliğin ve çiçeklenmenin içinde başta görmezsin belki o küçücük, çürük beneği. Ama eğer yakından bakarsan... oradadır.”</p>

  <p>Duvara mütevazı sözcüklerle yazılmış notu okumak için öne eğildim, not beni ressam hakkında bilgilendiriyordu -Adriaen Coorte, doğum ve ölüm tarihi belirsiz- yaşadığı süre boyunca hiç tanınmamış ve eserleri de 1950’lere kadar kabul görmemiş. “Hişşt,” dedim, “anne, bunu gördün mü?”</p>

  <p>Ama o çoktan ilerlemişti bile. Alçak tavanlı odalar soğuk ve sessizdi, Büyük Salon’un görkemli uğultusu ve ekosundan uzaktı. Sergi kalabalık sayılırdı ancak yine de durgun su birikintisinin yatıştırıcı, kafa bulandırıcı hissine, vakumla kapatılmış kesin bir sükûnete sahipti: bir sınıf dolusu öğrenci sınav oluyormuş gibi uzun iç çekişler ve savurgan nefes alıp verişler... Annem portreden portreye, çiçeklerden kumar masalarına ve meyvelere normalde bir sergideyken yaptığından çok daha hızlı yürüyüp tabloların büyük bir kısmını göz ardı ederek (karşımıza çıkan dördüncü gümüş maşrapayı ya da ölü sülünü) ve hiç tereddüt etmeden diğerlerine yönelerek (“İşte, Hals. Bütün bu akşamcılar ve hizmetçi kızlarla bazen biraz bayağılaşsa da yaptı mı <i>yapar.</i> Kılı kırk yarmadan, öyle çok özen göstermeden, ıslak üstüne ıslak, keskin darbelerle çalışır, hep çok <i>hızlıdır. </i>Yüzleri ve elleri oldukça iyi tasvir eder, gözlerin nasıl bakacağını çok iyi bilir ama bir de şu giysilere bak -nasıl da bol- âdeta kabataslak çizilmiş gibi. Fırça işinin nasıl da açık ve modern olduğuna bak!”) zikzaklar çizerken ben de onu takip ediyordum. Hals’a ait, elinde kafatası tutan bir çocuk portresinin önünde epey zaman geçirdik (“Kızma ama, Theo, sence bu kime benziyor?” Saçımı arkadan çekti. “Saçını kestirmesi gereken birine olabilir mi?”) ve bir de bana Rembrandt’ın üzerinde inanılmaz büyük bir etki bıraktığını ve çok, çok ünlü olduklarını söylediği ziyafet çeken subayların olduğu iki büyük Hals portresinin önünde çok kaldık. (“Van Gogh da Hals’a bayılırdı. Bir yerde Hals hakkında yazar ve şöyle der: <i>Frans Hals’ta siyahın yirmi dokuz tonundan aşağısı yok!</i> Yoksa yirmi yedi miydi?”) Sersemlemiş bir kayıp zaman hissiyle peşinden gidiyordum, kafasının böyle meşgul olmasından, uçup giden dakikalardan bihaber oluşundan memnundum. Yarım saatimiz neredeyse dolmak üzereydi ama yine de zamanın su gibi akıp gideceği ve görüşmeyi tamamen kaçıracağımız gibi çocukça bir umutla onu oyalayıp dikkatini başka yöne çekmek istiyordum.</p>

  <p>“İşte, Rembrandt,” dedi annem. “Herkes bu tablonun akıl ve aydınlanma hakkında, bilimsel sorgulamanın şafağı olduğunu falan söyler ama bu denli kibar ve resmî olmaları tüyler ürpertici geliyor bana, kokteyl partisinde yemek büfesindelermiş gibi tezgâhın etrafında toplanmışlar. Bununla birlikte şuradaki şaşkın iki adamı görüyor musun? Onlar cesede bakmıyor, <i>bize</i> bakıyor. Sana ve bana. Ürkmüşler. <i>‘Sizin</i> burada ne işiniz var?’ Çok natüralist. Ama aynı zamanda...” parmağıyla uzaktan cesedin hatlarını çizdi, “şöyle bir bakarsan, ceset hiç de öyle doğal bir biçimde resmedilmemiş. Tuhaf bir ışıltı yayıyor, görüyor musun? Uzaylı otopsisi âdeta. Baksana, eğilmiş ona bakan adamların yüzlerini nasıl da aydınlatıyor. Sanki kendi ışık kaynağıyla pırıldıyormuş gibi. Onu radyoaktif şekilde boyamış çünkü bakışlarını ona çekmek istiyor - üstümüze çullanmasını istiyor. Ve burası...” derisi yüzülmüş eli işaret etti, “bunu böyle kocaman, vücudun geri kalanına göre böyle orantısız çizerek dikkati nasıl da buraya çektiğini görüyor musun? Kolu başparmak yanlış tarafta olacak şekilde çevirmiş bile, gördün mü? Tabii bunu yanlışlıkla yapmamış. Deri etten ayrılmış -bunu derhal görüyoruz, epey yanlış bir şey- ama başparmağı ters tarafa koyarak göze <i>daha</i> da yanlış görünmesini sağlıyor, çok dikkat edemesek de bir şeylerin ciddi anlamda bozuk olduğunu, olması gibi olmadığını bilinçaltımıza işliyor. Çok zekice bir numara.” Kalabalık bir Asyalı turist topluluğunun arkasında duruyorduk, önümüzde öyle çok kafa vardı ki resmi doğru dürüst göremiyordum bile ama zaten o kadar da umurumda değildi, çünkü o kızı görmüştüm.</p>

  <p>O da beni görmüştü. Galerilerde gezinirken kesişiyorduk. Onda ilgimi çeken şey neydi, emin olamıyordum çünkü benden yaşça daha küçüktü ve birazcık tuhaf görünüyordu - normalde abayı yaktığım kızlara, okulun koridorlarında etrafa mağrur bakışlar fırlatan ve büyük çocuklarla çıkan havalı, ağırbaşlı güzellere hiç benzemiyordu. Bu kızın parlak kızıl saçları vardı; hareketleri çevikti, yüz hatları keskin, haylaz ve tuhaftı, gözlerinin rengi bir acayipti; altın ışıltılar saçan bal arısı kahvesiydi. Ve çok zayıf olsa da bütün eklemleri dışarı fırlasa da ve neredeyse gösterişsiz bir görüntüsü olsa da midemi hoplatan bir şey vardı onda. Oraya buraya çarpa çarpa, yıpranmış görünen bir flüt kutusu taşıyordu yanında - bir şehir çocuğu muydu o da? Müzik dersine gitmek için yola çıkan? Belki de değildir, diye düşündüm, bir sonraki galeriye giden annemin peşi sıra kızın arkasından dolanırken, giysileri biraz fazla sade ve varoş işiydi, muhtemelen bir turistti. Ama tanıdığım çoğu kızdan daha fazla kendinden emin hareket ediyordu; yanımdan geçerken bana attığı sinsi, sakin bakışları beni deli ediyordu.</p>

  <p>Annemin arkasında onun peşi sıra ilerliyordum, dediklerinin ancak yarısına kulak veriyordum, bir tablonun önünde aniden duruverince neredeyse ona çarpıyordum.</p>

  <p>“Ah, affedersin!” dedi annem bana bakmadan, yer açmak için bir adım geri gitti. Yüzü sanki biri ışık tutmuş gibiydi. “İşte sana bahsettiğim tablo <i>bu,”</i> dedi. “Harika, öyle değil mi?” Dikkatle dinliyormuş gibi yapıp kafamı annemin olduğu tarafa doğru eğdim ama öte yandan gözlerim arkaya, kıza doğru bakıyordu. Yanında komik görünümlü, beyaz saçlı, yaşlı bir tip vardı, keskin yüz hatlarından kızın akrabası olduğunu tahmin ediyordum, dedesiydi belki de: pötikare bir ceket, uzun ve dar burunlu, cam gibi parlak bağcıklı ayakkabıları vardı. Gözleri birbirine yakındı, burnu kuş gagası gibiydi, aksayarak yürüyordu - doğrusu, bütün bedeni bir yana yatıktı, bir omzu diğerinden yukarıdaydı, omzunun düşüklüğü biraz daha belirgin olsa kambur olduğunu söyleyebilirdiniz. Ama bununla birlikte adamın zarif bir havası vardı. Ve memnuniyet ve samimiyetle aksaya aksaya kızın yanında yürüyüşüne, başının onun olduğu tarafa dönük, ayağını nereye koyduğuna dikkat edişine bakılırsa onu besbelli çok seviyordu.</p>

  <p>“Bu yanılmıyorsam gerçekten sevdiğim ilk tablo,” diyordu annem. “Buna inanmayacaksın ama çocukken kütüphaneden aldığım bir kitabın içindeydi bu resim. Yatağımın yanında yerde oturur, tamamen büyülenmiş bir halde saatlerce buna bakardım - o küçük çocuk! Ve aslında diyeceğim o ki bir röprodüksiyonla, hatta iyi bir röprodüksiyon olmasına bile gerek yok, yeterince fazla zaman geçirince o tablo hakkında ne kadar çok şey öğrenebileceğine inanamazsın. Önce kuşu severek başladım ben, evcil hayvanını sever gibi, sonra onun resmedilişini sever oldum.” Güldü. <i>“Anatomi Dersi</i> de vardı aynı kitapta aslında ama o benim ödümü koparırdı. Kazara onun olduğu sayfayı açacak olsam kitabı nasıl kapatacağımı bilemezdim.”</p>

  <p>Kız ve yaşlı adam bize doğru yaklaştı. Kendini bilen bir edayla öne doğru eğilip tabloya baktım. Küçük bir resimdi bu, sergideki en küçük ve en basit resimdi: sade, soluk renkli bir fonda, incecik bileğinden bir tüneğe zincirlenmiş sarı renkli bir saka.</p>

  <p>“Rembrandt’ın talebesi, Vermeer’in hocasıydı,” dedi annem. “Ve bu küçücük tek bir resim aslında o ikisi arasındaki eksik halka idi - şu açık, saf günışığı, Vermeer’in ışık kalitesini nereden aldığını görebilirsin. Elbette çocukken bütün bunlardan habersizdim, umursamazdım da tarihî önemini falan. Ama şimdi burada.”</p>

  <p>Daha iyi bakabilmek için bir adım geri çekildim. Gerçek, düz ve küçük bir yaratıktı bu, duygusal hiçbir yanı yoktu ve muntazam, derli toplu bir şekilde kendi içine sokuluşundaki bir şey -parlaklığı, dikkatli ifadesi- annemin gördüğüm küçüklük fotoğraflarını getiriyordu aklıma: sabit bakışlı, kara kafalı bir saka.</p>

  <p>“Hollanda tarihinin en ünlü trajedisidir,” diyordu annem. “Şehrin çok büyük bir kısmı yerle bir olmuş.”</p>

  <p>“Ne?”</p>

  <p>“Delft’teki felaket. Fabritius’u öldüren. Geride çocuklara bu olayı anlatan öğretmeni duymadın mı?”</p>

  <p>Duymuştum. Egbert van der Poel adlı bir ressama ait, feci manzaralardan oluşan üç tablo vardı, alevler içinde yanan aynı arazinin farklı görüntüleri: yanmış, harap olmuş evler, pervaneleri paramparça bir yel değirmeni, dumanlı göklerde dört dönen kargalar. Yetkiliymiş gibi görünen bir kadın ortaokullu çocuklardan oluşan bir gruba yüksek sesle 1600’lerde Delft’te bir barut fabrikasının patladığını, ressamın şehrin yerle bir oluşunun etkisinden kurtulamayıp bunu saplantı haline getirerek defalarca resmettiğini anlatıyordu.</p>

  <p>“Pekâlâ, Egbert, Fabritius’un komşusuymuş, barut patlamasından sonra bir bakıma aklını kaçırmış, en azından bana öyle geliyor ama Fabritius ölmüş ve stüdyosu harap olmuş. Neredeyse bütün tabloları da mahvolmuş; bu hariç.” Bir şeyler dememi bekliyor gibiydi ama ben ağzımı açmayınca devam etti: “Resim sanatının en müthiş çağlarından birinde, zamanının en büyük ressamlarından biriydi. Zamanında çok, çok meşhurmuş. Şimdi bütün o eserlerinden geriye sadece beş altı tablosunun kalması çok üzücü. Geri kalan hepsi yitip gitmiş - hayatı boyunca yaptığı her şey.”</p>

  <p>Kız ve dedesi hiç ses çıkarmadan yan tarafımızda oyalanıyor, annemin anlattıklarını dinliyorlardı; biraz utanç vericiydi açıkçası. Gözlerimi uzaklara diktim -direnmeyi beceremeyerek- ona geri çevirdim. Çok yakınımızda duruyorlardı, öyle yakınlardı ki kolumu uzatıp onlara değebilirdim. Yaşlı adamın gömleğinin kolunu çekiştiriyor, kulağına bir şey fısıldamak için koluna dokunuyordu.</p>

  <p>“Her neyse, bana soracak olursan,” diyordu annem. “Bütün bu sergideki en olağanüstü resim bu. Fabritius kendi başına keşfettiği, ondan önce dünyadaki hiçbir ressamın -Rembrandt’ın bile- bilmediği bir şeyi keşfettiğini ortaya koyuyor.”</p>

  <p>Usulca -öyle usulca fısıldıyordu ki onu zar zor duyuyordum- şöyle dediğini duydum kızın: “Bütün hayatını böyle yaşamak zorunda mı kalmış?”</p>

  <p>Ben de aynı şeyi düşünüyordum; zincirlenmiş ayağı, o zincir korkunçtu; dedesi yanıt olarak bir şeyler mırıldandı ama (hemen dibimizde olmalarına rağmen onların farkında bile olmayan) annem bir adım geri çekildi ve şöyle dedi: “Öylesine gizemli bir resim ki öylesine basit. Gerçek anlamda dokunaklı - seni yakından incelemeye çağırıyor, anlıyor musun? Oradaki bütün o ölü sülünler ve sonra bu küçük canlı yaratık.”</p>

  <p>Kızın olduğu tarafa kaçamak bir bakış atmaya engel olamadım. Tek bacağının üzerinde duruyor, kalçasını diğer tarafa çıkarmış dikiliyordu. Sonra -ansızın- döndü ve gözlerimin içine baktı, kalbim utançla hop ederken derhal gözlerimi kaçırdım.</p>

  <p>Adı neydi? Neden okulda değildi? Flüt kutusunun üzerine karalanmış ismini çıkarmaya çalışıyordum ama kendimi belli etmeden cesaret edebildiğimce eğildiğimde bile bir metro vagonuna spreyle boyanmışçasına yazılmaktan çok çizilmiş gibi görünen kalın uçlu keçe kalem darbelerinin ne dediğini çözemiyordum. Soyadı kısaydı, yalnızca dört ya da beş harfti; ilki R’ye benziyordu, yoksa P miydi?</p>

  <p>“İnsanlar ölür elbette,” diyordu annem. “Ama yok yere, iç parçalayıcı şekilde <i>bir şeyleri</i> kaybedişimiz yok mu... Sırf ihmâlkarlıktan. Yangınlar, savaşlar. Partenon mühimmat deposu olarak kullanılıyormuş. Galiba tarihten saklamayı başardığımız her şey bir mucize.”</p>

  <p>Kızın dedesi birkaç tablo öteye gitmişti ama o, yani kız, birkaç adım gerisinde oyalanıyordu ve arkasını dönüp annemle bana yan yan bakıyordu. Teni güzeldi: süt beyazıydı, kolları mermerden oyulmuş gibiydi. Kesinlikle atletik bir görünümü vardı, tenisçi olmak için fazla açık tenliydi gerçi; belki bir balerindi ya da bir cimnastikçi veya hatta geç saatlerde loş kapalı havuzlarda, yankılar ve ışık kırılmalarıyla antrenman yapan bir dalışçıydı. Kavisli bir göğüs ve keskin tırnaklı ayak parmaklarıyla havuzun ta dibine dalan sessiz bir <i>çat,</i> parlak siyah bir mayo, minik, gergin bedeninden baloncuklar köpürüp kabarıyor.</p>

  <p>Neden insanları böyle saplantı haline getiriyordum? Böylesine ateşli, hararetli bir şekilde gözlerini dikip yabancılara bakmak normal miydi? Hiç sanmıyordum. Sokaktan geçip giden herhangi bir yabancının <i>bana </i>böylesine bir ilgi gösterdiğini hayal etmem bile imkânsızdı. Doğrusu Tom’la birlikte o evlere girmemin asıl sebebi de buydu: yabancılar büyülüyordu beni, hangi yemekleri yediklerini ve bu yemekleri hangi tabaklardan yediklerini, hangi filmleri izleyip hangi müzikleri dinlediklerini bilmek istiyordum, yataklarının altlarına, gizli çekmecelerine, komodinlerine ve paltolarının ceplerine bakmak istiyordum. Sık sık ilgi çekici görünen insanlarla karşılaşırdım sokakta ve günlerce aralıksız onları düşünürdüm, hayatlarını gözümde canlandırırdım, metroda ya da otobüste yaşadıkları hikâyeler uydururdum. Yıllar geçmişti ama ben hâlâ Grand Central Terminali’nde babalarını takım elbisesinin kollarından tutmuş kelimenin tam manasıyla çeke çeke köhne bir barın kapısından dışarı çıkarmaya çalışan Katolik okulu üniformalarının içindeki koyu renk saçlı çocukları -o abla kardeşi- düşünmeden edemiyordum. Carlyle Otel’in önünde güneş gözlüklü, sert bir tip (babası? koruması?) arkasında dikilmiş telefonunda besbelli önemli iş anlaşmaları yürütürken, kucağındaki kabarık tüylü köpeğe nefes nefese İtalyanca bir şeyler anlatan, Çingenelere benzeyen, tekerlekli sandalyedeki çelimsiz kızı da unutabilmiş değildim. Yıllarca kim olduklarını ve hayatlarının neye benzediğini merak ederek bütün bu yabancıları zihnimde evirip çevirmiştim ve eve gidip bu kızı ve dedesini de aynı şekilde merak edeceğimi biliyordum. Yaşlı adamın parası vardı; bunu giyiminden anlayabilirdiniz. Neden yalnızca ikisi vardı? Nerelilerdi? Belki de eski, büyük, karmaşık bir New York ailesinin bir parçasıydılar - müzisyenler, akademisyenler, Columbia’da ya da Lincoln Çenter matinelerinde görebileceğiniz entelektüel Batı Yakası ailelerinden biri. Ya da belki de -gösterişsiz, terbiyeli bir ihtiyar olduğuna bakılırsa-kızın dedesi bile olmayabilirdi. Belki bir müzik öğretmeniydi, kız da küçük bir kasabada keşfedip Carnegie Hall’da çalması için getirdiği bir flüt dehasıydı...</p>

  <p>“Theo?” dedi annem bir anda. “Beni duydun mu?”</p>

  <p>Sesi beni kendime getirdi. Serginin son salonundaydık. Ötemizde sergi mağazası uzanıyordu -kartpostallar, yazar kasa, parlak kapaklı sanat kitabı yığınları- ve annem ne yazık ki saatin kaç olduğunu unutmuş değildi.</p>

  <p>“Yağmur hâlâ yağıyor mu anlamamız lazım,” diyordu. “Hâlâ biraz vaktimiz var,” (saatine baktı, kafamın üzerinden Çıkış levhasına bir göz attı,) “ama Mathilde için bir şey bulmaya çalışacaksam aşağı kata inmem daha iyi olacak sanırım.”</p>

  <p>Annem konuşurken kızın onu izlediğini fark ettim -bakışları merakla annemin parlak siyah atkuyruğunda, beli kemerli beyaz saten trençkotunda dolaşıyordu- ve onu bir an için bu kızın gördüğü gibi, bir yabancı olarak görmek beni heyecanlandırdı. Annemin burnunun üstünde, çocukken ağaçtan düşüp kırdığı yerde ufacık bir çıkıntı olduğunu görmüş müydü? Ya da annemin gözlerinin açık mavi irisinin etrafındaki siyah halkaların ona ovanın birinde tek başına avlanan sabit bakışlı bir hayvan misali yabani bir hava kattığını?</p>

  <p>“Biliyor musun...” annem omzunun üstünden bana baktı, “senin için bir sakıncası yoksa gitmeden önce çabucak koşup <i>Anatomi Dersi</i>’ne hızlıca bir kez daha göz atabilirim. Yakından inceleme fırsatını bulamadım ve korkarım sergiden inmeden bir kez daha gelme şansım olmayacak.” Hızla ilerlemeye başladı, ayakkabıları tıkırdıyordu - ve sonra <i>geliyor musun</i> dercesine arkasına dönüp baktı.</p>

  <p>Öylesine beklenmedikti ki o kısacık an içinde ne diyeceğimi bilemedim. “Şey,” dedim kendimi toparlayarak, “seninle mağazada buluşuruz.”</p>

  <p>“Tamam,” dedi. “Benim için birkaç kart al, olur mu? Hemen döneceğim.”</p>

  <p>Ve hızla, ben tek kelime bile edemeden çıkıp gitti. Kalbim küt küt atıyordu, yakaladığım şansa inanmakta güçlük çekerek annemin beyaz saten trençkotuyla yürüyüp benden hızla uzaklaşmasını izledim. İşte, kızla konuşma şansı geçmişti elime, <i>ama ona ne diyeceğim ki,</i> diye düşündüm öfkeyle, <i>ne diyeceğim?</i> Ellerimi ceplerimin içine soktum, kendimi toplamak için bir iki kez nefes alıp verdim ve -heyecan midemde köpürürken- kıza bakmak için arkamı döndüm. Ama dehşetle gördüm ki o gitmiş, demek istediğim, aslında gitmemişti; kızıl saçlı kafası oradaydı işte, salonda gönülsüzce (ya da öyle görünüyordu) dolaşıyordu. Dedesi onun koluna girmişti -büyük bir hevesle bir şeyle bir şeyler fısıldıyordu-karşı duvardaki bir resme bakması için onu çekiştiriyordu.</p>

  <p>O adamı öldürebilirdim. Sinirle bomboş kapı aralığına baktım. Sonra ellerimi iyice ceplerimin içine soktum -yüzüm alev alev yanıyordu- dikkat çekici bir biçimde galeriyi boylu boyunca yürüdüm. Saat tıkır tıkır ilerliyordu, annem her an geri dönebilirdi ve cesaretimi toplayıp ona gerçekten bir şey diyemeyeceğimi bilsem de hiç olmazsa ona son bir kez adam gibi bakabilirdim. Çok değil kısa zaman önce, bir gece annemle geç saatlere kadar ayakta kalmış ve <i>Yurttaş Kane’ı</i> izlemiştim; insanın yanından geçip giden büyüleyici bir yabancıyı fark edip onu hayatının sonuna kadar unutmayabileceği fikri beni şaşırtmıştı. Bir gün ben de filmdeki ihtiyar adam gibi olabilirdim; koltuğuma yaslanmış, gözlerimi uzaklara dikmiş, şöyle diyebilirdim: “Biliyor musun, bu altmış yıl önceydi ve o kızıl saçlı kızı bir daha hiç görmedim ama ne var biliyor musun? Bütün bu yıllar boyunca onu düşünmediğim bir tek ay bile geçmedi.”</p>

  <p>Galerinin yarısından fazlasını yürümüştüm ki tuhaf bir şey oldu. Bir müze güvenlik görevlisi arkadaki sergi mağazasının açık kapısından koşarak girdi. Kollarında bir şey taşıyordu.</p>

  <p>Bunu o kız da görmüştü. Altın-kahve gözleri benimkilerle buluştu: ürkmüş, soran bakışlar.</p>

  <p>Bir anda başka bir görevli daha müze mağazasından dışarı fırladı. Kolları havadaydı ve çığlık atıyordu.</p>

  <p>Kafaları yukarıya çevrildi. Arkamdaki biri, tuhaf boğuk bir sesle <i>ah!</i> dedi. O anda, muazzam, kulakları sağır eden bir patlamayla salon sarsıldı.</p>

  <p>Yaşlı adam -yüzünde bomboş bir ifadeyle- sağa sola sendeledi. Gördüğümü hatırladığım son şey boğumlu parmakları açılmış bir halde uzanan koluydu. Ve neredeyse aynı anda simsiyah bir ışık belirdi, yıkıntılar etrafımda sürüklenip dört dönüyordu ve sıcak bir rüzgâr gümbürtüsü bana çarptı ve beni salonun diğer tarafına fırlattı. Ve bir süreliğine anımsadığım son şey o oldu.</p>

  <h3 id="sigil_toc_id_4">V</h3>

  <p class="p1">Ne kadar baygın kaldım bilmiyorum. Kendime geldiğimde, karanlık bir çocuk parkında -hiç bilmediğim bir yerde, terk edilmiş bir muhitte- bir kum havuzunun içinde yerde yüzükoyun yatıyordum sanki. Ufak tefek, belalı çocuklardan bir çete etrafımda toplanmış kaburgalarıma, başımın arka tarafına tekmeler indiriyorlardı. Boynum yana çevrilmişti ve ciğerlerimde hava kalmamıştı ama en kötüsü bu değildi; ağzımda kum vardı, kum soluyordum.</p>

  <p class="p6">Çocuklar duyulabilir bir sesle mırıldanıyordu. <i>Ayağa kalk, yavşak.</i></p>

  <p class="p6"><i>Şuna bakın, şuna bakın.</i></p>

  <p class="p6"><i>Bir boktan haberi yok.</i></p>

  <p>Yana doğru yuvarlandım ve kollarımla başımı sardım ve sonra -hayalî, gerçeküstü bir sarsıntıyla- etrafımda kimsenin olmadığını gördüm. Bir süre yerimden kımıldayamayacak kadar kaskatı kesilmiş halde kalakaldım. Sesi boğan bir uzaklıktan alarm çanları yükseliyordu. Her ne kadar tuhaf olsa da in cin top oynayan bir konut projesinin duvarlarla çevrilmiş avlusunda boylu boyunca uzandığım hissine kapılmıştım.</p>

  <p>Birileri beni fena dövmüştü: her yanım ağrıyordu, kaburga kemiklerim acıyor, kafama kurşun bir boruyla vurmuşlar gibi hissediyordum. Çene kemiğimi oynatmaya ve eve dönüş için metro biletim var mı diye bakmak için ceplerime ulaşmaya çalışıyordum ki nerede olduğuma dair hiçbir fikrim olmadığını fark ettim bir anda. Orada kaskatı yatıyordum, gitgide bir şeylerin fena halde çığırından çıktığının farkına varıyordum. Işık tamamen yanlıştı, hava da öyle: buruk ve keskin, boğazımı yakan kimyasal bir sis. Ağzımdaki sakız kumlanmıştı, onu tükürmek için -başım çatlayarak- yana doğru yuvarlandığımda kendimi duman katmanlarının arasından gözlerimi kırpıştırarak birkaç dakika boyunca öylece bakmamı gerektirecek kadar yabancı bir şeye bakarken buldum.</p>

  <p>Paramparça olmuş beyaz bir mağaranın içindeydim. Tavandan kumaş parçaları ve paçavralar sarkıyordu. Zemin ise ay taşına benzer gri madde yığınlarıyla doluydu, her yana kırık cam parçaları, çakıllar, kasırganın önüne geldiyse toplayıp taşıdığı çer çöp, çiğ gibi incecik bir kül tabakasıyla kaplı tuğla, cüruf ve kâğıt gibi şeyler savrulmuştu. Kafamın üzerinde, ta yukarıda bir yerde bir çift lamba, iki şaşı göz misali sisin içinde biri yukarı bakan, diğeri yamulmuş eğri büğrü gölgeler çıkaran ayarsız araba lambaları gibi tozun içinde parlıyordu.</p>

  <p>Kulaklarım çınlıyordu, vücudum da öyle, son derece rahatsız edici bir histi bu: kemiklerim, beynim, kalbim hep birlikte vurulmuş bir çan gibi zangırdıyordu. Belli belirsiz, uzaklarda bir yerde, alarmların mekanik çığlığı tekdüze bir biçimde çalıyordu. Bu ses içimden mi yoksa dışımdan mı geliyor söylemem zordu. Bu kasvetli donuklukta güçlü bir yalnızlık hissi vardı. Dört bir yanımdaki şeylerin hiçbiri bir şey ifade etmiyordu.</p>

  <p>Kumdan bir çağlayanın içinde, elimle çok da dik olmayan bir şeye tutunup ayağa kalktım, başımdaki ağrıyla irkildim. Olduğum yerin eğiminde derin, temel bir yanlışlık vardı. Bir tarafta duman ve toz durgun, üzeri örtülü bir katman halinde havada asılı duruyordu. Diğer taraftaysa çatı ya da tavan olması gereken yerde lime lime olmuş eşyalar bir yığın halinde eğik duruyordu.</p>

  <p>Çene kemiğim acıyordu, yüzüm ve dizlerim kesilmişti, ağzımın içi zımpara kâğıdı gibiydi. Bütün bu kaosun içinde gözlerimi kırpıştırarak bakarken bir tenis ayakkabısı gördüm; koyu renk lekelerle dolu paramparça şeyler; eğri büğrü olmuş alüminyum bir baston. Tozdan nefesim tıkalı bir halde ne yana döneceğimi ya da ne yapacağımı bilmeden sersem bir şekilde orada öylece sallanıyordum, derken ansızın bir telefonun çaldığını duydum sandım.</p>

  <p>Önce emin olamadım, kendimi zorlayıp dinledim, sonra yeniden çalmaya başladı: boğuk ve bozuk, biraz tuhaf. Enkazla cebelleştim sakarca - tozlanmış çocuk cüzdanlarını ve sırt çantalarını baş aşağı tutup yere boca ediyordum, ellerim sıcak şeyleri ve kırık cam parçalarını yakalıyordu, yer yer ayaklarımın altından kayan molozlar ve gözümün ucuyla gördüğüm yumuşak, kıpırtısız yığınlar bana aklımı daha da kaçırtıyordu.</p>

  <p>Telefon sesi falan duymadığıma, kulağımdaki çınlamanın bana bir oyun oynadığına kendimi ikna ettikten sonra bile aramaya devam ettim, bir robot gücüyle hiç düşünmeksizin mekanik hareketlerle arama işine kilitlenmiştim.</p>

  <p>Enkazı kazıp dolma kalemlerin, cüzdanların, kırık gözlüklerin, otel anahtar kartlarının, pudraların ve parfüm şişelerinin ve reçeteli ilaçların (Roitman, Andrea, Alprazolam .25 mg) arasında, bir el feneri anahtarlık ve (şarjı yarı dolu, çekmeyen) çalışmayan bir telefon çıkardım ve bunları bir kadın çantasında bulduğum bir alışveriş poşetinin içine doldurdum.</p>

  <p>Nefesim daralıyordu, alçı tozuyla boğuluyordum neredeyse ve başım öyle ağrıyordu ki gözüm zar zor görüyordu. Oturmak istiyordum ama oturacak hiçbir yer yoktu.</p>

  <p>Derken bir şişe su gördüm. Gözlerim hızla döndü ve bütün bu harabenin üzerinde dolaştı, ta ki onu yeniden görene kadar, dört beş metre ileride, bir çöp yığının içine yarı gömülü halde: etiketi belli belirsiz görünüyordu, faili meçhul vakaların tanıdık mavisi.</p>

  <p>Karların arasında ilerliyormuşçasına uyuşuk bir ağırlıkla enkazın içinde zar zor yürüyüp kendime yol açmaya başladım, döküntüler ayağımın altında keskin, buza benzer sesler çıkararak kırılıyordu. Ama daha öyle çok fazla ilerleyemeden gözümün ucuyla yerde bir hareketlenme gördüm, bu alabildiğine dinginlikte göze çarpan bir kıpırtı.</p>

  <p>Durdum. Sonra enkaza bata çıka birkaç adım yaklaştım. Bir adamdı bu, sırtüstü yatıyordu, tozdan tepeden tırnağa beyaza boyanmıştı. Kül tozu kaplı yıkıntının içinde öyle iyi kamufle olmuştu ki şekli ortaya çıkana kadar biraz zaman geçti: kireçtaşıyla kaplanmıştı, kaidesinden düşürülmüş bir heykel misali ayağa kalkmak için debeleniyordu. Yaklaştıkça epeyce yaşlı ve çelimsiz olduğunu fark ettim, sırtı biçimsizce kamburlaşmış gibiydi; saçları -artık ne kadar varsa- yanıp geriye doğru savrulmuştu, yüzünün bir tarafı fena bir alev püskürmesiyle benek benek yanmıştı ve kafası, bir kulağının üstü, kapkara bir dehşetle yapış yapıştı.</p>

  <p>Nihayet olduğu yere ulaşmıştım ki -umulmadık bir hızla- tozdan bembeyaz olmuş kolunu uzattı ve elimi yakaladı. Paniğe kapılıp geriye kaçtım ama o, elimi daha da sıkı kavradı, balgamlı balgamlı öksürüp duruyordu.</p>

  <p>Nerede... diyor gibiydi. Nerede?.. Kafasını kaldırıp bana bakmaya çalışıyordu ama başı fena halde boynuna gömülmüştü ve çenesi göğsüne düşmüştü, öyle ki bana bir akbaba gibi kaşlarının altından bakmak zorunda kalıyordu. Ama o harap olmuş surattaki gözleri zeki ve çaresizdi.</p>

  <p>“Ah, Tanrım,” dedim ona yardım etmek için eğilirken, “bekle, bekle.” Sonra durdum, ne yapacağımı bilmiyordum. Belden aşağısı kirli çamaşır yığını gibi yerde buruş buruş uzanıyordu.</p>

  <p>Kollarından destek alıyordu, çok cesur görünüyordu, dudakları kıpırdıyor ve hâlâ kendini kaldırmaya çabalıyordu. Buram buram yanık saç, yanık yün kokuyordu. Ama belden aşağısı vücudunun üst tarafından kopmuş gibiydi; öksürdü ve yere yığıldı.</p>

  <p>Etrafıma bakındım, kendimi toparlamaya çalışıyordum, başıma gelen darbeyle aklımı kaçırmış gibiydim, zaman kavramını yitirmiştim, gündüz mü gece mi onu bile bilmiyordum. Mekânın heybeti ve harabe hali kafamı iyiden iyiye karıştırıyordu - yüksek, ender rastlanır türden çatısı katman katman dumanla örtülmüş, tavanın (ya da gökyüzünün) olması gerektiği yerde karman çorman, tentemsi bir etki yaratarak dalga dalga kabarıyordu. Nerede olduğum ya da neden burada olduğum konusunda hiçbir fikrim olmasa da bu enkaza dair az buçuk hatırlanan bir şeyler, acil durum ışıklarının parıltısında sinematik bir yan vardı. İnternette çölde havaya uçurulan bir otelin kamera görüntülerini izlemiştim, petek petek odalar yıkım anında bir ışık patlamasıyla donup kalıyordu.</p>

  <p>Sonra su geldi aklıma. Kalbim çarparak tozlanmış mavi parıltıyı görünceye dek etrafa bakınarak geriye doğru birkaç adım attım.</p>

  <p>“Bak,” dedim yavaş yavaş ondan uzaklaşarak. “Ben hemen...”</p>

  <p>Yaşlı adam, yürümeye mecali kalmamış aç bir köpek gibi hem umut hem umutsuzluk yüklü gözlerle beni izliyordu.</p>

  <p>“Hayır, bekle. Geri geleceğim.”</p>

  <p>Sarhoş gibi sendeleyerek molozların içinde ilerledim - kıvrılıp bükülerek, dizlerimi yukarı çekip üstlerin geçerek, tuğlaların, betonların, ayakkabıların, çantaların ve öyle çok yakından görmek istemediğim alazlanmış bütün o paramparça eşyaların arasında yürüdüm.</p>

  <p>Şişenin dörtte üçü doluydu ve dokununca epey sıcaktı. Ama daha ilk yudumda gırtlağım idareyi ele aldı ve ne yaptığımın farkına vararak şişenin kapağını kapayıp adama götürmek için çantaya koyuncaya kadar -plastik kokan bulaşık suyu gibi sıcak- suyun yarısından fazlasını içtim.</p>

  <p>Adamın yanında diz çöktüm. Taşlar dizlerime batıyordu. Adam titriyordu, hırıltıyla düzensiz nefes alıp veriyordu; bakışları gözlerimle buluşmadı, başımın üzerinde bir yerlerde dolaştı, aksi bir ifadeyle benim görmediğim bir şeyde sabitlendi.</p>

  <p>Beceriksizce ona su içirmeye çalışırken uzanıp elleriyle yüzüme dokundu. Kemikli, yaşlı, yassı parmaklarıyla gözlerimin önündeki saçları çekti, kaşımdan bir cam parçasını çekip aldı ve sonra başımı okşadı.</p>

  <p>“Sıkma canını.” Sesi kısıktı, ciğerden gelen zoraki bir ıslık gibi epey boğuk, epey sıcaktı. Doğrusu asla unutamadığım uzun, tuhaf bir an boyunca birbirimize baktık, alacakaranlıkta karşılaşan iki hayvan gibi; bariz, candan bir kıvılcım gözlerinden çıkıp havaya karıştı ve ben onun gerçekten olduğu varlığı gördüm - ve inanıyorum ki o da beni gördü. Bir an için tellerle birbirimize bağlıydık ve vızıldıyorduk, aynı devreye bağlı iki motor gibi.</p>

  <p>Sonra bir kez daha yere yığıldı, öyle gevşek düştü ki öldüğünü sandım. “Haydi,” dedim ne yapacağımı şaşırarak, elimi omzunun altına soktum. “Böyle iyi.” Kafasını yapabildiğimce yukarıda tuttum ve şişedeki suyu içmesine yardımcı oldum. Ancak birazını içebildi, suyun çoğu çenesinden akıp gitti.</p>

  <p>Başı yeniden düştü. Fazla efor sarfetmişti. “Pippa,” dedi kalın bir sesle. Kafamı eğip pas rengi ve parlak gözlerinde tanıdık bir şeyler taşıyan yanmış, kızarmış yüzüne baktım. Onu daha önce de görmüştüm. Ve o kızı da görmüştüm, kısacık şipşak bir görüntü, bir sonbahar yaprağı parlaklığında: pas rengi kaşlar, bal ve kahve karışımı gözler. Kızın yüzü adamınkinde saklıydı. O neredeydi?</p>

  <p>Adam bir şeyler söylemeye çalışıyordu. Çatlamış dudakları kıpırdıyordu. Pippa’nın nerede olduğunu bilmek istiyordu.</p>

  <p>Hırıldıyor, güçlükle nefes alıp veriyordu. “Burada,” dedim telaşla, “kımıldamadan yatmaya çalış.”</p>

  <p>“Metroya binsin, o daha hızlı. Onu arabayla getirmezlerse.”</p>

  <p>“Endişelenme,” dedim ona doğru biraz daha eğilerek. Ben endişelenmiyordum. Birileri çok geçmeden ulaşacaktı bize, bundan emindim. “Ben onlar gelene kadar bekleyeceğim.”</p>

  <p>“Sen çok iyisin.” (Toz gibi soğuk, kuru) eli benimkini sıktı. “Yine böyle küçük bir çocuk olduğun zamandan beri görmemiştim seni. En son konuştuğumuzda kocaman bir adam olmuştun.”</p>

  <p>“Ama benim adım Theo,” dedim biraz şaşkın bir duraksamadan sonra.</p>

  <p>“Öyle tabii.” Bakışları da elimi tutuşu gibi sabit ve sevecendi. “Ve sen en iyi seçimi yaptın, bundan eminim. Mozart, Gluck’ten çok daha iyidir, öyle değil mi?”</p>

  <p>Ne diyeceğimi bilmiyordum.</p>

  <p>“İkiniz için de daha kolay olacak. Seçmelerde siz çocukları çok zorluyorlar...” Öksürdü. Dudaklarında yoğun ve kırmızı bir kan lekesi belirdi. “İkinci bir şans vermezler.”</p>

  <p>“Beni dinle...” Benim başka biri olduğumu sanmasına göz yummak yanlış geliyordu.</p>

  <p>“Ah ama öyle güzel çalıyorsunuz ki canım, siz ikiniz. Sol majör. Kafamın içinde dönüp duruyor. Hafifçe, hafifçe, dokun ve çek...”</p>

  <p>Birkaç biçimsiz nota mırıldanıyor. Bir şarkı. Bir şarkıydı bu.</p>

  <p>“.... ve sana nasıl piyano derslerine gittiğimi anlatmalıydım, hani şu ihtiyar Ermeni hanıma? Palmiyede yaşayan yeşil bir kertenkele vardı, bir şekerleme tanesi gibi yemyeşildi, ona bakmaya bayılırdım... pencere pervazında beliriverirdi... bahçedeki süs ışıkları... <i>du pays saint...</i><a id="k5" href="../Text/dipnot.xhtml#a5"><sup>[5]</sup></a> yürümek yirmi dakika alırdı ama bana kilometrelerce gidiyormuşum gibi gelirdi...”</p>

  <p>Bir süreliğine sesi kesildi; aklının benden kayıp gittiğini, dere üzerindeki bir yaprak gibi döne döne gözden kaybolduğunu hissedebiliyordum. Sonra yeniden suyun üstüne çıktı, kendine gelmişti yine.</p>

  <p>“Ya sen! Kaç yaşında oldun şimdi?”</p>

  <p>“On üç.”</p>

  <p>“Lycée Français’de<a id="k6" href="../Text/dipnot.xhtml#a6"><sup>[6]</sup></a> misin?”</p>

  <p>“Hayır, benim okulum Batı Yakası’nda.”</p>

  <p>“İyi ki öyleymiş, bana sorarsan. Bütün o Fransızca dersleri yok mu! Bir çocuk için çok fazla kelime dağarcığı. <i>Nom et pronom</i><a id="k7" href="../Text/dipnot.xhtml#a7"><sup>[7]</sup></a> türler ve dallar. Bu yalnızca bir böcek koleksiyonu çeşidi.”</p>

  <p>“Anlamadım?”</p>

  <p>“Groppi’de hep Fransızca konuşurlardı. Groppi restoranı hatırlıyor musun? Hani şu çizgili şemsiyeler ve fıstıklı buzlar?</p>

  <p><i>Çizgili şemsiye.</i> Başımdaki ağrıyla düşünmek zordu. Bakışlarım kafa derisindeki pıhtılaşıp kararmış uzun yarığa kaydı, balta yarası gibiydi. Yavaş yavaş enkazın içinde yığılmış vücuda benzer ürkütücü şekilleri fark ediyordum, net görünmeyen karanlık ızbandutlar sessizce etrafımızı basıyordu, karanlık her yerdeydi ve bez bebek bedenler de ve bir şekilde kopup koyvereceğin türden bir karanlıktı bu, mahmur bir yanı vardı, köpüklü bir uyanış soğuk, karanlık bir okyanusta bir görünüp bir kayboluyordu.</p>

  <p>Ansızın bir terslik oldu. Uyanmıştı, beni sarsıyordu. Ellerini çırpıyordu. Bir şey istiyordu. Hırıltılı bir iç çekişle olduğu yerde dikilmeye çalışıyordu.</p>

  <p>“Ne oldu?” dedim silkinip kendimi toparlayarak. Güçlükle nefes alıyordu, telaşlıydı, kolumu çekiştiriyordu.</p>

  <p>Korkuyla yerimde doğruldum, yepyeni bir tehlikenin yaklaştığını göreceğimi düşünerek etrafıma bakındım: kopmuş kablolar, yangın, çökmek üzere bir tavan.</p>

  <p>Elimi tuttu. Sımsıkı kavradı. “Orada değil,” demeyi başardı.</p>

  <p>“Ne?”</p>

  <p>“Onu bırakma. Sakın.” Benden ileride bir yere bakıyor, bir şeyi işaret ediyordu. “Onu oradan al.”</p>

  <p>Lütfen, yere uzan...</p>

  <p>“Hayır! Onu görmemeliler.” Çıldırmış gibiydi, kolumu sıkıca tutmuş, dik durmaya çalışıyordu şimdi. “Kilimleri çaldılar, gümrük ambarına götürecekler...”</p>

  <p>Kırık dökük kirişlerin ve molozların arasında hemen hemen görülmesi imkânsız evdeki dizüstü bilgisayarımdan daha küçük, dikdörtgen şeklinde tozlu bir tahta parçasını işaret ettiğini gördüm.</p>

  <p>“Şu mu?” dedim daha yakından bakarak. Üstünden balmumu damlaları akıyordu, parçalanmış etiketler düzensiz bir kırkyama gibi yapışmıştı üstüne. “İstediğin şey şu mu?”</p>

  <p>“Sana yalvarırım.” Gözleri kısıldı. Perişan durumdaydı, öyle çok öksürüyordu ki konuşamıyordu bile. Uzandım ve tahta parçasını kenarlarından tuttum. Böylesine küçük bir şey için şaşırtıcı derecede ağırdı. Kırılmış çerçevesinden bir parça sarkıyordu bir köşeden.</p>

  <p>Tozlu yüzeyini kolumla sildim. Minik sarı kuş, beyaz tozdan bir duvağın altından belli belirsiz göründü. <i>Anatomi Dersi de vardı aynı kitapta aslında ama o benim ödümü koparırdı.</i></p>

  <p>“Haklısın,” diye karşılık verdim mahmurlukla. Bir elimde tabloyla anneme göstermek için döndüm ve sonra orada olmadığını fark ettim.</p>

  <p>Yoksa - oradaydı ve orada değildi. Bir parçası oradaydı ama görünmezdi. Bu görünmez parça en önemli parçaydı. Daha önce anlamadığım bir şeydi bu. Ama bunu yüksek sesle söylemeye çalıştığımda sözcükler ağzımdan arapsaçı gibi çıktı ve soğuk bir tokatla yanıldığımı anladım. İki parçanın bir arada olması gerekiyordu. Bir parça olmadan diğeri var olamazdı.</p>

  <p>Kolumu alnıma sildim ve müthiş bir çabayla gözlerimi kırpıştırarak içine kaçan kum tanesini çıkarmaya çalıştım, sanki bana çok ağır gelen bir yükü kaldırmaya çalışıyordum, aklımı olması gerektiğini bildiğim yere geri toplamaya çalışıyordum. Annem neredeydi? Bir an için üç kişi olmuştuk ve bunlardan biri -bundan adım gibi emindim- annemdi. Ama şimdi yalnızca iki kişiydik.</p>

  <p>Arkamda, yaşlı adam öksürmeye ve titremeye başladı yine, zapt edilemez bir aceleyle konuşmaya çalışıyordu. Arkama dönüp resmi ona uzatmaya çalıştım. “İşte,” dedim ve sonra, anneme -onu daha önce gördüğüm yere- “Hemen döneceğim,” dedim.</p>

  <p>Ama adamın istediği şey resim değildi. Bir şeyler homurdanarak resmi öfkeyle bana geri itti. Başının sağ tarafından öylesine kan akıyordu ki kulağını zor görebiliyordum.</p>

  <p>“Ne?” dedim, aklım hâlâ annemdeydi - neredeydi? “Affedersin?”</p>

  <p>“Al onu.”</p>

  <p>“Bak, geri geleceğim. Gitmem lazım...” diyemedim, tam olarak söze dökemedim ama annem eve gitmemi istiyordu, hemen, onunla orada buluşmam gerekiyordu, açıkça belirttiği tek şey buydu.</p>

  <p>“Yanında götür!” dedi resmi bana doğru iterek. “Git!” Yerinde doğrulmaya çalışıyordu. Gözleri parlak ve yabaniydi; telaşı beni korkuttu. “Bütün ampulleri aldılar, caddedeki evlerin yarısını yerle bir ettiler...”</p>

  <p>Bir damla kan çenesinden aşağı doğru süzüldü. “Lütfen,” dedim telaştan ellerim titriyordu, ona dokunmaktan korkuyordum. “Lütfen uzanın...” Kafasını salladı, bir şeyler söylemeye çalıştı ama bu çaba onu boğuk, perişan bir sesle yere yığdı. Ağzını kuruladığında elinin üstünde parlak bir kan lekesi kaldığını gördüm.</p>

  <p>“Birileri geliyor.” Buna inandığımdan emin değildim, başka ne diyeceğimi bilememiştim.</p>

  <p>Dimdik yüzüme bakıyordu, anladığıma dair ufacık bir ışık arıyordu, bulamayınca doğrulmak için bir kez daha eliyle yerden güç almaya çalıştı.</p>

  <p>“Yangın,” dedi gırtlaktan gelen bir sesle. Ma’adi’deki villa. <i>On a tout perdu</i><a id="k8" href="../Text/dipnot.xhtml#a8"><sup>[8]</sup></a>.”</p>

  <p>Bir kez daha öksürüklere boğuldu. Burun deliklerinden kırmızıya çalan köpükler çıkıyordu. Bütün bu gerçekdışılığın, taş yığını ve kırılmış yekpare sütunların ortasında, sakarlığım ve cahilliğim yüzünden hayati bir masal görevini yüzüme gözüme bulaştırmışım gibi, onu hüsrana uğrattığıma dair hayal gibi bir his belirdi içimde. Bu taş yığının içinde hiçbir yerde görünür bir yangın olmamasına rağmen sürünerek ilerledim ve tabloyu alıp sırf yaşlı adamın gözünün önünden çekmek için alışveriş poşetinin içine koydum, onu allak bullak ediyordu.</p>

  <p>“Merak etme,” dedim. “Yapacağım...”</p>

  <p>Sakinleşmişti. Eliyle bileğimi tuttu, gözleri sabit ve parlaktı, serin bir manasızlık rüzgârı üstümden esip geçti. Ben yapmam gerekeni yapmıştım. Her şey yoluna girecekti.</p>

  <p>Ben bu düşünceyle teselli bulurken o, sanki bütün bunları yüksek sesle düşünmüşüm gibi elimi güven verici bir şekilde sıktı. “Buradan gideceğiz,” dedi.</p>

  <p>“Biliyorum.”</p>

  <p>“Onu gazeteye sar ve bavulun en dibine sakla, canım. Diğer bütün antikaların yanına.”</p>

  <p>Adamın sakinleşmesiyle rahatlayıp baş ağrısından bitap düşmüşken anneme dair bütün anılar güvemsi bir titrek ışığa dönüştü, adamın yanı başına oturdum ve gözlerimi kapadım, kendimi tuhaf derecede rahat ve güvende hissediyordum. Dalgın, hülyalı. Adam alçak sesle ağzında bir şeyler geveliyordu: yabancı isimler, meblağlar ve sayılar, çoğu İngilizce olsa da bazıları Fransızca sözler. Bir adam mobilyalara bakmaya geliyordu. Taş attığı için Abdou’nun başı dertteydi. Ve her nasılsa bunların hepsi anlamlı geliyordu ve palmiye ağaçlı bahçeyi, piyanoyu ve ağacın üstündeki yeşil kertenkeleyi sanki fotoğraf albümünden sayfalarmış gibi görebiliyordum.</p>

  <p>“Eve tek başına gidebilecek misin, canım?” diye sorduğunu anımsıyorum bir ara.</p>

  <p>“Tabii ki.” Yerde, onun hemen yanında uzanıyordum, nefesindeki her tıkanma ve hırıldamayı duyabileyim diye kafam cılız göğüs kemiğiyle aynı hizadaydı. “Metroya her gün tek başıma biniyorum ben.”</p>

  <p>“Şimdi nerede yaşıyorum demiştin?” Elini sevdiği bir köpeğin kafasına koyar gibi nazikçe kafamın üstüne koymuştu.</p>

  <p>“Doğu Yakası Elli Yedinci Cadde.”</p>

  <p>“Ah, evet! Le Veau d’Or yakınlarında?”</p>

  <p>“Eh, birkaç blok.”</p>

  <p>Le Veau d’Or, paramız olduğu zamanlarda annemin gitmeye bayıldığı bir restorandı. İlk salyangozumu orada yemiştim ve ilk Marc de Bourgogne yudumumu onun kadehinden orada tatmıştım.</p>

  <p>“Parka doğru yani?”</p>

  <p>“Hayır, nehre yakın.”</p>

  <p>“Yaklaşmışım, canım. Merengler ve havyar. İlk gördüğümde nasıl da sevmiştim bu şehri! Gerçi artık o zamanki gibi değil, öyle değil mi? Ben o halini çok özlüyorum, ya sen? Balkonu ve...”</p>

  <p>“Bahçeyi.” Ona bakmak için döndüm. Parfümler. Melodiler. Kafamdaki karmaşa bataklığında, unuttuğum yakın bir dost ya da bir aile üyesi, annemin uzun süredir görmediği bir akrabasıymış gibi gelmeye başlamıştı bu yaşlı adam...</p>

  <p>“Ah, annen! Güzelim benim! Oynamaya geldiği ilk zamanı asla unutmam. Gördüğüm en güzel küçük kızcağızdı.”</p>

  <p>Annemi düşündüğümü nereden biliyordu? Ona annemin nerede olduğunu soracaktım ama uyuyakalmıştı. Gözleri kapalıydı fakat bir şeyden kaçıyormuş gibi hızlı ve kesik kesik nefes alıp veriyordu.</p>

  <p>Ben de kendimden geçiyordum -kulaklarım çınlıyordu, dişçideki gibi ağzımın içinde manasız bir uğultu ve metalik bir tat vardı- şuurumu yeniden yitirebilir ve bir daha kendime gelemeyebilirdim, tabii yaşlı adam beni bir anda sarsınca panik içinde sıçrayıp kendime gelmeseydim eğer. Mırıldanıyor ve işaret parmağını sallıyordu. Yüzüğünü çıkarmıştı; oymalı taşlı, ağır, altın bir yüzük, bana vermeye çalışıyordu.</p>

  <p>“Hayır, istemiyorum,” dedim çekinerek. “Bunu neden yapıyorsun?”</p>

  <p>Ancak yüzüğü avcumun içine bastırıyordu. Nefesi kötüleşmişti, ağzından baloncuklar çıkarmaya başlamıştı. “Hobart ve Blackwell,” dedi içten içe boğuluyormuş gibi bir sesle. “Yeşil zili çal.”</p>

  <p>“Yeşil zil,” diye tekrarladım tereddütle.</p>

  <p>Kafasını aşağı yukarı salladı, bitap düşmüştü, dudakları titriyordu. Gözleri odağını kaybetmişti. Beni görmeksizin bana baktığında içim ürperdi.</p>

  <p>“Hobie’ye dükkândan çıkmasını söyle,” dedi boğuk bir sesle.</p>

  <p>Gözlerime inanmak istemeyerek, parlak kanın ağzının kenarından süzülüşünü izledim. Tutup çekiştirerek kravatını gevşetti. “Bekle,” dedim yardım etmek için uzanarak ama ellerime vurup beni uzaklaştırdı.</p>

  <p>“Kaydı kapatmak ve defolup gitmek zorunda!” dedi öfkeyle. “Babası onu pataklayacak adamlar gönderiyor...”</p>

  <p>Gözleri yukarı kaydı, gözkapakları titredi. Sonra adam âdeta kendi içine çöktü, içindeki bütün hava dışarı çıkmış gibi dümdüz ve çökmüş görünüyordu, otuz saniye, kırk, eski giysi yığını gibiydi ama sonra göğsü -beni ürkütecek kadar sert bir şekilde- körüklenmişçesine bir sesle şişti ve her yerime sıçrayan bir ağız dolusu kan öksürdü. Yapabildiğince dirseklerinin üzerinde doğruldu ve otuz saniye kadar bir köpek gibi hızlı hızlı soludu, göğsü çılgınca şişiyor, inip kalkıyor, inip kalkıyordu, gözleri benim göremediğim bir şeyin üzerinde sabitlenmişti ve bütün bu zaman zarfında bir şeye sıkıca tutunursa belki iyi olabilirmiş gibi elimi sımsıkı tutuyordu.</p>

  <p>“İyi misin?” dedim - telaşlanmıştım, gözyaşlarına boğulmak üzereydim. “Beni duyuyor musun?”</p>

  <p>Boğuşup kıvranırken nasıl yapacağımı bilemeden -sudan çıkmış bir balık gibi- kafasını yukarıda tuttum ya da tutmaya çalıştım, onu incitmekten korkuyordum, o ise sanki bir binanın tepesinden aşağı sarkıyormuş da düşmek üzereymiş gibi hiç bırakmadan elimi sımsıkı tutuyordu. Her nefes başlı başına hırıltılı birer iç geçirmeydi, korkunç bir çabayla kaldırılan ve yeniden, yeniden yere çarpan ağır bir taştı. Bir an doğrudan bana baktı, ağzının kenarından kan sızıyordu, bir şey söyleyecek gibiydi ama sözcükler çenesinden ancak mırıltılar halinde çıkıyordu.</p>

  <p>Sonra -beni son derece rahatlayacak şekilde- daha durgun, daha sakin bir hale geldi, sımsıkı tuttuğu elim gevşiyor, yumuşuyordu, sanki suyun üzerinde sırtüstü süzülüyor, benden uzaklaşıyormuş gibi bir batma, döne döne dibe çökme hissi geldi. “Daha iyi misin?” diye sordum ve sonra dikkatle ağzına biraz su damlattım, dudakları kıpırdadı, hareket ettiklerini gördüm; ardından, hikâyenin birindeki uşak gibi dizlerimin üstüne çöktüm, cebindeki şal deseni mendille ağzındaki kanın bir kısmını sildim. O -insafsızca, azar azar, katman katman- sessizliğe doğru sürüklenirken ben, topuklarımın üzerinde sallanıyor ve gözlerimi dikip onun harap olmuş yüzüne bakıyordum.</p>

  <p>“Merhaba?” dedim. İncecik, yarı kapalı gözkapaklarından biri seğirdi, mavi damarlı bir tik. “Eğer beni duyuyorsan elimi sık.” Ama elimin içindeki eli gevşekti. Orada öylece oturdum ve ona baktım, ne yapacağımı bilmiyordum. Gitme vaktiydi, hatta vakit gelmiş de geçiyordu bile -annem bunu açıkça belirtmişti- ama bulunduğum yerden bakınca çıkacak hiçbir yol göremiyordum ve doğrusu bazı açılardan dünyanın bir başka yerinde olduğumu - buranın dışında bir başka dünya daha olduğunu hayal etmek bile çok güçtü. Sanki başka bir hayatım hiç olmamış gibiydi.</p>

  <p>“Beni duyabiliyor musun?” diye sordum ona son bir defa, ona doğru iyice eğilip kulağımı kanlı ağzına dayadım. Ama hiçbir yanıt yoktu.</p>

  <h3 id="sigil_toc_id_5">VI</h3>

  <p class="p1">Belki yalnızca dinleniyordur diye rahatsız etmek istemediğim için olabildiğince sessizce ayağa kalktım. Her yerim ağrıyordu. Bir süre ayakta dikilip ona baktım, ellerimi okul ceketime sildim -kanı her tarafıma bulaşmıştı, ellerim yapış yapıştı- sonra nerede olduğumu saptamaya ve yürünecek en iyi yolu bulmaya çalışarak bu moloz yığınından ay manzarasına baktım.</p>

  <p>Boşluğun tam ortasına ya da ortasıymış gibi görünen yere -güçlükle- vardığımda bir kapının tepeden sarkan paçavralarla örtüldüğünü gördüm ve geri dönüp diğer tarafa doğru ilerlemeye çalıştım. O tarafta üst pervaz yıkılmış, ardında boyum kadar yüksek bir tuğla yığını ve en tepede bir arabanın geçebileceği büyüklükte dumanlar çıkan koca bir boşluk bırakmıştı. Güç bela -beton yığınların üstünden ve etrafından-tırmanmaya ve oraya çıkmaya başladım ama daha öyle çok ilerlememiştim ki diğer taraftan gitmem gerektiğini fark ettim. Zayıf alevler önceden sergi mağazasına ait olan uzak duvarları yalıyor, loşluğun içinde çıtırdayıp kıvılcımlar saçıyordu, bir kısmıysa zeminin olması gereken hizanın da altındaydı.</p>

  <p>Diğer kapının görünüşünü beğenmemiştim (köpük kiremitler kıpkırmızı lekelenmişti, bir erkek ayakkabısının ucu bir çakıl yığının içinden fırlamıştı) ama hiç olmazsa kapıyı tıkayan maddelerin çoğu öyle pek sert görünmüyordu. Tavanda kıvılcımlar saçan kablolardan kaçarak tökezleye tökezleye geri inerken çantayı omzuma attım, derin bir nefes aldım ve enkazın içine bodoslama daldım.</p>

  <p>Derhal toz ve keskin bir kimyasal kokusuyla tıkandım. Her türden moloz -çakıl, alçı parçaları, Tanrı bilir nelerin kıymıkları ve topakları-havaya kalkıp gözlerime dolarken öksürerek ve duvardan sarkan başka elektrik yüklü kablo olmaması için dua ederek elimle havayı dövüp karanlıkta ilerledim.</p>

  <p>İnşaat malzemelerinin bazıları hafif, bazıları da ağırdı. İlerledikçe etraf daha da kararıyor ve ısınıyordu. Yolum sık sık daralıyor ya da ansızın tıkanıveriyordu ve kulaklarımda nereden geldiğinden emin olamadığım bir kalabalığın gürültüsü uğulduyordu. Bir şeyleri ezip geçmek zorunda kalıyordum; bazen yürüyor, bazen emekliyordum, enkazın içindeki cesetler göründüğünden çok daha hisliydi, ağırlığımın altında ezilen rahatsız edici yumuşak bir basınç vardı ama bundan çok daha kötüsü, kokuydu: yanık kumaş, yanık saç ve et, taze kan, bakır, teneke ve tuzun keskin kokusu.</p>

  <p>Ellerim kesilmişti, dizlerim de. Kafamı eğip bir şeylerin altından geçtim, bir şeylerin etrafından dolandım, ilerledikçe yolumu buluyordum, kalçamla değerek uzun bir tezgâh ya da kiriş gibi bir şeyin kenarını takip ettim, ta ki yolumun duvar gibi katı bir kütleyle kapandığını görünceye kadar. Güçlükle -boşluk çok dardı- ışığı almak için çantama ulaşayım diye etrafımda döndüm.</p>

  <p>El fenerinden anahtarlığı bulmak istiyordum -en dipte, resmin altındaydı- ama parmaklarım telefonun etrafında kenetlendi. Düğmesine basıp telefonu açtım - ve anında elimden düşürdüm çünkü ışıkla birlikte iki beton yığının arasından dışarı fırlamış bir erkek eli ilişmişti gözüme. O korkunun içinde bile bunun yalnızca bir el olduğuna şükrettiğimi hatırlıyorum; gerçi parmaklarının etli, kararmış, şişmiş görüntüsü asla aklımdan çıkmadı, o günden bugüne sokakta bir dilenci bana buna benzer, şişkin ve tırnakları simsiyah kirlenmiş bir el uzatsa aynı korkuyla irkilirim hâlâ.</p>

  <p>El feneri hâlâ çantada duruyordu - ama ben telefonu istiyordum. Bulunduğum oyuğa zayıfça ışık saçıyordu ama tam onu almak için eğilecek gücü toplamıştım ki ekranı karardı. Asit yeşili bir art yakıcı önümdeki siyahlığın içinde belirdi. Dizlerimin üstüne çöktüm ve telefonu bulmaya kararlı bir halde her iki elimle taşları ve camları yoklayarak karanlığın içinde emekleye emekleye ilerledim.</p>

  <p>Nerede olduğunu, yani en azından aşağı yukarı nerede olduğunu bildiğimi sanıyordum ve belki de yapmam gerekenden daha uzun süre bakınmaya devam ettim ve umudumu yitirip yeniden ayağa kalkmaya çalıştığımda kafamın üzerindeki yaklaşık sekiz santimlik sert bir yüzeyden ötürü ayakta durmamın imkânsız olduğu alçak bir noktaya girdiğimi fark ettim. Arkaya dönmek işe yaramadı, geri gitmek işe yaramadı, bu yüzden önüm açılır umuduyla emekleye emekleye ilerlemeye karar verdim ve çok geçmeden kendimi içimi ezen, çaresiz bir hisle acı çekerek ağır aksak ilerlerken buldum ve sonra bir anda kafamı hızla yana çevirdim.</p>

  <p>Dört yaşlarındayken Yedinci Cadde’de bulunan eski dairemizdeki duvar yatağının içine sıkışmıştım kısmen; kulağa gülünç bir durum gibi gelse de öyle değildi aslında. Sanırım o zamanki temizlikçimiz Alameda, boğuk haykırışlarımı duyup beni çıkarmasa orada nefessizlikten ölmüş olacaktım. Bu havasız yerde manevra yapmaya çalışmak da bir bakıma aynı, hatta daha beterdi: bütün o camlar, sıcak metaller, yanık giysilerin leş kokusu ve arada bir ne olduğunu aklıma getirmek bile istemediğim yumuşak bir şeylerin dokunuşu... Enkaz tam üstümde bütün ağırlıyla tıkırdıyordu, genzim tozla doluyordu ve deli gibi öksürüyordum. Etrafımı çevreleyen kırık tuğlaların sert dokusunu belli belirsiz görünce paniğe kapılmaya başladım. Işık -hayal edilebilecek en zayıf parıltı- sol taraftan, yerden on beş santim kadar yukarıdan sinsice sızıyordu.</p>

  <p>Kafamı eğdim ve kendimi ilerideki galerinin loş, mozaik döşemesine bakarken buldum. Kurtarma ekipmanına benzeyen darmadağınık bir yığın (halatlar, baltalar, levyeler, üstünde FDNY<a id="k9" href="../Text/dipnot.xhtml#a9"><sup>[9]</sup></a> yazan bir oksijen tankı) pervasızca yerde duruyordu.</p>

  <p>“Merhaba?” diye seslendim - yanıt almayı beklemiyordum, delikten olabildiğince hızlı bir biçimde solucan gibi kıvırılarak geçmek için sarktım.</p>

  <p>Boşluk dardı; birkaç yaş daha büyük ya da birkaç kilo daha ağır olsaydım geçemeyebilirdim. Tam yarı yolda çantam bir şeye takıldı ve bir an için kuyruğunu atan bir kertenkele misali kolumu sıyırıp onu öylece orada bırakmayı geçirdim aklımdan, tablolu ya da tablosuz ne farkederdi ki? Ama son bir kez çekiştirince ufalanmış alçı parçalarından bir sağanakla birlikte serbest kaldı. Tepemde, yukarıda kiriş gibi bir şey duruyordu, ağır bir inşaat malzemesini taşıyor gibi görünüyordu, eğilip bükülerek altından geçerken kayıp beni ikiye bölüverecek diye aklım gidiyordu; sonra birilerinin onu bir krikoyla sabitlediğini gördüm.</p>

  <p>Açıklığa çıkar çıkmaz ayağa kalktım, sırılsıklam olmuş ve sersemlemiştim. “Merhaba?” diye seslendim bir kez daha, etrafta neden bu kadar çok ekipman olup görünürde tekbir itfaiyeci olmadığını merak ediyordum. Yükseldikçe yoğunlaşan puslu duman katmanlarıyla dolu galeri loştu ama büyük ölçüde hasarsızdı ancak yalnızca ters dönüp tavana bakan ışıklara ve güvenlik kameralarına bakarak bile patlamanın buraya da uğradığını söyleyebilirdiniz. Yeniden açık bir alanda bulunduğum için öyle mutluydum ki insanlarla dolu bir odada ayakta duran tek kişi olmanın tuhaflığını fark etmem için biraz zaman geçmesi gerekti. Benim dışımdaki herkes yerde yatıyordu.</p>

  <p>Yerde en az bir düzine insan vardı - kimileri bütün halde bile değildi. Müthiş bir yükseklikten yere bırakılmış gibi bir görünüşleri vardı. Cesetlerden üç ya da dördü kısmen itfaiyeci ceketleriyle örtülüydü, ayakları dışarıda kalmıştı. Diğerleriyse patlama izlerinin arasında çaprıcı bir biçimde sere serpe yatıyorlardı. Şarıltılar ve patlama sesleri, kan dolu aksırıklar gibi sessizlik içinde histerik bir hareket hissiyle şiddet taşıyordu. Gerçekten de müzenin hediyelik eşya dükkânından almış olabileceği Fabergé yumurtaları desenli, kan sıçramış bir bluz giyen orta yaşlı bir kadını anımsıyorum özellikle. Siyah makyajlı gözleri boş boş tavana bakıyordu ve muhtemelen şu bronzlaştırıcı spreylerden kullanmıştı, kafasının tepesi yerinde olmasa da teninde kayısı rengi sağlıklı bir ışıltı vardı.</p>

  <p>Kararmış yağlı boyalar, matlaşmış altın yaldızlar. Biraz dengemi yitirdiğim için sallanarak küçük adımlarla odanın ortasına yürüdüm. Kulak tırmalayan kendi hırıltılı nefesimi duyabiliyordum; tuhaf bir sığlık, kâbus gibi bir hafiflik vardı bu seste. Bakmak istemiyordum ama bakmak zorundaydım; taba rengi rüzgârlığının içindeki ufak tefek Asyalı bir adam vücudundan sızan kandan havuzun içinde iki büklüm yatıyordu. Bir güvenlik görevlisinin (üniforması en tanınabilir özelliğiydi, yüzü korkunç derecede yanmıştı) bir kolu arkaya kıvrılmıştı ve bacağının olması gereken yerden fena halde kan fışkırıyordu.</p>

  <p>Ama asıl mesele, en önemlisi, yerde yatan insanlardan hiçbiri annem değildi. Kendimi hepsine bakmaya zorladım, ayrı ayrı her birine, tek tek -yüzlerine bakamasam bile annemin ayaklarını, giysilerini, iki renkli siyah beyaz ayakkabılarını tanırdım- ve emin olduktan çok sonra bile gözleri kapalı hasta bir güvercin gibi kendi içime gömülmüş, cesetlerin arasında duruyordum.</p>

  <p>İlerideki galeri ve biraz daha ölü... Üç ölü. Şişman, İskoç yelekli adam; ağzı yaralı ihtiyar kadın; süt beyazı bir yavru ördeğe benzeyen küçük bir kız, şakağındaki kırmızı sıyrıktan başka pek bir iz yoktu üzerinde. Ama sonra başka ölü kalmadı. Ekipmanlarla dolu (yerleri kan lekeleriyle kaplı) birkaç galeriyi daha dolaştım fakat tek bir ölü bile yoktu. Onun olduğu, onun gittiği, <i>Anatomi Dersi</i>’nin durduğu en uzak görünen galeriye girdiğimdeyse -gözlerim sımsıkı kapalı, dua ederek- içeride yalnızca o aynı sedyeler ve ekipmanlar vardı ve o tuhaf tuhaf haykıran sessizlikte dolaşırken üzerimdeki yegâne gözler, duvardan daha önce annemle bana bakan o kafası karışık iki Hollandalı adamın gözleriydi: <i>senin</i> burada ne işin var?</p>

  <p>Derken bir şey çat etti. Nasıl olduğunu bile hatırlamıyorum, bir anda bambaşka bir yerdeydim ve koşuyordum, bu haşmeti asılsız ve gerçek dışı kılan dumandan bir pus tabakası dışında bomboş olan salonları koşarak geçiyordum. Daha önce bu galeriler gayet dolambaçsız gelmişti, tüm yolların hediyelik eşya dükkânına çıktığı kıvrımlı ama mantıklı bir düzende ilerliyordu. Ama şimdi hızla ters yöne doğru giderken bu yolun hiç de düz olmadığını fark ediyordum; dönüp dolaşıp bomboş duvarlara çıkıyor ve kendimi çıkmaz odalarda buluyordum. Kapılar ve girişler olmalarını beklediğim yerde değildi, desteksiz kaideler apansız çıkıveriyordu ortaya. Köşelerden birini biraz fazla hızlı dönünce az kalsın ressam Franz Hals’ın muhafızlarına bodoslama dalıyordum: bu iri yarı, sert, al yanaklı, fazla bira içmekten gözleri kızarmış adamlar bir kostüm partisindeki New York polislerine benziyordu. Onlar sert, gülünç gözlerle kafalarını eğip bana soğuk soğuk bakarken ben kendimi toparladım, geri çekildim ve yeniden koşmaya başladım.</p>

  <p>Normal bir günde bile bazen (Okyanus Sanatı galerilerinde, totemlerin ve kütükten yapılmış kanoların arasında amaçsızca dolaşırken) müzenin içinde yolumu kaybederdim ve bazen üst kata çıkıp güvenlik görevlilerinden birine çıkış yolunu sormam gerekirdi. Resim galerileri özellikle karmaşıktı çünkü sık sık yeniden düzenleniyorlardı ve şimdi bu ruhani loş ışıkta boş koridorlarda koşarken gitgide daha da korkuyordum. Ana merdivenlere giden yolu bildiğimi sanıyordum ama Özel Sergiler galerilerinden çıkar çıkmaz bir şeyler tanıdık gelmemeye başladı ve bir iki dakika sonra da başım dönerek kıvrıldığım köşelerden artık emin değildim, adamakıllı kaybolduğumu anladım. Her nasılsa dönüp dolaşıp kendilerini İngiltere’de bulan on sekizinci yüzyıl İtalyan şaheserlerinin önünden (çarmıha gerilmiş İsa’lar ve şaşırıp kalmış azizler, iblisler ve güç durumdaki melekler), müzenin daha önce nadiren bulunduğum ya da hiç bilmediğim bir bölümünden koşarak geçiyordum. Önümdeki upuzun, şık boşlukta, perili köşk hissi veren labirent gibi koridorlar uzanıyordu: peruklu lordlar, küstah Gainsborough güzelleri, mağrur bir edayla içinde bulunduğum ızdırabı izliyorlardı. Bu heybetli manzara sinir bozucuydu, merdivenlere ya da ana koridorlardan birine çıkıyormuş gibi görünmüyorlardı çünkü yalnızca tıpkı kendilerine benzeyen haşmetli, heybetli galerilere açılıyorlardı ve gözyaşlarına boğulmak üzereydim ki bir anda galeri duvarının orada öyle hemen göze çarpmayan bir kapı gördüm.</p>

  <p>İki kere bakmanız gerekiyordu bu kapıyı görmeniz için; galeri duvarlarıyla aynı renge boyanmıştı, normal koşullarda kilitli tutulacak türden bir kapıya benziyordu. Dikkatimi çekmesinin tek nedeni tamamen kapalı olmamasıydı - sol tarafı duvarla aynı hizada değildi, ya tam oturmadığı için ya da elektrikler gittiğinden kapı çalışmadığı için, bilmiyordum. Yine de onu açmak kolay değildi - ağır, çelik bir kapıydı, tüm gücümle çekmem gerekti. Öyle umulmadık bir anda -hava basınçlı bir ses çıkararak- açıldı ki tökezledim.</p>

  <p>Kapıyı zar zor itip geçince kendimi çok daha alçak bir tavanın altında ofislerin olduğu karanlık bir koridorda buldum. Acil durum ışıkları ana galeridekinden çok daha zayıftı ve gözlerimin bu karanlığa alışması biraz zaman aldı.</p>

  <p>Koridor kilometrelerce uzuyor gibiydi. Korkuyla sürünerek ilerledim, şans eseri kapıların açık olduğu ofislere şöyle bir göz attım. <i>Cameron Geisler, Kayıt Müdürü. Miyako Fujita, Kayıt Müdürü Yardımcısı. </i>Çekmeceler açıktı, sandalyeler masalarından uzağa bir kenara itilmişti. Ofislerden birinin kapı girişinde yüksek topuklu bir kadın ayakkabısı yan düşmüş yatıyordu.</p>

  <p>Terk edilmişlik havası tarif edilmez ölçüde ürkütücüydü. Uzaklarda bir yerden gelen polis sirenlerini, hatta belki telsiz ve köpek seslerini duyabiliyordun sanki ama kulaklarım patlamadan ötürü öyle kötü çınlıyordu ki olmayan şeyleri de duyuyor olabilirim diye düşündüm. Tek bir itfaiyeci, tek bir polis, tek bir güvenlik güvenlisi - aslına bakılırsa nefes alan tek bir insanoğlu görmemiş olmak sinirlerimi iyiden iyiye bozuyordu.</p>

  <p>Personel Harici Girmek Yasaktır denen bölge fenerli anahtarlığımı çıkarmamı gerektirecek kadar karanlık değildi ama iyi görebileceğim kadar aydınlık da sayılmazdı. Bir çeşit kayıt ya da depolama bölgesindeydim. Ofislerde tabandan tavana dosya dolapları, gelen giden postaların saklandığı plastik sandıklar ve mukavva kutularla dolu metal raflar diziliydi. Dar koridor kendimi huzursuz, kapana kısılmış gibi hissetmeme neden oluyordu ve ayak seslerim öyle çılgınca yankılanıyordu ki bir iki defa durdum ve dönüp arkamdan biri mi geliyor diye baktım.</p>

  <p>“Merhaba?” dedim tereddütle önünden geçtiğim odalardan bazılarına göz atarak. Kimi ofisler modern ve genişti, diğerleriyse kâğıt ve kitap yığınlarıyla tıklım tıklım ve pis görünüyordu.</p>

  <p><i>Florens Klauner, Müzik Enstrümanları Departmanı, Maurice Orabi-Roussel, İslam Sanatı, Vittoria Gabetti, Tekstil Ürünleri.</i> Uyumsuz bez parçalarının yapboz parçaları gibi yayıldığı uzun bir atölye masasının olduğu mağarayı andıran karanlık bir odadan geçtim. Odanın arka tarafında Bendel ya da Bergdorf gibi mağazaların servis asansörlerinin etrafında olduğu gibi bir sürü plastik elbise çantasının asılı durduğu karman çorman elbise rafları vardı.</p>

  <p>T şeklindeki ayrılan kısma ulaşınca ne yana döneceğimi bilmeden bir o tarafa bir bu tarafa baktım. Dumanın keskin kokusunda parke cilası, terebentin ve kimyasal kokusu alıyordum. Ofisler ve atölyeler dört bir yanda sonsuza kadar uzanıyordu: durağan ve hiçbir özelliği olmayan sınırlı bir geometrik ağ... Solumda, tavan tesisatında titrek bir ışık görünüyordu. Statik bir düzenle vızıldayıp duruyordu ve bu titrek aydınlıkta koridorun ucunda bir çeşme olduğunu gördüm.</p>

  <p>Ona doğru koştum -öyle hızlı koştum ki ayaklarım altımdan kayıyordu neredeyse- ve ağzımı musluğa dayayıp buz gibi soğuk suyu şakağıma ağrı saplanacak kadar hızla kana kana içtim. Hıçkırık tutmasına aldırmadan ellerimdeki kanı temizledim, şişmiş gözlerime su çarptım, kafamı suyun altına soktum. Çeşmenin metal teknesinde -neredeyse gözle görülmeyen- minik cam parçaları tıngırdıyor, çelik kaplamanın üzerinde buzdan iğneler gibi parlıyordu.</p>

  <p>Sırtımı duvara dayadım. Kafamın üstündeki -titreşen, aralıklarla cızırdayan- floresan ışıklar midemi bulandırıyordu. Son bir gayretle ayağa kalktım, kararsız, titrek ışığın altında sendeleyerek yürümeye devam ettim. Bu taraftaki her şey kesinlikle çok daha endüstriyel görünüyordu: tahta paletler, düz bir el arabası, taşınan ve depolanan sandık sandık eşya. Kaygan zeminli loş bir geçidin karanlığa açıldığı bir başka yol ağzına daha geldim ve tam orayı geçip yürümeye devam edecektim ki ta en sonda ÇIKIŞ yazan kırmızı ışığı gördüm. Tökezledim, yere devrildim, yeniden ayağa kalktım, hâlâ hıçkırıyordum, sonu gelmeyecekmiş gibi görünen koridorda koşmaya başladım. Bu koridorun ta en sonunda okulumdaki güvenlik kapılarına benzer metal parmaklıklı bir kapı vardı.</p>

  <p>Haykırarak kapıyı itip açtım. Karanlık merdivenleri -on iki basamak- koşarak indim, indiğim yerde yana kıvrılıp aşağıya kadar on iki basamak daha indim, parmak uçlarım metal tırabzanın üzerinde geziyordu, ayakkabılarım öyle tıkırdıyor ve yankı yapıyordu ki benimle birlikte yarım düzine insan daha koşuyormuş gibi geliyordu. Basamakların sonunda başka bir parmaklıklı kapısı olan, hastanelerdekine benzer gri bir koridor çıktı karşıma. Kendimi kapıya doğru attım ve her iki elimle birden iterek açtım - soğuk yağmur ve sirenlerin sağır edici çığlıkları yüzüme bir tokat gibi çarptı.</p>

  <p>Biraz yüksek sesle çığlık atmış olabilirdim, dışarıya çıkabildiğim için çok mutluydum, gerçi bütün o gürültünün içinde beni hiç kimse duyamazdı: gökgürültülü fırtına koparken La Guardia Havaalanı’nda asfalt pistteki jet motorlarının üzerinden bağırarak sesimi duyurmaya çalışır gibiydim. Beş kasaba artı Jersey’deki bütün itfaiye arabaları, bütün polis arabaları, bütün ambulanslar ve bütün acil durum araçları Beşinci Cadde’de uluyor ve mart kedisi gibi bağrışıyor, çılgınlar gibi mutlu bir gürültü çıkarıyordu: sanki yeni yıl, Noel ve 4 Temmuz havai fişekleri hep bir araya toplanmıştı.</p>

  <p>Çıkış kapısı beni yükleme iskeleleri ve kapalı otopark arasında terk edilmiş bir yan kapıdan Central Park’a çıkarmıştı. Gri yeşil açıklıktaki yürüyüş parkurları bomboş görünüyordu, ağaçların tepeleri rüzgârda sarsılıp sallanıyor, bembeyaz köpükler saçıyordu. İleride yağmurun dövdüğü Beşinci Cadde kapatılmıştı. Durduğum yerden sağanağın içinden o müthiş canlı hareketlilik bombardımanını görebiliyordum: vinçler ve iş makineleri, kalabalıkları geri püskürten polisler, kırmızı ışıklar, sarı ve mavi ışıklar, bu hareketli kargaşanın içinde çarpan, dönen, yanıp sönen işaret fişekleri...</p>

  <p>Yüzümü yağmurdan korumak için dirseğimi havaya kaldırdım ve boş parka doğru koşmaya başladım. Yağmur gözlerime giriyor, alnımdan aşağı süzülüyor, caddedeki ışıkları uzaklarda titreşen bulanık karaltılara çeviriyordu.</p>

  <p>New Yok polisine ve itfaiyesine ait araçlar ön cam silecekleri açık bir halde park etmiş bekliyorlardı, K-9, Kurtarma Operasyonu Timi, tehlikeli maddelerle ilgilenen NYC Hazmat da oradaydı. Siyah yağmurluklar rüzgârda dalgalanıp kabarıyordu. Sarı renkli olay yeri bandı şeridi Miner’s Gate tarafında, parkın çıkışına gerilmişti. Hiç tereddüt etmeden bandı kaldırıp altından geçtim ve koşarak kalabalığın arasına karıştım. Bütün bu patırtının içinde beni kimse fark etmedi. Önce birkaç dakika, yağmur yüzüme vururken caddede boş boş ileri geri koştum. Nereye baksam, kendi paniğimin benzerleri yanımdan hızla geçip gidiyordu. İnsanlar koşa koşa, akın akın bir araya toplanıyordu: polisler, itfaiyeciler, baretli adamlar, dirsekten kırılmış kolunu kundak gibi kucağında taşıyan ihtiyar bir adam, şaşkına dönmüş bir polis tarafından Yetmiş Dokuzuncu Cadde’ye doğru gönderilen burnu kanayan bir kadın.</p>

  <p>Bu kadar itfaiye aracını daha önce hiçbir arada görmemiştim: Squad 18, Fighting 44, New York Ladder 7, Rescue One, 4 Truck: Midtown’un Gururu. Park halindeki araç ve resmî siyah yağmurluk kalabalığını yararak ilerlerken, bir Hatzolah ambulansı takıldı gözüme: arka tarafında İbranice harfler, açık kapılarının içindeyse ufacık aydınlık bir hastane odası göze çarpıyordu. Görevlileri bir kadının üstüne eğilmiş, kadın ayağa kalkmak için uğraşırken onu geri yatırmaya çabalıyorlardı. Kırmızı tırnaklı kırış kırış bir el havaya pençe attı.</p>

  <p>Yumruğumla kapıya vurdum. “İçeri geri girmeniz lazım,” diye bağırdım. “İçeride hâlâ insanlar var...”</p>

  <p>“Bir bomba daha var,” diye bağırdı görevli dönüp bana bakmadan. “Tahliye etmek zorunda kaldık.”</p>

  <p>Ben daha bunu idrak etmeye zaman bulamadan, devasa bir polis gök gürültüsü gibi gelip üstüme çullandı: kolları halterci gibi şişkin, kalın kafalı, bulldog gibi bir adamdı. Beni kolumun üst tarafından sertçe yakaladı ve ite kaka caddenin diğer yanına sürükledi.</p>

  <p>“Sen burada ne arıyorsun?” diye kükredi, onun kollarından sıyrılmaya çalışırken itirazlarımı bastırarak.</p>

  <p>“Bayım...” Yüzü kanla kaplı bir kadın bize doğru geliyor, adamın dikkatini çekmeye çalışıyordu. “Bayım, sanırım elim kırılmış...”</p>

  <p>“Binadan uzak dur!” diye bağırdı adam, kadına elinden sıyrılarak ve sonra bana dönüp, “Git buradan!” diye bağırdı.</p>

  <p>“Ama...”</p>

  <p>Beni iki eliyle tutup öyle bir itti ki sendeledim, az kalsın düşüyordum. “BİNADAN UZAK DUR!” diye bağırdı yağmurluğunun kolunu kanat gibi çırpıp kolunu havaya kaldırarak. “DERHAL!” Bana bakmıyordu bile, bir ayınınkine benzer küçücük gözleri başımın üzerinde, caddede olup biten bir şeylere dikilmişti ve yüzündeki ifade ödümü koparttı.</p>

  <p>Hemen acil durum çalışanlarının arasından sıyırılıp hemen Yetmiş Dokuzuncu Cadde’nin üzerindeki karşı kaldırıma çıktım - gözlerimle annemi arıyordum ama göremedim. Çok sayıda ambulans ve sağlık aracı vardı: Beth Israel Emergency, Lenox Hill, NY Presbiteryen, Cabrini EMS Paramedic. Kanlar içindeki takım elbiseli bir adam Beşinci Cadde’deki bir evin ufacık, çitle çevrili bahçesinde, dekoratif bir porsuk ağacının arkasında sırtüstü yatıyordu. Etrafa sarı bir güvenlik bandı çekilmişti, rüzgârda uçuşup şak şak ses çıkarıyordu - ama yağmurdan sırılsıklam olmuş polisler, itfaiyeciler ve baretli adamlar sanki orada yokmuş gibi onu kaldırıp bir içeri bir dışarı geçip duruyorlardı.</p>

  <p>Tüm gözler şehrin yukarı yakasına çevrilmişti ve bunun sebebini ancak sonra öğrenecektim; Seksen Dördüncü Cadde’de (görebileceğimden çok uzakta) Hazmat polisleri infilak etmemiş bir bombayı patlamadan tazyikli su fışkırtarak “durdurmak” için uğraşıyordu. Ne olup bittiğini anlamak için birileriyle konuşabilmek için kalabalığı yara yara bir itfaiye aracına doğru gitmeye çalıştım ama polisler kollarını sallayarak, ellerini çırparak, insanları itip kakarak kalabalığı geri püskürtüyordu.</p>

  <p>İtfaiyecilerden birinin ceketine asıldım - genç, sakız çiğneyen, cana yakın görünen bir adamdı.</p>

  <p>“İçeride hâlâ birileri var!” diye bağırdım.</p>

  <p>“Evet, evet, biliyoruz!” diye bağırdı itfaiyeci bana bakmadan. “Dışarı çıkmamızı emrettiler. Beş dakika diyorlar, sonra yeniden içeri sokacaklar bizi.”</p>

  <p>Arkamdan hızla itildim. “Kımılda, kımılda!” diye bağırdığını duydum birinin.</p>

  <p>Ağır aksanlı boğuk bir ses: “Ellerini üstümden çek!”</p>

  <p>“DERHAL! Herkes harekete geçsin!”</p>

  <p>Biri daha arkamdan itti. İtfaiyeciler merdiven kamyonlarından sarkıyor, Dendur Tapınağı’na<a id="k10" href="../Text/dipnot.xhtml#a10"><sup>[10]</sup></a> doğru bakıyorlardı, yağmuru umursamayan polisler omuz omuza dikiliyorlardı. Akınla birlikte sürüklenip sendeleyerek yanlarından geçerken donuk gözler, sallanan kafalar, geri sayımla birlikte bilinçsizce yere vuran ayakları gördüm.</p>

  <p>Durdurulan bombanın çatırtısını duyduğumda ve Beşinci Cadde’de boğuk bir futbol stadyumu tezahüratı yükseldiğinde ben çoktan Madison’a doğru sürüklenmiştim bile. Polisler -trafik polisleri- kollarını yel değirmeni gibi sallayarak afallamış insan akınını geri püskürtüyordu. “Haydi, millet, kıpırdayın, kıpırdayın.” Ellerini çırparak kalabalığı yarıp geçiyorlardı. “Herkes doğuya. Herkes doğuya.” Bir polis -profesyonel bir güreşçiye benzeyen keçi sakallı, küpeli iri yarı bir adam- uzanıp cep telefonuyla fotoğraf çekmeye çalışan kapüşonlu eşofman üstü giymiş bir kuryeyi itekledi, o kadar ki adam bana doğru sendeledi, beni neredeyse yere düşürüyordu.</p>

  <p>“Dikkat etsene!” diye bağırdı kurye çirkin, yüksek bir sesle, polis onu yeniden itti, bu defa öyle sert itti ki adam arka üstü su oluğuna düştü.</p>

  <p>“Sağır mısın nesin sen, ahbap?” diye bağırdı. “İkile!”</p>

  <p>“Bana dokunma!”</p>

  <p>“Kafanı patlatmama ne dersin?”</p>

  <p>Beşinci Cadde’yle Madison arası tam bir tımarhaneyi andırıyordu. Helikopter pervaneleri tepemizde dönüyordu, megafonda anlaşılmaz konuşmalar duyuluyordu. Yetmiş Dokuzuncu Cadde trafiğe kapatılmış olsa da polis arabaları, itfaiye araçları, beton barikatlar ve çığlıklar atan, panik içindeki sırılsıklam insan kalabalığıyla doluydu. Kimileri Beşinci Cadde’den koşarak kaçıyordu, kimileri tüm gücüyle koşup müzeye ulaşmaya çalışıyordu, çoğu insan cep telefonlarını havaya kaldırmış şipşak fotoğraf çekmeye çabalıyordu, diğerleri koca bir kalabalık etraflarına doluşurken ağzı bir karış açık hiç kıpırdamadan duruyor, kafalarını kaldırıp Marslılar iniyormuşçasına Beşinci Cadde’nin üzerindeki yağmurlu gökyüzündeki kapkara dumanlara bakıyorlardı.</p>

  <p>Sirenler... metronun havalandırma deliklerinden beyaz dumanlar yükseliyordu. Kirli bir battaniyeye sarınmış evsiz bir adam bir ileri bir geri dolaşıyordu, sabırsız ve şaşkın görünüyordu. Bu kalabalığın içinde umutla anneme bakınıyordum, onu göreceğimden kesinlikle emindim; kısa bir süre için (parmak uçlarımda durup görmek için boynumu uzatarak) polislerin püskürttüğü akına karşı yönde ilerlemeyi denedim ama sonra insanları o tarafa itmenin ve bu sel gibi yağmurun, bu izdihamın içinde onu aramanın faydasız olduğunu anladım. <i>Onu kesin evde bulacağım, </i>diye düşündüm. Ev buluşacağımız yerdi, ev acil durum planıydı, bu izdihamda beni bulmaya çalışmanın bir işe yaramayacağının farkına varmış olmalıydı. Ama yine de yaşadığım hayal kırıklığı yüzünden ufacık, yersiz bir sızı duyuyordum - ve eve doğru yürürken (kafatasımı çatlatan bir baş ağrısıyla hemen hemen çift görüyordum) onu görürüm umuduyla çevremdeki meçhul, kaygılı yüzlere bakmaya devam ediyordum. Dışarı çıkmıştı, önemli olan buydu. Patlamanın en kötü yaşandığı yerden odalarca uzaktaydı. Cesetlerden hiçbiri ona ait değildi. Ama daha önce ne konuda sözleşmiş olursak olalım, ne kadar akla yatkın olursa olsun müzeden beni almadan çıkıp gittiğine bir türlü inanamıyordum.</p>
</body>
</html>