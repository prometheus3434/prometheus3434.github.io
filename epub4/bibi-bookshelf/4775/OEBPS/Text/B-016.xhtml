<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Tablo konusundaki korkum ve endişem öyle bir noktaya gelmişti ki her nasılsa mektubun gelişini gölgelemişti: erken üniversite programının bahar dönemine kabul edilmiştim. Bu haber öylesine şaşırtıcıydı ki zarfı masanın çekmecesine koydum ve iki gün boyunca Welty’nin isminin baş harflerini taşıyan bir yığın mektubunun yanında bekledi, ta ki en sonunda cesaretimi toplayıp merdivenlerin başına (dükkândan el testeresinin hışırtısı yükseliyordu) gidip seslenene kadar:</p>

  <p>“Hobie?” Testere durdu. “Kabul edildim.” Hobie’nin kocaman, solgun yüzü merdivenlerin dibinde belirdi.</p>

  <p>“Bu da ne?” dedi, çalışırken girdiği trans halinden çıkamamıştı daha, tam olarak orada değildi, ellerini siliyor, siyah önlüğünün üzerinde büyük, beyaz el izleri bırakıyordu - ve sonra zarfı görünce yüzündeki ifade değişti. “Yoksa bu düşündüğüm şey mi?”</p>

  <p>Tek kelime etmeden zarfı ona uzattım. Önce zarfa baktı, sonra bana - ve sonra İrlandalılara özgü olduğunu düşündüğüm o sert ve kendini bile şaşırtan kahkahalardan atmaya başladı.</p>

  <p>“Aferin sana!” dedi önlüğünün iplerini çözüp onu merdivenlerin tırabzanlarına bırakırken. “Buna çok sevindim, ne yalan söyleyeyim. Seni toplayıp tek başına bir yerlere göndereceğimi düşünmekten nefret ediyordum. Peki bunu bana ne zaman haber vermeyi düşünüyordun? Okulun ilk günü mü?”</p>

  <p>Onun ne kadar sevindiğini görünce kendimi berbat hissetmiştim. Kutlama yemeğinde -ben, Hobie ve Bayan DeFrees, ayakta kalmaya çalışan yakınlardaki bir İtalyan restoranında- bizimkinin dışında dolu olan tek masada şarap içen çifte baktım ve -umduğum gibi mutlu olmak yerine- tedirgin ve hissiz olduğumu fark ettim.</p>

  <p>“Şerefine!” dedi Hobie. “İşin zor kısmı bitti. Artık biraz daha rahat bir nefes alabilirsin.”</p>

  <p><i>“Çok</i> sevinmiş olmalısın,” dedi Bayan DeFrees, bütün gece boyunca kolunu benimkine geçirmiş, hafifçe sıkıyor ve sevinçle cıvıldıyordu. <i>(“Bien elegant</i> görünüyorsunuz,” demişti Hobie onu yanaklarından öperken: kır saçlarını tepesinde topuz yapmıştı ve pırlanta bileziğinin zincirlerinin arasından kadife kurdeleler sarkıyordu.)</p>

  <p>“Tam bir fedakârlık örneği!” dedi Hobie ona. Arkadaşlarına ne kadar sıkı çalıştığımı ve ne kadar harika bir öğrenci olduğumu anlattığını duydukça kendimi çok daha kötü hissediyordum.</p>

  <p>“Ah, bu harika. <i>Sevinmedin</i> mi yoksa? Hem de bu kadar kısa bir sürede! Biraz daha mutlu görünmeye çalış, tatlım. Ne zaman başlıyor okula?” dedi Hobie’ye.</p>

  <h3 id="sigil_toc_id_95">II</h3>

  <p class="p1">Kabul edilmiş olmanın yarattığı travmanın ardından, erken üniversite programının korktuğum kadar zorlu olmadığını görmek güzel bir sürpriz oldu. Bazı açılardan şimdiye kadar gittiğim en az çaba gerektiren okuldu: ileri düzey sınıfları yoktu, giriş sınavları ve en iyi okullara girmek konusunda göz korkutmalar yoktu, insanı mahveden matematik ve dil koşulları yoktu - aslına bakılırsa hiçbir koşul yoktu. Giderek artan bir şaşkınlıkla içine düştüğüm bu müthiş akademik cennete bakıyor ve beş ilçedeki bu kadar zeki ve yetenekli lise öğrencilerinin neden buraya girmek için canlarını dişe taktıklarını anlıyordum. Burada test yoktu, sınav yoktu, not yoktu. Güneş panelleri yaptığınız ve Nobel ödüllü ekonomistlerin seminerlerine katıldığınız ve tek yapmanız gerekenin Tupac kayıtları dinlemek ya da <i>İkiz Tepeler</i>’in eski bölümlerini izlemek olduğu dersler vardı. Öğrenciler, canları isterse kendi Robotik ya da Oyun Tarihi derslerini oluşturmakta özgürdü. Dönem arasında evde yazılacak bir deneme ve dönem sonunda bir proje yapmak kaydıyla bir dolu ilgi çekici seçmeli ders arasından istediğimi seçmekte özgürdüm. Ama ne kadar şanslı olduğumun farkında olsam da benim için bu iyi talihimden ötürü mutluluk ya da en azından minnettarlık duymak imkânsızdı. Sanki ruhumun kimyasında bir şeyler değişikliğe uğramıştı, sanki aklımın asit dengesi değişmişti ve kendi dışımdaki dünyayı sertleşip kemikleşmiş canlı bir mercan parçası gibi tamir edilmesi ya da geriye döndürülmesi imkânsız şeylermiş gibi algılamaya başlamıştım.</p>

  <p>Yapmam gerekeni yapabiliyordum. Daha önce de yapmıştım: hissizleşmiş, ilerlemiştim. Haftanın dört günü saat sekizde uyanıyor, Pippa’nın odasındaki ayaklı küvette duş alıyordum (karahindiba desenli duş perdesi, çilekli şampuanının kokusu beni onun varlığının etrafımda gülümsediği neşeli bir buharın içine sürüklüyordu). Sonra -bir anda dünyaya dalarak-o buhar bulutundan çıkıyor ve kendi odamda sessizce giyiniyordum ve -Popçik’i sürükleye sürükleye korkuyla havlayıp bir ileri bir geri zıplayıp durduğu caddenin sonuna kadar yürüttükten sonra- kafamı atölyenin kapısından içeri sokup Hobie’ye hoşça kal diyor, sırt çantamı omzuma taktığım gibi metroya binip iki durakta şehir merkezine varıyordum.</p>

  <p>Çocukların çoğu beş ya da altı ders alıyordu ama ben en azında karar kılmıştım, dört: Sanat atölyesi, Fransızca, Avrupa Sinemasına Giriş, Çeviri Rus Edebiyatı. Aslında Rusça konuşma dersi almak istemiştim ama Rusça 101 -başlangıç düzeyi- güz dönemine kadar mevcut değildi. Sınıfa istemsiz bir kayıtsızlıkla gidiyor, benimle konuşulursa konuşuyor, ödevlerimi yapıyor ve eve geri yürüyordum. Bazen dersten sonra New York Üniversitesi’nin çevresindeki pinball makineleri ve plastik bitkileri olan, geniş ekran televizyonunda spor müsabakaları gösterilen ve “Happy Hour” süresince biranın bir dolar olduğu (ama bana bira verilmiyordu; reşit olmayan biri olduğum hayata en başından alışmak, boya kalemlerine ve anaokuluna geri dönmüşüm gibi zor geliyordu) ucuz Meksika ve İtalyan lokantalarında bir şeyler atıştırıyordum. Bardağımı limitsizce tekrar tekrar doldurduğum Sprite’lardan bedenime bir sürü şeker yükledikten sonra, kafamı önüme eğip iPod’umun sesini açarak Washington Meydanı Parkı’ndan geçip Hobie’nin evine yürüyordum. Duyduğum kaygıdan ötürü (kurtarılan Rembrandt hâlâ haberlerdeydi) uyumakta güçlük çekiyordum ve Hobie’nin evinin zili ne zaman çalsa sabahın beşine kurulmuş alarmla uyandırılmışım gibi yerimden sıçrıyordum.</p>

  <p>“Şunu gözden kaçırıyorsun, Theo,” dedi danışmanım Susanna (sadece ilk isimler: hepimiz dosttuk) “müfredat dışı etkinlikler, şehir içi kampüslerde okuyan öğrencileri bir araya getiren tek şeydir. Özellikle de yaşça daha küçük öğrencilerimizi. Yoksa kolaylıkla kaybolup gidebilirsin.”</p>

  <p>“Şey...” Haklıydı: okul ıssızdı. On sekiz, on dokuz yaşındakiler daha küçük olanlarla sosyalleşmiyordu ve benim yaşımda ve hatta benden küçük bir sürü öğrenci olsa da (IQ’su 260 olduğu söylentisi dolaşan on iki yaşında ufacık bir çocuk bile vardı) hayatları gerçek dünyadan o kadar uzaktı, dertleri bana öyle saçma ve yabancı geliyordu ki sanki benim unuttuğum kayıp bir ortaokul dilini konuşuyor gibiydiler. Evde aileleriyle yaşıyorlardı; çan eğrisi ve değişim programıyla İtalya’ya gitmek ve yazın BM’de staj yapmak gibi dertleri vardı; önlerinde bir sigara yakacak olsan ödleri kopardı; hevesli ve iyi niyetliydiler, hasar görmemişlerdi, hayat hakkında hiçbir fikirleri yoktu. Herhangi biriyle olan ortak yönlerime bakılacak olursa gidip PS 41’deki sekiz yaşındaki çocuklarla da takılsam olurdu.</p>

  <p>“Fransızca dersi aldığını görüyorum. Fransızca Kulübü haftada bir kez, üniversiteler mahallesindeki Fransız restoranında toplanıyor. Ve salıları Alliance Française’e gidip Fransızca filmler seyrediyorlar. Bu hoşuna gidebilir belki.”</p>

  <p>“Belki.” Fransızca bölümünün başkanı, yaşlıca bir Cezayirli, çoktan bana (ödümü kopararak - kocaman, sert elini omzuma koyduğunda saldırıya uğramışım gibi yerimdem sıçramıştım) yaklaşmış ve lafı hiç uzatmadan dinlemeyi isteyebileceğim Ulusal Kurtuluş Cephesi ve Guerre d’Algerie’den başlayarak modern terörizmin kökleri üzerine katılmayı isteyebileceğim bir seminer dersi verdiğini söylemişti. Programdaki öğretmenlerin kim olduğumu biliyormuş gibi görünmelerinden, sinema öğretmenim Bayan Lebowitz’in (“Bana Ruthie deyin”) deyişiyle “trajedi”den haberleri olduğunu belli edercesine davranmalarından nefret ediyordum. O da -Bayan Lebowitz- <i>Bisiklet Hırsızları</i> üzerine yazdığım denemeyi okuduktan sonra Sinema Kulübü’ne katılmam için peşime düşmüştü; ayrıca her hafta onun deyimiyle “büyük soruların” tartışıldığı Felsefe Kulübü’nün de hoşuma gidebileceğini söylemişti. “Hımm, bakalım,” demiştim kibarca.</p>

  <p>“Yani, yazdığın denemeye bakılırsa senin, nasıl söylesem, daha çok metafizik bir alana kaydığın görülüyor. Neden iyi insanların acı çektikleri gibi,” dedi ben yüzüne boş boş bakmayı sürdürünce. “Ve kaderin tesadüf eseri olması gibi. Senin yazdığın denemenin ele aldığı şey Di Sica’nın sinematik yönünden ziyade, içinde yaşadığımız dünyanın temelindeki kaos ve belirsizlik.”</p>

  <p>“Bilmem,” dedim ortaya çıkan rahatsız edici sessizliği bölmek için. Yazdığım yazı gerçekten de bu dedikleriyle mi ilgiliydi? <i>Bisiklet Hırsızı</i>’nı (ya da <i>Kes</i>’i ya da <i>Mouette</i>’i, ya da <i>Lacombe Lucien</i>’i, daha doğrusu Bayan Lebowitz’in dersinde izlediğimiz müthiş iç karartıcı yabancı filmlerin hiçbirini) sevmemiştim bile.</p>

  <p>Bayan Lebowitz o kadar uzun bir süre yüzüme baktı ki tedirgin oldum. Sonra parlak kırmızı çerçeveli gözlüklerini düzeltti ve “Avrupa Sineması derslerinde yaptıklarımızın büyük çoğunluğu ağır şeyler. İşte bu yüzden film branşındakiler için verdiğim seminerlerden birine katılmak istersin belki diye düşünüyorum. ‘Otuzların Acayip Komedi Filmleri’ ya da belki ‘Sessiz Sinema’. <i>‘Dr. Caligari’</i> izliyoruz ama ayrıca bir sürü Buster Keaton, bir sürü Charlie Chaplin de izliyoruz, yine kaos işte ama çok da tehditkâr olmayan bir çerçevede. Hayat dolu şeyler.”</p>

  <p>“Bakalım,” dedim. Başka bir ekstra saçmalık yükünün altına daha girmeye hiç niyetim yoktu, ne kadar hayat dolu olursa olsun. Zira -neredeyse daha kapıdan içeri adım attığım anda- erken üniversite programına girmek için çırpınmamı sağlayan o yanıltıcı enerji patlaması kaybolup gitmişti bile. Sunduğu bol olanaklar beni kıpırdayamaz hale getiriyordu; kesinlikle yapmak zorunda olduklarımın dışında tek bir şeyle bile uğraşmak istemiyordum.</p>

  <p>Dolayısıyla hocalarımın coşkulu karşılamaları çok geçmeden vazgeçmeye ve muğlak, kişisel olmayan bir pişmanlığa dönüştü. Kendime meydan okumuyordum, becerilerimi geliştirmiyor, ufkumu genişletmiyordum, bana sunulan sayısız kaynaktan yararlanmıyordum. Susanna’nın kibarca ifade ettiği gibi, programa uyum sağlamıyordum. Doğrusu dönem ilerledikçe ve hocalarım benden yavaş yavaş uzaklaşıp ve gücendiklerini daha fazla belli ettikçe (“sunulan akademik imkânlar Theodore’u hiçbir anlamda daha fazla çaba göstermeye itmiyor”) bu programa kabul edilmemin tek sebebinin yaşadığım “trajedi” olduğuna dair şüphelerim daha da arttı. Kabul ofisindeki biri benim başvurumu kenara ayırmış, yöneticilerden birine götürmüştü, aman Tanrım, zavallı çocuk, terörizm kurbanı, falan filan, okulun sorumluluk alması gerek, kaç kişilik yerimiz kaldı, sizce onu da araya sıkıştıramaz mıyız? Belli ki burayı çok daha fazla hak eden Bronxlu bir ineğin hayatını mahvetmiştim - toplu konutlarda yaşayan, cebir ödevi için hâlâ dayak yiyip duran, klarnet bile çalan zavallı bir genç, ben onun haklı yerini gasbettiğim için Cal Tech’te akışkan mekaniği öğretmek yerine bir bilet gişesinde bilet kesecekti.</p>

  <p>Bir hata yapıldığı belliydi. “Theodore derse çok az katılıyor ve derslerine gerçekten gerekenden daha fazla dikkat göstermek gibi bir çabası olmadığı açıkça görülüyor,” yazmıştı Fransızca hocam, beni yakından denetleyen bir yetişkin olmadığı için benden başka kimsenin görmediği iğneleyici sınav raporunda. “Hatalarının onu kendisini kanıtlamaya iteceği ve böylece bu durumdan ikinci dönemde yarar sağlayabileceği umulmaktadır.”</p>

  <p>Ama durumumdan yarar sağlamak gibi bir isteğim yoktu, kendimi kanıtlamayı ise hiç düşünmüyordum. Hafızamı yitirmiş gibi sokaklarda dolaşıyor ve (ödevlerimi yapmak, dil laboratuvarına katılmak ya da davet edildiğim kulüplerinden birinde yer almak yerine) tek başıma metroya atlayıp hat sonundaki insanın ruhunu arındıran muhitlerdeki şarap mağazalarının ve saç örgüsü yapan dükkânların arasında geziniyordum. Ama bir süre sonra bu yeni keşfettiğim gezginlikten -öylesine binip geçtiğim yüzlerce kilometrelik tren yolundan- hevesim kaçtı ve bunun yerine, sessizce suyun dibine çöken bir taş parçası gibi, kendimi Hobie’nin bodrum katındaki aylak işlere, şehrin gürültüsünden ve ofis kulelerinin ve gökdelenlerin havayla taşınan vızıltısından korunduğum ve saatler boyunca masaları cilalayıp WNYC radyosunda klasik müzik dinlemekten mutlu olduğum yer hizasının altında kalan bu kucaklayıcı rehavetin içinde kendimi kaybetmeye başladım.</p>

  <p>Neticede <i>passé composé</i><a id="k43" href="../Text/dipnot.xhtml#a43"><sup>[43]</sup></a> ya da Turgenyev’in eserleri neden umurumda olsundu? Yorganı kafamın üstüne kadar uyumak ve çekmecelerinde eski deniz kabuklarının durduğu ve oturma odasındaki yazı masasının altında hasır sepetler dolusu nakışlı örtünün saklandığı, günbatımının ön kapının üstündeki pencereden keskin mercan ışık huzmeleri olarak içeri düştüğü huzurlu bir evde dolaşmak istemenin nesi yanlıştı? Çok geçmeden okul ve atölye arasında mekik dokuya dokuya bilindik sokaklardan geçtiğim ama bilinmedik koşullarda, bambaşka yüzlerin arasında yaşadığım önceki hayatımın çarpık, rüyaya benzer bir halini yaşadığım unutkan bir uykuya daldım ve okula giderken sık sık annemle yaşadığım o eski, kaybolmuş hayatımı düşünsem de -Canal Caddesi istasyonu, Kore pazarındaki ışıklandırılmış çiçek kovaları, herhangi bir şey tetikleyebiliyordu bunu- Vegas’taki hayatımın üzerine kapkara bir perde örtülmüştü sanki. Yalnızca bazen, savunmasız anlarda, bu öyle isyankâr patlamalar halinde çarpıyordu ki yüzüme, kaldırımın ortasında daha adımımı yere basamadan öylece kalakalıyordum. Bir şekilde şu an, çok daha küçük ve çok daha az ilgi çekici bir hale gelivermişti. Belki de o alev alev ergen sarhoşların sürekli ziyan oluşundan ve tantanasından bize ait küçük, çölde kudurup duran o iki kişilik savaşçı kabilesinden uzak kalınca sadece ayılıp kendime gelmiştim biraz; belki de büyürken böyle oluyordu işte ama Boris’i (Varşova’da, Karmeywallag’da, Yeni Gine’de, nerede olursa olsun) benim içine düştüğüm gibi ağırbaşlı bir “yetişkinliğe giriş” yaşarken hayal etmek imkânsızdı. Andy ve ben -hatta Tom Cable ve ben- saplantılı bir biçimde hiç durmadan büyüdüğümüzde ne olacağımız hakkında konuşur dururduk ama Boris söz konusuysa, gelecek onun kafasında bir sonraki öğününden daha ileriye gidebilirmiş gibi görünmüyordu. Onu herhangi bir şekilde hayatını kazanmaya ya da toplumun üretken bir bireyi olmaya çalışırken hayal bile edemiyordum. Ve yine de Boris’le zaman geçirmek hayatın müthiş, saçma sapan olasılıklarla -okulda öğrettikleri her şeyden çok daha büyük şeylerle-dopdolu olduğunu bilmek demekti. Onu aramaya ya da mesaj çekmeye çalışmaktan çoktan vazgeçmiştim; Kotku’nun telefonuna attığım mesajlara cevap gelmiyordu, Vegas’taki ev telefonuysa kesikti. Onun geniş hareket alanını göz önüne alınca onu bir daha göreceğimi hayal bile edemiyordum. Ve yine de neredeyse her gün düşünüyordum onu. Okulda okumak zorunda olduğum Rus romanları bana onu anımsatıyordu; Rus romanları ve <i>Bilgeliğin Yedi Sütunu</i> ve hatta Aşağı Doğu Yakası - dövmeci salonları ve piruhi dükkânları, havadaki esrar kokusu, ellerinde market poşetleriyle sağa sola sallana sallana yürüyen yaşlı Polonyalı kadınları ve İkinci Cadde boyunca sıralanmış barların kapı girişlerinde sigara tüttüren çocuklarıyla.</p>

  <p>Ve -bazen, umulmadık bir anda, neredeyse acı diyeceğim kadar şiddetle- babamı hatırlıyordum. Parlak renkleri ve köhneliği, anlaşılması zor değişken halleriyle Çin mahallesi onu getiriyordu aklıma: aynalar ve akvaryumlar, plastik çiçekler ve şans bambusu saksılarıyla süslü vitrinler. Bazen, Hobie’ye Pearl Paint mağazasından süngertaşı ve Venedik terebentini almak için Canal Caddesi’ne yürüdüğümde Mulberry Caddesindeki babamın sevdiği restorana kadar gitmiş buluyordum kendimi. E hattından çok uzakta değildi, sekiz basamakla bodrum katına indiğiniz lekeli formika masalı bir yerdi, menü Çince olduğu için parmağımla işaret ederek taze soğanlı kıtır krepler, baharatlı domuz eti alıyordum buradan. Yağlı kese kâğıtlarını yüklenmiş halde Hobie’nin evine ilk gidişimde yüzünde beliren anlamsız ifadeyle buz kesmiş ve bunu yaparken tam olarak ne düşündüğümü merak ederek rüyasının ortasında uykusundan uyandırılmış bir uyurgezer gibi odanın ortasına kalakalmıştım. Hobie’yi düşünmediğim belliydi; o gece gündüz Çin yemeği yemeye can atan biri değildi. “Ah, <i>severim,”</i> dedi Hobie alelacele, “sadece hiç aklıma gelmez.” Ve aşağı katta, dükkânda doğrudan karton kutuların içinden yemiştik, Hobie üstünde siyah iş önlüğü ve dirseklerine kadar sıvanmış kollarıyla bir taburenin üstüne oturmuştu, yemek çubukları o kocaman parmaklarının arasında küçücük görünüyordu.</p>

  <h3 id="sigil_toc_id_96">III</h3>

  <p class="p1">Hobie’de böyle gayriresmî bir şekilde kalıyor oluşum da beni endişelendiriyordu. Hobie’nin kendisi o kendini belli etmeyen iyilikseverliğiyle evinde olmama aldırış ediyormuş gibi görünmese de Bay Bracegirdle’ın bunu geçici bir düzenleme olarak gördüğü açıktı ve hem o hem de okuldaki danışmanım, okuldaki yurtlar yaşça büyük öğrenciler için ayrılmış olsa da benim durumum için bir şey ayarlanabileceğini açıklama zahmetine girmişlerdi. Ama ne zaman yaşam düzenlemesi konusu açılsa sessizliğe gömülüyor ve ayakkabılarıma bakıyordum. Yurtlar kalabalıktı, leş gibiydi, hapishane asansörü gibi zangırdayan, her yanına grafitiler yapılmış kafesli bir asansörü vardı: duvarlar konser posterleriyle kaplıydı, yerler dökülen biralardan yapış yapıştı, battaniyeye sarınmış zombi gibi tipler televizyon odasındaki koltukların üstünde uyukluyor ve saçı sakalına karışmış kafası kıyak herifler -benim gözümde yetişkin, yirmili yaşlarında kocaman, ürkütücü adamlardı- koridorda birbirlerine boş bira kutuları fırlatıyordu. “Evet, hâlâ biraz küçüksün,” dedi Bay Bracegirdle -köşeye sıkıştırılınca- kafamdaki kaygıları ifade ettiğimde ama bu kaygıların asıl nedeni dile getiremediğim bir şeydi: içinde bulunduğum koşullara bakarsak nasıl gidip bir oda arkadaşıyla yaşayabilirdim ki? Güvenlik meselesi ne olacaktı? Yangın söndürme tesisatları? Hırsızlık? <i>Okul, öğrencilerin şahsi eşyalarından sorumlu değildir,</i> diyordu verilen kitapçıkta. <i>Öğrencilerin yanlarında getirebilecekleri değerli eşyalar için bir yurt sigorta poliçesi oluşturmalarını öneririz.</i></p>

  <p>Bu kaygı haliyle ne yapacağımı şaşırmış, kendimi Hobie için vazgeçilmez kişi haline getirme görevini üstlenmiştim: getir götür işlerini yapıyor, fırçaları temizliyor, restorasyon yaptığı işlerin envanterini çıkarmasına ve eski dolaplardan kalan tahtaları ve parçaları sınıflandırmasına yardım ediyordum. O, koltuk arkalıkları oyar ve yeni sandalyeleri eskilerine uyacak hale getirirken ben, mobilya cilası için elektrikli ocağın üstünde balmumu ve reçine eritiyordum: on altı ölçü balmumu, dört ölçü reçine, bir ölçü Venedik terebentini, şeker gibi sert olan ve tencerenin içinde karıştırmasını sevdiğim kokulu bir karamela yaldızı. Çok geçmeden bana varaklama işlemi için kırmızıyı beyaz zemine nasıl koyacağımı öğretti: elin doğal olarak dokunacağı yerlere her zaman biraz altın rengi bırakılırdı, sonra yarıklara ve arka yüzeye lamba isi sürülerek biraz koyulaştırılırdı. (“Patinalama her zaman için bir parçanın en büyük sorunlarından biridir. Elindeki tahta yeniyse ve eskitilmiş bir görüntü vermek istiyorsan, yaldızlı patina yapılacak en kolay şeydir.”) Ve eğer lamba isinden sonra yaldız fazla parlak ve çiğ görünüyorsa bunu bir iğne ucuyla kazımayı -farklı derinliklerde hafif, düzensiz çizikler- ve bunun ardından üstündeki fazlalıkları almak için elektrikli süpürgeyi çalıştırmadan önce eski bir anahtarlıkla hafifçe düzeltmeyi öğretmişti bana. “Büyük ölçüde restore edilmiş parçalarda ne bir aşınmanın ne de saygıdeğer bir izin olduğu yerlerde, birkaç eski ve saygıdeğer izi senin bırakman gerekir. İşin sırrı,” diye anlattı elinin tersiyle alnını silerken, “asla çok iyi davranmamaktır.” <i>İyiden</i> kastı, <i>düzenli</i> idi. Fazla eşit ölçüde yıpratılmış şeylerin foyası hemen ortaya çıkardı; gerçek eskime, elimden geçen hakiki parçalardan gördüğüm kadarıyla tutarsız, eğri büğrü, değişken oluyor, orada yukarı burada aşağı duruyordu. Bir gülağacı dolabın bir tarafında üstüne vuran güneş yüzünden sıcak asimetrik çizgiler oluşurken, diğer tarafı ilk kesildiği günkü gibi koyu renk kalıyordu. “Ahşabı ne eskitir? Aklına ne gelirse. Sıcak ve soğuk, şömine isi, bir sürü kedi ya da şu,” deyip bir adım geri çekildi, bense parmağımı maun sandığın sert, pürüzlü yüzeyinde gezdirdim. “Bu yüzeyi ne bu hale getirmiş sence?”</p>

  <p>“Vay canına,” uç kısmının -oyuncak fırında pişirirken üstünü yaktığınız ve yemek istemeyeceğiniz bir eşya gibi simsiyah ve yapış yapıştı-açık, yoğun bir parlaklık halinde açıldığı yere uzanırken topuklarımın üzerine çömeldim.</p>

  <p>Hobie güldü. “Saç spreyi. Onlarca yıllık. İnanabiliyor musun?” dedi, bir kenarını tırnağıyla kazıyıp siyah bir parçayı söküp çıkardı. “İhtiyar güzel, bunu bir makyaj masası olarak kullanıyormuş. Yıllar içinde üstünü vernik gibi kaplamış. O saç spreylerinin içine ne koyuyorlar bilmiyorum ama çıkarması kâbus gibi, özellikle de ellilerden ve altmışlardan kalma bir parçaysa. Uç kısmını mahvetmemiş olsa gerçekten enteresan bir parça olabilirdi. Şimdi tek yapabileceğimiz üst kısmını temizlemek, böylece ahşabı yeniden görebileceğiz, belki hafif bir cila çekeriz. Güzel, eski bir şey ama, değil mi?” dedi içtenlikle parmağını kenarında gezdirerek. “Şu bacağın kıvrımına ve damarlandırmasına, şu şekline bir bak, şu tomurcukları görüyor musun, şurada ve şurada, nasıl özenle eşlendiğini?”</p>

  <p>“Onu parçalayacak mısın?” Hobie bunu istenmeyen bir adım olarak görse de bir eşyayı parçalarına ayırmanın ve en baştan yeniden bir araya getirmenin cerrahi havası benim çok hoşuma gidiyordu - tutkal kurumadan hızlıca çalışmalıydık, doktorların acil bir apandisit ameliyatına koşuşturmaları gibi.</p>

  <p>“Hayır,” kulağını tahtaya dayayıp parmağıyla vurdu, “epey sağlam görünüyor ama raylarında hasar var,” dedi, çektiği çekmece acı bir ses çıkararak sıkıştı. “Çekmeceye bir sürü ıvır zıvır doldurup durursan işte böyle olur. Bunları onaracağız.” Tahtanın tahtaya sürtmesinden çıkan ürkütücü ses karşısında yüzünü buruşturarak çekmeceyi çekip çıkardı. “Sıkıştığı yerleri planyayla düzleştireceğiz. Şu yuvarlanmayı görüyor musun? Bunu düzeltmenin en iyi yolu yivi kütleştirmek, bu onu genişletir ama manivelayla bu eski kirişleri kurtağızlarından çıkarmak zorunda kalacağımızı sanmıyorum, o meşe parçayla ne yaptığımızı hatırlıyorsun, değil mi? Ama,” parmağının ucunu sandığın kenarında gezdirdi, “maun biraz daha farklı. Ceviz de öyle. Tahtanın aslında sorun yaratmayan yerlerinden çıkarılıyor olması şaşırtıcı. Hele de maun, öyle sık damarlı ki özellikle de bu kadar yaşlı bir maun, gerçekten düzlemen gerekmeyen yerleri düzlemek istemezsin bile. Raylara birazcık parafin sürdün mü yepyeni olacaktır.”</p>

  <h3 id="sigil_toc_id_97">IV</h3>

  <p class="p1">Ve zaman böyle akıp geçti. İlkbahar yaza dönüştü, nem ve çöp kokuları arttı, caddeler insanlarla doldu ve aylandız ağaçları yemyeşil yaprağa oturdu ve sonra yaz yerini sonbahara bıraktı, her yer ıssızlaşıp soğudu. Geceleri, <i>Yevgeni Onegin</i>’i okuyor ya da Welty’nin bir dolu mobilya kitabından birini (en sevdiğim: <i>Chippendale Mobilya: Hakiki ve Sahte </i>isimli iki ciltlik eski bir kitaptı) ya da Janson’ın kalın ve doyurucu <i>Sanat Tarihi</i>’ni inceliyor oluyordum. Bazen Hobie ile birlikte alt katta belki altı yedi saat boyunca doğru düzgün tek kelime etmeden çalışıyor olsam da onun ilgili bakışlarının altında kendimi hiç yalnız hissetmiyordum: annem olmayan bir yetişkinin böylesine anlayışlı ve uyumlu, böylesine tümüyle yanımda oluşu beni hayrete düşürüyordu. Aramızdaki büyük yaş farkı birbirimizden çekinmemize neden oluyordu; bir resmiyet, nesilsel bir farklılık vardı ama yine de o dükkânın içinde öyle bir telepati geliştirmiştik ki o, daha istemeden doğru planyayı ya da keskiyi ona uzatıveriyordum. “Epoksi tutkallı” onun adi işler ve genellikle ucuz şeyler için kullandığı kısaltmaydı. Bana contalarının iki yüzyıl ya da belki daha fazladır hiçbir zarar görmeden kaldığı orijinal birkaç parça göstermişti ancak birçok modern işteki sorun çok sıkı olması, tahtaya fazla sıkı bağlanıp onu çatlatması ve nefes almasına izin vermemesiydi. “Asla unutma, bizim asıl çalıştığımız kişi, yüz yıllık bir parçayı restore eden kişi. Etkilememiz gereken kişi o.” Ne zaman bir mobilyayı tutkallayacak olsa, o parçaları doğru zıvana, doğru delik şeklinde düzenlerken her bir setin ağzı doğru olacak şekilde doğru mengeneleri ayarlamak benim işimdi - asıl tutkallama ve sıkıştırma işine zahmetli bir hazırlık, tutkal kurumadan önce sahip olduğumuz birkaç dakikada telaşla çalışırken Hobie’nin elleri bir cerrahınki kadar kendinden emindi, ben beceriksizlik ettiğimde doğru parçayı kapıverirdi, benim işimse daha çok o, mengeneleri geçirdiğinde parçaları bir arada tutmaktı (yalnızca sıradan G mengene ve F mengeneleri değil, aynı zamanda yatak yayları, çamaşır mandalları, eski nakış kasnakları, bisiklet iç lastikleri ve -ağırlık olsun diye- patiskadan dikilme renkli kum torbaları ve eski kurşun kapı tamponları ve dökme demirden kumbaralar gibi bu amaç için acayip eşyalarla dolu bir tepsisi de vardı).</p>

  <p>Yardımıma ihtiyacı olmadığındaysa talaşları süpürür ve mandaldaki aletleri yerlerine yerleştirirdim ve -yapacak başka hiçbir şey olmadığında- oturup onun keskileri keskinleştirmesini veya elektrikli ocağın üzerine bir kâse sıcak su koyup buharla tahtaları esnetmesini izlemek de beni mutlu etmeye yeterdi. YOK ARTIK ORASI LES GİBİ KOKUYO, yazmıştı Pippa mesajında. KORKUNC Bl KOKU NASI DAYANIYOSUN BUNA? Ama ben seviyordum bu -canlandırıcı toksik- kokuyu ve ellerimin altındaki eski ahşabın dokusunu.</p>

  <h3 id="sigil_toc_id_98">V</h3>

  <p class="p1">Bütün bu zaman zarfında Bronx’taki sanat hırsızı dostlarımla ilgili haberleri de dikkatle takip etmiştim. Hepsi suçlu bulunmuş -kayınvalide de dâhil- ve yasaların izin verdiği en ağır cezaları almışlardı: yüzlerce bin dolarlık para ve beş ila on beş yıl arasında değişen, şartlı tahliye olasılığı olmayan hapis cezaları. Genel duruma bakılırsa Wybrand Hendriks tablosunu polisi arayan o tablo satıcısına satmaya çalışmak gibi bir aptallık yapmasalardı hâlâ Morris Heights’ta mutlu mesut yaşıyor ve annelerinin evindeki büyük İtalyan sofralarında karınlarını doyuruyor olacaklardı.</p>

  <p>Ama bu benim kaygılarımı hafifletmiş değildi. Bir gün okuldan eve dönünce üst katın dumanlarla dolduğunu ve itfaiyecilerin benim odamın olduğu koridorda toplaştıklarını gördüm. “Fareler,” dedi Hobie çıldırmış gibi bakan gözlerle beti benzi atmış bir halde, üzerinde işçi önlüğü ve koruyucu gözlüklerini çılgın bilim adamı misali kafasına takmış, evin içinde dolaşıyordu. “Tutkallı fare kapanlarından kuramıyorum, çok zalim geliyorlar bana ve ilaç sıkmayı da ihmal ettim ama yani, Tanrım, bu da çok fazla fakat elektrik kablolarını kemirip durmalarına müsaade edemem, alarm olmasa ev <i>böyle</i> havaya uçuverecekti, bak...” (itfaiyeciye döndü) “onu buraya getirsem olur mu?” Ekipmanların kenarından geçip, “Bunu görmen gerek...” dedi. Olabildiğince geride durup süpürgeliğin arkasında hâlâ için için yanan alazlanmış fare iskeleti yığınını işaret etti. “Şuna baksana! Bir yuva dolusu!” Hobie’nin evindeki bütün alarmlar harekete geçmiş olsa da -sadece yangın değil, soygun alarmı da- ve yangın koridordaki döşeme tahtasının bir kısmı dışında ciddi bir hasara neden olmamış olsa da bu olay beni fena sarsmıştı (ya Hobie evde olmasaydı? Ya yangın benim odamda başlasaydı?) ve süpürgeliğin elli altmış santimlik bir kısmından bu kadar çok fare çıkmasının başka yerlerde de bir sürü fare (ve bir sürü kemirilmiş kablo) olduğu anlamına geldiği sonucuna vararak Hobie’nin fare kapanlarından hoşlanmamasına rağmen benim birkaç tane kurmam gerekip gerekmeyeceğini merak etmeye başlamıştım. Bir kedi alma fikrim -Hobie ve kedisever Bayan DeFrees tarafından coşkuyla karşılansa da- onaylanmıştı ama eyleme geçirilmedi ve çok geçmeden unutulup gitti. Bundan yalnızca birkaç hafta sonra, kedi meselesini nasıl yeniden gündeme getirsem diye düşünürken, odama girer girmez Hobie’yi yatağımın yanındaki kilimin üzerinde diz çökmüş halde görünce yüreğim ağzıma geldi, neredeyse düşüp bayılacaktım, yatağın <i>altına</i> uzandığını sandım ama aslında yerdeki macun spatulasına uzanıyordu. Yatak odası penceresinin altındaki çatlak camı değiştiriyordu.</p>

  <p>“Ah, merhaba,” dedi Hobie, yerden kalkıp pantolonunun bacağını silkeledi. “Kusura bakma! Seni yerinden sıçratmak istemezdim! Sen geldiğinden beri şuraya yeni bir cam takmak istiyordum. Bu eski pencerelerde dalgalı cam kullanmayı seviyorum tabii, şu Bendheimlardan ama parçalardan birkaçı düz olsa da çok bir şey fark etmez, şey, oraya dikkat et,” dedi, “sen iyi misin?” diye sordu ben sırt çantamı yere atıp savaş meydanından çıkıp gelen şoktaki bir üsteğmen misali sandalyeye gömülünce. İyice kafayı üşütmüştüm, annemin deyişiyle. Ne yapacağımı bilmiyordum. Hobie’nin bazen bana nasıl tuhaf tuhaf baktığının fazlasıyla farkında olsam da ona epey acayip göründüğüm belli olsa da yine de evin içinde çıkan en ufak tıngırtıda ufak çapta kendimi kaybediyordum. Ne zaman kapıya biri gelse irkiliyordum, telefon çaldığında üstüme kaynar su dökülmüş gibi sıçrıyordum, elektrik çarpması gibi “önsezilere” kapılıp -dersin ortasında- sıramdan kalkıp aceleyle eve gidiyor tablonun hâlâ yastık kılıfında olduğundan, kimsenin paketini açmaya ya da bandı sökmeye çalışmadığından emin oluyordum. Bilgisayarda, internette bulduğum sanat hırsızlığıyla ilgili yasalara göz atıyordum ama karşıma çıkan şeyler konuyla tamamen alakasızdı ve hiçbir uygun ya da işe yarar bakış açısı sağlamıyordu. Derken, Hobie’nin evinde bunlar dışında hadisesiz bir sekiz ay geçirdikten sonra, beklenmedik bir çözüm ortaya çıkıverdi.</p>

  <p>Hobie’nin taşımacı depolamacı adamlarıyla aram iyiydi. Çoğu polis kuvvetlerine ya da itfaiyeye girememiş, yavaş hareket eden, babacan, New York’ta yaşayan İrlandalılardı -Mike, Sean, Patrick, Küçük Frank (küçük falan değildi aslında, buzdolabı kadar büyük bir adamdı)- ama Raviv ve Avi isimli iki İsrailli ve -en sevdiğim- Rus Yahudisi Grisha da vardı. (‘“Rus Yahudisi’ tam bir kavram kargaşası,” diye açıklamıştı, mentollü sigara dumanını üfleyerek. “Rus zihniyeti için en azından. Çünkü antisemitist kafa için ‘Yahudi’ olmanın gerçek Ruslukla hiç alakası yok, Rusya’nın bu konuda kötü bir şöhreti var.”) Grisha, hatırladığını iddia ettiği (“siyah su, tuz”) Sivastopol’da doğmuş ama ailesi o daha iki yaşındayken göç etmiş. Sarı saçlı, bülbül yumurtası gözlü bir adamdı ve tuğla kırmızısı bir suratı vardı, içki göbeği yapmıştı ve üstüne başına pek önem vermiyordu ki çoğu zaman gömleğinin alt düğmeleri iliklenmemiş oluyordu ama yine de o rahat, kibirli tavrına bakınca yakışıklı bir adam olduğuna inandığı belliydi (hem kim bilir, belki de bir zamanlar öyleydi). Soğuk ifadeli Bay Pavlikovsky’nin aksine, Grisha epey gevezeydi, sürekli espriler yapar ya da gülünç, seri ateşli, monoton bir sesle, kendi deyişiyle <i>anekdoty</i> anlatırdı. “Küfredebildiğini mi sanıyorsun, <i>mazhor?”</i> demişti neşeyle, arada bir öğleden sonraları Hobie ile birlikte oynadıkları atölyenin köşesindeki satranç setinin başındaydı yine. “Başla o zaman. Kulaklarıma inanamayayım.” Ve öyle bir göz yaşartıcı küfür sağanağına başlamıştım ki söylediklerimin tek kelimesini anlamayan Hobie bile elleriyle kulaklarını kapatıp arkasına yaslanmış ve kahkahalara boğulmuştu.</p>

  <p>Kasvetli bir öğleden sonra, okuldaki ilk güz dönemine başlamamın üzerinden henüz çok geçmemişken, Grisha birkaç mobilya bırakmaya geldiğinde nasıl olduysa evde yalnızdım. “Hadi bakalım, <i>mazhor,”</i> dedi, sigara izmaritini yaralı başparmağıyla işaret parmağının arasında tutup fırlattı. <i>Mazhor</i> -bana taktığı alaycı birkaç isimden biri- Rusçada “binbaşı” anlamına geliyordu. “Bir işe yara. Gel de kamyonetteki süprüntüyü taşımama yardım et.” Grisha için bütün mobilyalar “süprüntü”ydü.</p>

  <p>Arkaya, kamyonete baktım. “Ne var orada? Ağır mı?”</p>

  <p>“Ağır olsaydı, <i>poprygountchik,</i> sana sorar mıydım?”</p>

  <p>Mobilyayı -dolgu malzemesiyle sarıp sarmalanmış, kenarları altın yaldızlı bir ayna, bir mumluk, bir yemek odası sandalyesi takımı- içeri taşıdık ve paketlerini açar açamaz Grisha, Hobie’nin üzerinde çalıştığı büfeye (önce parmak ucuyla dokunup yapışkan olup olmadığını kontrol ettikten sonra) sırtını dayadı ve Kool marka sigarasından bir tane yaktı. “İster misin?”</p>

  <p>“Hayır, sağ ol.” Aslında isterdim ama Hobie’nin üstümden kokusunu almasından korkuyordum.</p>

  <p>Grisha tırnakları kirli eliyle sigara dumanını yelleyip dağıttı. “Ee, ne yapıyorsun?” dedi. “Bugün bana yardım etmek ister misin?”</p>

  <p>“Nasıl yardım edeceğim?”</p>

  <p>“Çıplak kadınlı kitabını elinden bırak,” (Janson’ın <i>Sanat Tarihi</i>) “ve benimle Brooklyn’e gel.”</p>

  <p>“Ne için?”</p>

  <p>“Bu süprüntülerin bir kısmını depoya götürmem gerek, biraz yardım hiç fena olmaz. Mike’ın yardım etmesi gerekiyordu ama bugün <i>hastaymış.</i> Hah! Dün gece Giants maçı vardı, kaybettiler, oyuna epey para yatırmıştı. Inwood’daki evinde akşamdan kalma ve mosmor bir gözle yattığına bahse girerim.”</p>

  <h3 id="sigil_toc_id_99">VI</h3>

  <p class="p1">Bir kamyonet dolusu mobilyayla Brooklyn’e doğru giderken Grisha bir yandan Hobie’nin iyi özellikleri, bir yandan da Welty’nin işini nasıl batırmakta olduğuna dair istikrarlı bir monoloğu sürdürdü. “Bu namussuz dünyada namuslu bir adam? İnzivada yaşayan. Paralarını her geçen gün sokağa attığını görmek benim ta buramı, yüreğimi acıtıyor. Hayır, hayır,” dedi, ben bir şey söylemeye kalkışınca kirli avucunu havaya kaldırıp, “onun yaptığı iş, restorasyonlar, eski ustalar gibi elde çalışması falan zaman alıyor, anlıyorum. O bir sanatçı, iş adamı değil. Ama stoktakilerden kurtulup faturaları ödemek yerine neden ta Brooklyn Navy Yard’daki bir depoya para veriyor, bana bunu açıkla lütfen? Yani şu bodrumdaki ıvır zıvıra bak sadece! Welty’nin müzayededen aldığı şeyler, her hafta yenileri geliyor. Üst kat, depo, hepsi ağzına kadar dolu! Bir servetin üstünde oturuyor, hepsini satmak yüz yıl alır! İnsanlar vitrinden bakıyor, ellerinde nakit para, satın almak istiyorlar, üzgünüm hanımefendi! Siktirin gidin! Dükkân kapalı! O ise alt katta bütün o marangoz aletleriyle on saat uğraşıp bir boka yaramaz bir ihtiyar kadın sandalyesinin <i>şu kadarcık</i>,” başparmağı ve işaret parmağıyla gösteriyordu, “bir parçasını oyuyor.”</p>

  <p>“Evet ama onun da müşterileri var. Daha geçen hafta bir sürü mal sattı.”</p>

  <p>“Ne?” dedi Grisha öfkeyle, gözünü yoldan ayırıp bana baktı. “Sattı mı? Kime sattı?”</p>

  <p>“Vogellara. Onlar için dükkânı açtı, bir kitaplık, bir de oyun masası aldılar.”</p>

  <p>Grisha kaşlarını çattı. <i>“O</i> insanlar. <i>Arkadaşları</i> olacak sözde. Neden gelip ondan alıyorlar biliyor musun? Çünkü ondan düşük bir fiyata alabileceklerini biliyorlar, ‘randevuyla çalışıyor,’ ha! Dükkânını kapalı tutup o akbabalardan uzak dursa iyi eder. Demek istediğim,” yumruğunu göğsüne koydu, “sen benim içimi biliyorsun. Hobie benim için aile gibidir. Ama,” iki parmağını birbirine sürttü, eskiden Boris’in yaptığı <i>para! para!</i> hareketi, “iş meselelerinde akılsızlık ediyor. Son kibrit çöpünü, son yemek parçasını bile, artık her neyse, karşısına çıkan her sahtekâra ve üçkâğıtçıya veriveriyor. Bekle de gör, çok yakında, dört beş yıl içinde parasızlıktan sokaklara düşecek, dükkânı onun yerine işletecek birini bulamazsa.”</p>

  <p>“Kim gibi mesela?”</p>

  <p>“Yani,” omuzlarını silkti, “kuzenim Lidiya gibi biri mesela. Kadın boğulan bir adama bile bir bardak su satabilir.”</p>

  <p>“Bunu ona söylesene. Birini bulmak istediğini biliyorum.”</p>

  <p>Grisha alay edercesine güldü. “Lidiya? O çöplükte mi çalışacak? Dinle beni, Lidiya altın, Rolex, Sierra Leone’den gelme pırlantalar satıyor. Lincoln Town Car ile gelip evinden alıyorlar onu. Beyaz deri pantolon... yerlere kadar samur kürk... <i>şuraya</i> kadar uzun tırnaklar. Böyle bir kadının bütün gün bir avuç tozla ve eski süprüntüyle dolu bir dükkânda oturması mümkün değil.”</p>

  <p>Kamyoneti durdurdu ve motoru kapadı. Filmlerde gangsterlerin öldürecekleri adamları getirdikleri muhitlere benzer, boş arsalar ve araba tamirhaneleriyle dolu, deniz kenarında ıssız bir yerdeki büyük, kül grisi bir binanın önündeydik.</p>

  <p>“Lidiya... Lidiya seksi bir kadındır,” dedi düşünceli bir ifadeyle. “Uzun bacaklar, göğüsler, güzel görünür. Hayat doludur. Ama bu işte, böyle parıltılı birini istemezsin, onun gibi.”</p>

  <p>“Nasıl biri lazım o zaman?”</p>

  <p>“Welty gibi biri. Onun masum bir yanı vardı, biliyor musun? Bir âlim gibi. Ya da rahip. Herkesin büyükbabasıydı. Ama aynı zamanda zeki bir iş adamıydı da. Herkese hoş ve kibar davranır, herkesle iyi anlaşır fakat müşterin en düşük fiyatın sende olduğuna inanıp sana güvendi mi senin de payına düşen kârı alman gerekir, ha! Ticaret budur, <i>mazhor. </i>Bu siktiğim dünya böyle yürür.”</p>

  <p>Zili çalıp girdiğimizde içeride İtalyan bir adamın tek başına oturmuş gazete okuduğu bir masa olduğunu gördüm. Grisha kayıt işlemini yaparken ben, rafta, baloncuklu naylon ve koli bandı teşhirinin yanında duran broşürü inceledim:</p>

  <p class="p10">ARISTON GÜZEL SANATLAR DEPOSU<br/> TEKNOLOJİ HARİKASI BİR TESİS<br/> YANGIN SÖNDÜRME, İKLİM DENETİMİ, 24 SAAT GÜVENLİK<br/> DÜRÜSTLÜK - KALİTE - GÜVENLİK<br/> BÜTÜN GÜZEL SANATLAR İHTİYAÇLARINIZ İÇİN<br/> KIYMETLİ EŞYALARINIZ 1968’DEN BERİ EMİN ELLERDE</p>

  <p>Resepsiyon görevlisi dışında kimse yoktu ortada. Servis asansörüne eşyaları yükledik ve bir anahtar kartı ve bir şifre yardımıyla asansörü altıncı kata çıkardık. Uzun, meçhule giden koridorları, tavana monte edilmiş kameraları ve isimsiz numaralı kapıları, D Koridoru, E Koridoru, sonsuzluğa dek uzanıyormuş gibi görünen, yer altındaki askerî arşivleri ya da belki de fütüristik bir mezarlığın güvercin delikli duvarlarını andıran penceresiz Ölüm Yıldızı duvarlarını birbiri ardına geçtik.</p>

  <p>Hobie’nin deposu geniş olanlardan biriydi, neredeyse bir kamyonun geçebileceği kadar geniş bir çift kapısı vardı. “İşte geldik,” dedi Grisha, anahtarı asma kilide sokup çevirdi ve kapı metalik bir şıngırtıyla açıldı. “Burada duran bütün bu saçmalıklara bir bak.” İçerisi öyle çok mobilya ve diğer eşyalarla (lambalar, kitaplar, çiniler, küçük bronzlar, kâğıtlar ve küflenmiş ayakkabılarla dolu eski B. Altman poşetleri) öyle tıklım tıklım doluydu ki ilk bakışta zihnim allak bullak oldu ve sanki yeni ölmüş yaşlı bir istifçinin çöp evine girmişim gibi hemen geri çekilip kapıyı arkamdan kapatmak istedim.</p>

  <p>“Burası için ayda iki bin ödüyor,” dedi üzüntülü bir ifadeyle, sandalyeleri taşıyıp tehlikeli bir biçimde kiraz ağacı bir masanın üstüne yığarken. “Yılda yirmi dört bin dolar! Bütün bu parayı bu bok çukuruna kira ödemeye vereceğine o paralarla sigarasını yaksa daha iyi ederdi.”</p>

  <p>“Peki ya şu daha ufak üniteler?” Kapıların bazıları epey küçüktü -bir valiz büyüklüğündeydi.</p>

  <p>“İnsanlar kafayı yemiş,” dedi Grisha bıkkın bir ifadeyle. “Kamyon büyüklüğünde bir yer için? Aylık yüzlerce dolar?”</p>

  <p>“Yani demek istediğim,” bunu nasıl soracağımı bilmiyordum, “insanların buraya yasadışı şeyler koymasına kim engel oluyor?”</p>

  <p>“Yasadışı mı?” Grisha kirli bir mendille kaşlarına kadar inen ter damlacıklarını sildi, sonra uzanıp yakasının iç taraflarını da kuruttu. “Silah falan gibi şeyleri mi kastediyorsun?”</p>

  <p>“Aynen. Ya da ne bileyim, çalıntı eşyaları.”</p>

  <p>“Ne mi engel oluyor? Sana söyleyeyim. Hiçbir şeyin engel olduğu yok. Buraya bir şey sakladın mı, gebertilmediğin ya da kodese tıkılmadığın ve ücreti ödememezlik etmediğin sürece kimse bulamaz onu. Buradaki eşyaların yüzde doksanı, eski bebeklik fotoğrafları, tavanarası ıvır zıvırları falan. Ama duvarların dili olsa, anlarsın ya? Nereye bakman gerektiğini bilirsen, muhtemelen milyon dolarlar gizlidir burada. Türlü çeşit sır. Silahlar, mücevherler, cinayet kurbanlarının cesetleri... manyak manyak şeyler. Hadi,” kapıyı çarparak kapattı, sürgü kilidi geçirmekle uğraşıyordu, “şu lanet şeyi geçirmeme yardım etsene. Buradan nefret ediyorum, Tanrım. Ölüm gibi geliyor, anlıyor musun?” Bomboş, bitmek bilmez görünen koridoru işaret etti. “Her şeyin üstüne kilit vurulmuş, hayattan koparılmış! Ne zaman buraya gelsem nefesim daralıyormuş gibi hissediyorum. O sikik kütüphanelerden bile daha kötü.”</p>

  <h3 id="sigil_toc_id_100">VII</h3>

  <p class="p1">O gece Hobie’nin mutfağından telefon rehberini alıp odama götürdüm ve <i>Depolama: Güzel Sanatlar</i> başlığının altına baktım. Manhattan’da ve civar mahallelerde bir düzine kadar yer, birçoğunun da verdikleri hizmetleri anlatan gösterişli reklamları vardı: beyaz eldivenler, kapımızdan kapınıza! Gümüş rengi bir arkaplanın üstünde karikatür çizimli bir kahya teklifini sunuyordu: BLINGEN VE TARKWELL, 1928’DEN BERİ. <i>Çok çeşitli işletme ve özel müşterilerimize özel ve gizli, son teknoloji depolama çözümleri sunuyoruz.</i> Art'lech. Miras Kalan Eserler. Arşivleme Çözümleri. <i>Tesislerimiz higrotermograf kayıt ekipmanlarıyla izlenmektedir. Amerikan Müzeler Birliği koşullarında yirmi bir derece ve yüzde elli bağıl nem ile özel sıcaklık kontrolü sağlamaktayız.</i></p>

  <p>Ama bütün bunlar çok detaylıydı. En son isteyeceğim şey, bir sanat eseri sakladığıma dikkat çekmekti. Benim ihtiyacım olan, güvenli ve göze çarpmayacak bir şeydi. En büyük, en popüler depolama zincirlerinden birinin Manhattan’da yirmi farklı yeri vardı - bunlardan biri nehir yakınlarında, doğudaki altmışlı caddelerin oralarda, yani eski mahallemde, annemle yaşadığımız evden sadece birkaç sokak uzaklıktaydı. <i>Tesislerimiz 24 saat bekçili güvenlik komuta merkezimizle korunmakta ve duman ve yangın tespiti için son teknoloji önlemler içermektedir.</i></p>

  <p>Hobie koridordan bana sesleniyordu. “Efendim?” dedim boğuk bir sesle, sayfanın arasına parmağımı koyup rehberi kaparken sesim fazla yüksek ve bir tuhaf çıkmıştı.</p>

  <p>“Moira geldi. Bizim mekâna gidip hamburger yemek ister misin?” Bizim mekân dediği The White Horse adlı bardı.</p>

  <p>“Süper olur, bir dakikaya geliyorum.” Sarı Sayfalar’daki reklama geri döndüm. <i>Yaz Eğlenceleri İçin Yer Açın! Spor ve hobi ekipmanlarınız için kolay çözümler!</i> Kulağa ne kadar kolay geliyordu böyle: kredi kartı gerekmiyordu, ücreti nakit ödüyor ve çekip gidiyordun.</p>

  <p>Ertesi gün, okula gitmek yerine yastık kılıfını yatağımın altından çekip aldım; izole bantla iyice sarıp yapıştırdım, Bloomingdales’in kahverengi kâğıt poşetlerinden birinin içine koydum ve taksiye atlayıp Union Meydanı’ndaki spor eşyaları satan dükkâna doğru yola koyuldum. Biraz tereddütten sonra oradan ucuz bir iki kişilik çadır aldım, başka bir taksiye atlayıp Altmışıncı Cadde’ye gittim.</p>

  <p>Depolama tesisinin uzay çağı tarzı camlı ofisindeki tek müşteri bendim ve göstermelik bir öykü (coşkulu bir kampçı, temizlik delisi anne) hazırlamış olsam da, masanın başındaki adam benim çadır etiketi ustaca dışarıya sarkan büyük, gösterişli spor çantamla hiç ilgilenmiyormuş gibi görünüyordu. Dolabın ücretini nakit olarak bir yıllık -hatta belki iki yıllık?- olarak peşin ödemek istememi de kayda değer ya da olağandışı bulmuşa benzemiyordu kimse. Bu mümkün müydü? “ATM hemen ileride,” dedi yazar kasanın başındaki Porto Rikolu, kafasını pastırmalı ve yumurtalı sandviçinden kaldırmadan işaret ederek.</p>

  <p>Bu kadar kolay mı, diye düşündüm, asansörle aşağıya inerken. “Dolap numaranı bir kenara not et, şifreni de ve bunu güvenli bir yerde sakla,” dedi kasadaki adam ama ikisini de çoktan ezberlemiştim bile, bu işin raconunu bilecek kadar James Bond filmi izlemiştim ve dışarı çıkar çıkmaz kâğıdı buruşturup çöp tenekesine fırlattım.</p>

  <p>Binadan, binanın sığınak misali sessizliği ve havalandırma boşluklarında vızıldayan bayat esintisinden çıkıp uzaklaşırken kendimi sersemlemiş, zincirlerimden kurtulmuş gibi hissediyordum ve mavi gökyüzü ile dört bir yana yayılan güneş ışığı, tanıdık sabah egzoz pusu ile feryat figan araba kornaları caddeye çok daha büyük, çok daha güzel bir düzenle yayılmış gibiydi: kalabalıkların ve talihin güneşli dünyası. New York’a döndüğümden beri Sutton Place yakınlarına ilk gelişimdi bu; kendini yeniden eski, dostane bir rüyada bulmak gibiydi, geçmiş ve şimdi arasında gidip geliyordum, koşa koşa eve dönerken üstünde hoplayıp zıpladığım, öne doğru eğilip bir uçak olduğumu hayal ettiğim, kanatlarıma bir uçak gibi eğim verdiğim, <i>Geliyorum,</i> son bir sıçramayla hızla eve doğru hamle yaptığım aynı çatlak yollar, hatta aynı dükkânlar hâlâ işliyordu, -büfe, Yunan lokantası, şarap dükkânı- bütün unutulmuş tanıdık yüzler zihnimde dolaşıyordu, çiçekçi Sal ve İtalyan restoranındaki Bayan Battaglina ve kuru temizlemecideki, boynuna geçirdiği mezurayla dizlerinin üstüne çöküp annemin eteğini işaretleyen Vinnie. Eski evimizden sadece birkaç blok ötedeydim: Elli Yedinci Cadde’ye, güneş ışıklarının vurduğu ve pencerelerden yansıyıp altın ışıltılar saçtığı o ışıl ışıl, tanıdık sokağa doğru bakınca aklıma geldi: Goldie! Jose!</p>

  <p>Onları düşününce adımlarımı hızlandırdım. Sabahtı; biri ya da ikisi birden iş başında olmalıydı. Söz verdiğim gibi Vegas’tan kartpostal atmamıştım hiç: beni gördüklerine çok sevineceklerdi, hemen etrafıma toplanacak, bana sarılıp sırtıma birer şaplak atacaklar, olup biten her şeyi anlatınca duyduklarıyla ilgilenecek (ve üzüleceklerdi), babamın ölümü de dâhil. Beni kargo odasına çağıracaklar, belki bina yöneticisi Henderson’a da haber verecekler, binada olup biten dedikoduları anlatacaklardı bana. Ama köşeyi dönünce duran trafiğin ve araba kornalarının arasından, daha yarı yolda binanın çevresinin yapı iskeleleriyle sarıldığını ve pencerelerine resmî tebligatlar asılıp sıkı sıkı kapatıldığını gördüm.</p>

  <p>Olduğum yerde kalakaldım, dehşete düşmüştüm. Sonra -gördüklerime inanamayarak- biraz daha yaklaştım ve durdum, afallamıştım. Art deco kapılar gitmişti ve -cilalı zemini ve güneş vuran ahşap kaplamalarıyla o serin, loş lobinin yerinde- çakıllı kumlar ve beton parçalarından bir oyuk açılmıştı ve baretli işçiler moloz dolu el arabalarıyla bu oyuktan dışarı çıkıyorlardı.</p>

  <p>“Buraya ne oldu?” dedim biraz geride duran, öne eğilmiş suçlu suçlu kahvesini yudumlayan yüzü kir pas içindeki baretli bir adama.</p>

  <p>“Ne demek ne oldu?”</p>

  <p>“Ben...” Biraz geriye çekilip yukarıya bakınca yıkılanın sadece lobi olmadığını gördüm; bütün binayı yıkıp dökmüşlerdi, arka taraftaki bahçeyi bile görebiliyordunuz. Ön cephedeki sırlı mozaik hâlâ yerli yerinde duruyordu ama pencereler toz içinde ve bomboştu, arkalarında hiçbir şey yoktu. “Eskiden burada yaşardım. Neler oluyor?”</p>

  <p>“Sahipleri sattı.” Lobiden gelen matkap seslerinin üzerinden sesini duyurmaya çalışıyordu. “Son kiracıları da birkaç ay önce çıkardılar.”</p>

  <p>“Ama...” Kafamı kaldırıp bu boş kabuğa baktım, sonra içerideki tozlu, ışıklandırılmış enkaz yığınına bir göz attım - adamlar bağırıyor, her yerden kablolar sarkıyordu. “Ne yapıyorlar?”</p>

  <p>“Lüks daireler. Değeri beş milyonun üzerinde, çatıda havuz falan olacak, inanabiliyor musun?”</p>

  <p>“Aman Tanrım.”</p>

  <p>“Ya, buranın korunacağını sanırdın, değil mi? Eski, güzel bir binaydı, dün lobideki mermer basamakları matkapla sökmek zorunda kaldık, o basamakları hatırlıyor musun? Gerçekten çok yazık. Keşke onları tek parça halinde çıkarabilseydik. Eskiden olduğu kadar sık çıkmıyor böyle kaliteli mermerler karşına. Ne yapalım...” Omuzlarını silkti. “Bu şehir böyle işte.”</p>

  <p>Yukarı kattaki birine -bir halatın ucuna bağladığı bir kova kumu aşağı sarkıtan bir adama-bağırdı. Bense karnıma ağrılar girerek eski oturma odamızın penceresinin altından ya da daha doğrusu ondan geriye kalan paramparça olmuş dış kabuğun altından yürümeyi sürdürdüm, kafamı kaldırıp yukarıya bakamayacak kadar canım sıkılmıştı. <i>Gözden uzakta, bebeğim,</i> demişti Jose, valizimi binanın kargo odasındaki rafa kaldırırken. Kiracılardan bazıları, mesela ihtiyar Bay Leopold yetmiş küsur yıldır o apartmanda yaşıyordu. Ona ne olmuştu? Ya da Goldie’ye veya Jose’ye? Ya da... hatta Cinzia’ya?.. Her zaman bir düzine hatta belki daha fazla yarı zamanlı temizlik işleri de yapan Cinzia binada yalnızca haftada birkaç saat çalışıyordu, o ana kadar Cinzia hiç aklımdan bile geçmemişti ama binadaki bütün bu sosyal sistem öyle sağlam, öyle değişmez görünüyordu ki her zaman uğrayıp insanları görebileceğiniz, bir merhaba deyip neler olup bittiğini öğrenebileceğiniz bir bağlantı noktasıydı burası. Annemi tanıyan insanlar. Babamı tanıyan insanlar.</p>

  <p>Yürüyüp uzaklaştıkça dünya üzerinde varlığını kanıksadığım, birkaç sağlam ve değişmez dayanak noktalarından birini kaybetmiş olduğum için daha da çok üzülüyordum: tanıdık yüzler, neşeli selamlar: hey <i>manitol </i>Geçmişten geride kalan hiç olmazsa bu son mihenk taşının bıraktığım yerde durduğunu sanıyordum. Jose ve Goldie’ye bana verdikleri para için teşekkür etme imkânı bulamadığımı düşünmek tuhaf geliyordu şimdi -ya da daha da tuhafı, onlara babamın öldüğünü bile söyleyememiştim. Babamı bilen başka kimi tanıyordum? Ya da umursayacak başka kim vardı? Ayaklarımın altındaki kaldırım bile paramparça olacakmış ve Elli Yedinci Cadde’den boşlukta savrulmayı asla kesemediğim bir çukurun içine düşüverecekmişim gibi geliyordu.</p>
</body>
</html>