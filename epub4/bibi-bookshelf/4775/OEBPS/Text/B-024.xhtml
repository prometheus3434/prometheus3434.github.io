<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Noel’in yaklaştığı günler boz bulanık geçti, hastalık ve tek başıma hapsedilmişlik haline gelen yalnızlık sayesinde çok geçmeden zaman mefhumunu yitirmiştim. Odadan çıkmıyordum; Rahatsız Etmeyin yazısı kapıda duruyordu ve televizyon -sahte de olsa bir normallik havası sağlamak yerine- türlü şekillere giren kafa karışıklığı ve yer değiştirme hissini artırıyordu sadece: Mantık yok, düzen yok, bir sonraki ne, bilmiyordun, herhangi bir şey olabilirdi, Felemenkçe <i>Susam Sokağı,</i> bir masada oturmuş konuşan Hollandalılar, bir masada oturmuş konuşan daha fazla Hollandalı ve Shy News, CNN ve BBC kanalları olmasına rağmen yerel haberlerin hiçbiri İngilizce verilmiyordu (önemli olabilecek, bana ya da o otoparka dair hiçbir şey yoktu) ama bir ara yerimden fena sıçradım, kanalları gezinirken eski bir Amerikan polisiye dizisinde babamın yirmi beş yaşındaki halini görünce hayrete düşüp kalakaldım. Repliği olmayan rollerinden biriydi, basın toplantısı sırasında bir siyasi parti adayının arkasında duran dalkavuklardan biriydi, adamın seçim kampanyası propagandalarına kafasını sallayarak eşlik ediyordu ve göz açıp kapayınca dek geçen tek bir esrarengiz anda kameraya doğru kafasını kaldırıp okyanusun ötesinden geleceğe, bana bir bakış attı. Bu anın taşıdığı sayısız ironi öyle katmanlı ve öyle tekinsizdi ki korkudan ağzım açık kaldı. Saç kesimi ve daha iri yapısı olmasa (ağırlık kaldırmaktan gövdesi irileşmiş; o günlerde sık sık spor salonuna gidiyormuş), ikizim olabilirdi. Ama en büyük şok nasıl dürüst göründüğüydü - benim sabıkası çoktan (takriben 1985) dolmaya başlamış ve alkolizme sürüklenmekte olan babam. Karakterine ya da geleceğine dair hiçbir iz görünmüyordu yüzünde. Aksine cesur, dikkatli, bir emniyet ve taahhüt timsali gibi duruyordu.</p>

  <p>Bunun üzerine televizyonu kapattım. Gitgide gerçeklikle olan temel bağlantım ancak havanın daha kapkaranlık olduğu şafak vaktinden önceki, görevlilerin daha yavaş ve uykulu oldukları saatlerde sipariş ettiğim oda servisiydi. Hollanda çöreklerim ve kahvem, jambonum, yumurtam ve şefin seçtiği Hollanda peynirlerimle birlikte bana bir de <i>International Herald Tribune</i> getiren Felemenkçe konuşan komiye, “Hayır, ben Hollanda gazeteleri istiyorum, lütfen,” dedim İngilizce olarak. Ama çocuk yine de <i>Tribune’</i>ü getirmeyi sürdürünce yerel gazeteleri almak için gün doğmadan önce arka merdivenleri kullanarak aşağıya indim ve resepsiyonun önünden geçmek zorunda kalmadan hemen merdivenlerin dibindeki masanın üstüne yayılmış halde duran gazeteleri kolaylıkla aldım.</p>

  <p>Bloedend.<a id="k67" href="../Text/dipnot.xhtml#a67"><sup>[67]</sup></a> Moord.<a id="k68" href="../Text/dipnot.xhtml#a68"><sup>[68]</sup></a> Güneş sabah dokuz civarına kadar doğmuyordu ve o zaman bile puslu ve kasvetliydi; bir Alman operasındaki sahne efektleri gibi günah çıkarma odasındakine benzer kısık, zayıf bir ışık veriyordu.</p>

  <p>Görünüşe bakılırsa paltomun klapasına sürdüğüm diş macunu peroksit ya da onun gibi bir başka ağartıcı madde içeriyordu, zira fırçalanmış bölgenin rengi açılmış, dış kenarları tebeşir tozuna benzer, Frits’in kafatasından akan kanın belli belirsiz görünen hayaletini çağrıştıran elim büyüklüğünde beyaz bir hale oluşmuştu. Öğleden sonra üç buçuk gibi güneş batmaya başlamıştı bile; saat beşe geldiğindeyse hava tamamen kararmıştı. O zaman, dışarıda çok fazla insan olmadığını görünce paltomun yakalarını kaldırdım, atkımı boynuma sıkı sıkı sardım -başımı yukarı kaldırmamaya özen göstererek- çabucak dışarıya çıktım ve otelden birkaç yüz metre ileride, Asyalıların işlettiği markete gidip elimde kalan avrolarla paketlenmiş hazır sandviçler, elmalar, yeni bir diş fırçası, öksürük şurubu, aspirin ve bira aldım. <i>“Is alles?”</i><a id="k69" href="../Text/dipnot.xhtml#a69"><sup>[69]</sup></a> dedi bozuk bir Felemenkçeye konuşan kasadaki yaşlı kadın. Verdiğim bozuklukları sinir bozucu bir yavaşlıkla tek tek sayıyordu. Trink, trink, trink. Kredi kartlarım yanımda olsa da onları kullanmamaya kararlıydım - kendi kendime uydurduğum bu oyunda koyduğum keyfî bir kural, tamamen mantıksız bir önlemdi sadece çünkü kimi kandırıyordum ki? Otelin parasını ödemek için bu kartı zaten kullanmışken marketin birinden alınmış birkaç sandviçin ne önemi vardı ki?</p>

  <p>Kararlarımı bulandıran kısmen korku, kısmen de hastalıktı çünkü nasıl bir nezle ya da üşütmeye yakalandıysam bir türlü geçmek bilmiyordu. Görünüşe bakılırsa, her geçen saat öksürüğüm daha da sertleşiyor, ciğerlerim daha çok acıyordu. Hollandalılar ve temizlik, Hollanda’daki temizlik ürünleri hakkında söylenenler doğruydu: Markette daha önce hiç görmediğim şaşırtıcı çeşitte ürün seçenekleri vardı ve odaya ön etiketinde kar beyazı bir kuğunun arka planında tepesi karla kaplı bir dağın, arkasında ise bir kafatası ve çapraz duran kemiklerden bir tehlike işaretinin bulunduğu bir şişeyle dönmüştüm. Gömleğimin üstündeki çizgileri ağartacak kadar güçlü olsa da yakasındaki lekeleri çıkarmaya yetecek güçte değildi, karaciğer rengi damla lekelerini dağıtmış, çizgilerinin dışına kadar taşırmıştı. Gömleği gözlerimden yaşlar aka aka dördüncü, belki beşinci kez yıkayıp duruladım, sonra kâğıtlara sarıp plastik poşetlerin içine koydum ve ağzını bağladım, yüksek bir dolabın arkasına atıverdim. İçine ağırlık yapacak bir şey koymadan gidip kanala atarsam suyun üstünde yüzeceğini biliyordum ve onu dışarı çıkarıp bir çöp kovasına atmaya da korkuyordum - biri beni görürdü, yakalanırdım, tam da böyle olurdu, rüyada edinilmiş bir bilgi gibi mantıksızca ama ta derinden biliyordum.</p>

  <p>Bir süre. Bir süre ne demekti? En fazla üç gün, demişti Boris, Anne de Larmessin’in partisinde. Ama tabii Frits ve Martin’i hesaba katmamıştı.</p>

  <p>Çanlar ve süsler, dükkân vitrinlerinde İsa’nın gelişini müjdeleyen yıldızlar, kurdeleler ve yaldızla süslenmiş cevizler.</p>

  <p>Geceleyin yatak örtülerinin yanı sıra ayağımda çoraplarım, üstümde lekeli paltom ve polo yaka kazağımla uyuyordum çünkü radyatör düğmesini deri kaplı otel kitapçığında söylenildiği gibi saatin aksi yönünde çevirmek odayı ateş kaynaklı ağrılarımı ve üşümelerimi dindirecek kadar ısıtmaya yetmiyordu. Beyaz kaz tüyü, beyaz kuğular. Oda ucuz bir jakuzi gibi çamaşır suyu kokuyordu. Kat hizmetlileri koridordan kokusunu duyuyor muydu acaba? Sanat hırsızlığı için on yıldan fazla vermezlerdi ama Martin’le çok farklı bir ülkenin sınırlarına geçmiştim - tek yön, geri dönüş yok.</p>

  <p>Yine de bir şekilde Martin’in ölümünü daha elverişli bir şekilde düşünmenin bir yolunu geliştirmiştim ya da düşünmeden devam etmenin diyelim. Bu olay -bu olayın sonsuzluğu- beni öyle bambaşka bir dünyaya atmıştı ki nereden bakılırsa bakılsın çoktan ölmüştüm bile. Her şeyin ötesine geçmiş, toprağa denizin üstünde yüzen bir buz kütlesinin üzerinden bakıyormuş gibi bir his. Yapılan şey asla geri döndürülemeyecekti. Ben bitmiştim.</p>

  <p>Ve bu hiç sorun değildi. Büyük resme bakınca benim pek bir önemim yoktu zaten, Martin’in de öyle. Kolaylıkla unutulabilirdik. Bu, hiçbir şey değilse bile toplumsal ve ahlaki bir dersti. Ama gelecek öngörülebilir bütün zaman boyunca -tarih yazıldığı müddetçe buzullar eriyip Amsterdam sokakları sular altında kalıncaya dek- o tablo hatırlanacak ve yası tutulacaktı. Parthenon’un çatısını havaya uçuran Türklerin isimlerini kim biliyor ya da kim umursuyordu? Veya Bamiyandaki Buda heykellerinin yıkılmasını emreden mollaları? Ama ölü ya da diri: Yaptıkları hâlâ geçerliydi. Bu, ölümsüzlüğün en kötü haliydi. Kasıtlı ya da değil: Dünyanın tam ortasında bir ateş yakmıştım.</p>

  <p><i>Mücbir sebep:</i> Sigorta şirketleri böyle adlandırıyordu bunu, herhangi bir önlem alınması mümkün olmayacak kadar rastgele ve esrarlı felaket. İhtimal apayrı bir durumdu ama kimi olaylar aktüeryal hesapların öyle dışında kalıyordu ki sigortacılar bile bu gibi olayları açıklamak için doğaüstü etmenlere dikkat çekmek zorunda kalıyorlardı - <i>kötü şans, </i>babamın bir akşam hava iyiden iyiye kararırken havuz kenarında sivrisinekleri uzak tutmak için Viceroy’ların birini yakıp birini söndürürken söylediği gibi, benimle annemin ölümü hakkında konuşmaya çalıştığı birkaç denemeden biriydi, neden kötü şeyler olur, neden ben, neden o, yanlış zaman yanlış mekân, yalnızca bir rastlantı evlat, milyonda bir olanından, bir bahane uydurmaya ya da lafı dolandırmaya çalışmıyordu, aksine -onun ağzından çıktığı için- bir inanç yeminiydi ve bana vereceği en iyi cevap, Allah Yazdıysa Olur ya da Tanrı’nın Takdiri ile aynı değerdeki, onun bildiği en yüce tanrı olan Talih’i tüm içtenliğiyle selamlamaktı.</p>

  <p>Benim yerimde olsaymış. Hiç güleceğim yoktu. Onu müthiş bir canlılıkla deliğe tıkılmış volta atarken hayal edebiliyordum, kapana kısılmış sessizce dolanırken, kötü bir duruma düşmüş olmanın yarattığı dramın tadını çıkarırken, Farley Granger tarafından canlandırılan hapse düşmüş bir polis memuru gibi. Benim içinde bulunduğum duruma duyduğu ikinci el hayranlığı da hayal edebiliyordum, tıpkı kartlar gibi rastgele iyi ya da kötü çıkabilecek sonuçları, kederli bir ifadeyle kafasını iki yana sallayışını hayal edebiliyordum. <i>Kötü gezegenler. Bu şeyin bir şekli var, daha büyük bir düzeni. Eğer yalnızca işin hikâye kısmından söz ediyorsak, evlat, sen buna sahipsin.</i> Numeroloji ya da her ne haltsa onunla uğraşıyor, Akrep burcu kitabına bakıyor, yazı tura atıyor, yıldızlara danışıyordu. Babam hakkında ne derseniz deyin, tutarlı bir dünya görüşüne sahip değildi diyemezdiniz.</p>

  <p>Otel tatil için gelenlerle dolup taşıyordu. Çiftler. Koridorlarda askerî bir monotonlukla konuşan, rütbeleri ve otoriteri seslerinden bile sezilen Amerikalı subaylar. Yatakta, ilaçla uyuşturulmuş bir halde ateşler içinde yanarken, rüyamda saf ve korkutucu, karlı dağlar görüyordum, Berchesgaten’e dair haber filmlerinden kalma manzara görüntüleri, masamın üstündeki yağlıboya tablodaki rüzgârlı denizlerin üstünden esen müthiş rüzgârlar: Fırtınanın harabeye çevirdiği ufacık tekne, bir başına karanlık sularda.</p>

  <p>Babam: Seninle konuşurken elindeki kumandayı bırak.</p>

  <p>Babam: Yani facia demeyeceğim ama başarısızlık.</p>

  <p>Babam: O da bizimle yemek zorunda mı, Audrey? Her lanet gece o da masada bizimle oturmak zorunda mı? Alameda’ya evine gitmeden önce onun karnını doyurmasını söyleyemez misin?</p>

  <p>Uno, Amiral Battı, Çizim Tahtası, Connect 4. Noel çorabına tıkıştırdığım birkaç yeşil asker’i figür ve tüyler ürpertici böcekler.</p>

  <p>Bay Barbour: Çift bayrak sinyali. Victor: Yardım iste. Yankı: Rotamı sancak tarafına çeviriyorum.</p>

  <p>Yedinci Cadde’deki daire. Yağmurlu gün grisi. Oyuncak bir mızıkayı tekdüze bir biçimde çalarak geçirilen saatler, sağa sola, sağa sola.</p>

  <p>Pazartesi günü ya da belki de salı, nihayet kendimde ayağa kalkıp kalın perdeleri çekecek gücü bulduğumda saat öğleden sonrayı epey geçmişti, hava kararmaya başlamıştı bile, otelin olduğu sokakta Noel turistlerinin yolunu kesen bir televizyon ekibi vardı. İngiliz sesleri, Amerikalı sesleri. Sint Nicolaaskerk’te Noel konserleri ve tatil zamanı için kurulmuş oliebollen<a id="k70" href="../Text/dipnot.xhtml#a70"><sup>[70]</sup></a> satan tezgâhlar. “Az kalsın bir bisikletin altında kalıyordum ama bunun dışında oldukça keyifli vakit geçiriyorum.” Göğsüm ağrıyordu. Kalın perdeleri yine çekip kapattım ve su canımı yakmaya başlayıncaya kadar sıcak duşun altında kaldım. Bütün çevre masalsı ışıklarla süslenmiş restoranlarla, vitrinlerinde kaşmir pardösüler, ağır, el örgüsü kazaklar ve bavuluma koymayı ihmal ettiğim diğer bütün sıcak tutacak giysileri sergileyen ışıl ışıl mağazalarla göz kamaştırıyordu. Ama o sabah daha gün ışımadan gidip aldığım ve göz attığım Felemenkçe gazeteler yüzünden aşağıya telefon edip bir demlik kahve istemeye bile cesaret edemiyordum çünkü gazetelerden birinin ön sayfasında otoparkın çıkış kapısına polis şeridi gerilmiş bir fotoğraf vardı.</p>

  <p>Gazeteler yatağımın diğer tarafında, gitmeyi hiç istemediğim korkunç bir yerin haritası misali yere serili duruyordu. Tekrar tekrar, elimde olmadan, uyuyakalmak ve yüksek ateşin etkisiyle etmediğim sohbetleri etmediğim insanlarla etmediğim sohbetler arasında gidip gelip bu gazete sayfalarına bakıyor, oldukça seyrek görünen aynı kökenden gelen Felemenkçe-İngilizce sözcükler bulmaya çalışıyordum. <i>Amerikaan dood aangetroffen.</i><a id="k71" href="../Text/dipnot.xhtml#a71"><sup>[71]</sup></a> Heroïne, cocaïne. <i>Moord:</i> ölüm, ölümlülük, ölümcül, cinayet. <i>Drugsgerelateerde criminaliteit</i>: Frits Aaltink uit Amsterdam en Mackay Fiedler Martin uit Los Angeles.<a id="k72" href="../Text/dipnot.xhtml#a72"><sup>[72]</sup></a><i>Bloedig:</i> kanlı. <i>Geweerschoten: </i>Ne olabilirdi ki ama <i>schoten:</i> ateş etmek olabilir miydi? <i>Deze moorden kwamen als en schok voor</i><a id="k73" href="../Text/dipnot.xhtml#a73"><sup>[73]</sup></a> - ne?</p>

  <p>Boris. Pencereye doğru yürüdüm ve durdum, sonra olduğum yere geri döndüm. Köprünün üstündeki bütün o kargaşaya rağmen onu aramamamı söylediğini gayet net hatırlıyordum, bu konuda oldukça ciddiydi ama öyle alelacele ayrılmıştık ki neden onun bana ulaşmasını beklemem gerektiğini açıkladığından emin değildim ve zaten her halükârda artık bunun bir önemi olduğunu sanmıyordum. Yaralanmadığı konusunda da oldukça ciddiydi, bunu kendime hatırlatıp duruyordum ama o geceye dair zihnime yağan istenmeyen hatıralar yığınının içinde paltosunun kolundaki yanık delik, geçip giden sodyum lambalarının ışığında gözüme çapran yapış yapış siyah yünlü kumaş aklıma gelip duruyordu. Bana kalırsa, trafik polisi onu o köprünün üstünde yakalamış ve ehliyetsiz araç kullandığı için alıp götürmüştü: Kesinlikle boktan bir durumdu, gerçekten böyle olduysa eğer, ama yine de aklıma gelen diğer kimi olasıklardan çok daha iyiydi.</p>

  <p><i>Twee doden bij bloedige...</i><a id="k74" href="../Text/dipnot.xhtml#a74"><sup>[74]</sup></a> Bitmiyordu. Dahası da vardı. Ertesi gün ve onun ertesinde de geleneksel Hollanda kahvaltımın yanında Overtoom’daki cinayet hakkında daha fazla haber vardı: Daha küçük sütunlarda, daha önemli bilgiler. Twee dodelijke slachtoffers. <i>Nog een of meer betrokkenen. Wapengeweld in Nederland</i>.<a id="k75" href="../Text/dipnot.xhtml#a75"><sup>[75]</sup></a> Frits’in fotoğrafı, yanında Hollandalı isimli başka adamların fotoğrafları ve okumayı hiç düşünmediğim uzunca bir haber. <i>Dodelijke schietpartij nog onopgehelderd...</i><a id="k76" href="../Text/dipnot.xhtml#a76"><sup>[76]</sup></a> Uyuşturucu meselesinden -Boris’in kızıl ringalarından- söz etmeyi bırakıp olayın başka boyutlarına kaymaları beni endişelendiriyordu. Bu işi başıboş bırakmıştım, tüm dünyanın gözü önündeydi, şehrin dört bir yanındaki, benimkine benzemeyen bir dili konuşan insanlar bunları okuyordu.</p>

  <p><i>Herald Tribüne</i>’de dev bir Tiffany reklamı. Zamanın Ötesinde Güzellik ve Ustalık. Tiffany &amp; Co. İyi Tatiller Diler.</p>

  <p>Şans insana oyun oynar, derdi babam. Sistemler, bahis analizleri.</p>

  <p>Boris neredeydi? Yüksek ateşten dumanlanmış zihnimle onun hep en beklemediğin anda ortaya çıkıverdiğini düşünerek kendimi kandırmaya ya da en azından oyamalaya çalıştım ama nafile. Parmaklarını kıtlatır, kızları yerinden zıplatırdı. Devlet tarafından yapılan Yeterlilik Sınavı başladıktan tam yarım saat sonra gelmiş, kilitlenmiş kapının tel kafesli camından şaşkın bir surat ifadesiyle bakıp bütün sınıfı kahkahalara boğmuştu: eve giderken bu standartlaşmış sınavları ona açıklamaya çalışınca, <i>hah, parlak geleceğimiz,</i> diye dalga geçmişti benimle.</p>

  <p>Rüyalarımda olmam gereken yere gidemiyordum. Gitmem gereken yere gitmemi engelleyen bir şey vardı hep.</p>

  <p>Amerika’dan ayrılmadan önce bana numarasını mesajla göndermişti; o numaraya mesaj atmaktan korksam da (ne durumda olduğunu bilmediğim için ya da bu mesajın peşine düşüp bir şekilde beni bulurlar diye) eğer mecbur kalırsam ona ulaşabileceğimi tekrar tekrar hatırlatıyordum kendime. Nerede olduğumu biliyordu. Yine de gecenin geç saatlerinde gözüme uyku girmiyor, kendi kendimle kavga ediyordum: Bitmek bilmeyen bir sıkıntıydı, gidip geliyordu ama farz edelim ki yaptım, ne zararı olacaktı ki? En sonunda ne yapacağımı şaşırdığım bir anda -gece lambası yanıyordu, yarı uyanık, yarı rüyada gibiydim- içimdeki dürtüye yenildim ve fikrimi değiştirmeye zaman kalmadan ne olursa olsun diye düşünüp ona bir mesaj çektim: Neredesin?</p>

  <p>Sonraki iki üç saat boyunca zar zor kontrol edebildiğim kaygılı bir halde gözümü bile kırpmadan yatakta yattım, ışığı engellemek için kolumu yüzüme kapatıyordum ama aslında ışık falan yoktu. Ne yazık ki sabaha karşı terden sırılsıklam olduğum uykumdan uyandığımda telefonumun şarjı bitmiş ve çoktan kapanmıştı çünkü onu kapatmayı unutmuştum, ödünç verecekleri bir şarj aleti var mı diye sormak için resepsiyonu arayıp aramamakta kararsız kaldım -onlarla konuşmaya pek istekli değildim- ama saatler süren ikilemimden sonra nihayet öğle saatlerinde inadımı yendim.</p>

  <p>“Tabii efendim,” dedi resepsiyonist, yüzüme doğru dürüst bakmadan. “Amerikan uçlu değil mi?”</p>

  <p>Şükürler olsun, diye düşünüyordum, üst kata çıkarken fazla aceleci davranmamaya çalışıyordum. Telefon eski ve yavaştı, prize taktıktan sonra bir süre bekledim ama sonra Apple logosunun çıkmasını beklemekten sıkılıp minibara gittim ve kendime bir içki aldım, geri dönüp nihayet kilitli ekran belirinceye kadar başında bekledim - şaka olsun diye taratıp sakladığım eski bir fotoğraf; on yaşındaki Kitsey’nin penaltı vuruşunda havada uçarken çekilmiş bu fotoğrafı gördüğüme daha önce hiç bu kadar sevinmemiştim herhalde. Ama tam şifreyi girecektim ki ana ekran kapandı, sonra yaklaşık on saniye kadar cızırdadı, siyahlı grili kayan ve sonra parçalarına ayrılan çizgiler göründü ve en sonunda üzgün bir surat belirdi ve tatsız bir vın sesi çıkarıp ekranı karardı.</p>

  <p>Saat öğleden sonra dört on beş. Gökyüzü kanalların öbür tarafındaki çan kulelerinin tepesinde laciverte dönüyordu. Sırtımı yatağa dayamış, halının üstünde oturuyordum, şarj kablosu hâlâ elimdeydi, odadaki bütün prizleri sıra sıra ikişer defa denemiştim - telefonu yüz defa açıp kapatmış, belki açıktır da ekranı kararmıştır diye ışığa tutmuştum, resetlemeye çalışmıştım ama telefon yanmıştı işte: Hiçbir şey olmuyordu, ekranı kapkaranlıktı, telefon miadını doldurmuştu. Belli ki kısa devre yaptırmıştım; otoparktaki gece ıslanmıştı -ekranda besbelli su damlaları vardı- ama başta açılması için biraz uğraştımsa da gayet düzgün çalışıyor gibiydi, ta ki şarj etmeye çalışıncaya kadar. Evdeki dizüstü bilgisayarımda her şey yedekliydi, ihtiyacım olan tek şey hariç: Boris’in arabayla havaalanına giderken yolda mesaj attığı telefon numarası.</p>

  <p>Tavanda titreşen su yansımaları. Dışarıda bir yerlerde tiz sesli çan müziği ve detone sesli şarkıcıların şarkıları duyuluyordu. O <i>Tannenbaum, o Tannenbaum, wie treu sind deine Bl</i>ä<i>tter.</i></p>

  <p>Dönüş biletim yoktu. Ama kredi kartım vardı. Bir taksiye atlayıp havaalanına gidebilirdim. <i>Bir taksiye atlayıp havaalanına gidebilirsin, </i>dedim kendi kendime. Schipol. İlk uçağa binerim. Kennedy, Newark. Param vardı. Bir çocuk gibi kendi kendime konuşuyordum. Kim bilir Kitsey neredeydi -yine Hamptons’a gitmişti, bana kalırsa- ama Bayan Barbour’un yardımcısı Janet (Bayan Barbour’un artık yardıma ihtiyacı duyacağı pek bir işi kalmamasına rağmen hâlâ eski işini koruyordu) birkaç saat önce haber verilse de Noel arifesinde bile dünyanın herhangi bir yerine giden herhangi bir uçakta yer bulabilecek türden biriydi.</p>

  <p>Janet. Janet’ı düşünmek beni tuhaf şekilde rahatlatmıştı. Başlı başına becerikli bir sistem olan Janet, pembe yünlülerinin ve ekose pantolonlarının içinde J. Crew tarafından giydirilmiş bir Boucher perisi gibi tombul ve şen Janet, her şeye cevaben <i>müthiş!</i> diyen ve kahvesini üstünde <i>Janet</i> yazan pembe kupasında içen Janet.</p>

  <p>Sağlıklı düşünüyor olmak rahatlatıcıydı. Benim böyle beklemem Boris’in ya da herhangi birinin ne işine yarayacaktı? Soğuk ve nem, okunması imkânsız dil. Ateş ve öksürük. Kâbus gibi bir kısıtlanmışlık hissi. Boris olmadan, Boris’in iyi olduğunu öğrenmeden gitmek istemiyordum; savaş filmlerindeki gibi koşa koşa hangi cehennemin koynuna gittiğini bilmeden düşen arkadaşını bırakıp yoluna devam edip etmeme kararsızlığıydı bu ama aynı zamanda Amsterdam’dan gitmeyi öyle fena halde istiyordum ki Newark’ta karaya ayak bastığımda dizlerimin üstüne çöküp alnımı toprağa dayadığımı hayal edebiliyordum.</p>

  <p>Telefon rehberi. Kalem kâğıt. Beni yalnızca üç kişi görmüştü: Endonezyalı, Grozdan ve Asyalı çocuk. Martin ve Frits’in Amsterdam’da beni arayan dostları olması mümkün olsa da (bu şehirden derhal çıkıp gitmek için bir neden daha) polislerin beni aradığını düşündürecek hiçbir neden yoktu. Pasaportumu mimlemeleri için hiçbir sebep yoktu.</p>

  <p>Derken -yüzüme bir tokat yemişçesine- irkildim. Her nedense pasaportumun aşağıda, otele giriş yapmak için verdiğim resepsiyonda olduğunu sanıyordum. Ama Boris arabasının torpido gözüne kilitlemek için onu benden aldığından beri aslında doğru dürüst aklıma bile gelmemişti ki.</p>

  <p>Çok çok sakince, telefon rehberini elimden bıraktım, tarafsız bir gözlemciye doğal ve yapmacıksız görünecek bir tavırla yerine koymaya özen gösterdim. Normal koşullarda yeterince basit bir durumdu. Adresi ara, ofisi bul, nereye gideceğine karar ver. Kuyruğa gir. Sıranı bekle. Nazikçe ve sabırla bekle. Kredi kartlarım, resimli kimliğim vardı. Hobie doğum belgemi fakslayabilirdi. Sabırsızlıkla, Toddy Barbour’un bir akşam yemeği sırasında anlattığı bir anekdotu hatırlamaya çalışıyordum - pasaportunu kaybedince (İtalya’da? İspanyada?) kimliğini doğrulamak için kan bağı bulunan birini getirtmesi gerekmişti.</p>

  <p>Çürük rengi kapkara gökyüzü. Amerika’da saat daha erkendi. Hobie öğle yemeğini hazırlamaya koyulmuş olmalıydı, Jefferson Market’a gidip Noel günü ev sahipliği yapacağı öğle yemeği için sebze almaya çıkmıştı belki. Pippa hâlâ Kaliforniya’da mıydı? Bir otel odasındaki yatakta dönüp uykulu uykulu telefonuna uzandığını gözümde canlandırabiliyordum, gözleri hâlâ kapalıydı; Theo sen misin, bir sorun mu var?</p>

  <p>Durdurulacak olursak ceza ödeyip biraz dil dökerek paçayı sıyırmak çok daha iyi.</p>

  <p>Midem bulanıyordu. Konsolosluğa (ya da neresiyse) gidip bir dolu sorgulama ve kâğıt işiyle uğraşmak ihtiyacım olandan çok daha fazla belayı başıma sarmak demekti. Ne kadar daha bekleyeceğime dair herhangi bir süre sınırlaması koymamıştım ama yine de herhangi bir hareketi -rastgele bir hareketi, anlamsız bir hareketi, bir kavanozun etrafında vızıldayan böceğin hareketini bile- bu odada bir dakika daha fazla kapalı kalmaya, gözümün ucuyla gölge insanlar görmeye yeğlerdim.</p>

  <p><i>Tribüne</i>’deki bir başka kocaman Tiffany reklamı Noel’imi kutluyordu. Derken hemen yan sayfada farklı bir reklamda, dijital fotoğraf makinesi reklamında, süslü harflerle karalanmış Jean Miro imzalı yazı şöyle diyordu:</p>

  <p class="bos2"></p>

  <p class="p6">Bir resme bir hafta boyunca bakıp onu bir daha hatırlamayabilirsiniz.</p>

  <p class="p6">Bir resme bir an için bakıp onu hayatınız boyunca aklınızdan çıkaramayabilirsiniz de.</p>

  <p class="bos2"></p>

  <p>Centraal Station. Avrupa Birliği’nde, sınırlarda pasaport kontrolü yoktu. Herhangi bir tren, herhangi bir yer. Kendimi trenlerde amaçsızca Avrupa’yı dolaşıp dururken hayal ettim: Rheinefall Şelalesi ve Tyrolean geçidi, sinematik tüneller ve kar fırtınaları.</p>

  <p>İş bazen kötü bir eli iyi oynamaya bakar, dediğini hatırladım babamın koltukta yarı uykulu bir şekilde uzanırken.</p>

  <p>Ateşten sersemlemiş bir halde telefona bakıyor, hiç kıpırdamadan oturup düşünmeye çalışıyordum. Boris, öğle yemeğinde, Amsterdam’dan Antwerp’e (ve Frankfurt’a: Almanya’nın yakınından bile geçmek istemiyordum) giden trene binmekten bahsetmişti ve bir de Paris’e. Yeni bir pasaport almak için Paris’teki konsolosluğa başvursam: Belki şu Martin meselesiyle bağlantı kurma olasılıkları çok daha düşük olurdu. Ama Çinli çocuğun görgü tanığı olduğu gerçeğinden kaçmanın hiçbir yolu yoktu. Bana kalırsa artık Avrupa’daki tüm emniyet teşkilatının bilgisayarlarındaydım.</p>

  <p>Yüzüme biraz su çarpmak için banyoya gittim. Çok fazla ayna vardı. Suyu kapattım ve yüzümü kurulamak için havluya uzandım. Sistematik hareketler, sırayla. Ruh halim iyiden iyiye karardığında, korkmaya başladığımda gece olmuştu. Bir bardak su. Ateşimi düşürsün diye bir Aspirin. Ateşim de hava karardıktan sonra daha da yükselmişti sanki. Basit hareketler. Kendi kendimi dolduruyordum ve bunun farkındaydım. Boris’in ne gibi güvenceleri olduğunu bilmiyordum ama tutuklandığını düşünmek can sıkıcı olsa da Sascha’nın adamlarının peşine başka adamlar taktığını düşünmek çok daha iç karartıcıydı. Ama bu kendimi kaptırmama izin vermeyeceğim bir başka endişeydi.</p>

  <h3 id="sigil_toc_id_167">II</h3>

  <p class="p1">Ertesi gün -Noel arifesinde- canım hiç istemese de kendimi devasa bir oda servisi kahvaltısı yemeye zorladım ve gazeteleri hiç bakmadan çöpe attım çünkü <i>Overtoom</i> ve <i>Moord</i> sözcüklerini bir kez daha görecek olursam yapmam gereken şeyi yapabileceğimi hiç ama hiç sanmıyordum. Kahvaltımı yaptıktan sonra tüm hissizliğimle bütün hafta biriken gazeteleri yatağımın üstünde topladım, hepsini kıvırıp kıvırıp çöp sepetine attım; rengi ağarmış gömleğimi dolaptan aldım ve -poşetin sıkı sıkı bağlandığından emin olduktan sonra- şu Asyalıların marketinden aldığım bir başka poşetin içine daha koydum, (taşıması kolay olsun diye ve belki işe yarar bir tuğla parçası bulurum diye bu kez ağzını açık bırakmıştım). Sonra paltomun yakasını yukarı kaldırıp etrafına atkımı bağladım ve oda temizliği istediğimi belirten işareti kapıya asıp odadan çıktım.</p>

  <p>Hava berbattı, işime geliyordu. Rüzgârla birlikte dört bir yandan vuran sulu sepken, kanalın üstüne yağıyordu. Yirmi dakika kadar yürüdüm -hapşıra tıksıra, perişan haldeydim, soğuktan donmuştum- derken tek bir arabanın, tek bir yayanın, tek bir dükkânın olmadığı, yalnızca panjurlarını rüzgâra karşı sıkı sıkı kapatmış evlerin bulunduğu bilhassa ıssız bir köşede bir çöp tenekesi çıktı karşıma.</p>

  <p>Gömleği çabucak içine tıktım ve yürümeye devam ettim, birbirine çarpan dişlerime rağmen dört ya da beş sokağı hiç anlamadan hızla geçivermeme neden olan bir heyecanla dolmuştum. Ayaklarım sırılsıklamdı, ayakkabılarımın tabanları bu Arnavut kaldırımı taşları için fazla inceydi ve çok üşüyordum. Çöpleri ne zaman topluyorlardı acaba? Ne önemi vardı?</p>

  <p>Peki ya -bu düşünceyi atmak için kafamı sallamıştım- Asyalıların çalıştığı şu market. Poşetin üstünde o marketin adı yazıyordu. Otelimden sadece birkaç blok ötedeydi. Ama bunu düşünmek çok saçmaydı, aklımı toplamaya çalıştım. Beni kim görmüştü ki? Hiç kimse.</p>

  <p>Charlie: Olumlu. Delta: Güçlükle ilerliyorum.</p>

  <p>Kes şunu. Kes şunu. Geri dönmek yok.</p>

  <p>Nerede taksi durağı olduğunu bilmediğim için yirmi dakika kadar ya da belki daha fazla, amaçsızca dolaştım ve en sonunda sokaktan geçen bir taksiyi durdurdum. “Centraal Station,” dedim Türk taksiciye.</p>

  <p>Ancak şoför eski zamanlara ait haber görüntülerinden çıkmış gibi gri ve hayaletli sokaklardan geçtikten sonra beni istasyonun önünde bıraktığında bir an için beni yanlış bir yere getirdiğini düşündüm çünkü önünde indiğim bina daha çok bir müzeyi andırıyordu: Kırmızı kiremitli kalkan duvarlar ve kuleleriyle tüyleri diken diken eden Dutch Victoriana. Tatilci kalabalığının arasından yürüdüm, oraya aitmişim biri görünmek için elimden geleni yapıyor, kafamı çevirdiğim her yerde duruyormuş gibi görünen polisleri görmezden geliyor ve bu müthiş demokratik dünya bir kez daha etrafımı sarıp dalga dalga yükselirken şaşkına dönmüş gibi ve tedirgin hissediyordum: Büyükanne ve büyükbabalar, öğrenciler, bitkin görünen genç evliler ve sırt çantalarını peşi sıra sürükleyen küçük çocuklar, alışveriş poşetleri ve Starbucks bardakları, bavul tekerleklerinin tıkırtıları, Greenpeace için imza toplayan gençler ve arka planda insani şeylerin uğultusu. Öğleden sonra Paris’e giden bir tren vardı ama ben en geç trene binmek istiyordum.</p>

  <p>Kuyruklar bitmek bilmeyecekmiş gibi görünüyor, ta gazete satan büfeye kadar uzanıyordu. “Bu akşama mı?” dedi memur, nihayet gişeye ulaşabildiğimde: Şişman, açık tenli, orta yaşlı bir kadındı, göğüs kısmı yastık gibi yumuşak görünüyordu ve ikinci sınıf bir tablodaki gamsız bir mama gibi şendi.</p>

  <p>“Evet,” dedim, olduğum kadar hasta görünmediğimi umuyordum.</p>

  <p>“Kaç kişi?” dedi doğru düzgün suratıma bile bakmadan.</p>

  <p>“Bir kişi.”</p>

  <p>“Tamamdır. Pasaport lütfen.”</p>

  <p>“Bir saniye...” Sesim hastalıktan ötürü boğuk boğuk çıkıyordu, ceplerimi kurcalıyordum, pasaport istemeyeceklerini ummuştum. “Ah. Maalesef, pasaportum üstümde değil, oteldeki kasada kalmış ama...” New York eyalet kimliğimi, kredi kartlarımı, sosyal güvenlik kartımı çıkardım, gişenin camından içeri ittim. “Buyurun.”</p>

  <p>“Seyahat edebilmeniz için pasaportunuz gerekiyor.”</p>

  <p>“Ah, tabii.” Makul, bilgili biri görünmek için çabalıyordum. “Fakat trenim gece kalkıyor. Görmüyor musunuz?” Bavulumun olmadığını gösterir bir hareket yaptım. “Kız arkadaşımı geçiriyorum ve hazır buraya kadar gelmişken sıraya girip biletimi alayım diye düşünmüştüm.”</p>

  <p>“Pekâlâ,” kadın ekrana bir göz attı, “daha epey vaktiniz var. Size beklemenizi ve bileti akşam buraya geldiğinizde almanızı öneririm.”</p>

  <p>“Evet,” hapşırmayayım diye burnumu sıkıyordum, “ama ben şimdi satın almak istiyorum.”</p>

  <p>“Korkarım bu mümkün değil.”</p>

  <p>“Lütfen. Bu, işimi müthiş kolaylaştırırdı. Kırk beş dakikadır burada dikiliyorum ve bu kuyrukların geceye doğru ne hale geleceğini tahmin bile edemiyorum.” Bütün Avrupa’yı trenle dolaşan Pippa’dan trende pasaport kontrolü yapmadıklarını duyduğumu gayet iyi hatırlıyordum. “Tek istediğim biletimi şimdi alıp bu akşam buraya gelmeden önce bütün işlerimi halledecek vakti bulmak.”</p>

  <p>Gişe memuru sert bir ifadeyle suratıma baktı. Sonra kimliğimi eline alıp üstündeki resme baktı, sonra dönüp yine baktı.</p>

  <p>“Bakın,” dedim kadın tereddüt edince ya da tereddüt ediyormuş gibi görününce. “Bunun ben olduğumu görebilirsiniz. Adımı biliyorsunuz, sosyal güvenlik kartım elinizde, işte,” dedim, kâğıt kalem çıkarmak için elimi cebime soktum. “İmzamı kanıtlayayım isterseniz.”</p>

  <p>İki imzayı yan yana koyup karşılaştırdı. Bir kez daha bir bana bir karta baktı - ve sonra birdenbire kararını vermiş gibi göründü. “Bu belgeleri kabul edemem.” Kartlarımı bana geri uzattı.</p>

  <p>“Neden peki?” Arkamdaki kuyruk uzuyordu. “Neden?” diye tekrarladım. “Tamamen yasal. ABD’de uçarken pasaport yerine bunu kullanıyorum ben. İmzalar da uyuyor,” dedim kadın cevap vermeyince, “görmüyor musunuz?”</p>

  <p>“Üzgünüm.”</p>

  <p>“Yani...” Sesimdeki çaresizliği duyabiliyordum, onunla daha fazla tartışmamam için meydan okurcasına saldırgan bir tavırla gözlerimin içine bakıyordu. “Bana bütün bu yolu tepip bu akşam buraya geri dönmemi ve en baştan kuyruğa girmemi mi söylüyorsunuz?”</p>

  <p>“Üzgünüm, bayım. Size yardımcı olamam. Sıradaki,” dedi kadın omzumun üstünden bir sonraki yolcuya bakarak.</p>

  <p>Yürüyüp uzaklaşırken -kalabalıkların içinde itiş kakış ilerlerken-biri arkamdan seslendi: “Hey. Hey, dostum?”</p>

  <p>Önce, bilet gişesinde olanların verdiği şaşkınlıkla gaipten sesler duyduğumu sandım. Ama bir anda arkamı döndüğümde devasa spor ayakkabılarının parmakucunda yükselip alçalan koca suratlı, pembe gözlüklü ve dazlak bir ergen gördüm. Keskin gözlerle yan yan bakışını görünce başta bana bir pasaport satmayı teklif edeceğini düşündüm ama bunun yerine iyice yaklaşıp, “Sakın deneyeyim deme,” dedi.</p>

  <p>“Ne?” dedim tereddütle, yalnızca birkaç metre arkasında duran kadın polise bakıyordum.</p>

  <p>“Beni dinle, dostum. Pasaportum üstümdeyken yüz defa gidip geldim ve tek bir kez bile kontrol etmediler. Ama yanımda taşımadığım tek bir seferde... Fransa’ya giderken... Beni Fransa göçmen hapishanesine tıktılar, tamam mı, on iki saat onların leş gibi yemeklerine, leş gibi tavırlarına maruz kaldım, korkunçtu. Korkunç pis nezaret hücresi. Güven bana, belgelerinin düzgün olması lazım. Senin durumun da hiç farklı değil.”</p>

  <p>“Hımm, doğru,” dedim. Tek bir düğmesini bile açmaya cesaret edemediğim paltomun içinde terliyordum. Atkımı çözmeye bile cesaret edemiyordum.</p>

  <p>Sıcak. Baş ağrısı. Çocuğun yanından uzaklaşırken güvenlik kameralarının öfkeli bakışının ta içime işlediğini hissettim; kalabalıkların içinde ilerlemeye çalışırken fazla dikkatli görünmemeye çalıştım, ateş yüzünden kafam sersem gibiydi, cebimdeki Amerikan konsolosluğunun numarasını buruşturup duruyordum.</p>

  <p>Ankesörlü bir telefon bulmak biraz vaktimi aldı -bir araya toplanmış bir kabile gibi yerde oturan kılıksız ergenlerle dolu bir alandan geçip istasyonun diğer ucuna kadar yürüdüm- bu aramayı nasıl yapacağımı düşünmekse çok daha fazlasını.</p>

  <p>Capcanlı Felemenkçe cümleler. Derken hoş bir Amerikalı sesiyle karşılandım: Amerika Birleşik Devletleri Hollanda Konsolosluğu’na hoş geldiniz, görüşmeye İngilizce mi devam etmek istersiniz? Daha fazla menü, daha fazla seçenek. Şunun için bire bas, bunun için ikiye, operatör için bekle. Sabırla bütün bu talimatları dinledim ve kalabalığa baktım, sonra insanların yüzümü görmesinin çok da iyi bir fikir olmadığına kanaat getirip duvara doğru döndüm.</p>

  <p>Telefon o kadar uzun bir süre çaldı ki kafam bambaşka yerlere kaydı, derken hat aniden açıldı ve Santa Cruz sahilinden yeni gelmiş kadar şen şakrak bir Amerikan sesiyle karşılandım: “Günaydın, Amerika Birleşik Devletleri Hollanda Konsolosluğu, size nasıl yardımcı olabilirim?”</p>

  <p>“Merhaba,” dedim, rahatlamıştım. “Ben,” sırf istediğim bilgiyi alabileyim diye yanlış isim vermeyi düşünmüştüm ama şimdi bununla uğraşamayacak kadar bitkin ve yorgundum, “korkarım başım dertte. Adım Theodore Decker, pasaportum çalındı.”</p>

  <p>“Ah, bunu duyduğuma üzüldüm.” Bilgisayara not alıyordu, tuş seslerini duyabiliyordum. Arkaplanda Noel müzikleri çalıyordu. “Kötü zamanlama, herkes bir yerlere gidiyor, biliyorsunuz. Yetkilileri bilgilendirdiniz mi?”</p>

  <p>“Ne?”</p>

  <p>“Pasaportunuz çalınmış ya? Bunu derhal bildirmelisiniz. Polisin hemen haberdar edilmesi lazım.”</p>

  <p>“Ben...” İçimden kendime küfürler yağdırıyordum, neden çalındığını söylemiştim ki? “Hayır, pardon, bir anda oluverdi. Centraal Station,” etrafıma bakındım, “ankesörlü telefondan arıyorum. Doğrusunu isterseniz çalındığından emin değilim, sanırım cebimden düştü.”</p>

  <p>“Pekâlâ,” biraz daha klavye sesi, “kayıp ya da çalıntı, yine de polise bildirmeniz gerekiyor.”</p>

  <p>“Peki ama trene yetişmem lazım, anlıyor musunuz ve bu durumda trene binmeme izin vermiyorlar. Bu gece Paris’te olmam gerek.”</p>

  <p>“Bir saniye bekleyin.” Tren istasyonunda çok fazla insan vardı, ıslak yün ve boğucu kalabalığın kokusu bu fazla ısıtılmış sıcaklıkta korkunç şekilde buram buram yükseliyordu. Bir saniye içerisinde bir klik sesiyle geri döndü. “Şimdi, sizden bazı bilgiler alacağım...”</p>

  <p>Ad soyad. Doğum tarihi. Pasportun verildiği tarih ve şehir. Paltomun içinde terliyordum. Dört bir yanım nem teneffüs eden bedenlerle sarılıydı.</p>

  <p>“ABD vatandaşlığınızı kanıtlayan herhangi bir belgeniz var mı?” diye sordu.</p>

  <p>“Anlamadım?”</p>

  <p>“Süresi dolmuş bir pasaport? Doğum ya da vatandaşlığa kabul belgesi?”</p>

  <p>“Sosyal Güvenlik "kartım var. Ve New York eyalet kimliğim. Doğum belgemin Amerika’dan fakslanmasını sağlayabilirim.”</p>

  <p>“Ah, harika. Bu yeterli olacaktır.”</p>

  <p>“Gerçekten mi?” Hiç kıpırdamadan öylece kalakaldım. Hepsi bu kadar mıydı?</p>

  <p>“Bilgisayar erişiminiz var mı?”</p>

  <p>“Hımm,” oteldeki bilgisayar? “tabii.”</p>

  <p>“Pekâlâ.” Bana bir internet adresi verdi. “Kayıp ve çalıntı pasaportunuza ilişkin bir beyanname indirmeniz, çıktısını almanız, doldurmanız ve buraya getirmeniz gerekiyor. Bizim büromuza. Rijksmuseum yakınındayız. Nerede olduğunu biliyor musunuz?”</p>

  <p>Öylesine rahatlamıştım ki orada öylece kalakalmış, kalabalığın gürültüsünün saykedelik bir karaltı halinde etrafımda yükselip üstüme çullanmasına izin vermiştim.</p>

  <p>“Yani sizden getirmenizi istediğimiz şeyler bunlar,” diyordu Kaliforniyalı kız, enerjik sesi beni yükselen ateşimden ötürü içine düştüğüm rengârenk hülyalarda geri çağırıyordu. “Beyanname. Fakslanmış belgeler. 5x5 santimlik beyaz fonlu iki vesikalık fotoğraf. Bir de sakın unutmayın, polis zabtının bir kopyası.”</p>

  <p>“Pardon?” dedim, kafama bir darbe yemiş gibi olmuştum.</p>

  <p>“Dediğim gibi. Kayıp ya da çalıntı pasaportlar söz konusu olunca polis zabtı tutturmanız gerekiyor.”</p>

  <p>“Ben...” Baştan ayağa simsiyah giyinmiş sessizce yanımdan geçip giden çarşaflı Arap kadınlardan oluşan ürkütücü topluluğa bakıyordum. “Bunun için zamanım yok.”</p>

  <p>“Ne demek istiyorsunuz?”</p>

  <p>“Amerika’ya hemen şimdi uçuyor değilim. Sadece,” kendimi toparlamam biraz zaman aldı; öksürük nöbeti gözlerimi gözlerimi yaşartmıştı, “Paris’e gidecek olan trenim iki saat içinde kalkıyor. Yani, demek istediğim, ne yapacağımı bilmiyorum. Bütün bu evrak işlerini halledebileceğimden ve polis merkezine yetişebileceğimden emin değilim.”</p>

  <p>“Pekâlâ,” dedi üzüntüyle, “şey, aslına bakarsanız, büromuz da kırk beş dakika sonra kapanıyor zaten.”</p>

  <p>“Ne?”</p>

  <p>“Bugün erken kapatıyoruz. Noel arifesi, biliyorsunuz. Yarın ve hafta sonu da kapalıyız. Noel’den sonraki pazartesi sabahı saat 8.30’da yeniden açık olacağız.”</p>

  <p><i>“Pazartesi</i> mi?”</p>

  <p>“Şey, üzgünüm,” dedi. Sesi bıkkın geliyordu. “İşler böyle yürüyor.”</p>

  <p>“Ama bu acil bir durum!” Sesim hastalıktan ötürü boğuk boğuk çıkıyordu.</p>

  <p>“Acil bir durum mu? Ailevi bir durum mu yoksa bir sağlık sorunu mu?”</p>

  <p>“Ben...”</p>

  <p>“Çünkü kimi çok nadir durumlarda mesai sonrası acil durum desteği sağlayabiliyoruz.” Sesi öyle sıcak çıkmıyordu artık, alelacele önündeki kâğıtta yazanları okuyordu, telefon bağlantısı yapılan bir radyo programındaymışım gibi arka fonda çalan diğer telefonları duyabiliyordum. “Bu ne yazık ki ölüm kalım meselesi olan acil durumlarla sınırlı ve çalışanlarımız pasaport feragat belgesini vermeden önce nasıl bir acil durum olduğunu teyit edip ona göre karar vermek zorunda. Bu yüzden Paris’e hemen bu öğleden sonra gitmenizi gerektirecek ölüm ya da ciddi bir hastalık gibi bir durum yoksa ve bu kritik acil durumu belirten uzman doktor, rahip ya da cenaze levazımcısından alacağınız bir beyanname edinemeyecekseniz...”</p>

  <p>“Ben...” Pazartesi mi? Siktir! Polis zabtınıysa aklıma bile getirmek istemiyordum. “Şey, üzgünüm, dinleyin...” Kadın telefonu kapatmaya çalışıyordu.</p>

  <p>“Aynen öyle. Bütün bu belgeleri ayın yirmisekizi pazartesi gününe kadar toparlayın. O zaman, evet, başvuru yapıldığı anda elimizden gelen en kısa sürede işleme koyacağız, affedersiniz, bir saniye izin verir misiniz?” Klik. Sesi uzaklaşmıştı. “Günaydın, Amerika Birleşik Devletleri Hollanda Konsolosluğu, lütfen bir saniye bekler misiniz?” Telefon aynı anda tekrar çalmaya başladı. Klik. “Günaydın, Amerika Birleşik Devletleri Hollanda Konsolosluğu, lütfen bir saniye bekler misiniz?”</p>

  <p>“Ne kadar çabuk verebilirsiniz?” dedim bana geri döndüğünde.</p>

  <p>“Ah, başvuru yaptığınız andan itibaren en fazla on iş günü içerisinde hazırlarız. İş günü olarak hesaplanıyor. Yani normalde sizin için bu süreci yedi güne düşürmek için elimden geleni yapardım. Ama tatil zamanı işte, eminim anlıyorsunuzdur, büromuz bu ara biraz yoğun ve çalışma saatlerimiz de yeni yıla kadar biraz düzensiz. Bu yüzden üzgünüm,” diye ekledi buz kesmiş sessizlikte, “biraz zaman alabilir. Berbat bir haber, farkındayım.”</p>

  <p>“Ben ne yapacağım şimdi?”</p>

  <p>“Seyahat yardımına ihtiyacınız var mı?”</p>

  <p>“Bunun ne olduğunu bildiğimi sanmıyorum.” Her yerimden terler boşanıyordu. Fazla ısıtılmış hava kalabalığın kokularıyla ağırlaşmıştı, nefes almak imkânsızdı.</p>

  <p>“Para transferi? Geçici konaklama?”</p>

  <p>“Eve nasıl döneceğim peki?”</p>

  <p>“Paris’te mi oturuyorsunuz?”</p>

  <p>“Hayır, Amerika’da.”</p>

  <p>“Şey, zaten geçici pasaportla, yani geçici pasaportta Amerika’ya giriş yaparken sahip olmanız gereken çipten yok, bu yüzden sizi oraya benim yapabileceğimden daha hızlı bir şekilde götürmeyi sağlayacak herhangi bir kestirme yol olduğunu sanmıyorum...” Zır, zır, zır, zır. “Bir saniye efendim, lütfen bekler misiniz?” dedi çalan telefonu açıp sonra bana geri döndü. “Bakın, benim adım Holly. Size dâhili numaramı vermemi ister misiniz, olur da burada kaldığınız süre boyunca herhangi bir sıkıntı yaşarsanız ya da herhangi bir yardıma ihtiyaç duyarsanız diye?”</p>

  <h3 id="sigil_toc_id_168">III</h3>

  <p class="p1">Ateşim, her nedense, gece olunca bir anda daha da yükseliyordu. Ama soğuk havada o kadar uzun bir süre ayakta kaldıktan sonra çarpa çarpa uzun bir binanın tepesine çıkarılan ağır bir nesne gibi sarsak sarsak, düzensiz sıçramalarla iyice yükselmeye başlamıştı, bu yüzden otele geri dönerken neden hareket ettiğimi ya da neden yere yığılıvermediğimi ya da nasıl adım adım ilerleyebildiğimi anlamakta güçlük çekiyordum, yer ayağımın altından kayıyormuş gibi hissettiren bir bilinçsizlik beni bedenimden alıp yağmurlu ara sokaklardan, sahipsiz evlerin ve bacaların üstünden, kendime ta yukarıdan bir yerlerden bakıyormuşçasına peşi sıra sürüklüyordu, istasyondan dönerken taksiye binmeyerek büyük hata etmiştim, çöp tenekesine attığım poşeti, bilet gişesindeki kadının parlak, kırmızı suratını, gözleri yaşlı ve kolundaki yanık izli yeri sımsıkı tutan elleri kanlı Boris’i görüp duruyordum; rüzgâr uğulduyor, başım alev alev yanıyordu ve düzensiz aralıklarla tam dirseğimde duyduğum karanlık, epileptik titremelerle irkiliyordum: sıçrayan kapkara sular, tuhaf ürpertiler, kimse yoktu ama, aslında sokakta kimse yoktu -arada sırada- çisentinin içinde belli belirsiz görünen kamburu çıkmış bir bisikletli dışında.</p>

  <p>Kafam kazan gibiydi, boğazım yanıyordu. Nihayet sokaktan geçen bir taksiyi yakalayabildiğimde, otelden yalnızca birkaç dakika uzaklıktaydım. Tek iyi şey -iliklerime kadar üşümüş, tir tir titreyerek- yukarıya, odama çıktığımda odayı temizlemiş ve barı yeniden doldurmuş olmalarıydı, böylece portakallı likör Cointreau’yü derhal kafaya diktim.</p>

  <p>İki minik cin şişesini aldım, çeşmeden doldurduğum sıcak suyun içine karıştırdım ve pencerenin kenarındaki sırmalı ipek kumaşla kaplı koltuğa oturdum, parmaklarımın arasındaki kadeh sarsılıp duruyor, bense saatlerin geçip gidişini izliyordum: Zar zor uyanık duruyordum, yarı rüyada gibiydim, vakur kış ışıkları paralel kenarlar halinde duvardan duvara vuruyor, halıya düşüp geride hiçbir şey kalmayıncaya dek sönüyordu ve akşam yemeği vakti gelmişti, midem ağrıyordu, boğazım ağzıma kadar yükselen safra yüzünden acıyordu ve ben karanlığın içinde öylece oturuyordum. Daha önceden aklıma gelmemiş bir şey değildi, çok defa, çok daha az külfetli durumlarda da düşündüğüm olmuştu; bu dürtü beni şiddetle, hiç beklenmedik şekilde sarstı, içimden asla tam olarak söküp atamadığım zehirli bir fısıltı, bazı günler duymakla duymamak arasında bir eşikte duran ama kimi günlerse kontrol edilemez bir biçimde yükselip pasparlak hayali bir cinnete dönüşen bir fısıltı, neden olduğundan emin değildim, bazen kötü bir film ya da tüylerimi ürperten bir akşam yemeği daveti bile tetikleyebiliyordu bunu, kısa vadeli sıkıntı ve uzun vadeli acı, geçici panik ve kalıcı çaresizlik aynı anda yüzüme öyle bir vuruyor ve kül rengi metruk bir ışıkla öyle bir parlıyordu ki aklı başında ve net bir ümitsizlikle geriye dönüp geçen yıllara bakınca dünyanın ve içindeki her şeyin dayanılmaz bir biçimde ve daimi bir şekilde mahvolmuş olduğunu ve hiçbir şeyin hiçbir zaman iyi ya da idare eder olmadığını gerçek anlamda görüyordum, ruhun dayanılmaz klostrofobisini, hiçbir çıkış yolu olmayan penceresiz odalarını, utanç ve korku dalgalarını, <i>beni yalnız bırak,</i> mermer zeminin üstünde ölen annem, <i>kes şunu kes şunu, </i>diye mırıldanıyorum kendi kendime asansörlerde, taksilerde, <i>beni yalnız bırak, ben ölmek istiyorum,</i> soğuk, zeki, kendi kendini yakıp kül eden ve beni -birden çok kez- zihnimi kararlı bir sisle örtüp elimin altında o anda ne kadar içki ve hap varsa hepsini karıştırıp yutmak için üst kattaki odama çıkaran bir gazap: Beceremememin tek sebebi uyuşturucuya olan toleransım ve bu işteki acemiliğimdi, kendime gelince şaşırıp üzülüyor ama Hobie beni o halde bulmak zorunda kalmadığı için biraz olsun rahatlıyordum.</p>

  <p>Simsiyah kuşlar. Egbert Van der Poel tablolarından çıkma, felaketi çağrıştıran kurşun rengi gökler.</p>

  <p>Durdum ve zayıf, sidik rengi bir ışıkla yanan masa lambasının düğmesine bastım. Beklemek orada duruyordu. Kaçmak orada duruyordu. Ama bunlar tahammül dâhilinde seçenekler değillerdi: Bir yılanla aynı kaba konmuş bir farenin nafile koşuşturması ve donakalması gibi, ancak sıkıntıyı ve endişeyi uzatmaya yarıyordu. Ve bir de üçüncü bir seçenek vardı: Eğer önemli bir cinayetten kendimi ihbar etmek isteyen bir Amerikan vatandaşı olduğumu söylersem, konsolosluk çalışanlarından herhangi birinin telefonuma oldukça süratli bir şekilde geri döneceğini düşünüyordum, birçok nedenden ötürü.</p>

  <p>Bir isyan hareketi. Hayat: Boş, anlamsız, katlanılmaz. Ona ne sadakati borçluydum ki? Tek bir şey için bile değil. Kaderi neden gafil avlamayacakmışım? Kitabı ateşe at ve onunla işin bitsin? Varolan korkunun görünürde hiçbir sonu yoktu, aksine, benim içsel kaynağım sayesinde sırada daha çok haricî ve görgül korkular vardı ve yeterince kokain verilirse (poşete baktım: yarısından biraz azı duruyordu) seve seve cömert bir çizgiyi çakıp sırtüstü yere çakılmaya hazırdım: Yüce ruhlu karanlık, patlayan yıldızlar.</p>

  <p>Ancak işimi bitirmeye yetecek kadar yoktu. Elimde kalanı birkaç saatliğine her şeyi unutup uyanınca kendimi yine kafesimde (ya da daha da kötüsü, pasaportum bile olmadan bir Hollanda hastanesinde) bulmak için harcayamazdım. Kaldı ki toleransım düşüktü ve önce adamakıllı içip sarhoş olur ve acil durumlar için sakladığım hapımı alırsam elimdeki kokainin işi bitirmeye yeteceğinden emindim.</p>

  <p>Minibarda bir şişe soğutulmuş beyaz şarap. Neden olmasın? Cinin kalanını içtim ve şarap şişesinin tıpasını çıkardım, kendimi kararlı ve sevinçli hissediyordum - krakerleri ve atıştırmalıkları da yenilemişlerdi ama bu iş boş mideyle daha iyi yürüyecekti.</p>

  <p>Duyduğum rahatlama hissi muazzamdı. Sessizce azat edilivermek. Her şeyi çöpe atmanın müthiş, müthiş keyfi. Radyoda klasik müzikler çalan bir kanal buldum -Noel’e uygun kilise müzikleri, hüzünlü ve ayinsel, melodiden daha çok üstüne hayali yorumlarda bulundular- ve uzun bir banyo yapmayı düşündüm.</p>

  <p>Ama bu bekleyebilirdi. Bunun yerine masanın çekmecesini açtım ve otelin antetli mektup kâğıtları ve zarflarıyla dolu dosyayı çıkardım. Gri katedral taşı, minör heksakordlar. <i>Rex virginum amatör.</i> Yükselen ateşimin ve dışarıda hafif hafif kıyıya vuran kanal sularının seslerinin arasında, etrafımdaki boşluk sessizce lanetlenmiş bir çifteliğe, hem otel odası hem de usulca sallanan bir geminin kamarası olan bir sınır hattına dönüşmüştü. Açık denizlerde hayat. Suyla ölüm. Andy, biz çocukken o ürkütücü Marslı çocuk sesiyle Learning Channel’da Mary’nin denizcileri koruduğunu, Rosary’nin korumalarından birinin asla boğularak ölmeyeceğini söylüyordu. Mary Stella Maris. Denizin Yıldızı Mary.</p>

  <p>Gece yarısı ayini sırasında, üstünde siyah takımıyla kilise oturağında diz çökmüş duran Hobie’yi düşündüm. <i>Yaldızlama zamanla kendiliğinden aşınır. Bir dolap kapağında, bir yazı masanın kanadında genellikle ufacık çentikler vardır.</i></p>

  <p>Gerçek sahiplerini arayan nesneler. İnsani özelliklere sahiptiler. Kaypak ya da dürüst ya da güvenilmez ya da iyiydiler.</p>

  <p>Gerçekten kayda değer parçalar bir anda öylesine ortaya çıkıvermezler.</p>

  <p>Otel kalemi çok iyi yazmıyordu, keşke daha iyi bir tane olsaydı diyordum ama kâğıt kaygan ve kalındı. Dört mektup. Hobie ve Bayan Barbour’unkiler en uzunları olacaktı çünkü onlar bir açıklamayı en çok hak eden kişilerdi ve ayrıca, öldüğüm takdirde bunu gerçekten önemseyecek tek insanlardı. Yine de Kitsey’ye de yazacaktım - bunun onun suçu olmadığından emin olması için. Pippa’nin mektubuysa en kısası olacaktı. Onu ne kadar çok sevdiğimi ve aynı zamanda beni sevmediği için azıcık bile suçluluk hissetmesine gerek olmadığını bilmesini istiyordum.</p>

  <p>Ama bunu söylemeyecektim. Gül yaprakları atmak istiyordum ben, zehirli oklar değil. Amacım çok daha açık olan gerçekten hiç bahsetmeden en kısa şekilde beni ne kadar mutlu ettiğini bilmesini sağlamaktı.</p>

  <p>Gözlerimi kapayınca yükselen ateşimin ormanın derinliklerden çıkıp yükselen bir işaret fişeği misali oldukça detaylı ve duygu yüklü, karmaşık parlak ışıklarla apansızca getirip ortaya saçtığı ciddi anlamda çarpıcı hatıralarla dehşete kapılıyordum.</p>

  <p>Elli Yedinci Cadde’deki eski dairemizin parmaklıklı pencerelerinden giren arp teli misali ışıklar, kaşındıran hasır paspas ve yerde oyun oynarken ellerimde ve dizlerimde bıraktığı kırmızı izler. Annemin eteklerinde bende hep dokunma hissi uyandıran parlak bir şeyler bulunan portakal rengi gece elbisesi. Cam bir kâsenin içinde muzları ezen Alameda, eski hizmetçimiz. Evlerinin kasvetli koridorunda hızla koşup gözden kaybolmadan önce beni selamlayan Andy: <i>Selam Kaptan.</i></p>

  <p>Orta Çağ’ı çağrıştıran, ağırbaşlı ve uhrevi sesler. Süsten uzak bir şarkının ağırlığı.</p>

  <p>Kendimi sahiden üzgün hissetmiyordum, orası ayrı. Daha çok dişçinin lambaların altında üstüme doğru eğilirken <i>neredeyse bitti</i> dediği en sonuncu ve en kötü kanal tedavisi gibiydi.</p>

  <p class="bos2"></p>

  <p class="p8">24 Aralık</p>

  <p class="bos2"></p>

  <p class="p8"><i>Sevgili Kitsey,</i></p>

  <p class="bos2"></p>

  <p class="p8"><i>Bunun için gerçekten çok çok üzgünüm ama bunun seninle ve ailenden herhangi biriyle hiçbir alakası olmadığını bilmeni istiyorum. Annen biraz daha fazla bilgi içeren ayrı bir mektup alacak zaten ama bununla birlikte sana da özel olarak bu kararımın aramızda geçenlerin, özellikle de son zamanlarda olup bitenlerin etkisinde gerçekleşmediğini belirtmek isterim.</i></p>

  <p class="bos2"></p>

  <p>Aniden bastıran hatıra sağanağı ve dört bir yandan hücum eden halüsinasyonlarla hiç örtüşmeyen bu kararlı ses ve bu hiç doğal olmayan kararlı el yazısı nereden çıkmıştı hiç bilmiyordum. Pencerelerin camlarını döven karla karışık yağmurun derin, tarihî bir ağırlığı var gibiydi, açlık, uygun adım yürüyen ordular, bitmek bilmeyen bir keder sağanağı.</p>

  <p class="bos2"></p>

  <p class="p8"><i>Senin de gayet iyi bildiğin ve bana kendin de söylediğin gibi, seninle tanışmadan çok önce başlayan sayısız sorunum var benim ve bu sorunların hiçbiri senin suçun değil. Eğer annen senin bu son olaylarda oynadığın rol hakkında sorular soracak olursa, onu Tessa Margolis ya da -çok daha iyisi- karakterim hakkındaki fikirlerini paylaşmaktan keyif duyacak Em’e havale etmeni tavsiye ederim. Bir de tamamen alakasız bir konu ama, Havistock Irving’in evinize girmesine asla ve asla müsaade etmemeni öneririm.</i></p>

  <p class="bos2"></p>

  <p>Kitsey’nin çocukluğu. Yüzüne düşmüş darmadağınık güzelim saçları. Kapayın çenenizi mankafalar. Kesin şunu, yoksa söylerim.</p>

  <p class="bos2"></p>

  <p class="p8"><i>Son olarak, en önemlisi...</i></p>

  <p class="bos2"></p>

  <p class="p8">(kalem bu satırda duraksadı)</p>

  <p class="bos2"></p>

  <p class="p8"><i>Son olarak, en önemlisi sana nişan kutlamasında ne kadar güzel göründüğünü ve annemin küpelerini taktığını görünce ne kadar duygulandığımı da söylemek istiyorum. Annem Andy için deli olurdu, yaşasaydı seni de severdi ve bizim birlikte olmamızı isterdi. Bu iş yürümediği için üzgünüm. Ama umarım senin için işler yolunda gider. Gerçekten.</i></p>

  <p class="p8"><i>Sevgiler,</i></p>

  <p class="p8"><i>Theo</i></p>

  <p class="bos2"></p>

  <p>Zarfa konup ağzı kapatıldı, üstüne adres yazıldı, kenara kondu. Resepsiyonda pul olmalıydı.</p>

  <p class="bos2"></p>

  <p class="p8"><i>Sevgili Hobie,</i></p>

  <p class="bos2"></p>

  <p class="p8"><i>Bu yazması çok zor bir mektup ve bunu yazıyor olduğum için üzgünüm.</i></p>

  <p class="bos2"></p>

  <p>Bir terliyor, bir donuyordum. Yeşil noktacıklar görüyordum. Ateşim öyle yükselmişti ki duvarlar üstüme üstüme geliyormuş gibi hissediyordum.</p>

  <p class="bos2"></p>

  <p class="p8"><i>Sattığım sahte parçalarla ilgili değil bu. Sanırım çok yakında neyle ilgili olduğunu duyacaksın.</i></p>

  <p class="bos2"></p>

  <p>Nitrik asit. Lamba isi. Mobilyalar da tıpkı yaşayan şeyler gibi, zaman içerisinde izler ve yaralar edinirlerdi.</p>

  <p>Zamanın görülebilen ve görülemeyen etkileri.</p>

  <p class="bos2"></p>

  <p class="p8"><i>Ve bunu nasıl anlatacağımı hiç bilmiyorum ama sanırım şu sıra en çok annemle birlikte Çin mahallesinde bulduğumuz hasta köpek yavrusunu düşünüyorum. İki çöp tenekesinin arasındaki boşlukta yatıyordu. Yavru bir pitbull. Pisti, leş gibi kokuyordu. Bir deri bir kemikti. Ayağa kalkamayacak kadar güçsüzdü. İnsanlar yanından geçip gidiyordu. Bense çok üzüldüm, annem yemeğimizi bitirdikten sonra hâlâ orada duruyor olursa onu alacağımıza söz vermişti. Ve restorandan çıktığımızda hâlâ oradaydı. Bir taksiye atladık, onu kucağımda taşıyordum; eve vardığımızda annem ona mutfakta bir kutu yaptı, köpekcik öyle mutluydu ki yüzümüzü yalıyordu, bir ton su içti ve onun için aldığımız köpek mamasını yedi ve sonra yediklerinin hepsini çıkardı.</i></p>

  <p class="p9"><i>Uzun lafın kısası, köpekcik öldü. Bu bizim suçumuz değildi. Öyleymiş gibi hissetmiştik. Onu veterinere götürmüştük, özel mamalar almıştık ama zavallıcığın durumu git gide daha da kötüleşti. İkimiz de onu öylesine seviyorduk ki. Annem onu yeniden veterinere götürdü, Hayvan Tıp Merkezi’ndeki bir uzmana. Ve veteriner bu köpekte bir hastalık var dedi, şimdi adını unuttum, onu bulduğumuzda da hastaymış zaten, şu anda duymak istediğiniz şey bu değil, biliyorum ama onu şimdi ötanazi yapılmasına izin verirseniz onun için çok daha iyi olacak</i></p>

  <p class="bos2"></p>

  <p>Elim kâğıdın üstünde umursamaz seğirmeler ve irkilmelerle uçuşuyordu. Ama sayfanın sonuna gelip başka bir kâğıt almak için uzanırken durdum, dehşete kapılmıştım. Benim ağırlıksızlık, bir tür süpürülme, son şansla sürüklenme olarak hissettiğim şeyin hayal ettiğim dokunaklı ve etkileyici vedayla alakası bile yoktu. El yazım eğilip duruyordu ve ne zeki ne tutarlı ne de okunaklıydı. Hobie’ye teşekkür etmenin ve ona söylemem gerekenleri söylemenin çok daha kısa ve basit bir yolu olmalıydı: Yani kendisini kötü hissetmemesi gerektiğini, bana karşı hep çok iyi olduğunu ve bana yardım etmek için elinden geleni yaptığını söylemenin; tıpkı annemle benim yavru pitbullumuz için elimizden geleni yaptığımız gibi, oldukça yerinde bir benzetme olsa da bu hikâyeyi çok fazla uzatmak istemiyordum - çünkü köpekciğin bütün o sevecen halleri ölümüne yaklaşan günlerde inanılmaz derecede yıkıcı bir hal almıştı, neredeyse bütün evi yerle bir etmiş, koltuğumuzu paramparça hale getirmişti.</p>

  <p>Ağlak, kendine düşkün, tatsız. Gırtlağım sanki üstü bir usturayla kazınıp çıkarılmış gibi acıyordu.</p>

  <p>İşte döşemelik kumaş böyle çıkıyor. Buraya bak: Tahtakurdu varmış. Bunu Cuprinol ile tedavi etmemiz gerekecek.</p>

  <p>Hobie’nin üst kattaki banyosunda aşırı doz aldığım gece, uyanmayacağımı umup yine de yanağım insanı tribe sokan altıgen yer karosunun üstünde uyanınca, o savaş öncesi dönemde yapılmış dümdüz beyaz aksesuarlı banyonun öbür dünyadan dönüp gelince nasıl gözüme nasıl gösterişli ve ışıl ışıl göründüğünü görünce hayret etmiştim.</p>

  <p>Sonun başlangıcı? Ya da sonun sonu?</p>

  <p><i>Fabelhaft.</i><a id="k77" href="../Text/dipnot.xhtml#a77"><sup>[77]</sup></a> Hiç olmadığı kadar eğleniyordum.</p>

  <p>Her seferinde bir adım. Aspirinler. Minibardan soğuk su. Aspirinler sanki çakıl taşı yutmuşum gibi boğazıma takıldı, yutkunabilmek için göğsümü yumrukladım, içki beni daha da hasta etmişti, susamıştım, kafam karmakarışıktı, boğazımda balık oltaları vardı sanki, yanaklarımdan anlamsızca yaşlar süzülüyordu, nefesim kesiliyor ve hırıltıyla soluyordum, şarabı (sözüm ona) hoşluk olsun diye açmıştım ama sanki terebentin içiyormuşum gibi midemi yakıyor, parçalıyordu, banyoya mı girseydim, aşağıyı arayıp sıcak bir şeyler, hafif bir şeyler, et suyu çorbası ya da çay falan mı söyleseydim? Hayır: Yapmam gereken şarabı bitirmek ya da belki de doğrudan işe koyulup votkaya başlamaktı; internette bir yerde aşırı doz yoluyla intihar teşebbüslerinin yalnızca yüzde ikisinin başarılı olduğunu okumuştum, bu saçmalık derecesinde düşük bir rakamdı ama geçmiş tecrübemle ne yazık ki doğruluğu kanıtlanmıştı. <i>It ain’t gonna rain no mo’</i>.<a id="k78" href="../Text/dipnot.xhtml#a78"><sup>[78]</sup></a> Başka birinin intihar notuydu bu. <i>It was only a farce.</i><a id="k79" href="../Text/dipnot.xhtml#a79"><sup>[79]</sup></a> Jean Harlow’un düğün gecelerinde kendini öldüren kocası. George Sanders’ınki en iyisiydi, eski bir Hollywood klasiğiydi, babam ezbere bilirdi ve ondan alıntı yapmaya bayılırdı. <i>Sevgili dünya, ben gidiyorum çünkü sıkıldım.</i> Ve bir de Hart Crane. Kendi etrafında dönüyor ve atlıyor, düşerken gömleği balon gibi şişiyor. <i>Herkese güle güle!</i> Vedasını haykırır, gemiden atlar.</p>

  <p>Bedenim benimmiş gibi gelmiyordu artık. Bana ait olmayı bırakmıştı. Ellerim, hareket ediyor, benden kopmuş gibi geliyordu, kendi kendine havada süzülüyordu; ayağa kalktığımdaysa sanki bir kuklayı yönetiyor gibiydim, parçalarımı çözüyor, iplerimin ucunda sarsıla sarsıla havaya yükseliyordum.</p>

  <p>Hobie genç bir delikanlıyken hep Cutty Sark içtiğini çünkü bunun Hart Crane’in viskisi olduğunu anlatmıştı bana. Cutty Sark, Kısa Etek demekti.</p>

  <p>Piyano odasında soluk yeşil duvarlar, palmiyeler ve Şam fıstığı rengi buzlar. Buz kaplı pencereler.</p>

  <p>Hobie’nin çocukluğunun ısıtılmayan odaları. Üstatlar, asla yanılmazlardı. Ne düşünüyordum, ne hissediyordum?</p>

  <p>Nefes almak canımı yakıyordu. Eroin paketi yatağın diğer tarafındaki komodinin içindeydi. Babam olsa, eğlence sektörü cehennemine duyduğu o sonsuz aşkla, bütün bu düzeneğe hayran kalabilirdi -uyuşturucu, kirli küllük, içki falan- ama ben, bir zamanların tanınmış bar şarkıcısı gibi beleş otel bornuzumun içinde boylu boyunca serilmiş halde bulunmak fikrine bile katlanamıyordum. Yapmam gereken şey, beni bulduklarında öyle çok kılıksız bir halde olmamak için kalkıp toparlanmak, duş almak, tıraş olmak ve takım elbisemi giymekti, ancak o zaman, son anda, gece hizmetlilerinin görev saatleri bittikten sonra kaldıracaktım kapıdaki Rahatsız Etmeyin yazısını: Beni sabah ilk iş bulmaları daha iyiydi, kokuyu alıp öyle bulmalarını istemezdim.</p>

  <p>Pippa’yla geçirdiğimiz gecenin üstünden bir ömür geçmiş gibi geliyordu; keskin kenarlı kış karanlığında onunla buluşmak için koştururken ne kadar mutlu olduğumu düşünüyordum, onu Film Forum’un önünde, bir sokak lambasının altında beklerken görünce yaşadığım coşkuyu ve bu anın tadını çıkarmak için köşede durup beklediğimi - beni beklemesini izlemenin zevki. Kalabalığı kolaçan eden, sabırsızlanan yüzü. Beni bekliyordu: Beni. Ve tek bir an için de olsa, asla senin olamayacak şeye sahip olabileceğin inancının yarattığı kalp şoku.</p>

  <p>Dolaptan takım elbisemi aldım. Gömleklerimin hepsi kirliydi. Hiç olmazsa bir tanesini yıkamaya göndermeyi neden akıl edememiştim ki? Ayakkabılarıma su dolmuş, berbat bir hale gelmişlerdi, bu da resme son acıklı notu ekliyordu - ama hayır (kafam allak bullak, odanın ortasında dikiliyordum) yolun ortasındaki bir ceset gibi böyle ayakkabılarla falan tamamen giyinik bir halde mi yatıp bekleyecektim ölümü? Soğuk terler dökmeye, titremeye ve üşümeye başladım yine, aynı rutin geri dönmüştü. Oturmam gerekiyordu. Belki de bütün bu gösterimi yeniden değerlendirmeliydim. Mektupları yırtmalı. Kaza gibi göstermeli. Esrarengiz bir davete gidecekmişim de çıkmadan önce bir fırt çekivermişim gibi gözükse çok daha iyiydi - yatağın kenarında, hemen ucunda otururken simsiyah kıvılcımlar ve fışırtılar, leziz bir biçimde pat diye yere yığılıvermiş. Yazık.</p>

  <p>Kargaşanın beyaz kanatları. Pat diye sonsuzluğun kucağına düşüvermek.</p>

  <p>Derken -trompet sesleriyle- irkildim. Ayinsel ilahi yerini duruma hiç uygun düşmeyen şen bir orkestrasyona bırakmıştı. Melodik, gürültülü. İçimde bir hüsran dalgası yükseldi. <i>Fındıkkıran</i>’dan bir parça. Tamamen yanlış. Tamamen yanlış. Gerçek bir bayram şarkısı bu yola çıkmak için uygun için müzik değildi, gösterişli bir orkestra parçası, Falan Filan Marşı, birdenbire midem ağzıma geldi, keskin bir tat gırtlağımı yaktı, sanki limon suyunun yarısını kafama dikivermişim gibi, daha ne olduğunu bile anlamadan, çöp kutusuna bile ulaşamadan, midemdeki her şey, yoğun bir asitle çağlayıp sapsarı dalgalar halinde ağzımdan fışkırıyordu.</p>

  <p>Sone erdiğinde, alnımı çöp kutusunun keskin metal ağzına koymuş, halının üstünde oturuyordum ve o çocuksu bale müziği tüm sinir bozuculuğuyla arka fonda şakıyordu: Sarhoş bile değildim, çok daha kötüsü, sadece midem bulanıyordu. Koridordaki Amerikalı grubun seslerini duyabiliyordum, her biri kendi odalarına çekilmeden önce yüksek sesle gülüşen, vedalaşan çiftler: Üniversiteden eski dostlar, finans sektöründe çalışıyorlar, şirket hukukunda beş küsur yıl, Fiona sonbaharda birinci sınıfa başlıyor, Oaklandia’da her şey yolunda, pekâlâ o halde iyi geceler, Tanrım, sizi seviyoruz çocuklar, benim de sahip olabileceğim ama istemediğim bir hayat. Zar zor ayağa kalkıp -hâlâ midem bulanıyordu-sinir bozucu müziği kapatmadan önce düşündüğümü hatırladığım son şey buydu; kendimi bir köprüden aşağı atıyormuşçasına yüzüstü yatağa attım, ben ışıktan uzaklaşıp batarken, karanlık beni içine alırken odadaki bütün ışıklar hâlâ yanıyordu.</p>

  <h3 id="sigil_toc_id_169">IV</h3>

  <p class="p1">Annem öldükten sonra, daha küçük bir çocukken uykuya dalarken hep onu aklıma getirmeye çalışırdım, olur da belki rüyamda görürüm diye, ama asla görmezdim. Ya da daha doğrusu, rüyamda hep onu görürdüm ama varlığını değil, yokluğunu: Henüz terk edilmiş bir evin içinde esip geçen bir rüzgâr, bir not defterindeki el yazısı, parfümünün kokusu, daha bir saniye önce sokaklarında yürüdüğünü adım gibi bildiğim ama bir anda ortadan kayboluverdiği yabancı, kayıp kasabalar, güneş vuran bir duvarda hareket eden bir gölge. Bazen bir kalabalığın, bazen de hızla uzaklaşan bir taksinin içinde görürdüm onu ve ona yetişmeyi asla başaramasam da bu anlık bakışların üzerine titrerdim. Her defasında en sonunda beni atlatırdı: Telefonunu bir saniyeyle kaçırmış olurdum ya da numarasını koyduğum yeri unuturdum veya nefes nefese koşup olması gereken yere varırdım fakat çekip gittiğini anlardım. Yetişkin hayatımda, bu kronik kıl payı kaçırmalar daha berbat ve çok daha acı verici bir kaygıyla dolup taşıyordu: Anlaşılmaz sebeplerden ötürü yıllardır görmeye hiç gitmediğim ya da hiçbir şekilde ulaşmaya çalışmadığım annemin şehrin öteki tarafında korkunç bir kenar mahallede yaşadığını hatırlayınca ya da öğrenince ya da hiç akla gelmeyecek birilerinden duyunca paniğe kapılırdım. Uyandığımda genellikle çılgına dönmüş bir halde bir taksi yakalamaya çalışıyor ya da yanına gitmenin bir yolunu arıyor olurdum. Bu ısrarcı senaryoların durmadan tekrarlanması ve gaddarlık sınırında gidip gelmesi bana Hobie’nin müşterilerinden birinin, belli bir ruh haline girdiğinde Vietnam savaşında yaşadığı aynı üç hikâyeyi aynı mekanik sözcükler ve hareketlerle tekrar tekrar anlatan gergin kocasını getiriyordu aklıma: Aynı top atışı sesleri, aynı el hareketleri, hep birebir aynı noktada. O hepimizin belki bir milyon kez tanık olduğu ve (tıpkı benim geceden geceye, yıldan yıla, rüyadan rüyaya annemi aradığım acımasız döngü gibi) kaskatı ve asla değişmez bu rutini anlatmaya başlayınca yemek sonrası içkilerini yudumlayan herkesin yüzü düşerdi. Hep aynı ağaç köküne ayağı takılıp düşecekti, arkadaşı Gage’in yanına asla zamanında ulaşamayacaktı, tıpkı benim annemi bulmayı asla başaramayacağım gibi.</p>

  <p>Ama o gece, nihayet onu buldum. Ya da daha doğrusu o beni buldu. Bir defaya mahsusmuş gibi geldi ama belki başka bir gece, başka bir rüyada yine böyle gelir bana - belki ben ölürken; gerçi bu gerçekleşmeyecek kadar büyük bir dilekmiş gibi geliyor şimdi. Eğer tanıdık birinin gelip bizi kapıda karşılayacağını düşünseydim ölümden kesinlikle çok daha korkardım (yalnızca kendi ölümümden değil, Welty’nin ölümünden, Andy’nin ölümünden, genel olarak ölümden) çünkü -şimdi bu satırları yazarken bile gözlerim doluyor- zavallı Andy’nin, yüzünde büyük bir korkuyla annemin tanıdığı ve sevdiği ölen tek insan olduğunu söyleyişi geliyor aklıma. Dolayısıyla - belki Andy öksüre tıksıra suyun ta öte tarafında kıyıya vurduğunda belki de yanında diz çöküp onu bu yabancı kıyıda karşılayan kişi annem olmuştu. Belki de böyle böyle umutları dile getirmek bile aptallıktır. Ama gerçi bunu yapmamak daha büyük aptallık olabilir.</p>

  <p>Öyle ya da böyle -bir defaya mahsus ya da değil- bir armağandı bu ve şayet tek bir ziyaret hakkı varsa, ona tek izin verilen buysa, bunu gerçekten önem taşıyan bir ana bırakmıştı. Çünkü apansızın oradaydı. Bir aynanın karşısında durmuş, arkamdaki odanın aynadaki yansımasına bakıyordum, Hobie’nin dükkânına çok benzeyen bir odaydı ama çello kahvesi duvarları ve çok daha büyük, akıl almaz bir ışık sahnesine açılan bir giriş kapısına benzeyen açık penceresiyle daha çok o dükkânın çok daha geniş ve sonsuza kadar uzanıyormuş gibi görünen bir haliydi. Aynada arkamda görünen boşluk, alışılagelmiş manada kusursuzca oluşmuş bir ahenge sahip bir boşluk değildi, daha geniş, çevresindeki derin sessizlikle daha çok gerçek görünen bir gerçeklikle sesin ve sözün ifade edebileceklerinin çok ötesindeydi: Bir tek dinginlik ve açıklık vardı ve aynı zamanda, geri sarılmış bir filmdeki gibi, yere dökülmüş sütün sıçrayıp sürahiye geri döndüğünü, zıplayan bir kedinin geriye doğru uçup sessizce masanın üstüne konduğunu da hayal edebilirdiniz, zamanın varolmadığı ya da daha doğrusu aynı anda her yönde varlığını sürdürdüğü, tüm tarihlerin ve hareketlerin eşzamanlı olarak gerçekleştiği bir ara duraktı.</p>

  <p>Ve bir saniyeliğine bakışlarımı başka tarafa çevirip sonra tekrar aynaya geri döndüğümde hemen arkamda onun yansımasını gördüm. Nutkum tutulmuştu. Arkama dönmemem gerektiğini bir şekilde biliyordum -kurallara aykırıydı, bu yerin kuralları her neyse- ama birbirimizi görebiliyorduk, gözlerimiz aynada buluşuyordu ve o da beni gördüğüne en az benim onu gördüğüme sevindiğim kadar seviniyordu. Kendisiydi. Vücut bulmuş varlığı. Ruhani bir gerçekliği de vardı, bir derinlik ve ilim de. Benimle geldiği yer, arkada uzanan yer her neresiyse orası arasındaydı. Ve asıl önemli olan gözlerimizin o aynada birbirine dokunduğu andı, şaşkınlık ve sevinç, irislerinin etrafı koyu renk halkalarla çevrili güzel mavi gözleri, içleri binbir ışıkla dolu açık mavi gözler: Merhaba! Şefkat, zekâ, keder, neşe. Hareket ve durgunluk, durgunluk ve değişim ve müthiş bir tablonun taşıdığı tüm yükü ve büyüsü. On saniye, ebediyet. Ardında kalan tamamen bir çemberden ibaretti. Bir anda yakalayabilir, içinde sonsuza dek yaşayabilirdin: Yalnızca bu aynada var oluyordu, çerçevenin içindeki boşlukta ve canlı olmasa da pek canlı sayılmazdı, ölü de değildi çünkü henüz doğmamıştı bile ve hiç doğmamış da değildi -her nasılsa, tuhaf biçimde, ben de öyleydim. Bana bilmek istediğim her şeyi (hayatı, ölümü, geçmişi, geleceği) anlatabileceğini biliyordum ancak bütün bunlar oradaydı zaten, gülümsemesinde saklıydı bütün soruların yanıtları, henüz ağzından kaçıramayacağı kadar mükemmel bir sırrı olan birinin Noel öncesi gülümsemesinde: <i>eh, sen de bekleyip göreceksin işte, öyle değil mi?</i> Ama tam konuşacaktı ki -çok iyi bildiğim, sesini şu anda bile duyabildiğim sevgi dolu bıkkın, derin bir nefes çekti- uyandım.</p>

  <h3 id="sigil_toc_id_170">V</h3>

  <p class="p1">Gözlerimi açtığımda sabah olmuştu. Odadaki bütün ışıklar hâlâ yanıyordu ve yatağın içine nasıl girdiğime dair hiçbir şey hatırlayamasam da yatak örtülerinin altındaydım. Her şey hâlâ onun varlığıyla yıkanmış ve ağzına kadar onunla dolmuştu - hayattan daha yüksek, daha geniş, daha derin, ışıktan gökkuşağı renkleri çıkaran hafif bir kayma; insanlar rüyalarında azizleri görünce böyle oluyormuş demek ki diye düşündüğümü anımsıyorum, annem bir azize olduğundan değil ama onun bir anda görünüvermesi de karanlık "bir odada bir anda yanmaya başlayan bir alev gibi belirgin ve şaşırtıcı olmuştu.</p>

  <p>Hâlâ yarı uykulu bir halde yatak örtülerinin arasında dönüp durdum, rüyanın usulca tüm bedenimi saran tatlılığıyla keyiflenmiştim. Koridordan gelen alışıldık sabah sesleri bile onun varlığının yarattığı ortama ve getirdiği renklere ayak uydurmuştu; o yarı rüyadaki halimle biraz dikkatle dinlesem, koridoru baştan sona gezen oda servisi arabalarının tıkırtılarına, asansör kablolarının zangırtısına ve asansör kapılarının açılıp kapanma seslerine karışan onun neşeli ayakseslerini duyabilecekmişim gibi geliyordu: Şehre fazlasıyla ait bir ses, Sutton Place’le ve onunla bağdaştırdığım bir ses.</p>

  <p>Sonra bir anda, rüyadan geriye kalan son biyolimunesans kırıntılarını da havaya uçuran hemen yakındaki kilisenin çanları öyle şiddetli bir gürültüyle çalmaya başladı ki panik içinde yerimden sıçrayıp yatakta doğruldum, hemen gözlüklerimi aradım. O günün hangi gün olduğunu unutmuştum: Noel.</p>

  <p>Yalpalaya yalpalaya ayağa kalkıp pencereye gittim. Çanlar, çanlar. Sokaklar bembeyaz ve ıssızdı. Kiremit döşeli damlarda buzlar parıldıyordu; dışarıda, Herengracht’ın üstünde kar taneleri dans ede ede uçuşuyordu. Kapkara bir kuş sürüsü gaklayarak kanalın üstünde uçuyordu, gökyüzü onlarla doluydu, muazzam hareketlerle dört bir yana dağılıyor ve sonra aklını kullanan tek bir vücut halinde salınıyor, oraya buraya doğru fırıl fırıl dönüyorlardı; onların bu hareketleri âdeta hücresel düzeyde bana da geçiyor gibiydi, bembeyaz gökyüzü, döne döne yağan kar ve şairlerin sert, aniden bastıran rüzgârı.</p>

  <p>Restorasyonun ilk kuralı. Yaptığını geri alamayacağın bir şeyi asla yapma.</p>

  <p>Duş aldım, tıraş oldum ve giyindim. Sonra sessizce eşyalarımı topladım ve bavulumu hazırladım. Bir şekilde Gyuri’nin yüzüğünü ve saatini ona geri vermeliydim, hâlâ hayatta olduğunu farz ediyordum ama bundan giderek kuşku duyduğumu da itiraf etmeliydim: Tek başına saat bile bir servet değerindeydi - BMW 7 serisinden bir araba, bir apartman dairesinin teminatı pahasında. Onları saklaması için Hobie’ye kargolayacak ve ne olur ne olmaz belki buraya gelir diye Gyuri için Hobie’nin adını resepsiyona verecektim.</p>

  <p>Buz tutmuş pencere camları, Arnavut kaldırımı taşlarının üstünde bir hayalet gibi beliren karlar, derinden ve sessiz. Sokaklarda tek bir araba yoktu, yüzyıllar üst üste binmişti sanki, 1640’ların üstünde 1940’lar.</p>

  <p>Çok derinlemesine düşünmemek önemliydi. Mühim olan uyandığımda bile peşimi bırakmayan o rüyanın enerjisini kullanmaktı. Felemenkçe konuşamadığım için Amerikan Konsolosluğu’na gidecek ve Hollanda polisini konsolosluğa aratacaktım. Konsolos çalışanlarından birkaçının Noel’ini, şenlikli aile sofrasını mahvedecektim. Ama bekleyebileceğim konusunda güvenmiyordum kendime. Aşağıya inip Dışişleri Bakanlığı’nın internet sayfasına bakmak ve bir Amerikan vatandaşı olarak sahip olduğum haklardan haberdar olmak iyi bir fikir olabilirdi - tabii ki hapse düşmenin Hollanda’ya kıyasla çok daha kötü olduğu dünyanın birçok yeri vardı ve belki de bildiğim her şeyi dürüstçe anlatırsam (Horst ve Sascha’yı, Martin ve Frits’i, Frankfurt ve Amsterdam’ı) tablonun peşine düşebilirlerdi.</p>

  <p>Ama işlerin nasıl gideceğini kim bilebilirdi ki? İşin kaçma kısmının sona erdiğinden başka emin olduğum hiçbir şey yoktu. Ne olursa olsun, babam gibi olmayacaktım, arabayı yoldan çıkarıp alevler içinde bir yere çarpıncaya kadar kaçmaya ve dalavere çevirmeye çalışmayacaktım; bir adım öne çıkacak ve başıma gelecekleri kabul edecektim; kafamda bu amaçla doğrudan banyoya gittim ve pergamin kâğıdından zarfı tuvalete atıp üstüne sifonu çektim.</p>

  <p>Ve işte bu kadardı: Martin kadar hızlı ve en az o kadar geri döndürülemez. Babamın söylemeye bayıldığı şey neydi? <i>Bedelini ödemek. </i>Kendisinin hiç yaptığı bir şey değildi halbuki.</p>

  <p>Odanın her köşesine gitmiş, mektupların yazımı haricinde yapılacak her şeyi yapmıştım. El yazımı görmek bile irkilmeme neden oluyordu. Fakat -bilincimin yerine gelmesi her şeye en başından başlamamı sağlamıştı- Hobie’ye yazmak <i>zorundaydım</i>: Kendine acıyan bir sarhoşun saçmalıkları değil, çek defterinin, muhasebe defterinin, banka kasasının anahtarının nerede olduğunu bildiren sağduyulu birkaç satır. Belki de şu antika sahtekârlığını da yazılı olarak itiraf etmeli ve bu konudan onun hiçbir şekilde haberdar olmadığını apaçık belirtmeliydim. Belki de bu mektubu Amerikan Konsolosluğu’nda tasdik ettirip notere onaylattırabilirdim; belki Holly (ya da her kimse) bana acır ve polisi aramadan önce bunu yapabilmem için yetkili birilerini çağırırdı. Grisha kendisini töhmet altında bırakmadan birçok konuda bana arka çıkabilirdi: Bunu hiç konuşmamıştık, bana hiçbir şey sormamıştı ama bunun altında, depolama ünitesine yaptığım bütün o çok gizli ziyaretlerin ardında temiz bir şey olmadığının farkındaydı.</p>

  <p>Geriye Pippa ve Bayan Barbour kalıyordu. Tanrım, Pippa’ya yazdığım ve asla göndermediğim mektuplar! En iyi ve en yaratıcı çabam, Everett ile birlikte geldiği talihsiz ziyaretin ardından, benim ışık olarak gördüğüm, o etkileyici satırla başlayıp yine onunla bitiyordu: <i>Bir süreliğine gidiyorum.</i> O zamanlar bir intihar notu taslağı gibi görünüyordu gözüme, bir özet niteliğindeydi en azından, küçük çaplı bir başyapıt. Ne yazık ki dozu yanlış hesaplamıştım ve on iki saat sonra yatağın üstü kusmuklarla dolu bir halde uyanmış, saat onda IRS’le yapacağım görüşme için ayakta duramayacak kadar hasta bir halde, sallana sallana aşağıya inmek zorunda kalmıştım.</p>

  <p>Bununla birlikte: “Ben hapse giriyorum” notu daha farklıydı ve yazılmaması en iyisiydi. Pippa’yı kim olduğum konusunda kandıramazdım. Ona verecek hiçbir şeyim yoktu. Ben hastalıktım, istikrarsızlıktım, kaçıp kurtulmak istediği her şeydim. Hapse girmem zaten bildiği şeyleri doğrulayacaktı sadece. Yapabileceğim en iyi şey irtibatı tamamen koparmaktı. Babam annemi gerçekten sevseydi -onu gerçekten bir zamanlar sevdiğini söylediği kadar çok sevseydi- o da aynısını yapmaz mıydı?</p>

  <p>Ve bir de - Bayan Barbour. Bu tam gemi batarken farkına vardığım türden, ta en son ana kadar, gemi alev alev yanana ve filikalar indirilene kadar anlamayacağınız, sizi şaşkına çevirecek türden bir gerçekti - ama sonuçta kendimi öldürmeyi düşündüğümde bunu yapmaya gönlümün el vermediği tek kişi oydu.</p>

  <p>Odadan çıkarken -konsolosluğu aramadan önce kargo hakkında bilgi almak ve Dışişleri Bakanlığı’nın sitesine bakmak için aşağıya inecektim-durdum. Kapı tokmağına minicik kurdelelerle süslenmiş şekerlerle dolu bir kese ve elde yazılmış bir not iliştirilmişti: <i>Mutlu Noeller!</i> Bir yerlerde insanlar kahkahalar atıyor ve oda servisinin leziz sert kahve, yanık şeker ve fırından taze çıkmış ekmek kokusu bütün katı dolduruyordu. Her sabah odaya otel kahvaltısı sipariş ediyor, tepsiyi vahşice silip süpürüyordum - Hollanda’nın kahvesiyle meşhur olması gerekmiyor muydu? Ama ben her gün içiyor yine de hiç tadını alamıyordum.</p>

  <p>Şeker dolu keseyi ceketimin cebine attım ve koridorda dikilip bu leziz kokuyu içime çektim. İdam mahkûmlarının bile yiyecekleri son yemeği seçmelerine izin verilirdi, (usanmaz bir aşçı, yemeğe düşkün bir adam olan) Hobie’nin akşam yemeğinin sonunda, sıra Armagnac’ları yudumlamaya geldiğinde misafirleri için uyduruk birer küllük görevi görsün diye boş enfiye kutuları ve fazla çay tabakları ayarlamaya çalışırken pek çok kez açtığı bir tartışma konusuydu bu: Onun için metafizik bir soruydu bu, bütün tatlılar yendikten ve en son yaseminli karamel şekerleri elden ele geçirildikten sonra dolu mideyle yanıtlanması gerekirdi çünkü -en sonunda, gecenin sonunda gözlerini kapayıp el sallayarak dünyaya veda ettiğini düşününce- gerçekten neyi seçerdin? Geçmişi anımsatan teselli edici bir yemeği mi? Çocukluğunun yitik bir pazar akşamı yediğin basit bir tavuk yemeğini mi? Yoksa -lüks adına ufkun ta öteki ucundan yakalayacağın son parçayı- sülün ve nadir bulunan bir ahududu türünü, Alba’dan getirilecek beyaz trüf mantarını mı? Bana gelince: Ben koridora adımımı atana kadar aç olduğumun bile farkında değildim ama o anda, ağrıyan bir mide ve ağzımda kötü bir tatla ve bir de kafamda bunun özgürce seçebileceğim son yemeğim olacağı düşüncesiyle orada dikilirken daha önce koridordaki bu şekersi sıcaklıktan daha lezzetli hiçbir şey koklamadığımı düşündüm: Kahve ve tarçın, tereyağlı sade çöreklerle kontinental kahvaltı. Ne tuhaf, diye düşünüyordum, kapıyı kapatıp odaya döner ve derhal oda servisi menüsünü elime alırken: Bu kadar basit bir şeye istek duymak, iştahın kendisine böylesine iştah duymak.</p>

  <p><i>“Vrolijk Kerstfeest!”</i><a id="k80" href="../Text/dipnot.xhtml#a80"><sup>[80]</sup></a> dedi yarım saat sonra kapıya gelen komi - bir Jan Steen tablosundan fırlamış gibi görünen iri yarı, darmadağınık bir delikanlıydı, kafasında gelin telinden bir çelenk, bir kulağının arkasında minik bir çoban püskülü filizi vardı.</p>

  <p>Tepsilerin üstündeki gümüş kapakları gösterişli hareketlerle kaldırdı. “Hollanda’ya özel Noel ekmeği,” dedi özellikle üstüne basa basa. “Bugüne özel.” Bir şişe şampanya, trüf mantarlı yumurta ve havyar, meyve salatası, bir tabak füme somon, bir parça kaz ciğeri ezmesi, soslar, kornişonlar, kapariler, çeşniler ve soğan turşularıyla dolu tabaklardan oluşan “Tatile Özel Şampanyalı Kahvaltı” sipariş etmiştim.</p>

  <p>Şampanyanın mantarını pat diye açtı ve gitti (cebimde kalan avrolarımın büyük bir kısmını ona bahşiş olarak verdikten sonra); kendime biraz kahve koymuş, dikkatle tadına bakıyor, midemin kaldırıp kaldırmayacağını anlamaya çalışıyordum ki (hâlâ midem bulanıyordu ve kahvenin kokusu bu kadar yakından koklayınca o kadar da leziz gelmiyordu) oda telefonu çaldı.</p>

  <p>Arayan resepsiyonistti. “Mutlu Noeller, Bay Decker,” dedi çabucak. “Üzgünüm ama korkarım ki şu anda odanıza çıkan biri var. Onu lobide durdurmaya çalıştık ama...”</p>

  <p>“Ne?” Donup kalmıştım. Fincanı ağzıma götüren elim hâlâ havadaydı.</p>

  <p>“Yukarı çıkıyor. Şu anda. Durdurmaya çalıştık. Beklemesini rica ettik ama durmadı. Yani yanımdaki arkadaşım beklemesini söyledi. Ama o ben daha telefon etmeye fırsat bulamadan yukarıya yöneldi...”</p>

  <p>“Ah.” Odaya bakıyordum. Bütün kararlılığım bir anda yok olup gitmişti.</p>

  <p>“Arkadaşım,” boğuk bir sesle konuşuyordu, “arkadaşım da peşinden merdivenlere koştu, her şey çok ani oldu, size haber vermem gerektiğini...”</p>

  <p>“Adını söyledi mi?” diye sordum, pencereye doğru yürüyor ve bir sandalyeyle kırıp açabilir miyim acaba diye düşünüyordum. Yüksek bir katta değildim, belki ancak üç buçuk dört metrelik kısa bir atlayış olurdu.</p>

  <p>“Hayır, vermedi efendim.” Hızlı hızlı konuşuyordu. “Soramadık, yani öyle kararlıydı ki resepsiyonun önünden geçip gitti...”</p>

  <p>Koridorda bir patırtı koptu. Biri bağırıyor, Felemenkçe bir şeyler söylüyordu.</p>

  <p>“...bu sabah çalışan sayımız biraz az, eminim siz de anlayış gösterirsiniz...”</p>

  <p>Kapıda kararlı yumruklar, tıpkı Martin’in alnından fışkırarak dağılan o bitmek bilmeyen patlamaya benzeyen, elimdeki kahveyi havaya uçuran kaba, öfkeli darbeler. Ha siktir, diye düşündüm, üstümdeki gömleğe ve takım elbiseme bakarak. Berbat olmuştu. Kahvaltı edene kadar bekleyemezler miydi? Sonra tekrar düşündüm - gömleğimi bir peçeteyle siliyor, asık suratla kapıya bakıyordum: Belki de Martin’in adamlarıydı. Belki düşündüğümden de çabuk olacaktı.</p>

  <p>Ama kapıyı hızla çekip açtığımda -gözlerime inanmıyordum- karşımda Boris duruyordu. Darmadağınık bir haldeydi, gözleri kıpkırmızıydı, dayak yemiş gibi görünüyordu. Saçlarında, paltosunun omuzlarında karlar vardı. Rahatladığımı hissedemeyecek kadar şaşkındım. “Nasıl yani?” dedim o bana sarılırken, sonra dönüp koridordan hızla bize doğru gelen azimli resepsiyoniste, “hayır hayır, sorun yok,” diye seslendim.</p>

  <p>“Gördün mü? Beklemem gerekiyor muymuş? Beklemem gerekiyor muymuş?” diyordu, olduğu yerde kalakalmış bize bakan resepsiyoniste dönmüş, öfkeyle elini kolunu sallıyordu. “Ben demedim mi? Odasının neresi olduğunu biliyorum dedim! Arkadaşım olmasa nereden bilecektim?” Sonra bana döndü: “Bütün bu gösteriye ne gerek vardı, bilmiyorum. Saçmalık! Saatlerdir orada bekliyordum, resepsiyonda kimse yoktu. Hiç kimse! Sahra Çölü sanki!” (Resepsiyoniste ters ters baktı.) “Bekle, bekle. Zili bile çaldım! Sonra ben ayağa kalkar kalkmaz ‘bekleyin efendim...’” mızmızlanan bebek sesiyle, ‘“geri dönün.’ Peşimden buraya geldi <i>bu...”</i></p>

  <p>“Teşekkür ederim,” dedim adama, daha doğrusu arkasından fısıldayabildim sadece çünkü şaşkınlık ve sıkıntıyla bir süre baktıktan sonra sessizce arkasını dönüp uzaklaşmıştı bile. “Teşekkür ederim. Gerçekten,” diye seslendim arkasından; elini kolunu sallaya sallaya yukarı çıkmaya kalkışan insanları durdurduklarını bilmek güzeldi.</p>

  <p>“Elbette, bayım.” Dönüp arkasına bakma zahmetine bile girmemişti. “Mutlu Noeller.”</p>

  <p>“İçeri girmeme izin verecek misin?” dedi Boris, asansörün kapıları nihayet kapanıp baş başa kaldığımızda. “Yoksa burada böyle dikilip bakışacak mıyız?” Günlerdir banyo yapmıyormuş gibi ekşi ekşi kokuyordu ve hem biraz kibirli hem de kendinden memnun bir tavrı vardı.</p>

  <p>“Ben...” kalbim küt küt atıyor, yine midem bulanıyordu, “bir dakikalığına olur tabii.”</p>

  <p>“Bir dakikalığına?” Yüzünde küçümseyen bir bakışla beni baştan aşağı süzdü. “Bir yere mi gidiyorsun?”</p>

  <p>“Aslına bakarsan, evet.”</p>

  <p>“Potter...” Yarı şaka yarı ciddi, elindeki çantayı yere bıraktı ve elini alnıma koydu. “Kötü görünüyorsun. Ateşin de var. Panama Kanalı’nı kazmayı yeni bitirmiş gibi bir halin var.”</p>

  <p>“Ben gayet iyiyim,” dedim ters ters.</p>

  <p>“Gayet iyi falan görünmüyorsun. Betin benzin atmış. Neden böyle şık giyindin? Neden telefonlarıma cevap vermedin? Bu da ne?” dedi, omzumun üstünden oda servisinin getirdiği kahvaltıyı görmüştü.</p>

  <p>“Buyur. Keyfine bak.”</p>

  <p>“Eh, sakıncası yoksa bakacağım. Ne hafta ama. Bütün lanet gece boyunca arabadaydım. Noel arifesini bombok geçirdim,” paltosunu çıkarıp yere attı, “gerçi, doğrusunu söylemek gerekirse çok daha kötülerini de geçirdiğim oldu. En azından otoyolda trafik yoktu. Yolda berbat bir yerde mola verdik, açık olan tek yerdi, bir benzin istasyonu, hardallı sıcak sosis yedik, normalde severim ama Tanrım, midemi mahvetti.” Büfeden kendisine bir kadeh almış, şampanya dolduruyordu.</p>

  <p>“Sense, burada,” elini havaya savurdu, “gününü gün ediyorsun, görüyorum. Bir elin yağda bir elin balda.” Ayakkabılarını ayağından çıkardı, ıslak çoraplı ayaklarını oynatıyordu. “Tanrım, parmaklarım donmuş. Sokaklar çamurla dolmuş, karlar eriyip suya dönüyor.” Kendine bir sandalye çekti. “Otur yanıma. Bir şeyler ye. Zamanlamam harika.” Yemek takımının üstündeki peçeteyi kaldırmış, trüf mantarlı yumurta tabağını kokluyordu. “Nefis! Hâlâ sıcacık!” Paltomun cebinden Gyuri’nin saatini ve yüzüğünü çıkarıp ona doğru uzatınca, “Ne, bu da ne?” dedi. “Ah, evet! Unutmuşum. Takma kafana. Kendin geri verirsin.”</p>

  <p>“Hayır, benim yerime sen ver.”</p>

  <p>“Evet, onu da aramalıyız. Bu ziyafet beş kişiye bile yeter. Neden aşağıyı aramıyoruz?” Şampanya şişesini havaya kaldırdı, sıkıntılı mali raporları inceliyormuşçasına ne kadar kaldığına baktı. “Neden arayıp bunlardan bir tane daha ya da belki iki tane daha istemiyoruz, hem biraz kahve ya da çay da isteriz belki? Ben,” sandalyesini masaya daha da yaklaştırdı, “ben açlıktan ölüyorum! Onu arayıp,” bir parça füme somonu eliyle aldı, ağzına götürdü ve hızla yalayıp yuttu, sonra telefonunu bulmak için ceplerini karıştırdı, “arabayı bir yerlere bırakıp buraya gelmesini söyleyeceğim, olur mu?”</p>

  <p>“Fark etmez.” Onu görünce içimde bir şeyler ölmüştü sanki, tıpkı çocukken, evde saatlerce tek başıma kaldıktan sonra, kapıda dönen anahtar sesini duyunca hissettiğim istemsiz rahatlama ve sonra hemen arkasından babamı görünce duyduğum üzüntü gibi.</p>

  <p>“Ne yani?” Şapır şupur sesler çıkararak parmaklarını yalıyordu. “Gyuri’nin gelmesini istemiyor musun? Arabayı bütün gece kim sürdü sanıyorsun? Kim uykusuz kaldı? Ona azıcık kahvaltıyı çok görme bari.” Yumurtayı yemeye başlamıştı bile. “Başımıza bir sürü şey geldi.”</p>

  <p>“Benim de başıma bir sürü şey geldi.”</p>

  <p>“Nereye gidiyorsun?”</p>

  <p>“Ne istiyorsan söyle.” Cebimden anahtar kartı çıkarıp ona uzattım. “Tutarı açık bırakacağım. Hesabı odaya yazdırırsın.”</p>

  <p>“Potter.” Peçeteyi fırlatıp peşimden geldi, sonra yarı yolda durdu ve -beni oldukça şaşırtarak- gülmeye başladı. “Git o zaman. Bu kadar mühim olan yeni arkadaşın ya da işin her neyse!”</p>

  <p>“Başıma bir sürü şey geldi.”</p>

  <p>“Pekâlâ,” kibirli bir tavırla, <i>“senin</i> başına neler geldi bilmiyorum ama <i>benim</i> başıma gelenlerin ona en az beş bin basacağını söyleyebilirim. Ne hafta oldu ama. Tam kitaplara konu olacak bir haftaydı. Sen otelde gününü gün ederken, ben,” öne doğru bir adım attı, kolumu tuttu, “bekle.” Telefonu çalmıştı; hafiften arkasını dönüp Ukraynaca konuşmaya başladı, sonra benim kapıya doğru gittiğimi görünce bir anda konuşmayı kesip telefonu kapattı.</p>

  <p>“Potter.” Beni omuzlarımdan yakaladı, ta gözlerimin içine baktı, sonra tek ayağıyla uzanıp kapıyı kapattı, arkamı döndürdü ve beni içeri doğru itmeye başladı. “Bu halin ne? <i>Night of the Zombies</i> filminden çıkmışa benziyorsun. Şu bayıldığımız filmin adı neydi? Hani siyah beyaz olan? <i>Yaşayan Ölüler</i> değil, şu şiirli...”</p>

  <p><i>“I Walked With a Zombie.</i> Val Lewton.”</p>

  <p>“Doğru. Oydu. Otur şuraya. Buradaki otlar çok çok güçlüdür, alışkın olsan bile çarpar, seni uyarmalıydım...”</p>

  <p>“Ot falan içmedim ki ben.”</p>

  <p>“...çünkü sana söylüyorum, buraya ilk geldiğimde, daha yirmi yaşında falandım herhalde, her gün bir ağaç dolusu ot içtiğim günlerde her türlü otu kaldırabileceğimi sanıyordum ama - aman Tanrım. Kendi hatamdı tabii, <i>coffeeshop’</i>taki adamın karşısında götün tekiydim. ‘Elindekilerin en sertini ver.’ Verdi de! Üç nefes ve yürüyemiyordum bile! Ayakta duramıyordum! Ayaklarımı nasıl hareket ettirdiğimi unutmuştum sanki! Tünel görüşü, kaslarımın kontrolünü yitirmiştim. Gerçeklikten tamamen kopmuştum!” Beni zorla götürüp yatağa oturtmuş, kendisi de kolunu omzuma dolamış, yanımda oturuyordu. “Ve yani sen beni tanıyorsun ama böylesi... asla! Kalbim küt küt atıyordu, sanki saatlerdir koşuyordum ama bütün bu süre zarfında yerimden bile kıpırdamamıştım, nerede olduğumu bile anlayamıyordum, korkunç bir karanlık! Tek başımaydım ve ağlıyordum, anlıyor musun, kafamın içinde Tanrı’yla konuşuyordum, ‘Ne yaptım ben?’ ‘Neden bunu hak ettim?’ Oradan nasıl çıktığımı bile hatırlamıyorum! Korkulu bir rüya gibi. Ve bu bahsettiğim ot, dikkatini çekerim! Ot! Sokağa çıktım, bacaklarım jöle gibi, tutmuyordu, Dam Meydanı’nın oralarda bir bisiklet demirine tutundum. Arabalar kaldırıma çıkacak ve beni ezip geçecek sanıyordum. Nihayet benim hatunun Jordaan’daki dairesini buldum ve uzun bir süre, içine su doldurmadan küvetin içinde yattım. Bu yüzden...” Kuşkuyla üstüne kahve döktüğüm gömleğime bakıyordu.</p>

  <p>“Ben ot falan içmedim.”</p>

  <p>“Biliyorum, söyledin! Ben sana bir hikâye anlatıyordum sadece. Belki biraz ilgini çeker diye düşünmüştüm. Pekâlâ, bunda utanılacak bir şey yok,” dedi. “Keyfin bilir.” Bunu sonsuz bir sessizlik izledi. “Söylemeyi unuttum, söylemeyi unuttum,” bana bir bardak maden suyu dolduruyordu, “şu az önce anlattığım olaydan sonra? Dam taraflarında dolandıktan sonra? Sonraki üç gün boyunca kendime gelemedim. Benim hatun, ‘Hadi dışarı çıkalım, Boris, burada daha fazla böyle yatıp bütün hafta sonunun içine edemezsin,’ dedi. Van Gogh Müzesi’nin ortasında kustum. Çok hoş ve şık oldu.”</p>

  <p>Acıyan boğazıma vuran soğuk maden suyu tüylerimi diken diken etti ve beni çocukluğumuza dair çok içsel bir anıya götürdü: Acı veren çöl güneşi, acı veren öğle sarhoşluğu, klimanın soğuğunda dişlerimiz birbirine vuruyordu. Boris ve ben öyle fena bir haldeydik ki gerçek anlamda kusuyorduk ve kusmamıza gülüyorduk, bu bizi daha da kusturuyordu. Odamdaki bir kutunun içindeki bayat krakerlerin üstüne kusuyorduk.</p>

  <p>“Pekâlâ.” Boris yan yan bana bakıyordu. “Belki bir salgın falan vardır. Noel günü olmasaydı gidip midene iyi gelecek bir şeyler getirirdim sana. Al şunu, al.” Bir tabağa biraz yiyecek doldurmuş, bana doğru itiyordu. Buz kovasının içindeki şampanya şişesini kaldırdı ve bir kez daha ne kadar kaldığına baktı, sonra kalanı benim yarısı boş portakal suyumun içine boşalttı (portakal suyunun yarısı boştu çünkü kendisi içmişti).</p>

  <p>“Hadi bakalım,” dedi şampanya kadehini bana doğru havaya kaldırarak. “Mutlu Noeller! İkimize de uzun ömürler! İsa doğmuş, onu yüceltelim! Şimdi,” koca bir yudum aldı, çörekleri masa örtüsünün üstüne boşaltmıştı, kendisi için seçtiği yiyecekleri seramik ekmek sepetine dolduruyordu, “kusura bakma, olup bitenleri öğrenmek istediğini biliyorum ama çok açım, önce bir şeyler yemeliyim.”</p>

  <p>Ezme. Havyar. Noel çöreği. Her şeye rağmen ben de açtım ve bu an ve önümdeki yiyecekler için minnettarlık duymaya karar verdim ve ben de yemeye başladım; bir süre ikimiz de hiçbir şey söylemedik.</p>

  <p>“Daha iyi misin?” dedi sonra bana bir bakış atarak. “Bitkin görünüyorsun.” Biraz daha somon aldı. “Fena bir grip salgını var. Shirley de kaptı.”</p>

  <p>Hiçbir şey söylemedim. Odada yanımda olduğu gerçeğine kendimi yeni yeni alıştırmaya başlamıştım.</p>

  <p>“Burada yanında bir kız vardır diye düşünmüştüm. Pekâlâ, Gyuri ve ben neredeydik, bil bakalım?” dedi, benden ses çıkmayınca. “Frankfurt’taydık. Tamam, bunu biliyorsun. Amma çılgın bir zaman geçirdik! Fakat...” Şampanyasını sonuna kadar içti, minibara gitti ve eğilip içine bir göz attı.</p>

  <p>“Pasaportum sende mi?”</p>

  <p>“Evet, pasaportun bende. Vay anasını, burada ne güzel şaraplar varmış! Ve şu bebek votkalara bakın hele.”</p>

  <p>“Nerede peki?”</p>

  <p>“Ah...” Koltuğunun altına bir şişe kırmızı şarap sıkıştırmış, masaya döndü ve cebinden üç küçük votka şişesi çıkarıp buz kovasının içine sıkıştırdı. “Al bakalım.” Pasaportumu cebinden çıkarıp umursamaz bir tavırla masanın üstüne fırlattı. “Şimdi,” oturdu, “kadeh kaldıralım mı?”</p>

  <p>Yatağın kenarında hiç kıpırdamadan oturuyordum, yarısı yenmiş yemek tabağım hâlâ dizlerimin üstünde duruyordu. Pasaportum.</p>

  <p>Bunu izleyen uzun sessizlikte Boris masanın üstünden uzandı ve orta parmağıyla şampanya kadehime bir fiske vurdu, yemeğin bittiğini belirtmek için kadehe vurulan kaşığın çıkardığına benzer keskin, billur bir çınlama sesi çıkardı.</p>

  <p>“Rica etsem dikkatini bana verir misin, lütfen?” diye sordu alaycı bir tavırla.</p>

  <p>“Ne var?”</p>

  <p>“Kadeh kaldırıyoruz?” Kadehini bana doğru uzattı.</p>

  <p>Elimle alnımı ovuşturdum. “Neye peki, burada olmana mı?”</p>

  <p>“Hı?”</p>

  <p>“Tam olarak neyin şerefine kadeh kaldırıyoruz?”</p>

  <p>“Noel’in? Tanrı’nın merhametinin? Olur mu dersin?”</p>

  <p>Aramızdaki sessizlik tam anlamıyla saldırgan sayılmasa da belirgin bir biçimde parlıyor ve kontrol edilemez bir hale geliyordu. En sonunda Boris arkasına yaslandı ve başıyla kadehimi işaret etti: “Bunu sorup durmaktan nefret ediyorum ama gözlerini dikip bana bakmayı kesince kadeh kaldırır mıyız dersin?”</p>

  <p>“Bütün bunları bir noktada çözmek zorunda kalacağım.”</p>

  <p>“Neyi?”</p>

  <p>“Bütün bunları bir ara kafamda çözümlemek zorunda kalacağım sanırım. Epey bir iş olacak. Yani şuradakiler... buradakiler. İki farklı yığın. Üç farklı yığın belki.”</p>

  <p>“Potter, Potter, Potter,” dedi sevecen, yarı alaycı bir sesle ve öne doğru eğildi. “Sen tam bir ahmaksın. Minnettarlıktan ya da güzellikten hiç anlamıyorsun.”</p>

  <p>“‘Minnettarlıktan anlamıyorum.’ Ben buna içerim işte.”</p>

  <p>“Ne yani? Birlikte geçirdiğimiz o mutlu Noel’i hatırlamıyor musun? Geçip giden mutlu günleri? Asla geri dönmeyecek olan? Baban?” Kollarını abartılı bir şekilde iki yana açtı. “Restorandaki masamız? Çektiğimiz ziyafet ve neşemiz? Mutlu kutlamamız? Kalbinde bu hatıraya yer yok mu senin?”</p>

  <p>“Tanrı aşkına.”</p>

  <p>“Potter,” nefesini tuttu, “sen ne tuhaf adamsın. Bir kadından bile betersin. ‘Acele et, acelet et.’ ‘Kalk hadi, git.’ Gönderdiğim mesajları okumadın mı?”</p>

  <p>“Ne?”</p>

  <p>Boris -kadehine doğru uzanırken- birden durdu. Hızla yere bir bakış attı ve ben de o anda sandalyesinin yanında duran büyük çantayı gördüm.</p>

  <p>Neşe işinde tırnağıyla ön dişlerinin arasını karıştırdı. “Buyur bakalım.” Sözleri harap haldeki kahvaltı masasının üstünde asılı kaldı. Gümüş tabakların kubbeli kapaklarının üstünde eciş bücüş yansımalar belirdi.</p>

  <p>Çantayı aldım ve ayağa kalktım, ben kapıya doğru yönelince yüzündeki gülümseme bir anda kayboldu. “Bekle!” dedi.</p>

  <p>“Neyi bekleyeyim?”</p>

  <p>“Onu açmayacak mısın?”</p>

  <p>“Bak.” Kendimi çok iyi tanıyordum, beklemek konusunda kendime güvenmiyordum; aynı şeyin iki defa yaşanmasına müsaade etmeyecektim.</p>

  <p>“Sen ne yapıyorsun? Nereye gidiyorsun?”</p>

  <p>“Bunu aşağıya götürüyorum. Kasaya koyup kilitlesinler diye.” Aşağıda kasa var mı onu bile bilmiyordum, bildiğim tek şey o tablonun yakınımda olmasını istemediğimdi - yabancı birilerinin yanında, bir vestiyerde, herhangi başka bir yerde olması daha güvenliydi. Polisi de arayacaktım hem, Boris gider gitmez ama o buradayken değil; Boris’i de bu işin içine sürüklemenin hiçbir anlamı yoktu.</p>

  <p>“Çantayı açmadın bile! İçinde ne olduğunu bile bilmiyorsun!”</p>

  <p>“Gereği yapılacak.”</p>

  <p>“Bu da ne demek böyle?”</p>

  <p>“Belki de ne olduğunu bilmem gerekmiyordur.”</p>

  <p>“Ah, öyle mi? Belki de gerekiyordur. Sandığın şey değil,” diye ekledi kendini beğenmiş bir ifadeyle.</p>

  <p>“Değil mi?”</p>

  <p>“Değil.”</p>

  <p>“Ne sandığımı nereden biliyorsun?”</p>

  <p>“Ne sandığını gayet iyi biliyorum tabii ki! Ve yanılıyorsun. Üzgünüm. Ama,” ellerini havaya kaldırdı, “ondan çok, çok daha iyi bir şey.”</p>

  <p>“Daha iyi?”</p>

  <p>“Evet.”</p>

  <p>“Nasıl <i>daha iyi</i> olabilir ki?”</p>

  <p>“Öyle işte. Çok çok daha iyi. Bana inanmak zorundasın. Aç ve gör,” dedi başıyla sertçe çantayı işaret edip.</p>

  <p>“Bu da ne böyle?” dedim, şaşkınlıktan otuz saniye kadar donakaldıktan sonra. Yüzlük destelerin -dolar destelerinin- önce birini sonra bir başkasını havaya kaldırarak.</p>

  <p>“Hepsi bu kadar değil.” Ellerini ovuşturuyordu. “Bu bir kısmı.”</p>

  <p>Önce paralara, sonra ona baktım. “Neyin bir kısmı?”</p>

  <p>“Şey,” pis pis sırıtıyordu, “nakit parayı görürsen daha etkileyici olur diye düşündüm, yanılıyor muyum?”</p>

  <p>Yan odadan komedi sesleri yükseliyordu, bir televizyon kahkahası efektinin bariz ritmi.</p>

  <p>“Senin için daha güzel bir sürpriz! Hepsi bu kadar da değil, haberin olsun. Amerikan doları, yanında götürürken böylesi rahat olur diye düşündüm. Buraya gelirken yanına aldığın kadarı ve biraz daha fazlası. Aslına bakarsan parayı henüz ödemediler, daha hiç para almadık. Ama yakında alacağız. Umarım.”</p>

  <p>“Kimler? Kim ödemedi? Neyi ödemedi?”</p>

  <p>“Bu para bana ait. Kendi paramdan getirdim. Evdeki kasadan. Bunu almak için Antwerp’e uğradım. Böylesi daha iyi oldu, çantayı senin açman da daha hoş olmadı mı? Hem de Noel sabahında? Ho ho ho? Ama yakında çok daha fazlasını alacaksın.”</p>

  <p>Para destesini elime alıp evirip çeviriyor, inceliyordum: Önünü, arkasını. Bandı üzerindeydi, doğrudan Citibank’tan çıkmaydı.</p>

  <p>‘“Teşekkür ederim, Boris.’ ‘Aman, lafı bile olmaz,’ diye cevapladı alaycı bir şekilde kendi sesiyle. ‘Memnuniyet duydum.’”</p>

  <p>Deste deste para. Bankadan yeni çıkmış. Parmaklarımın arasında gıcır gıcır. Bütün bu olayda benim idrak etmekte zorlandığım açık bir anlam ya da bir duygu olmalıydı.</p>

  <p>“Dediğim gibi, bu bir kısmı. İki milyon avro. Dolara vurunca çok daha fazla ediyor. Yani Mutlu Noeller! Sana hediyem! Geri kalanı için İsviçre’de senin adına bir hesap açıp banka cüzdanını sana gönderebilirim, hem bu şekilde... ne?” dedi para destelerini çantaya geri koyup, çantanın ağzını çekiştirerek kapatıp ona doğru itince âdeta irkilerek. “Hayır! Bu senin!”</p>

  <p>“İstemiyorum.”</p>

  <p>“Anladığını sanmıyorum! Açıklamama izin ver lütfen.”</p>

  <p>“İstemiyorum dedim.”</p>

  <p>“Potter,” kollarını önünde kavuşturdu ve yüzünde soğuk bir ifadeyle bana baktı, Polonyalıların barındayken takındığı aynı ifade, “yerimde başka bir adam olsa şu anda kahkahalar atarak bu odadan çıkıp gider ve arkasına bile bakmazdı.”</p>

  <p>“Peki sen neden öyle yapmıyorsun?”</p>

  <p>“Ben,” etrafına bakınıyordu, bir neden bulmaya çalışıyor gibiydi, “neden öyle yapmadığımı sana söyleyeyim! Eski günlerin hatırına. Sen bana bir suçluymuşum gibi davransan da. Ve yaptıklarımı telafi etmek için...”</p>

  <p>“Neyi telafi etmek için?”</p>

  <p>“Efendim?”</p>

  <p>“Tam olarak neyi? Bana açıklar mısın lütfen? Bu para hangi cehennemden geldi? Nasıl oluyor da bir anda her şeyi düzeltiveriyor?”</p>

  <p>“Şey, aslına bakarsan, böyle hemen...”</p>

  <p>“Bu para umurumda bile değil!” Âdeta bağırarak konuşuyordum. “Ben sadece tabloyu umursuyorum! Tablo nerede?”</p>

  <p>“Bir saniye beklesen ve böyle çileden çıkmasan...”</p>

  <p>“Bu para ne için? Nereden geldi? Tam olarak hangi kaynaktan? Bili Gates? Noel Baba? Diş perisi?”</p>

  <p>“Yapma ama. Drama yaratmakta aynı babana çekmişsin.”</p>

  <p>“Nerede peki? Onunla ne yaptın? Gitti değil mi? Takas mı ettin? Sattın mı?”</p>

  <p>“Hayır tabii ki, ben, hey...” Sandalyesini hızla geri çekti. “Tanrı aşkına, Potter, sakinleş. Tabii ki satmadım. Neden böyle bir şey yapayım?”</p>

  <p>“Bilmem! Ben nereden bileyim? Bütün bu olanlar ne içindi? Bütün bu olanların amacı neydi? Ben neden seninle buraya geldim ki? Beni neden peşinden bu işin içine sürükledin? Beni buraya insanları öldürmene yardım etmem için mi getirdin? Öyle mi?”</p>

  <p>“Ben hayatım boyunca hiç kimseyi öldürmedim,” dedi Boris mağrur bir edayla.</p>

  <p>“Ah, Tanrım. Bunu cidden söyledin mi? Buna gülmem mi gerekiyor şimdi? Senin hiç kimseyi öldürmediğini söylediğini mi duydum ben gerçekten...”</p>

  <p>“Nefsi müdafaaydı. Bunu sen de biliyorsun. Ben öyle etrafta dolanıp sırf eğlencesine insanların canını yakmıyorum ama yapmam gerekirse kendimi korurum. Ve sen,” dedi otoriter bir tavırla, konuşmama fırsat tanımadan, “Martin konusunda, şu anda benim de muhtemelen senin de burada olmayacağımız gerçeğinin dışında...”</p>

  <p>“Bana bir iyilik yapar mısın? Eğer çeneni kapatmayacaksan lütfen şu tarafa gidip bir süre orada durur musun? Çünkü şu anda seni görmeyi ya da sana bakmayı hiç istemiyorum.”</p>

  <p>“...Martin olayında, polis ne yaptığını bilse, gelip sana madalya takardı, onun sayesinde şu anda hayatta olmayan daha birçok masum kişi de öyle. Martin...”</p>

  <p>“Ya da doğrusunu istersen gidebilirsin de. Bu daha iyi olur.”</p>

  <p>“Martin tam bir şeytandı. İnsan bile sayılmazdı. Tamamen kendi suçu sayılmaz. Böyle doğmuş. His denen şeye sahip değildi, anlıyor musun? Martin’in insanlara onları vurmaktan çok daha beter şeyler yaptığını biliyorum ben. <i>Bize</i> değil,” dedi aceleyle ellerini sallayarak, sanki aramızdaki bütün yanlış anlaşılmanın nedeni buymuş gibi. “Bizi vuracaktı, nezaket icabı, diğer kötülüklerini ve fenalıklarını yapmayacaktı. Ama Martin iyi bir adam mıydı? Düzgün bir insan evladı mıydı? Hayır, değildi. Frits’in de ondan aşağı kalır yanı yoktu. Bu yüzden, bu vicdan azabını ve acını daha farklı bir açıdan görmeye başla. Bunu daha hayırlı bir şey uğruna yapılmış bir kahramanlık olarak gör. Hayata karşı her zaman böyle karanlık bir bakış açısı takınamazsın, biliyorsun, senin için hiç iyi değil.”</p>

  <p>“Tek bir şey sorabilir miyim?”</p>

  <p>“Ne istersen.”</p>

  <p>“Tablo nerede?”</p>

  <p>“Bak.” Boris derin derin iç çekti ve uzaklara baktı. “Elimden gelenin en iyisi buydu. Onu ne kadar çok istediğini biliyorum. Alamadığın için bu kadar çok üzüleceğini düşünemedim.”</p>

  <p>“Nerede olduğunu söyler misin?”</p>

  <p>“Potter,” elini kalbinin üstüne koydu, “seni bu kadar kızdırdığım için üzgünüm. Böyle olmasını beklemiyordum. Ama onu elinde tutmayacağını söylemiştin zaten. Geri verecektin. Öyle demedin mi?” dedi ona sert sert bakmayı sürdürünce.</p>

  <p>“Nasıl oluyor da doğru olan bu oluyor?”</p>

  <p>“Pekâlâ, sana söyleyeceğim! Eğer çeneni kapatıp konuşmama izin verirsen! Ağzından köpükler çıkara çıkara atıp tutmak ve Noel’imizin içine etmek yerine!”</p>

  <p>“Sen neden bahsediyorsun?”</p>

  <p>“Budala.” Parmağıyla şakağına vuruyordu. “Bu para nereden çıktı sanıyorsun?”</p>

  <p>“Nereden bileyim ben?”</p>

  <p>“Ödül parası bu!”</p>

  <p>“Ödül?”</p>

  <p>“Evet! Sağ salim geri döndüğü için!”</p>

  <p>Anlamam biraz zaman aldı. Ayakta duruyordum. Oturmak zorunda kaldım.</p>

  <p>“Kızdın mı?” dedi Boris tereddütle. Koridordan sesler geliyordu. Donuk kış güneşi pirinç abajurun üstüne vuruyordu. “Sevineceğini sanmıştım. Hı?”</p>

  <p>Ama ben konuşabilecek kadar kendime gelememiştim henüz. Tek yapabildiğim küçük dilimi yutmuş gibi şaşkınlıkla bakmaktı.</p>

  <p>Suratımdaki ifadeyi gören Boris yüzüne düşen saçları geriye attı ve güldü. “Bu fikri bana sen kendin verdin. Bunun ne kadar harika bir fikir olduğunun farkında olduğunu sanmıyorum. Dâhiyane bir fikirdi! Keşke benim aklıma gelseydi. ‘Sanat polislerini arayalım, sanat polislerini arayalım.’ Eh, delilik, diye düşünmüştüm o zaman. Bu konuda biraz kafayı sıyrıksın doğrusunu istersen. Ama sonra,” omuzlarını silkti, “talihsiz olaylar yaşandı, senin de gayet iyi bildiğin gibi ve o köprünün üstünde seninle ayrıldıktan sonra Kiraz’la konuştum, ne yapsak, ne yapsak, köşeye sıkışmıştık, biraz etrafı kolaçan ettik ve...” Kadehini bana doğru kaldırdı. “Gerçekten de dâhiyane bir fikirdi! Senden neden şüphe edecektim ki? Ta en başından beri bu işin beyni sendin! Ben Alaska’da -tek bir Nestle çikolata yürütmek için on kilometre yürürken- bir de sana bak. Tam bir deha! Senin aklından neden şüphe edecektim? Çünkü durup düşündüm ve,” kollarını hava kaldırdı, “sen haklıydın. Kimin aklına gelirdi ki? Senin resim için milyon dolarlık bir ödül konduğu! Resmin kendisi için bile değil! Resmin kurtarılmasını sağlayan bilgi için! Tek bir soru bile sormadan! Tertemiz nakit para!”</p>

  <p>Dışarıda, karlar pencerenin önünde uçuşuyordu. Yan odada biri köh köh öksürüyor ya da kah kah gülüyordu, hangisi olduğunu ayırt edemiyordum.</p>

  <p>“Oradan oraya, oradan oraya, bunca yıldır. Tam enayilere göre bir oyun. Zahmetli, tehlikeli. Ve şimdi kendi kendime soruyorum, bütün bu sıkıntıya değer miydi? Bütün bu yasal para hakikaten gidip almanı beklerken? Çünkü sen haklıydın, bu onlar için düpedüz bir iş meselesiydi. Tek bir soru bile sorulmadı. Umursadıkları tek şey resmi geri almaktı.” Boris bir sigara yaktı ve kibritini bir tıs sesiyle su bardağının içine bıraktı. “Kendi gözlerimle göremedim, keşke görebilseydim, oralarda olmamın iyi bir fikir olmayacağını düşündüm, anlıyorsun değil mi? Alman SWAT ekibi! Yelekler, silahlar. Eller yukarı! Yere yat! Sokakta epey kargaşaya ve kalabalığa neden olmuşlar! Ah, Sascha’nın yüzünün aldığı şekli görmek için neler vermezdim!”</p>

  <p>“Polisleri sen mi aradın?”</p>

  <p>“Şey, şahsen değil! Adamım Dima... Dima otoparktaki şu vurulma meselesi yüzünden Almanlara öfkeli. Tamamen gereksiz bir durumdu, başını çok ağrıttı. Bak şimdi.” Yerinde duramıyordu, bacak bacak üstüne attı, büyük bir sigara dumanı bulutu üfledi. “Resmi nerede sakladıklarına dair bir fikrim vardı. Frankfurt’ta bir daire var. Sascha’nın eski bir kız arkadaşına aitti. İnsanlar orada eşyalarını saklıyor. Ama benim oraya girmeme imkân yoktu, yarım düzine adamla gitsem bile. Anahtarlar, alarmlar, kameralar, şifreler. Tek sorun,” esnedi, elinin tersiyle ağzını sildi, “şey, aslında iki sorun vardı. İlki, polisin daireyi aramak için geçerli bir sebebe ihtiyacı vardı. Yardım etmeye çalışan isimsiz bir vatandaş gibi arayıp hırsızı veremezdin, bilmem anlatabiliyor muyum? İkinci sorunsa dairenin tam adresini hatırlamıyordum. Oldukça gizli kapaklı bir yerdeydi, oraya bir defa gitmiştim, gecenin bir köründe, çok da iyi sayılmayacak bir halde. O çevreyi az çok biliyordum, eskiden gecekondu mahallesiydi, artık bayağı güzel... Gyuri beni oralarda arabayla dolaştırdı, bütün sokakları baştan sona dolaştık. Epey bir zamanımızı aldı. En sonunda bir sıra evi belirledim ama hangisi olduğundan yüzde yüz emin değildim. Bu yüzden arabadan indim ve oraya doğru yürüdüm. O sokakta olmaktan ödüm kopsa da görülmekten korksam da arabadan indim ve oraya yürüdüm. Kendi ayaklarımla. Gözlerimi kısmıştım. Kendimi hipnotize etmiş gibiydim, anlıyor musun, kaç adım attığımı hatırlamaya çalışıyordum. O anı bedenimde hissetmeye çalışıyordum. Her neyse, aceleci davranıyorum. Dima,” harıl harıl masa örtüsünün üstündeki çöreklerden atıştırıyordu, “Dima’nın kuzeninin baldızı, aslında eski baldızı, bir Hollandalıyla evlenmiş ve Anton adında bir oğulları var, yirmi bir, yirmi iki yaşlarında, pırıl pırıl bir çocuk, soyadı van den Brink. Anton, Hollanda vatandaşı ve doğuştan Felemenkçe biliyor, yani bu bizim de epey işimize yaradı. Anton...” Çöreklerden birini kemiriyordu. Suratını buruşturdu, dişlerinin arasından bir çavdar tohumu çıkarıp tükürdü. “Anton birçok zengin insanın gittiği bir barda çalışıyor, C. Hoofstraat’ta, Amsterdam’ın şık caddelerinden biri, Gucci mağazasının, Cartier mağazasının olduğu cadde. Düzgün bir çocuk. İngilizce, Felemenkçe, belki bir iki kelime de Rusça konuşabiliyor. Her neyse, Dima, Anton’a polisi arattı ve biri Sascha’nın birebir eşkaline uyan -nine gözlükleri, <i>Küçük Ev</i> tarzı bir gömlek, elinde Anton’un ona verdiğimiz fotoğraftan birebir tarifini verdiği tribal bir dövme- iki Alman gördüğünü söyledi, yani şu sanat polislerini aradı ve çalıştığı barda zil zurna sarhoş ve kavga eden iki Alman gördüğünü, çok öfkeli ve kızgın olduklarını ve giderken bir şey unuttuklarını söyledi. Ne mi? Bir dosya! Tabii ki bizim ayarladığımız bir dosyaydı bu. Bir telefon bırakmayı düşünüyorduk aslında ama bu telefonu nasıl tamamen izi bulunamaz hale getireceğimizi çözebilecek kafa yoktu hiçbirimizde. Bu yüzden birkaç fotoğraf çıkarttırdım... sana gösterdiğim fotoğrafı, artı, telefonumdaki başka fotoğrafları da... senin saka ve yanında tarihi göstermek için nispeten yakın tarihli bir gazete. İki yıl öncesinin gazetesiydi ama ne fark eder? Anton masanın altında tesadüfen bu dosyayı bulmuş, işe bak, daha önceki olayla bağlantıyı kurmak için içinde Miami olayına dair başka belgelerle birlikte, anlarsın ya. Frankfurt’taki adres de gayet açık seçik belirtilmiş, Sascha’nın ismi de. Bütün bunlar Myriam’ın fikriydi, asıl takdiri o hak ediyor, memleketine geri döndüğünde Myriam’a büyük bir içki ısmarlamalısın. Bazı şeyleri ta Amerika’dan kargoladı, çok, çok inandırıcıydı. Sascha’nın adı vardı...”</p>

  <p>“Sascha hapiste mi?”</p>

  <p>“Aslını istersen, evet.” Boris kıkır kıkır güldü. “Biz fidyeyi aldık, müze tabloyu aldı, polisler davayı kapattı, sigorta şirketi parasını geri aldı, halkın güveni tazelendi, herkes kazandı.”</p>

  <p>“Fidye mi?”</p>

  <p>“Yani ödül, fidye, canın ne demek isterse.”</p>

  <p>“Bu parayı kim ödedi peki?”</p>

  <p>“Bilmem.” Boris kızdığını belli eden bir el hareketi yaptı. “Müze, devlet, sivil vatandaş. Ne fark eder?”</p>

  <p>“Benim için fark eder.”</p>

  <p>“Pekâlâ ama fark etmemeli. Çeneni kapatıp minnet duymalısın. Çünkü,” dedi çenesini havaya kaldırıp konuşmama müsaade etmeden, “biliyor musun, Theo? Biliyor musun? Tahmin edemezsin! Ne kadar şanslı olduğumuzu tahmin bile edemezsin! Orada yalnızca senin kuş değil, bir de kimin aklına gelirdi ki? Çalıntı bir sürü tablo daha varmış!”</p>

  <p>“Ne?”</p>

  <p>“İki düzine kadar, belki daha bile fazla! Bazıları yıllardır kayıpmış! Ve bunların hepsi seninki kadar sevimli ya da güzel değil, aslına bakarsan çoğu kesinlikle değil. Bu benim şahsi fikrim. Ama aynı şekilde onların dört beş tanesine de konulan büyük ödüller varmış, seninkine konulandan da büyük ödüller. Ki bunların bazıları öyle çok ünlü şeyler de değil, ölü bir ördek, sıkıcı bir tombul suratlı adam resmi, inanamazsın, bunlar için bile konulan daha ufak çaplı ödüller varmış, ona elli bin, buna yüz bin. Kimin aklına gelirdi? ‘Kurtarılmasına yol açan bilgi.’ Cuk oturuyor. Ve umarım,” diye ekledi daha vakur bir tavırla, “beni bunun için affedersin?”</p>

  <p>“Ne?”</p>

  <p>“Çünkü ‘tarihin en büyük sanatsal kazançlarından biri’ diyorlar. İşin seni mutlu edeceğini umduğum kısmı da bu, belki yanılıyorumdur, kim bilir ama öyle umdum. Kamu mülkiyetine, kültür hâzinesinin hizmetine geri dönen müze şaheserleri! Ne sevinç ama! Bütün melekler bir olmuş şarkılar söylüyorlar! Ama sen olmasan bütün bunlar asla gerçekleşmeyecekti.”</p>

  <p>Şaşkınlıktan dilim tutulmuş gibi sessizce oturuyordum.</p>

  <p>“Elbette,” diye ekledi Boris, başıyla yatağın üzerinde açık duran çantayı işaret ederek, “hepsi bu kadar değil. İçinde Myriam, Kiraz ve Gyuri için de Noel hediyeleri var. Anton ve Dima’ya da hemen yüzde otuzunu verdim. Her birine yüzde on beşerden. Bütün işi Anton yaptı aslında, bu yüzden bana sorarsan o yüzde yirmi, Dima yüzde on almalıydı. Ama bu bile Anton için epey büyük bir para, bu yüzden o halinden gayet memnun.”</p>

  <p>“Başka tablolar da kurtarıldı. Sadece benimki değil.”</p>

  <p>“Evet, daha az önce dediğimi duymadın mı?”</p>

  <p>“Başka hangi tablolar?”</p>

  <p>“Ah, bazıları epey tanınmış, ünlü tablolar! Yıllardır kayıplarmış!”</p>

  <p>“Mesela?”</p>

  <p>Boris sinir olduğunu belli eden bir ses çıkardı. “Aman, isimlerini bilmiyorum ki, bana bunu sormaman gerektiğini biliyor olmalısın. Birkaç modern tablo, oldukça önemli ve pahalı, herkes bayağı heyecanlandı ama açık konuşayım, bazıları için olayı bu kadar büyütmeye ne gerek var anlayamadım. Neden bu kadar pahalı oluyor mesela, anaokulunda yapılmış gibi duran bir şey? ‘Çirkin Boya Damlası.’ ‘Kördüğüm Olmuş Siyah Sopa.’ Ama bir de tarihî öneme sahip birçok eser daha. Bir tanesi Rembrandt idi.”</p>

  <p>“Bir deniz manzarası değildi herhalde?”</p>

  <p>“Hayır, karanlık bir odadaki insanlar. Biraz sıkıcı bir şey. Güzel bir Van Gogh vardı ama, bir deniz kıyısı resmi. Başka... ah, bilmiyorum... klasik şeyler işte, Meryem, İsa, bir sürü melek falan. Hatta birkaç da heykel. Ve Asyalı sanat eserleri de. Bana pek bir şey etmezmiş gibi geldiler ama epey değerlilermiş sanırım.” Boris sigarasını heyecanla bastırıp söndürdü. “Bak aklıma ne geldi. Çocuk kaçtı.”</p>

  <p>“Kim?”</p>

  <p>“Sascha’nınki, şu Çinli çocuk.” Kalkıp minibara gitti, tirbuşon ve iki kadehle geri döndü. “Polisler geldiğinde evde değilmiş, şanslı velet. Ve birazcık aklı varsa ki olduğunu sanıyorum, bir daha geri dönmeyecektir.” Çaprazladığı parmaklarını havaya kaldırıyordu. “Parasını yiyeceği başka bir zengin herif bulur. O böyle yaşıyor. Yapabilene iyi iş valla. Her neyse.” Şişenin mantarını çıkarmaya çalışırken dilini ısırıyordu, pat! “Keşke benim de aklıma gelseydi, yıllar önce! Büyük ve kolay para! Yasal para! Yıllardır süren bu Zıplayan Topun Peşine Düş işindense. Oradan oraya,” tirbüşonu kaldırıyordu, tak, tuk, “oradan oraya. Sinir bozucu! Bunca zaman, bunca baş ağrısı ve bunca kolay, yasal devlet parası burnumun dibindeymiş meğer! Sana bir şey söyleyeyim mi?” Uzanıp bana verdiği kadehe lıkır lıkır kırmızı şarap doldurdu. “Bazı açılardan Horst da muhtemelen işlerin böyle gitmesine senin kadar sevinmiştir. O da herkes gibi para yapmaya bayılır tabii ama o suçluluk da hisseder, yok kamu malı, yok kültür mirasi, falan filan.”</p>

  <p>“Horst bu işe nasıl dâhil olmuş anlamıyorum.”</p>

  <p>“Al benden de o kadar, bunu asla bilemeyeceğiz,” dedi Boris ciddi bir ifadeyle. “Bütün ilişkimiz çok temkinli ve kibar. Ve evet evet,” dayanamayıp şarabından hızlı bir yudum aldı, “evet, Horst’a kızgınım, biraz, belki de ona bir daha eskisi kadar güvenemem, belki de aslına bakarsan ona hiçbir zaman güvenmemişimdir. Ama Horst siz olduğunuzu bilseydim Martin’i göndermezdim diyor. Ve belki doğruyu söylüyordur. ‘Asla, Boris, asla göndermezdim.’ Kim bilebilir? Doğrusunu istersen, aramızda kalsın, bence bunu sırf kendi kıçını kurtarmak için söylüyor olabilir. Martin ve Frits işi bozulunca kibarca kenara çekilmekten başka ne yapacaktı ki? Haberi olmadığını iddia etmekten başka? Bunu kesin olarak bilmiyorum, onu söyleyeyim,” dedi. “Bu sadece benim teorim. Horst bambaşka bir hikâye anlatıyor.”</p>

  <p>“Neymiş peki?”</p>

  <p>“Horst diyor ki,” Boris iç çekti, “Horst, resmi Sascha’nın aldığını bilmediğini söylüyor, biz onu elinden alana ve Sascha damdan düşer gibi onu arayıp geri almak için yardımını isteye kadar. Martin’in burada olması tamamen tesadüfmüş, Los Angeles’tan kalkıp tatil için buraya gelmiş. Bu uyuşturucu müptelaları için Amsterdam oldukça popüler bir Noel tatili yeridir. Ve evet, bu konuda,” gözünü ovuşturdu, “yani Horst’un doğruyu söylediğinden eminim. Sascha’dan gelen o telefon sürpriz <i>olmuş.</i> Horst’un merhametine sığınması falan. Uzun uzun konuşacak zaman yokmuş. Hızlı hareket etmesi gerekmiş. Horst resmi alanların biz olduğumuzu nereden bilecekti? Sascha bile Amsterdam’da değildi ki her şeyi ikinci ağızdan, Almancası pek de parlak olmayan Chinky’den duyuyordu, Horst ise üçüncü ağızdan. Doğru açıdan bakarsan taşlar yerli yerine oturuyor aslında. Bununla birlikte...” Omuzlarını silkti.</p>

  <p>“Ne?”</p>

  <p>“Şey, Horst tablonun Amsterdam’da olduğunu kesinlikle bilmiyordu, Sascha’nın onu kullanarak para bulmaya çalıştığını da, ta ki biz tabloyu elinden alınca Sascha panikleyip onu arayıncaya kadar. Bu kadarından eminim. Ama Horst ve Sascha ta en başında o uyduruk Miami olayıyla tablonun ortadan kaybolup Frankfurt’a gitmesi için tezgâh kurdular mı? Çok muhtemel. Horst o resme bayılmıştı. Hem de <i>çok.</i> Sana söylemiş miydim, daha ilk gördüğü anda onun ne olduğunu biliyordu? Yani hiç düşünmeden. Ressamın adını falan, her şeyi.”</p>

  <p>“O dünyanın en ünlü tablolarından biri.”</p>

  <p>“Pekâlâ.” Boris omuzlarını silkti. “Dediğim gibi, adam eğitimli. Bu tarz güzelliklerin arasında büyümüş. Bu arada, Horst bu dosya meselesini benim tezgâhladığımı bilmiyor. Duyunca çok mutlu olmayabilir. Ve ayrıca,” kahkahalarla gülüyordu, “bu Horst’un aklına gelir miydi? Merak ediyorum. Bunca zaman, böylesi bir ödül orada duruyordu? Tertemiz, yasal para! Güneş gibi parıl parıl parlıyor! Biliyorum, benim hiç aklıma gelmemişti, şu ana kadar. Dünya çapında mutluluk ve neşe! Kayıp şaheserler kurtarıldı! Büyük kahraman Anton, fotoğraflar için poz veriyor, Sky News’e çıkıp konuşuyor! Dün gece basın toplantısında alkış yağmuruna tutuldu! Herkes ona bayılıyor, hani birkaç yıl önce uçağı nehre indirip herkesin hayatını kurtaran adam vardı ya onun gibi, hatırlıyor musun? Ama benim gözümde, insanların alkışladığı kişi Anton değil, sensin aslında.”</p>

  <p>Boris’e söylenecek çok şey vardı, birini bile söyleyemedim. Ama yine de en derinden şükran duyuyordum. Belki de diye düşünüyordum -çantaya uzanıp içinden bir deste parayı alır ve onu incelerken- belki de iyi şans da tıpkı kötü şans gibiydi, onu idrak etmek de biraz zaman alıyordu. Başta hiçbir şey hissedemiyordun. Hisler sonradan su yüzüne çıkıyordu.</p>

  <p>“Çok güzel, değil mi?” dedi Boris, kendime geldiğimi görünce gözle görülür bir biçimde rahatlamıştı. “Mutlu musun?”</p>

  <p>“Boris, bunun yarısını alman lazım.”</p>

  <p>“İnan bana, ben kendi payımı aldım. Bir süre canımın istemediği hiçbir şeyi yapmamama yetecek kadar param var. Kim bilir? Belki Stockholm’e gidip bar işine girerim, Astrid’in yapmam için durmadan başımın etini yediği gibi. Ya da gitmem. Biraz sıkıcı olabilir. Ama sen, bütün bunlar senin! Dahası da gelecek. Babanın ikimize de beş yüzer dolar verdiği zamanı hatırlıyor musun? Sevinçten havalara uçmuştuk! Ne yüce, ne büyük jest! Yani hele de benim için. Çoğu zaman açtım. Mutsuz ve yalnızdım. Beş parasızdım. Benim için bir servetti bu! Hayatımda gördüğüm en büyük paraydı! Ve sen,” burnu kızarmıştı, hapşıracağını sandım, “her zaman hoşgörülü ve iyi kalpliydin, sahip olduğun her şeyi benimle paylaştın, ya ben, ben ne yaptım?”</p>

  <p>“Ah, Boris, yapma,” dedim sıkıntıyla.</p>

  <p>“Onu senden çaldım, benim yaptığım buydu.” Gözlerinde alkollü pırıltılar vardı. “Senin en değerli varlığını aldım. Sana böyle bir kötülüğü nasıl yapabildim, senin iyiliğini isterken?”</p>

  <p>“Kes şunu. Hayır, cidden, kes,” dedim ağladığını görünce.</p>

  <p>“Ne diyebilirim ki? Onu neden aldığımı sormuştun? Ben buna nasıl cevap verebilirim? Sadece, hiçbir şey göründüğü gibi değil, sadece iyi, sadece kötü değil. Öyle olsaydı her şey çok daha kolay olurdu. Baban bile... beni doyurdu, benimle konuştu, benimle vakit geçirdi, bana evini açtı, kendi giysilerini verdi... sen babandan hep nefret ettin ama bazı açılardan iyi bir adamdı.”</p>

  <p>“Ben ona iyi demezdim.”</p>

  <p>“Pekâlâ, ama ben derim.”</p>

  <p>“Eh, bunu diyen tek kişi olursun o zaman. Ve fena yanılırsın.”</p>

  <p>“Bak. Ben senden daha hoşgörülüyüm,” dedi Boris, aramızda bir anlaşmazlık çıkacağını anlayınca kendini toplamıştı ve burnunu çekip gözyaşlarını tek yudumda içti. “Xandra, baban, sen onları hep çok fena, çok kötü görmek istedin. Ve evet... baban yıkıcı bir adamdı... sorumsuzdu... çocuk gibiydi. İç dünyası çok büyüktü. Bu yüzden müthiş acı çekiyordu! Ama o hiç kimsenin canını yakmadığı kadar kendi canını yakıyordu. Ve evet,” dedi teatral bir sesle, itiraz etmeme bile izin vermeden, “evet, senin paranı çaldı ya da çalmaya çalıştı, bunu biliyorum ama şunun farkında mısın? Ben de senden çaldım ve bu yanıma kâr kaldı. Hangisi daha kötü? Çünkü sana söylüyorum,” çantayı ayağıyla dürttü, “dünya bizim bildiğimizden ya da söyleyebileceğimizden çok daha tuhaf bir yer. Senin nasıl düşündüğünü ya da nasıl düşünmeyi sevdiğini çok iyi biliyorum ama hep yaptığın gibi salt ‘iyi’ ya da salt ‘kötü’ diye ayıramayacağın bir örnek olmuştur bu senin için?.. Yani, şu senin iki farklı yığının? Kötüler şuraya, iyiler buraya? Belki de bu kadar basit değildir. Çünkü buraya gelirken, bütün gece o arabada, otoyoldaki o Noel ışıklarıyla falan, yani sana söylemekten utanmıyorum, ağlamaktan tıkandım, elimde değildi, şu İncil hikâyesi geliyordu aklıma, biliyorsundur, hani kâhya dul kadının akçesini çalar ama sonra uzak diyarlara kaçar ve bu akçeyi akıllıca kullanır ve sonra geri dönüp dul kadına çaldığının bin mislini verir? Ve kadın kâhyayı sevinçle affeder, şölenler sofralar kurarlar ve bir güzel eğlenirler.”</p>

  <p>“Sanırım bu tam olarak aynı hikâye değil.”</p>

  <p>“Eh, yani ta Polonya’daki kilise okulunda öğrendim, yıllar önce. Yine de benim söylemeye çalıştığım şey, dün gece Antwerp’ten buraya gelirken düşündüğüm şey, iyi her zaman yapılan iyiliklerden doğmaz, aynı şekilde kötü de öyle, yalan mı? En bilge ve en iyiler bile bütün eylemlerin sonucunu göremezler. Ürkütücü bir düşünce! <i>Budala</i>’daki Prens Mişkin’i hatırlıyor musun?”</p>

  <p>“Şu anda entelektüel bir sohbete girişecek havada değilim.”</p>

  <p>“Biliyorum, biliyorum ama beni dinle. <i>Budala</i>’yı okudun, değil mi? Evet. Pekâlâ, <i>Budala</i> bana göre çok sinir bozucu bir kitaptı. Doğrusunu istersen, o kadar sinir bozucuydu ki ondan sonra bir daha çok fazla kitap okumadım, şu <i>Ejderha Dövmeli Kız</i> tarzı şeylerden başka. Çünkü,” araya girmeye çalışıyordum, “pekâlâ, belki sen ne düşündüğünü bana daha sonra anlatabilirsin ama onu neden bu kadar sinir bozucu bulduğumu anlatmama izin ver lütfen. Çünkü Mişkin’in tek yaptığı iyilik etmekti... özverili olmaktı... herkese anlayışla ve şefkatle yaklaşırdı ve bunca iyiliğin sonunda ne oldu? Cinayet! Felaket! Bunun üstüne çok düşünürdüm. Bütün gece gözümü bile kırpmadan yatar bunu düşünürdüm! Çünkü -neden? Bu nasıl olabiliyordu? O kitabı tam üç kez okudum, bir şeyleri yanlış anladığımı sandım. Mişkin nazikti, herkesi severdi, sevecendi, affediciydi, tek bir yanlış yapmazdı ama hep yanlış insanlara güvendi, hep kötü kararlar aldı, etrafındaki herkesi üzdü. Çok karanlık bir mesajı var bu kitabın. ‘Neden iyi olasın?’ Ama dün gece arabayla buraya gelirken bu kitap geldi aklıma. Ya hayat bundan daha karmaşıksa? Ya bunun tam tersi de doğruysa? Çünkü eğer iyi eylemlerin sonucunda kötü şeyler de olabiliyorsa, kötü eylemlerin sonucunda yalnızca kötü şeyler olacağını kim söylüyor? Belki de bazen doğru yol, yanlış olandır? Yanlış yola girersin ve bu seni yine de olmak istediğin yere çıkabilir? Ya da başka bir yönden bakacak olursak, bazen her şeyi yanlış yaparsın ve yine de doğru sonuca ulaşırsın?”</p>

  <p>“Ne demeye çalıştığını anladığımdan emin değilim.”</p>

  <p>“Yani şunu söylemeliyim ki ben şahsen hiçbir zaman senin gibi ‘iyi’ ve ‘kötü’ arasına öyle çok keskin bir çizgi çekmedim. Bana göre, o çizgi çoğu zaman yanılır. Bu ikisi asla birbirinden bağımsız değildir. Biri olmadan diğeri var olamaz. Yaptıklarımı sevgiden ötürü yaptığım müddetçe bildiğimin en iyisini yaptığımı düşünürüm. Ama sen kendi yargılarının kıskacında kalmışsın, hep geçmişe dair pişmanlıklar duyuyorsun, kendine lanet ediyorsun, kendini suçluyorsun, ‘ya şöyle olsaydı’, ‘ya böyle olsaydı’, ‘hayat çok acımasız’, ‘keşke onun yerine ben ölseydim’, deyip duruyorsun. Pekâlâ - ama bir de şöyle düşün. Ya bizim eylemlerimizin ve seçimlerimizin, iyi ya da kötü, Tanrı için hiçbir farkı yoksa? Ya bütün düzen çok önceden kurulduysa? Hayır, hayır, bekle, bu, kafa yormaya değer bir soru. Ya kaderimizi oluşturan ve bizi iyiye çıkaran bizzat kötülüğümüz ve hatalarımızsa? Ya bazılarımız oraya başka hiçbir şekilde ulaşamayacaksa?”</p>

  <p>“Nereye?”</p>

  <p>“Anlıyor musun, ‘Tanrı’ derken, aslında bu ‘Tanrı’ lafını anlamını çözemediğimiz uzun vadeli düzen için kullanıyorum. Ta uzaklardan gelip tepemize çöken devasa, ağır ağır ilerleyen, bizi rastgele havaya uçuran hava sistemi...” İkna etmek istercesine elini havada uçuşan bir yaprak gibi sallıyordu. “Ama belki de öyle rastgele, tesadüfi bir şey değildir, ne demek istediğimi anlıyor musun?”</p>

  <p>“Üzgünüm ama nereye varmaya çalıştığını anladığımı söyleyemeyeceğim.”</p>

  <p>“Varmaya çalıştığım bir yer yok benim. Söylemeye çalıştığım şey, belki de bütün bunlar kendi başına görebileceğin ve çözebileceğinden çok daha büyüktür. Düşünsene,” tek kaşı havaya kalktı, “eğer sen o tabloyu müzeden almasaydın, Sascha onu bizden çalmasaydı ve benim aklıma bu ödül işi gelmeseydi, o zaman bütün o onlarca tablo hâlâ kayıp olmayacak mıydı? Belki de sonsuza kadar? Kahverengi kartonlara sarılmış, bir apartman dairesinde kapalı kalacaklardı. Bir daha yüzlerine kimse bakmayacaktı? Tek başlarına kaybolup gideceklerdi. Belki de diğerlerinin bulunması için birinin kaybolması gerekiyordu?”</p>

  <p>“Bence bu ‘takdiriilahiden çok, ‘amansız ironi’ye giriyor.”</p>

  <p>“Tamam da neden bir isim koymak zorundayız? İkisi de aynı şey olamaz mı?”</p>

  <p>Birbirimize baktık. Ve o anda anladım; bütün kusurlarına karşın, ki sayısız ve muazzam kusurları vardı, Boris’i daha onu tanıdığım ilk andan itibaren sevmemin ve onun yanındayken kendimi mutlu hissetmemin sebebi, asla hiçbir şeyden korkmuyor olmasıydı. Dünyada böylesine coşkulu bir kibirle istediği gibi özgürce hareket eden ve aynı zamanda çocukken ‘Dünya Gezegeni’ demeye bayıldığı bu şeye tuhaf ve önüne geçilemez bir inanç duyan onun gibi çok fazla insan tanıyamazdınız.</p>

  <p>“Pekâlâ.” Boris kadehinde kalan şarabı sonuna kadar içti ve biraz daha doldurdu. “Senin şu pek mühim planların neymiş bakalım?”</p>

  <p>“Ne konudaki?”</p>

  <p>“Daha beş dakika önce çekip gidiyordun. Neden burada biraz daha kalmıyorsun?”</p>

  <p>“Burada mı?”</p>

  <p>“Hayır, <i>burada</i> derken burayı kastetmedim, Amsterdam’da değil, bir süre buradan uzaklaşmanın bizim açımızdan çok daha iyi olacağı konusunda seninle hemfikirim, hatta bana soracak olursan buraya uzun bir süre geri geleceğimi sanmıyorum. Benim demeye çalıştığım, Amerika’ya dönmeden önce neden biraz rahatlayıp buralarda takılmıyorsun? Benimle Antwerp’e gel. Evimi gör! Dostlarımla tanış! Şu kız meselelerinden bir süreliğine uzaklaş.”</p>

  <p>“Hayır, ben eve dönüyorum.”</p>

  <p>“Ne zaman?”</p>

  <p>“Bugün, eğer mümkünse.”</p>

  <p>“Bu kadar çabuk mu? Hayır! Antwerp’e gel! Orada şahane bir hizmet var, buraların şu malum Red Light bölgesi gibi değil, iki kız, iki bin avro ve iki gün önceden araman gerekiyor. Her şeyden iki tane. Gyuri bizi arabayla götürür, ben önde otururum, sen arkada rahat rahat yatar uyursun. Ne dersin?”</p>

  <p>“Aslında bence sen beni havaalanına bıraksan daha iyi olur.”</p>

  <p>“Aslında bence bırakmasam daha iyi olur. Bileti ben satıyor olsaydım seni uçağa hayatta almazdım. Kuş gribine ya da SARS’a yakalanmışsın gibi görünüyorsun.” Su almış ayakkabılarının bağlarının çözüyor, ayaklarını içine sokmaya çalışıyordu. “Öff! Şu soruma cevap verir misin? Neden,” berbat durumdaki ayakkabılarından birini havaya kaldırdı, “bir haftada içine edeceksem neden gidip şu çok şık İtalyan derisi ayakkabılardan alıyorum, lütfen söyle? O eski çöl çizmelerimi hatırlıyor musun? Hızla kaçmaya, pencerelerden aşağıya atlamaya uygundu! Bana yıllarca dayandı! Takım elbiselerimin altında bok gibi görüneceği umrumda bile değil. Gidip o tarz çizmelerden bulacağım ve sonra hayatımın sonuna kadar onları giyeceğim. Nerede kaldı?” dedi kaşlarını çatıp saatine bakarak. “Nerede kaldı bu Gyuri? Noel günü arabayı park edecek yer bulmakta çok zorlanmış olmasa gerek?”</p>

  <p>“Onu aradın mı ki?”</p>

  <p>Boris alnına bir şaplak indirdi. “Hayır, unuttum. Siktir! Çoktan kahvaltı etmiştir. Ya da arabada soğuktan donup ölmüştür.” Şarabın geri kalanını kafasına dikti, minik votka şişelerini cebine indirdi. “Bavulun hazır mı? Ha? Harika. Artık gidebiliriz o halde.” Kalan çörekleri ve peynirleri peçeteye sarıyordu. “Sen aşağı in, hesabı kapat. Yalnız,” yüzünde hiç onaylamadığını belli eden bir ifadeyle yatağın üstünde duran lekeli paltoya bakıyordu, “o şeyden cidden kurtulman lazım.”</p>

  <p>“Nasıl?”</p>

  <p>Başıyla pencereden görünen bulanık kanalı işaret etti.</p>

  <p>“Ciddi misin?”</p>

  <p>“Neden olmasın? Kanala palto atmamanı söyleyen herhangi bir yasa yok, öyle değil mi?”</p>

  <p>“Bence olması lazım, evet.”</p>

  <p>“Pekâlâ, kim bilir? Öyle çok geçerli bir yasa olmasa gerek, bana sorarsan. Çöp grevi sırasında denizin üstünde yüzdüğünü gözlerimle gördüğüm şeyleri bir görseydin. Sarhoş Amerikalılar ne var ne yoksa kusuyorlardı, aklına ne gelirse. Gerçi,” pencereden dışarıya bir göz attı, “sana katılıyorum, bunu günışığında yapmasan daha iyi. Onu arabanın bagajına koyup Antwerp’e götürürüz, çöp fırınına atarız. Daireme bayılacaksın.” Ceplerini karıştırıp telefonunu buldu, bir numarayı tuşladı. “Tam bir sanatçı dairesi, sanat manat yok ama! Sonra dükkânlar açılınca dışarı çıkıp sana bir palto alırız.”</p>

  <h3 id="sigil_toc_id_171">VI</h3>

  <p class="p1">İki gün sonra (Noel ertesini Antwerp’te ne parti ne de eskort hizmeti içeren, yalnızca konserve çorba, penisilin iğnesi ve Boris’in koltuğuna yayılıp izlenen eski filmlerden oluşan bir günle geçirdikten sonra) gece uçuşuyla memlekete döndüm ve sabahın sekizinde Hobie’nin evine vardım, nefesim ağzımdan beyaz bulutlar halinde çıkıyordu, kınaçiçekleriyle süslenmiş ön kapıyı açıp içeriye girdim, altındaki hediyelerin çoğu açılmış ve ışıkları söndürülmüş Noel ağacının durduğu oturma odasından geçip evin arka tarafına yürüdüm ve Noel yemeği için kullandığı büyük çorba kâsesini ve panç çanağını kaldırmak için merdivenin tepesine çıkmış, uykulu gözleri ve şişmiş yüzüyle sabahlıklı ve terlikli Hobie’yi mutfakta buldum. “Selam,” dedim elimdeki bavulu yere bırakıp -yaşlılığın verdiği daha ağır ama sadık hareketlerle beni karşılamak için ayaklarımın dibinden ayrılmayan Popçik’le meşgul oluyordum- ancak kafamı kaldırıp onu merdivenden inerken görünce fark ettim ne kadar mesafeli göründüğünü: Canı sıkkındı ama yüzüne sert, savunma amaçlı bir gülümse de kondurmuştu.</p>

  <p>“Sen nasılsın?” dedim, köpeği bırakıp doğruldum, yeni paltomu üstümden çıkarıp mutfak sandalyesinin üstüne bıraktım. “Ne var ne yok?”</p>

  <p>“Hiç.” Bana bakmıyordu.</p>

  <p>“Mutlu Noeller! Şey... biraz geç oldu ama. Noel nasıldı?”</p>

  <p>“İyi. Ya seninki?” dedi birkaç saniye geçtikten sonra.</p>

  <p>“Aslına bakarsan çok fena sayılmaz. Amsterdam’daydım,” diye ekledim, ondan herhangi bir karşılık gelmeyince.</p>

  <p>“Öyle mi? Güzel geçmiş olmalı.” Dikkati dağınıktı, aklı başka bir yerdeydi.</p>

  <p>“Senin öğle yemeği nasıldı?” diye sordum biraz duraksadıktan sonra.</p>

  <p>“Ah, gayet iyiydi. Biraz kar yağdı ama onun dışında keyifli bir toplantı oldu.” Mutfak merdivenini katlamaya çalışıyor ama bunu yapmakta biraz zorlanıyordu. "Sana gelen birkaç hediye daha ağacın altında, eğer açıp bakmak istersen.”</p>

  <p>“Teşekkürler. Bu gece açarım. Dayak yemiş gibiyim. Yardım etmemi ister misin?” dedim ayağa kalkıp ona doğru bir adım atarak.</p>

  <p>“Hayır hayır hayır, sağ ol.” Sesinde ters bir şeyler vardı. “Ben hallederim.”</p>

  <p>“Peki,” dedim, neden hediyesinden söz etmediğini merak ediyordum. Küçük bir çocuk nakış işi, kıvrımlı harfler ve rakamlar, elde işlenmiş çiftlik hayvanları, <i>Marry Sturtevant’ın Kendi Nakışı Yaş 11, 1779.</i> Açmamış mıydı ki? Onu bitpazarında bir kutu dolusu polyester nine donunun arasında bulmuştum - bitpazarı için pek de düşük sayılamayacak bir fiyata, dört yüz dolara almıştım ama benzer parçaların Americana müzayedelerinde bunun on katına satıldığını da gördüğüm olmuştu. Sessizce mutfağın içinde otomatik pilota bağlamış gibi ufak tefek işler yapışını izliyordum - daireler çizerek dolanıyor, buzdolabının kapağını açıyor, içinden hiçbir şey almadan kapatıyor, çay yapmak için çaydanlığa su dolduruyor, bütün bunları yaparken etrafına ördüğü kozaya iyice sarınıyor ve bana bakmayı reddediyordu.</p>

  <p>“Hobie, neler oluyor?” dedim en sonunda.</p>

  <p>“Hiç.” Bir kaşık arıyordu ama yanlış çekmeceyi açmıştım.</p>

  <p>“Nasıl yani, bana anlatmak istemiyor musun?”</p>

  <p>Bana bakmak için arkasını döndü, gözlerinde çakmak çakmak yanan tereddütü görebiliyordum, sonra yeniden ocağa döndü ve ağzındaki baklayı çıkardı: “Pippa’ya o kolyeyi vermen gerçekten hiç yakışık almadı.”</p>

  <p>“Ne?” dedim, afallamıştım. “Kızdı mı?”</p>

  <p>“Ben...” Yere bakıyor, kafasını sallıyordu. “Senin neyin var, anlayamıyorum,” dedi. “Artık ne düşüneceğimi şaşırdım. Bak, sürekli eleştiren biri gibi davranmak istemiyorum,” dedi ben kılımı bile kıpırdatmayınca. “Gerçekten bunu istemiyorum. Doğrusunu istersen bu konuyu hiç konuşmamayı yeğlerdim. Ama...” Doğru sözcükleri arıyor gibiydi. “Bunun ne kadar üzücü ve uygunsuz olduğunu görmüyor musun? Pippa’ya otuz bin dolarlık bir kolye vermenin? Kendi nişan kutlamanın yapıldığı gece! Kapısının önüne, ayakkabısının üstüne bırakman!”</p>

  <p>“Ben o kolyeye otuz bin vermedim.”</p>

  <p>“Hayır, gidip bir mağazadan almış olsaydın en az yetmiş bin verdiğini söylerdim. Ve ayrıca, bir şey daha.” Bir anda bir sandalye çekip oturuvermişti. “Ah, ne yapacağımı bilmiyorum,” dedi çaresizce. “Nereden başlayacağım hakkında hiçbir fikrim yok.”</p>

  <p>“Anlamadım?”</p>

  <p>“Lütfen bana şu diğer meselenin seninle hiçbir alakası olmadığım söyle.”</p>

  <p>“Hangi mesele?” dedim temkinlice.</p>

  <p>“Pekâlâ.” Mutfaktaki transistörlü radyosa sabah klasikleri çalıyordu, insanı derin düşüncelere sevk eden bir piyano sonatı. “Noel’den iki gün önce, Lucius Reeve adlı dostun epey olağandışı bir ziyarette bulundu.”</p>

  <p>Düşme hissi çok ani olmuştu, sürati ve derinliği de.</p>

  <p>“Oldukça şaşırtıcı ithamlarda bulundu. Beklenenin çok çok ötesinde.” Hobie başparmağı ve işaret parmağıyla gözlerinin pınarını tutup bir süre öyle durdu. “Diğer meseleyi şimdilik bir kenara bırakalım. Hayır, hayır,” dedi, konuşmaya kalkışınca ellerini sallayarak beni susturdu. “Her şey sırayla. Mobilya işine gelelim.”</p>

  <p>Aramızdaki boşluğu dolduran dayanılmaz bir sessizlik büyüdü de büyüdü.</p>

  <p>“Biliyorum bu tarz şeyleri gelip kolayca konuşabileceğin biri değilim. Ve seni bu işi yapmaya mecbur bırakan kişinin bizzat ben olduğumu da biliyorum. Ama,” etrafına bakındı, “iki milyon dolar, Theo!”</p>

  <p>“Dinle, açıklamama izin ver...”</p>

  <p>“Keşke not alsaydım, adamın elinde fotokopiler vardı, konşimentolar, asla satmadığımız ve asla satmamız gerekmeyen parçalar, nadir Americana’larla yarışır varolmayan parçalar, hepsini kafamda toplayamadım bile, bir noktada saymayı bıraktım. Onlarca! Durumun boyutları konusunda hiçbir fikrim yoktu. Ve bana dolandırıcılık konusunda da yalan söyledin. Adamın istediği bu değilmiş ki.”</p>

  <p>“Hobie? Hobie, dinle.” Gözleri bana bakıyor ama aslında beni görmüyordu. “Bu şekilde öğrenmek zorunda kaldığın için çok üzgünüm, işleri yoluna koyabileceğimi sanmıştım ama artık her şeyin çaresine bakacağım, tamam mı? Artık hepsini geri alabilirim, en ufacık parçayı bile.”</p>

  <p>Fakat biraz olsun rahatlamış görünmektense yalnızca kafasını sallıyordu. “Bu korkunç bir şey, Theo. Bunun olmasına nasıl izin verebildin?”</p>

  <p>Biraz daha az sarsılmış olsaydım, onun yalnızca bana güvenmek ve ona söylediklerime inanmak gibi bir günah işlediğini vurgulardım ama gerçekten öyle afallamış görünüyordu ki kendimi toparlayıp ona bir şeyler söylemeyi başaramadım.</p>

  <p>“Nasıl bu kadar ileri gidebildi? Benim nasıl haberim olmadı? Adamın elinde,” Hobie gözlerini kaçırdı, olanlara inanamıyormuş gibi hızlı hızlı kafasını sallıyordu, “senin yazın vardı, Theo. İmzan vardı. Duncan Phyfe masa... Sheraton yemek masası sandalyeleri... ta Kaliforniya’ya yolladığın Sheraton kanepe... o kanepeyi ben yaptım Theo, kendi ellerimle, onu benim yaptığımı sen kendin gördün, Gristede’den alınmış şuradaki pazar çantasından daha Sheraton değil. İskeleti tamamen yeni. Kol destekleri bile yeni. Yalnızca ayaklardan ikisi orijinal, orada oturdun ve yeni ayakları yapışımı izledin...”</p>

  <p>“Özür dilerim Hobie, vergi dairesi her gün arıyordu, ne yapacağımı şaşırdım...”</p>

  <p>“Biliyorum,” dedi, ama bunu derken bile gözlerinde kuşku vardı sanki. “Orada bütün işler senin üstüne kaldı. Fakat...” sandalyesini geriye itti, gözlerini tavana dikti, “neden durmadın? Bu işe neden devam ettin? Sahip olmadığımız bir parayı harcıyormuşuz biz! Bizi yerin dibine batırmışsın! Bu iş yıllardır devam ediyormuş! Bütün bunların parasını karşılamayı başarsak da ki bunu asla başaramayız, sen de çok iyi biliyorsun...”</p>

  <p>“Hobie, öncelikle o parayı <i>karşılayabilirim,</i> İkincisi,” kahveye ihtiyacım vardı, tam olarak kendimde değildim ama ocağın üstünde kahve yoktu ve kalkıp yapmak için uygun bir zaman değildi, “İkincisi, şimdi kalkıp sana sorun yok falan demek istemiyorum çünkü kesinlikle sorun var ama ben sadece zor günleri atlatmak ve borçları ödemek istemiştim, işler nasıl böyle kontrolden çıktı, bilmiyorum. Fakat... hayır, hayır, dinle,” dedim aceleyle; benden koptuğunu, kafasının bulutlandığını görebiliyordum, tıpkı oturup babamın karmaşık ve olanaksız yalanlarını dinlemek zorunda kaldığında annemde de olduğu gibi. “Sana neler dedi bilmiyorum ama artık param var. Her şey yolunda. Tamam mı?”</p>

  <p>“Sanırım bu parayı nereden bulduğunu sormaya cesaret edemeyeceğim.” Üzüntüyle arkasına yaslandı. “Sen neredeydin gerçekten? Sormamda bir sakınca yoksa?”</p>

  <p>Bacak bacak üstüne attım, sonra bacaklarımı değiştirdim, ellerimi yüzüme sürdüm. “Amsterdam.”</p>

  <p>“Neden Amsterdam?” Sonra, ben karnıma ağrılar girerek buna ne yanıt vereceğimi düşünürken ekledi: “Geri döneceğini sanmıyordum.”</p>

  <p>“Hobie...” Utançtan yerin dibine girmiştim; ikiyüzlü kişiliğimi ona yansıtmamak için, ona hep düzgün ve kibar halimi göstermek için her zaman çok uğraşmıştım, saklamak için umutsuzca kıvrandığım o eski, utanç verici benliğimi, o düzenbazı, yalancıyı, üçkâğıtçıyı görmesin diye...</p>

  <p>“Neden geri <i>döndün?”</i> Hızlı hızlı konuşuyordu, perişan bir haldeydi, sanki tek istediği içinde biriken bütün sözleri söyleyip kurtulmak gibiydi: tüm gerginliğiyle ayağa kalktı ve mutfağın içinde yürümeye başladı, topuksuz ayakkabıları şlap şlap yere vuruyordu. “Seni son görüşümüz olduğunu düşünmeye başlamıştım. Dün bütün gece, aslında son birkaç gecedir gözüme uyku girmiyor, yatakta dönüp duruyor, ne yapacağımı düşünüyorum. Mahvolduk. Felaket. Her yerde şu çalıntı tablolarla ilgili haberler. Ne Noel ama. Ve sen... ara ki bulasın. Telefonunu açmıyordun, kimse nerede olduğunu bilmiyordu...”</p>

  <p>“Ah, Tanrım,” dedim, gerçekten dehşete düşmüştüm. “Çok özür dilerim. Hem dinle, dinle,” dedim -dudaklarını büzmüş, kafasını sallıyordu, söyleyeceğim hiçbir şey umurunda değildi, beni dinlemesinin hiçbir anlamı yoktu sanki- “eğer endişelendiğin şu mobilyalarsa...”</p>

  <p>“Mobilyalar mı?” Uysal, hoşgörülü, uzlaştırıcı Hobie patlamak üzere olan bir kazan gibi fokurduyordu. “Mobilyalardan kim sözetti? Reeve senin ortalıktan sıvıştığını, tüydüğünü söyledi ama,” gözlerini hızlı hızlı kırpıştırıyor, kendisini toparlamaya çalışıyordu, “ben böyle bir şey yaptığına inanmak istemedim, inanamadım, çok daha kötü bir şey olduğunu sandım. Ah, ne demek istediğimi biliyorsun,” dedi ben cevap vermeyince biraz sinirlenip. “Ne düşünecektim sence? Partiden öyle bir anda çekip gidişin... Pippa ve ben, tahmin bile edemezsin, ev sahibesi de biraz darıldı, ‘Damat nerede?’ diye diye dolaşıp durdu, öyle birdenbire çıkıp gittin ki parti sonrasındaki kutlamaya davet edilmemiştik, bu yüzden biz de hemen sıvıştık ve sonra eve dönüp evin kapısını kilitlenmemiş, âdeta bir karış açık, yazar kasanın içini boşaltılmış halde bulunca ne hissettiğimi tahmin et bakalım... hadi o kolyeyi boş ver de Pippa’ya bıraktığın o not da öyle tuhaftı ki o da en az benim kadar endişelendi...”</p>

  <p>“Öyle mi?”</p>

  <p>“Öyle tabii!” Bir kolunu havaya kaldırmıştı. Resmen bağırıyordu. “Ne düşünecektik? Ve sonra Reeve’in şu korkunç ziyareti. Tam da tart hamuru yapıyordum, aslında kapıyı hiç açmamalıydım ama Moira geldi sandım, saat sabahın dokuzuydu, üstüm başım un içindeydi ve kapıyı açmamla karşımda onu bulmam bir oldu. Theo, bunu neden yaptın?” dedi çaresizce.</p>

  <p>Neyi kastettiğini bilmediğimden -çok fazla şey yapmıştım çünkü-kafamı sallayıp bakışlarımı kaçırmaktan başka çarem yoktu.</p>

  <p>“Öyle mantıksızdı ki buna nasıl inanabilirdim? Doğrusunu istersen <i>inanmadım</i> da. Çünkü anlıyorum,” dedi ben karşılık vermeyince, “bak, mobilya meselesini anlıyorum, yapman gerekeni yaptın ve inan bana, sana minnettarım, sen olmasaydın ben şimdi bir yerlerde maaşla çalışıyor, tek gözlü köhne bir bekâr evinde yaşıyor olurdum. Ama...” ellerini yumruk yapıp sabahlığının ceplerine soktu, “bütün o diğer palavralar? Açıkçası seni bu işin neresine oturtacağımı düşünmeden edemiyorum. Hele de tek kelime bile etmeden çıkıp gittikten sonra, şu arkadaşınla birlikte, bunu söylemekten hiç hoşlanmıyorum ama çok sevecen bir çocuk olsa da birkaç kez hapse girip çıkmış gibi görünüyordu...”</p>

  <p>“Hobie...”</p>

  <p>“Ah, Reeve. Dediklerini duymalıydın.” Bütün enerjisi çekilip alınmış gibiydi; süngüsü düşmüş, savaşı kaybetmiş gibi görünüyordu. “Yaşlı iblis. Ve şunu bilmeni istiyorum, ne olursa olsun... sanat hırsızlığı mı? Ben koşulsuz şartsız hep seni savundum. Ne yaptıysan yaptın ama <i>bunu </i>yapmadığından adım gibi emindim. Ve sonra? Üstünden daha üç gün geçmeden? Haberlere bir de baktım ki? Bizzat o tablo? Daha birçoklarıyla birlikte? Doğru mu söylüyordu?” dedi ben hâlâ hiçbir şey demeyince. “Sen miydin?”</p>

  <p>“Evet. Yani, demek istediğim, teknik olarak hayır.”</p>

  <p>“Theo.”</p>

  <p>“Açıklayabilirim.”</p>

  <p>“Lütfen açıkla,” dedi, elinin ayasını gözüne bastırıyordu.</p>

  <p>“Otur.”</p>

  <p>“Ben...” Umutsuzca etrafına bakındı, sanki o masaya, benim karşıma oturursa bütün kararlılığını yitirmekten korkuyor gibiydi.</p>

  <p>“Hayır, oturmalısın. Bu uzun bir hikâye. Olabildiğince kısa kesmeye çalışacağım.”</p>

  <h3 id="sigil_toc_id_172">VII</h3>

  <p class="p1">Tek kelime bile etmedi. Telefon çaldığında ona bile cevap vermedi. Benimse onca saat uçtuktan sonra kolumu kıpırdatacak halim bile yoktu, her yerim ağrıyordu ama o iki cesetten bahsetmekten kaçınsam da ona geri kalan her şeyi elimden geldiğince anlattım: Kısa cümlerle, haklı göstermeye ya da açıklamaya çalışmaksızın, dosdoğru, olduğu gibi. Ben anlatmayı bitirdiğimde o orada öylece oturuyordu, sessizliği beni sarsmıştı, mutfakta eski buzdolabının tekdüze vızıltısı dışında çıt çıkmıyordu. Fakat en sonunda arkasına yaslandı ve kollarını önünde kavuşturdu.</p>

  <p>“Bazen her şey dönüp dolaşıp ne tuhaf bir hale geliyor, öyle değil mi?” dedi. Tek kelime etmedim, ne diyeceğimi bilemiyordum. “Yani ben de,” gözlerini ovuşturdu, “ben de bunu ancak yaşlandıkça anlıyorum. Zamanın ne acayip bir şey olduğunu. Ne çok hileleri ve sürprizleri olduğunu.” Tek duyduğum ya da anladığım <i>hile</i> sözcüğü olmuştu. Sonra, ansızın, ayağa fırladı - bir doksanlık boyuyla, duruşunda sert ve üzgün bir şeyler vardı ya da bana öyle geliyordu, sert görünümlü bir polisin ya da seni bardan atmak üzere olan bir fedainin geçmişten kalma hayaleti gibi.</p>

  <p>“Ben gideyim,” dedim.</p>

  <p>Hızlı hızlı gözlerini kırpıştırdı. “Ne?”</p>

  <p>“Sana her şeyi karşılayacak bir çek yazacağım. Ben sana nakde çevirebileceğini söyleyene kadar bekle sadece, senden tek isteğim bu. Sana zarar vermeyi hiç istemedim ben, yemin ederim.”</p>

  <p>Yaşlılara özgü o hareketle, sözlerimi sinek kovalar gibi kovaladı. “Hayır, hayır. Dur bir dakika. Sana bir şey göstermek istiyorum.”</p>

  <p>Ayağa kalktı ve döşemeleri gıcırdata gıcırdata oturma odasına gitti. Bir süre orada oyalandı. Ve geri döndüğünde elinde paramparça olmuş bir fotoğraf albümü vardı. Yerine oturdu. Birkaç sayfayı çevirip göz gezdirdi. Ve -belli bir sayfaya gelince- albümü masanın üstünden bana doğru itti. “İşte,” dedi.</p>

  <p>Rengi solmuş bir fotoğraf. Gösterişli, Belle Epoque tarzı bir odada, piyanonun başında gülümseyen ufak tefek, iri burunlu bir kuşa benzeyen bir çocuk: Paris tarzı değil, sanki, Kahire gibi. İkiz saksılar, bir dolu Fransız bronzu, bir dolu küçük tablo. Bir tanesinin -bir bardağın içinde çiçekler- belli belirsiz, Manet’yi andırdığını düşündüm. Ama gözlerim bir iki çerçeve yukarıdaki, çok daha tanıdık bir resmin ikizine kaydı ve oraya sabitlendi.</p>

  <p>Bu, elbette bir röprodüksiyondu. Ama bu yıpranmış eski fotoğrafta bile kendine has o tekil ve tuhaf şekilde modern ışıkla parıldıyordu.</p>

  <p>“Ressamın kendi kopyası,” dedi Hobie. “Manet de öyle. Öyle çok ahım şahım bir şey değil ama...” ellerini masanın üstünde kavuşturdu, “bu tablolar onun çocukluğunun önemli bir parçasıymış, en mutlu parçasıymış, hastalanmadan önce, tek çocuk, bütün o hizmetçiler onu el üstünde tutmuş, şımartmış, balkonlarda incirler, mandalinalar, yasemin çiçekleri, Fransızca gibi Arapça da konuşabiliyordu, bunu biliyordun, değil mi? Ve,” Hobie kollarını önünde sımsıkı kavuşturdu, parmağıyla hafifçe dudaklarına vuruyordu, “gerçekten mükemmel tablolar söz konusuysa onları derinden tanımak, âdeta onların içlerinde yaşamak mümkündür derdi, kopyaları aracılığıyla da olsa. Proust bile - Odette’in soğuktan donmuş bir halde kapıyı açtığı ünlü bir pasaj vardır, suratı asık, saçları darmadağınık, cildi kızarıktır ve o ana kadar kızla hiç ilgilenmeyen Swann bir anda ona âşık olur çünkü Botticelli’nin hafiften hasar görmüş bir freskindeki kıza benzemiştir. Ki Proust’un kendisi de bu freski ancak reprodüksiyonlarından bilir. Şistine Şapeli’ndeki orijinalini hiç görmemiştir. Ama buna rağmen bütün bir roman bir anlamda bu ana bağlıdır. Ve hasar da cazibenin bir parçasıdır, tablodaki lekeli yanaklar gibi. Bir kopya aracılığıyla da olsa Proust o resmi yeniden hayal edebilmiş, gerçeği onunla yeniden şekillendirebilmiş, ondan yola çıkarak tamamen kendisine ait bir şeyi dünyaya getirebilmiştir. Çünkü güzel çizgi, güzel çizgidir. Fotokopi makinesiyle yüz defa çoğaltılmış olması hiçbir şeyi değiştirmez.”</p>

  <p>“Hayır,” dedim ama ben tabloyu değil, Hobie’nin devşirmelerini düşünüyordum. Üstlerine saf altından zaman saçılmış gibi görününceye kadar onun dokunuşuyla can bulan ve parlayan parçalar, Hepplewhite’ı, ya da Sheraton’ı sevdiren kopyalar, hayatında tek bir Hepplewhite ya da Sheraton görmemiş olsan bile.</p>

  <p>“Eh, ben de ihtiyar bir taklitçiyim işte. Picasso ne der bilirsin. ‘Kötü ressamlar taklit eder, iyi ressamlar çalar.’ Yine de gerçek yücelik söz konusuysa kablonun ucu seni er geç çarpar. O teli elinde ne kadar tuttuğunun ya da senden önce kaç kişinin daha tuttuğunun hiçbir önemi yoktur. Tel aynı teldir. Daha yüce bir hayattan düşmüştür sadece. Ama yine de aynı elektriği taşır. Bu kopyalar,” ellerini masanın üstünde birleştirip öne doğru eğildi, “birlikte büyüdüğü bu ressam kopyaları Kahire'deki ev yanınca ortadan kaybolmuş ve doğrusunu söylemek gerekirse onun için çok daha önce, sakat kalıp Amerika’ya geri gönderildiğinde kaybolmuşlar zaten ama sonuçta o da bizler gibi bir insandı, nesnelere bağlanırdı, ona göre onların da kişilikleri ve ruhları vardı ve o hayatına ait olan diğer her şeyi yitirmiş olsa da o tabloları asla yitirmemişti çünkü orijinalleri hâlâ dünyanın bir yerlerindeydi. Onları görmek için birkaç seyahate çıktı, doğrusunu istersen Manet’nin orijinalini görmek için trene atlayıp ta Baltimore’a gitmiştik, orada sergilenirken, Pippa’nın annesi hâlâ hayattaydı o zamanlar. Welty için ne yolculuk olmuştu ama. Ama Musee d’Orsay’ye asla gidemeyeceğini biliyordu. Ve Pippa’yla birlikte o Hollandalıların sergisine gittikleri gün sence Pippa’yı özellikle hangi tabloyu görmeye götürüyordu?”</p>

  <p>Fotoğrafın en ilginç yanı, gemici takımının içinde tatlı tatlı gülümseyen o çıtkırıldım, çarpık bacaklı küçük çocuğun, aynı zamanda ölmek üzereyken elimi sıkı sıkı tutan o yaşlı adam olmasıydı: Aynı ruha ait, üst üste konmuş iki ayrı kare. Ve başının üstünde asılı duran o tablo, her şeyin birbirine geçtiği noktaydı yine: Rüyalar ile işaretlerin, geçmiş ile geleceğin, şans ile kaderin. Tek bir anlam yoktu. Birçok anlam vardı. Gitgide büyüyen, genişleyen bir esrardı bu.</p>

  <p>Hobie boğazını temizledi. “Bir şey sorabilir miyim?”</p>

  <p>“Tabii.”</p>

  <p>“Onu nasıl sakladın?”</p>

  <p>“Bir yastık kılıfının içinde.”</p>

  <p>“Pamuklu muydu?”</p>

  <p>“Şey... perkal pamuklu sayılır mı?”</p>

  <p>“Dolgu falan koymadın mı? Koruyucu hiçbir şey yok muydu?”</p>

  <p>“Sadece kâğıt ve bant. Evet,” dedim gözleri şaşkınlıktan faltaşı gibi açılınca.</p>

  <p>“Pergamin ve baloncuklu naylon kullanmalıydın!”</p>

  <p>“Bunu şimdi senden öğrendim.”</p>

  <p>“Kusura bakma.” Yüzünde dehşete kapılmış gibi bir ifade vardı, bir elini şakağına götürdü. “Hâlâ anlamaya çalışıyorum. O tabloyu bagaja verip Continental Airlines ile uçtun yani?”</p>

  <p>“Dediğim gibi. On üç yaşındaydım.”</p>

  <p>“Neden bana söylemedin ki? Söyleyebilirdin,” dedi kafamı salladığımı görünce.</p>

  <p>“Ah, tabii,” dedim hemen ama o zamanlar yaşadığım yalnızlığı ve korkuları hatırlıyordum: Hiç bitmeyen Sosyal Hizmetler korkum, kapısı kilitlenmeyen odamın ağır sabun kokusu, Bay Bracegirdle ile görüşmeyi beklediğim taş grisi resepsiyonun sert soğuğu, hiç bitmeyen uzak bir yerlere gönderilme korkum.</p>

  <p>“Ben bir yolunu bulurdum. Gerçi, evsiz yurtsuz çıkıp buraya geldiğinde... şey, umarım böyle dediğime kızmamıştır ama kendi avukatın bile yani, bunu sen de en az benim kadar iyi biliyorsun, bu durum onu geriyordu, seni buradan uzaklaştırmaya ne kadar hevesliydi ve sonra, benim açımdan da birçok eski dostum, ‘James, bu kadarı senin için çok fazla...’ diyordu, neden böyle düşündüklerini anlıyorsundur,” diye ekledi hemen, yüzümün aldığı şekli görünce.</p>

  <p>“Ah, tabii, elbette.” Vogeller, Grossmanlar, Mildebergerlar, her zaman çok kibar olsalar da ‘Hobie’nin derdi kendine yeter’ mesajını sessiz ve derinden (en azından bana) iletmeyi daima başarmışlardı.</p>

  <p>“Bir açıdan, gerçekten delilikti. Dışarıdan bakınca nasıl göründüğünü tahmin edebiliyorum. Ama yine de -yani- çok açık bir mesajdı bu, Welty’nin seni buraya göndermesi ve sonra senin küçük bir böcek gibi yine çıkıp çıkıp buraya gelişin...” Kaşlarını çattı ve bir an için durup düşündü, yüzünde her zamanki kaygılı ifadenin daha derin bir hali vardı. “Sana söylemeyi bir türlü beceremediğim şeyi anlatayım, annem öldükten sonra, o bitmek bilmeyen yaz boyunca hep yürüdüm, yürüdüm. Bazen Albany’den Troy’a kadar yürürdüm. Yağmur yağınca nalbur dükkânlarının brandalarının altında beklerdim. Onun içinde olmadığı o eve gitmemek için her şeyi yapardım. Bir hayalet gibi ortalıkta dolaşıyordum. Kapı dışarı edilinceye kadar kütüphanede otururdum, sonra Watervliet otobüsüne atlayıp bir yerlere gider ve daha fazla yürürdüm. İri yarı bir çocuktum, on iki yaşındaydım ama bir adam kadar uzundum, insanlar berduşun teki olduğumu sanırdı, ev kadınları ellerinde süpürgeleriyle kapılarından kovardı. Ama yolum Bayan De Peyster’in evine böyle düştü - evinin verandasında otururken kapıyı açtı. Susamışsındır, içeri gelmek ister misin dedi. Portreler, minyatürler, dagerreyotipiler, ihtiyar Falan Teyze, yaşlı Filan Amca. Döne döne aşağı kata inen o merdivenler. Ve işte oradaydım, cankurtaran botumda. Onu bulmuştum. O evdeyken yıllardan 1909 olmadığını hatırlatmak için bazen kendine bir çimdik atman gerekirdi. Bugüne kadar gördüğüm en güzel klasik Amerikan parçalarının çoğunu o evde gördüm, Tanrım, o Tiffany camlar - Tiffany’nin öyle çok revaçta olmadığı, insanların pek umursamadığı, moda olmadığı zamanlardı daha, muhtemelen şehirde daha o zamanlardan çok büyük fiyatlara satılıyordu ama şehir dışındaki eskici dükkânlarında kolaylıkla yok pahasına bulabiliyordun. Çok geçmeden bu eskicileri kendim dolaşmaya başladım. Ama bu, bu onun için aileden gelen bir şeydi. Her parçanın bir hikâyesi vardı. Ve o, her parçayı en iyi ışıkta görebilmek için saat kaçta gelip tam olarak nerede duracağını göstermekten keyif alırdı. Öğleden sonra, güneş odanın içinde dönmeye başladığında,” parmaklarını şıklattı, <i>-şak, şak!-</i> “maytap gibi patlamaya başlarlardı.”</p>

  <p>Oturduğum yerden Hobie’nin Nuhun Gemisi’ni net bir şekilde görebiliyordum: Çifter çifter filler, zebralar, ikişer ikişer sıraya girmiş oyma işi hayvanlar, sona doğru ufacık tavuk ve horoza, tavşanlara ve en sonda farelere kadar uzanan bir sıra. Ve hafıza orada saklıydı, sözcüklerin ötesinde, o ilk öğleden sonradan kalma şifreli bir mesaj halinde: Tavan penceresinden süzülen yağmur, mutfak tezgâhının üzerinde sıralanmış, kurtarılmayı bekleyen bir dizi mahlukat. Nuh: büyük muhafız, büyük koruyucu.</p>

  <p>“Hem,” kahve yapmak için ayaklanmıştı, “sanırım hayatını <i>nesnelerle </i>ilgilenmeye böylesine adamak pek soylu bir iş sayılmaz...”</p>

  <p>“Kim demiş?”</p>

  <p>“Eh yani,” ocağın başından kafasını çevirdi, “senin anlayacağın, burada hasta çocuklar için hastane işletiyor değiliz. Bir yığın eski masayı ve sandalyeyi yamamanın soylu yanı ne? İnsanın ruhunu kemirir çoğu zaman. Bunu bilmezlikten gelecek kadar çok ev gezdim ben. Putperestlik! Nesneleri gereğinden fazla önemsemek insanı mahvedebilir. Ancak bir şeyi yeterince önemsersen kendine ait bir hayata kavuşur, öyle değil mi? Nesnelerin -güzel nesnelerin- asıl amacı çok daha yüce bir güzellikle aranda bağ kurmak değil midir? Hayatının geri kalanını kalbini yerinden söküp atan o ilk imgelerin peşinden koşarak ya da o veya bu şekilde aynı imgeleri yeniden yakalamaya çalışarak geçirmez misin? Çünkü demek istediğim, bir açıdan, eski şeyleri tamir etmenin, onları korumanın, onlarla ilgilenmenin mantıklı hiçbir gerekçesi yok...”</p>

  <p>“Benim önemsediğim hiçbir şeyin ‘mantıklı bir gerekçesi’ yok.”</p>

  <p>“Şey, evet, benim de öyle,” dedi düşününce. “Ama...” gözleri uzağı iyi görmediği için kahve kavanozunu gözüne iyice yaklaştırıp bakıyor, öğütülmüş kahveden kaşık kaşık alıp demliğe döküyordu, “şey, saçma sapan konuştuğum için üzgünüm ama buradan bakınca, benim durduğum yerden bakınca, bu bir çıkmazmış gibi geliyor bana, öyle değil mi?”</p>

  <p>“Nasıl yani?”</p>

  <p>Güldü. “Nasıl anlatsam? Büyük tablolar... insanlar onları görmek için akın eder, kalabalıkları kendilerine çekerler, kahve kupalarına, fare altlıklarına, aklına gelebilecek her şeyin üstüne kopyalanırlar. Ve kendimi de şimdi söyleyeceğim gruba katıyorum, bütün hayatın boyunca tüm içtenliğinle gidip müzeleri gezebilir, orada boş boş dolanıp gördüklerinden keyif alır ve sonra dışarı çıkar bir yerlerde öğle yemeğini yersin. Ama,” tekrar yerine oturmak için masaya geri döndü, “bir tablo seni cidden yürekten etkilerse ve görüş, düşünüş ve hissediş şeklini değiştirirse, ‘ah, bu resmi seviyorum çünkü evrensel’, ‘bu tabloya bayılıyorum çünkü tüm insanlığa hitap ediyor’ diye düşünmezsin. İnsana bir sanat eserini sevdiren şey bu değildir. Ona o koridordan seslenen gizli bir fısıltıdır. <i>Pişşt, sen. Hey evlat. Evet evet, sen.”</i> Parmağının ucu rengi solmuş fotoğrafı okşuyordu - bir koruyucunun dokunuşuyla, dokunmadan dokunarak, komünyon ekmeği ile parmağı arasındaki mesafe gibi. “Şahsi bir kalp çarpıntısı. Senin hayalin, Welty’nin hayali, Vermeer’in hayali. Sen bir tablo görüyorsun, ben başka bir şey, sanat kitabı onu tamamen farklı bir şekilde sunuyor, müzenin hediyelik eşya dükkânından bir tebrik kartı alan kadın bambaşka bir şey görüyor ki bizden zaman anlamında ayrılan insanlardan söz etmiyorum bile -bizden dört yüz yıl önce yaşayanlardan, biz öldükten dört yüz yıl sonra yaşayacak olanlardan- hiç kimseyi asla aynı şekilde etkilemeyecek ve insanların çok büyük bir kısmını hiçbir şekilde derinden etkilemeyecek bile ama gerçekten büyük tablolar insanın aklına ve kalbine çok farklı açılardan, tamamen eşsiz ve çok farklı şekillerde temas edebilecek kadar akışkandırlar. <i>Sana ait. Senin. Senin için yapıldı.</i> Ve... ah, bilmiyorum, abuk sabuk konuşuyorsam beni durdur...” Elini alnına götürdü. “Fakat Welty’nin kendisi de söz ederdi mukadder nesnelerden. Her tüccar ve antikacı şıp diye tanır onları. Ortaya çıkan ve kendini tekrar tekrar hatırlatan parçalar. Belki bir tüccar değil de başka biri için bu bir nesne olmayabilir. Bir şehir, bir renk, günün bir vakti de olabilir. Kaderinin ona takılıp tökezlemesi muhtemel olan çivi.”</p>

  <p>“Şimdi tam babam gibi konuştun.”</p>

  <p>“Pekâlâ, başka bir şekilde ifade edeyim. Tesadüfler yalnızca Tanrı’nın gizli kalma yöntemidir, diye kim demişti?”</p>

  <p>“Şimdi <i>hakikaten</i> babam gibi konuştun işte.”</p>

  <p>“Kumarbazların hayatı diğerlerinden daha iyi anlamadıklarını kim demiş? Her şey kumar oynamaya değer değil midir? İyilik bazen en tuhaf arka kapılardan çıkıp gelemez mi?”</p>

  <h3 id="sigil_toc_id_173">VIII</h3>

  <p class="p1">Ve evet. Sanırım gelebilir. Ya da - babamın bir diğer paradoksal cevherinden alıntı yapmam gerekirse: Bazen kazanmak için kaybetmen gerekir.</p>

  <p>Üstünden neredeyse bir yıl geçti şimdi ve ben neredeyse bütün bir zamanı seyahat ederek geçirdim, bu on bir ayı genellikle havaalanlarının bekleme salonlarında, otel odalarında, kontrol kapılarında, taksi yakalamaya çalışarak, kalkışa ve inişe geçerek, plastik tepsiler ve köpek balığı solungacına benzer havalandırma deliklerinden gelen ağır havayı soluyarak geçirdim - ve daha Şükran Günü bile gelmediyse de ışıklar çoktan asılmış ve havaalanındaki Starbucks’ta Vince Guaraldi’den “Tannenbaum” ve Coltrane’den “Greensleeves” gibi hafif Noel klasiklerini çalmaya başlıyorlar ve düşünmeye vakit bulduğum birçok, birçok şeyin arasında (mesela ne için yaşamaya değer? Ne için ölmeye değer? Neyin peşinden koşmak tamamen aptallık olur?) en çok Hobie’nin söylediği şeyi düşünüyorum: Kalbini söküp alan ve onu bir çiçek gibi tomurcuklandıran o imgeler; çok, çok daha büyük bir güzelliğe açılıp bütün hayatını onu arayarak ve asla bulamayarak geçirmene neden olan imgeler.</p>

  <p>Bu bana çok iyi geldi; tek başıma yollarda geçirdiğim bu zaman. Sessizce, tek başıma dolaşmak ve hâlâ ortalıkta dolaşan o taklitleri bulup geri satın almak bir yılımı aldı, şahsen yürütmemin en iyisi olacağını düşündüğüm hassas bir mesele: Ayda üç ya da dört seyahat, New Jersey, Oyster Bay, Providence, New Canaan ve -daha uzağa- Miami, Houston, Dallas, Charlottesville ve Earl adlı bir araba parçası fabrikatörünün karısı olan tatlı müşterim Mindy’nin davetiyle kendi bilardo salonu, (gerçek, ithal, İngiltere doğumlu barmeniyle) “beylere özel bar”ı ve hedef sistemi kişiye özel ayarlanan bir kapalı atış poligonu olan mercan rengi muazzam bir şatonun konuk evinde keyifli üç gün geçirdiğim Atlanta. İnternet şirketi ve koruma fonu sahibi müşterilerimin bazılarının ikinci evleri oldukça egzotik yerlerdeydi; en azından benim için egzotik yerlerde, Antigua, Meksika, Bahamalar, Monte Carlo, Juanles-Pins ve Sintra, enteresan yerel şaraplar, palmiye ağaçlı, agaveli, havuzun kenarında yelken misali şişen beyaz şemsiyeli taraçalanmış bahçelerde içilen kokteyller. Ve bütün bu süre zarfında ölümle yeniden doğuş arasında bir yerdeydim, gri bir uğultunun içinde oradan oraya uçuyor, yağmur suyu lekeli camlarla güneş ışığına doğru yükseliyor, yağmur bulutlarına ve yağmurun ortasına alçalıyordum, asansörlerle inip, inip, bagaj tesliminde bekleşen bir yığın yüzle karşılaşıyordum, esrarengiz bir öbür dünya, yeryüzü ve yeryüzü olmayan bir yer arasındaki boşluk, fazlasıyla cilalanmış zeminler ve katedral yankıları yapan camlı çatılar, bekleme salonlarının meçhul ışıltısı, bir parçası olmak istemediğim ve aslında bir parçası olmadığım bir kitle kimliği ancak âdeta ölmüş gibiyim, farklı hissediyorum, <i>farklıyım, </i>grup ruhuna girip çıkmanın, kalıplaşmış plastik sandalyelerin üstünde kestirmenin, ışıl ışıl Duty Free koridorlarında dolaşmanın kesinlikle uyuşturulmuşçasına zevkli bir yanı var ve elbette yere indiğinizde herkes müthiş kibar, kapalı tenis kortları, özel plajlar ve -hepsi pek güzel Bonnard’lara, Vuillard’lara methiyeler düzdüğün mecburi turun ve havuz kenarında hafif bir öğle yemeğinin ardından- yüklü bir çek ve yine çok çok daha yoksul oteline dönmek için yaptığın taksi yolculuğu.</p>

  <p>Muazzam bir geçiş. Bunu nasıl açıklayacağımı bilemiyorum. İstemekle istememek, umursamakla umursamamak arasında.</p>

  <p>Elbette aslında bundan çok daha fazlası. Şok ve aura. Her şey daha güçlü ve daha parlak ve kendimi tarifsiz bir şeyin eşiğinde duruyormuşum gibi hissediyorum. Seyahat dergilerinde gizli mesajlar. Enerji Kalkanı. Tavizsiz Bakım. Elektrik, renkler, aydınlık. Her şey başka bir şeyi işaret eden bir yön tabelası. Ve ben, Nice’te, balkonu Promenade des Anglais’ye bakan bisküvi rengi otel odamdaki duygusuz yatakta uzanırken bulutların kayan pencere camlarına vuran yansımalarını izliyor ve kederimin bile beni nasıl mutlu edebildiğini, duvardan duvara halının, taklit Beidermayer mobilyaların ve Canal Plus’ta mırıl mırıl konuşan Fransız sunucunun bir şekilde nasıl çok gerekli ve haklı göründüğünü düşünüyorum.</p>

  <p>Unutmayı tercih ederdim ama unutamıyorum. Bir ses çatalının çıkardığı vızıltı gibi. Orada işte. Mütemadiyen benimle birlikte.</p>

  <p>Beyaz gürültü, insansız uğultu. Biniş terminallerinin insanı körelten akkorluğu. Ama bu ruhsuz, mühürlü yerler bile sırılsıklam anlama batmış, onunla süslenmiş ve gümbürdüyor. Sky Mail. Taşınabilir stereo sistemler. Aynalı Drambuie ve Tanqueray ve Chanel N0.5 adacıkları. Bavullarını çekiştiren, sırtlarında sırt çantalarıyla karaya ayak basmak için hızlı hızlı ilerleyen diğer yolcuların boş yüzlerine bakıyorum ve Hobie’nin dediğini düşünüyorum: Güzellik, gerçekliğin dokusunu değiştiriyor. Ve çok daha basmakalıp bir bilgeliği de düşünüyorum: Yani saf güzellik arayışının bir tuzak, acı ve kedere giden en hızlı yol olduğunu, güzelliğin çok daha anlamlı bir şeye bağlanması gerektiğini düşünüyorum.</p>

  <p>Fakat bu şey ne? Ben neden bu şekilde yaratılmışım? Neden hep yanlış şeyleri önemsiyor, doğru şeyleri hiçbir şekilde umursamıyorum? Ya da başka bir şekilde söylemek gerekirse: Sevdiğim ya da önemsediğim her şeyin bir illüzyon olduğunu bu kadar net görebiliyor ve yine de nasıl oluyor da yaşamaya değer her şey -en azından bana göre- yine bunun cazibesinde yatıyor?</p>

  <p>Müthiş bir ızdırap bu ve benim de anlamaya yeni başladığım bir başka şey de şu: Kendi kalplerimizi seçemiyoruz. Kendimiz için iyi olanı, başkaları için iyi olanı zorla istetemiyoruz kalbimize. Bizi biz yapan kişiliğimizi kendimiz seçemiyoruz.</p>

  <p>Çünkü ta çocukluğumuzdan beri bize durmadan aşılanan şey, kültürümüzdeki hiç sorgulanmayan klişe de bu değil mi? William Blake’ten Lady Gaga’ya, Rousseau’dan Rumi’ye, Tosca’dan Mister Rogers’a, garip biçimde hiç değişmeyen, zengin fakir herkes tarafından benimsenen tek soru bu: Şüpheye düştüğümüzde ne yapmalı? Bizim için doğru olanın ne olduğunu nereden bileceğiz? Bütün psikiyatrlar, bütün kariyer danışmanları, bütün Disney prensesleri biliyor bunun cevabını: “Kendin ol.” “Kalbinin sesini dinle.”</p>

  <p>Ama birinin bana açıklamasını gerçekten, gerçekten çok istediğim şey şu: Ya kişi güvenilmemesi gereken bir kalp taşıyorsa? Ya bu kalp, kendine ait akıl sır ermez nedenlerle bu kişiyi kasten ve tarifsiz bir ışık bulutunun içinde, sağlıktan, aile hayatından, vatandaşlık görevlerinden, güçlü sosyal bağlardan ve bütün sırdan ve basit erdemlerden uzaklaştırıyor ve bunun yerine doğrudan yıkım, kendini kurban etme, felaketle dolu nefis alevlerin koynuna atıyorsa? Kitsey haklı mı? En derindeki benliğin seni şarkılarla, tatlı sözlerle kandırıp şenlik ateşinin tam ortasına sürüklüyorsa onu defetmek daha mı iyi? Kulaklarını balmumuyla kapatmak? Kalbinin sana çığlık çığlığa haykırdığı sapkın güzellikleri görmezden gelmek? Sırf bir şekilde daha iyi bir insan haline gelme vaadine kanıp kendini seni görev duygusuyla normlara, makul saatlere, düzenli sağlık kontrollerine, düzeyli ilişkilere ve mesleğinde istikrarla ilerlemeye, <i>The New York Times</i>’a ve pazar <i>brunch</i>larına götürecek yola sokmak? Yoksa -Boris gibi- sana seslenen kutsal gazaba balıklama atlayıp kahkahalarla gülmek mi?</p>

  <p>Bu, dıştan nasıl göründüğüyle değil, içten nasıl bir önem arz ettiğiyle alakalı. Dünyanın <i>içindeki</i> ihtişam, ama dünyaya <i>ait olan</i> değil; dünyanın anlamadığı. Varlığında büyüyüp serpildiğin, çiçekler açtığın o saf özgünlüğe ilk bakış.</p>

  <p>İstemediğin bir benlik. Kurtaramadığın bir kalp.</p>

  <p>Nişan bozulmamış olsa da, en azından resmî olarak, Barbourların o havadan hafif tavırlarıyla müthiş bir zarafetle kimsenin beni hiçbir şeye zorlamadığını anladım. Harika. Hiçbir şey söylenmedi ve hiçbir şey <i>söylenmeyecek.</i> Yemeğe davet edildiğimde (şehirde olduğum zamanlarda sık sık olduğu gibi) her şey gayet hoş ve hafif, akıcı hatta, şahsi olmasa da içten ve zarif; canım ne zaman isterse çıkıp gidebileceğim (neredeyse) bir aile ferdi gibi karşılanıyorum; Bayan Barbour’u ikna edip biraz olsun evden çıkarmayı başarabildim, dışarıda hoş öğleden sonraları geçirdik, Pierre’de öğle yemeğine ve bir iki müzayedeye gittik ve Toddy, en ufak münasebetsizlik etmeden, böyle bir şeye ihtiyacım olabileceğini bile öne sürmeden, gayet sıradan ve âdeta kazara çok iyi bir doktorun ismini ağzından kaçırmayı başarmıştı.</p>

  <p>(Pippa’ya gelince: <i>Oz Büyücüsü</i>’nü almış olsa da kolyeyi bırakmıştı; yanında müthiş bir hevesle açtığım, zarfını gerçek anlamda parçalayıp ikiye ayırdığım bir mektupla birlikte. Dizlerimin üstüne çöküp parçaları bir araya getirir getirmez okuduğum bu mektubun ana fikri şuydu: Beni görmek hoşuna gitmişti, şehirde birlikte geçirdiğimiz zaman onun için çok değerliydi, dünyada başka kim onun için böylesine güzel bir kolye seçebilirdi ki? Muhteşemdi, muhteşemden de öteydi ama onu kabul edemezdi, çok fazlaydı, üzgündü ve - bu söyleyecekleri yersizdi ve onu affetmemi umuyordu ama beni sevmediğini düşünmemeliydim çünkü seviyordu, seviyordu. [Seviyor musun? diye düşünmüştüm şaşkınlıkla.] Ama karmaşık bir durumdu bu, yalnızca kendisini değil beni de düşünüyordu çünkü biz ikimiz aynı şeyleri yaşamıştık, o ve ben, ayrıca birbirimize korkunç derecede benziyorduk - çok fazla. Ve her ikimiz de daha çok küçük bir yaşta çoğu insanın anlamadığı ve anlayamayacağı kadar sert ve umarsız şekillerde böylesine yaralandığımızdan, bu biraz... tehlikeli değil miydi? Bir kendini koruma meselesi? Birbirine çok fazla yaslanması gerekecek zayıf ve ölüm odaklı iki insan... Şu anda iyi olmadığından değildi çünkü iyiydi ama ikimiz için de bütün her şey bir anda değişebilirdi, öyle değil miydi? Ani değişimler, keskin düşüşler, tehlikeli olan da bunlar değil miydi zaten? Kusurlarımız ve zayıflıklarımız bu kadar aynı olduğu ve birimizin diğerini de aynı hızla dibe çekebileceği için. Bütün bunlar biraz havada bırakılmış olsa da hemen o anda kayda değer bir şaşkınlıkla ne demek istediğini şıp diye anlamıştım. [Bunu daha önce görememiş olmam benim aptallığımdı; bütün o kazadan, ezilen bacaktan, bir sürü ameliyattan sonra; sesindeki sevimli kasılma, adımlarındaki sevimli çarpıklık, kucakta taşınma, soluk ten, atkılar, kazaklar ve kat kat giysiler, hafiften uyuşuk gülümseme: o, bizzat kendisi, o hayalperest çocukluğu, ihtişamın ve felaketin ta kendisiydi, yıllar boyunca peşinden koştuğum o morfinli lolipoptu.]</p>

  <p>Ama bu satırların okuyucusu [şayet bir okuyucusu varsa] Dibe Çekilme fikrinin benim gözümü korkutmayacağını anlamış olacaktır. Başka birini kendimle birlikte dibe çekmeyi isteyeceğimden değil ama - <i>ben </i>değişemez miyim? Güçlü olan <i>ben</i> olamaz mıyım? Neden olmasın?)</p>

  <p>“İstediğin o kızların ikisini de alabilirsin,” dedi Boris, Antwerp’teki tavanarası dairesindeki koltukta oturmuş azı dişleriyle şamfıstığı kırıp <i>Kill Bill</i>’i izlerken.</p>

  <p>“Hayır alamam.”</p>

  <p>“Neden alamazmışsın? Ben olsam Kar Tanesi’ni seçerdim. Ama sen diğerini istiyorum diyorsan, neden olmasın?”</p>

  <p>“Erkek arkadaşı olduğu için olabilir mi?”</p>

  <p>“Ne olmuş?” dedi Boris.</p>

  <p>“Birlikte yaşıyorlar.”</p>

  <p>“Ne olmuş?”</p>

  <p>Ve şimdi ben böyle düşünüyorum: Ne olmuş? Peki ya Londra’ya gitsem? Ne olmuş?</p>

  <p>Ve bu, ya çok talihsiz bir soru ya da hayatım boyunca sorduğum soruların en mantıklısı.)</p>

  <p>Bütün bunları, tuhaf bir biçimde, bir gün Pippa görür düşüncesiyle yazdım - ama tabii ki görmeyecek. Kimse görmeyecek, nedeni gayet açık. Bunları öyle oturup ezberden yazmadım: Yıllar önce İngilizce öğretmenimin verdiği o boş defter bir zincirin ilk halkası, on üç yaşından itibaren, anneme yazdığım resmî ama garip biçimde içten mektupların ilkiyle başlayan, düzensiz ama hayat boyu süren bir alışkanlığın başlangıcıydı: Bu mektuplar yaşayan ve endişeyle benden haber almayı bekleyen bir anneye yazılmış havası taşıyan uzun, saplantılı ve özlem dolu mektuplardı; nerede “kaldığımı” (asla nerede yaşadığımı değil), “yanında kaldığım” insanları anlatan, ne yiyip içtiğimi, ne giydiğimi, televizyonda ne izlediğimi, hangi kitapları okuduğumu, hangi oyunları oynadığımı, hangi filmleri seyrettiğimi, Barbourların yaptığı ve söylediği şeyleri, babam ve Xandra’nın yaptığı ve söylediği şeyleri enine boyuna tüm detaylarıyla içeren mektuplardı - (özenli bir yazıyla tarih atılıp imzalanmış, defterden koparılıp postaya verilmeye hazır) bu uzun mektuplar, içler acısı Herkesten Nefret Ediyorum ve Keşke Ölsem yazılarıyla, ruhumu ezerek geçen aylarda öylesine karalanmış ipe sapa gelmez birkaç satırla, B’nin evi, üç gündür okula gitmedim ve cuma günü geldi bile, haikuya dökülmüş hayatım, yarı zombi gibi bir haldeyim, Tanrım dün gece kafayı öyle bulduk ki beyaz ışığı gördüm resmen, <i>Liar’s Dice</i> denen bir zar oyunu oynadık, akşam yemeğinde mısır gevreği ve naneli şeker yedik tarzı notlarla doluydu.</p>

  <p>Ve New York’a geldikten sonra bile yazmaya devam ettim. “Bu lanet yer neden hatırladığımdan çok daha soğuk ve bu aptal, sikik masa lambası beni neden bu kadar hüzünlendiriyor?” Boğucu yemek davetlerini betimledim, konuşulanları kaydettim ve rüyalarımı yazdım; Hobie’nin bana aşağı kattaki dükkânda öğrettiklerini dikkatle not ettim.</p>

  <p class="bos2"></p>

  <p class="p8">On sekizinci yüzyıldan kalma maunu uydurmak cevizden daha kolay - ahşap daha koyu oldukça göz daha kolay aldanır.</p>

  <p class="p8">Suni madde kullanıldıysa - fazla düzgün yapılmıştır!</p>

  <p class="bos2"></p>

  <p class="p9">1. kitaplığın tozu alınan ve dokunulan alt rafları yıpranmayı gösterir ama üstü değil</p>

  <p class="p9">2. kilitli eşyalarda çentik ve çizikleri anahtar deliğinin altında ara. Çünkü kilidi açarken anahtarlıktaki diğer anahtarlar kilidin altında kalan ahşabı aşındırır.</p>

  <p class="bos2"></p>

  <p>Bunların ve Important Americana satışlarının müzayede sonuçlarının (“Parça 77 kollu şamdan ve ayna 7500$”) arasında, her nedense defteri eline alacak herhangi birine anlaşılmaz geleceğini düşündüğüm ama aslında gayet net anlaşılabilecek -gitgide yükselen- tekinsiz çizelgeler ve tablolar da vardı:</p>

  <p class="bos2"></p>

  <p>1-8 Aralık 320.5 mg</p>

  <p>9-15 Aralık 202.5 mg</p>

  <p>16-22 Aralık 171.5 mg</p>

  <p>23-30 Aralık 420.5 mg</p>

  <p class="bos2"></p>

  <p>...bu günlük kayıtlara hâkim olan ve hepsinin çok daha ötesine geçen, ancak benim görebildiğim sır: Karanlığın içinde büyüyüp serpiliyor ve adı tek bir kez bile geçmiyordu.</p>

  <p>Çünkü: Dünyaya gösterdiğimiz suretin aksine, bizi tanımlayan şey sırlarımızsa eğer, beni hayatın görünen yüzeyinin üstüne çıkaran ve kim olduğumu anlamamı sağlayan sır o tabloydu. Ve o da oradaydı: Defterlerimde, her sayfada, aslında orada olmasa da. Rüya ve büyü, büyü ve hezeyan. Birleşik Alan Kuramı. Bir sır hakkındaki sır.</p>

  <p>(“O ufaklık,” dedi Boris arabada Antwerp’e doğru giderken. “Biliyorsun değil mi ressam onu <i>görmüş</i> - o kuşu kafasından uydurup çizmemiş, biliyorsun değil mi? O ufaklık gerçekmiş, aynen öyle duvara zincirlenmiş. Onu aynı türden onlarca kuşun arasında bile görsem hemen tanırım, hiç sıkıntı çekmeden.”)</p>

  <p>Doğru söylüyordu. Ben de tanırdım. Ve geçmişe gidebilsem o zinciri derhal tutup koparırdım, o resmin asla yapılmayacağını bir an olsun umursamazdım.</p>

  <p>Ama aslında olay bundan çok daha karmaşık. Fabritius’un o saka kuşunu neden çizdiğini kim biliyor? Minicik, başlı başına bir şaheser, kendi türünde emsalsiz. Fabritius gençti, şöhretliydi. Önemli müdavimleri vardı (ama ne yazık ki onlar için yaptığı eserlerin neredeyse hiçbiri yaşamını günümüze kadar sürdüremedi). Onu genç Rembrandt gibi hayal edebilirsiniz, muazzam paralara boğulmuş, atölyeleri mücevherler ve savaş baltalarıyla, kadehler ve kürklerle, leopar derileri ve zırhlı kostümlerle, dünyevi şeylerin bütün gücü ve kederiyle ışıl ışıl parlıyor. Ama neden bu özne? Yalnız bir evcil kuş? Masanın üstüne tepeleme yığılmış yaban tavşanları, balıklar ve kümes hayvanlarının görkemli av ganimetleri olarak ölü halde sergilendiği yaşadığı zamanının tablolarına hiç uymayan bu kuş resmi. Duvarın dümdüz -ne bir halı ne bir av borusu ne de sahne dekoru- oluşu ve adını ve tarihi büyük bir dikkatle yazmaya özen gösterişi benim gözüme neden bu kadar mühim görünüyor ki? Tabloyu yaptığı 1654 yılının aynı zamanda öleceği yıl da olacağını biliyor olamazdı (yoksa olabilir miydi?). İnsanı ürperten bir önsezi varmış gibi nedense, sanki bu minicik esrarengiz parçanın kendisinden çok daha uzun yıllarca yaşayacak birkaç eserinden biri olduğu içine doğmuş gibi. Bu tablodaki ayrıklık hiçbir şekilde aklımdan çıkmıyor. Neden daha tipik bir şey değil? Neden bir deniz manzarası, kır manzarası, tarihî bir sahne, önemli birinin üstüne bir dolu paralar vererek yaptıracağı portresi, bir tavernadaki yoksul sarhoşları resmeden bir sahne, Tanrı aşkına neden bir demet lale değil de tüneğine zincirlenmiş bu kimsesiz, küçük tutsak? Bu minicik özneyi seçmekle Fabritius’un bize ne anlatmaya çalıştığını kim bilebilir? Bu minicik özneyi sunuşuyla ne demek istedi? Ve eğer dedikleri doğruysa -eğer her müthiş tablo aslında bir otoportreyse- Fabritius bize kendisi hakkında ne söylüyordur? Kendi zamanının en büyük ressamlarının bile son derece mükemmel bulduğu, uzun zaman önce, çok genç bir yaşta ölen ve hakkında neredeyse hiçbir şey bilmediğimiz bu ressam... Bir ressam olarak kendisi hakkında epey şey söylüyor. Çizgileri kendi adlarına konuşuyorlar. Kuvvetli kanatlar; çiziktirilivermiş gibi görünen tüyler. Fırçasının hızı, elinin kesinliği, güçlü darbelerle vurulan boya gözle görülebiliyor. Ama bu cüretkâr, yoğun darbelerin yanında âdeta sevgiyle boyanmış yarı saydam kısımlar da var ve bu tezatta bir şefkat ve hatta bir neşe gizli; boyanın alt katmanı fırçasının çizdiği tüylerin altında görülebiliyor; şişkin göğüs tüylerini, bu tüylerin yumuşaklığını ve dokunuşunu, pirinç tüneğin etrafında kıvrılmış küçük pençenin kırılganlığını hissetmemizi istiyor.</p>

  <p>Ancak bu tablo Fabritius’un kendisi hakkında ne söylüyor? Dinî ya da romantik veya aile bağlılıklarına dair hiçbir şey; bir yurttaş olarak duyduğu korkulara, mesleki hırslarına ya da güce ve zenginliğe duyduğu saygıya dair hiçbir şey. Yalnızca ufacık bir kalp atışı ve yalnızlık, parlak güneşli bir duvar ve kaçış yok hissi. İlerlemeyen bir zaman, zaman demlemeyecek bir zaman. Ve ışığın tam göbeğinde kapana kısılmış: Küçük tutsak, gözü kara. Sargent hakkında okuduğum bir şey geliyor aklıma: Portreleri çizerken Sargent nasıl hep modelinin içindeki hayvanı aradığı (bunu öğrendikten sonra onun eserlerinin neresine bakarsam bakayım asla gözümden kaçmayan detaylar: Sargent’in çizdiği kadın mirasçıların tilki gibi burunları ve sivri kulaklarında, tavşan dişli aydınlarda, aslan yürekli sanayi liderlerinde ve baykuş suratlı tombul çocuklarda). Ve bu küçük, sağlam portreye bakınca sakanın içindeki insanı görmemek çok güç. Onurlu, korunmasız. Bir diğerine bakan bir tutsak.</p>

  <p>Ama Fabritius’un niyetinin ne olduğunu kim bilebilir? Tahmin yürütmeye yetecek kadar bile eseri yok ki geride. Kuş bize bakıyor. Mükemmelleştirilmiş ya da insanlaştırılmış değil. Tam anlamıyla bir kuş. Tetikte, uysal. Ne verecek bir ahlak dersi ne de anlatacak bir hikâyesi var. Sunduğu bir çözüm de yok. Yalnızca çift yönlü bir uçurum var: Ressam ve hapsedilmiş kuş arasında; bu kuşa dair ardında bıraktığı anı ile bizim yüzyıllar sonra ona bakışımız arasında.</p>

  <p>Ve evet, düşünürler yenilikçi fırça ve ışık kullanımım, tarihî etkilerini ve Hollanda sanatındaki eşsiz değerini önemsiyor olabilirler. Ama ben önemsemiyorum. Yıllar önce annemin, bu tabloyu çocukken Comanche Kasaba Kütüphanesi’nden ödünç aldığı bir kitabın içinde gördüğü için seven annemin dediği gibi: Değerin hiçbir önemi yok. Tarihî değer etkisini azaltır. Köprü kurulamayacak mesafelerin -kuş ile ressam, tablo ile izleyici arasındaki- ötesinden bana söyleneni, Hobie’nin deyişiyle koridordan gelen <i>pişşt</i> sesini dört yüz yıllık zamanın içinden gayet net duyuyorum; gerçekten oldukça şahsi ve özel. Işığa boğulmuş ortamda yakından bakınca tamamen oldukları haliyle -elle yapılmış renk parlamaları, en ufacık kanat tüylerinin bile görülebildiği kısımlar- görmemize izin verdiği fırça darbelerinde ve bir de uzaktan bakınca o mucize ya da Horst’un deyişiyle şaka: Aslında aynı anda her ikisi de olsa da boyanın, boyadan tüy ve kemik haline dönüşüm süreci. Gerçeğin hayalle çakıştığı, şakanın ciddiye dönüştüğü ve ciddi her şeyin aslında şaka olduğu yer orası. Her fikrin ve aksinin eşit ölçüde doğru olduğu büyülü nokta.</p>

  <p>Ve burada çileye ya da hiç olmazsa benim onu algılayışıma dair daha büyük bir gerçek yatıyordur - gerçi benim için önemli olan gerçeklerin anlamadığım ve anlayamayacağım gerçekler olduğunun farkına vardım artık. Gizemli, muğlak, esrarengiz olanlar. Bir hikâyeye oturmayanlar, bir hikâyesi olmayanlar. Belli belirsiz görünen bir zincire vuran ışıltı. Sarı bir duvardaki gün ışığı. Her yaşayan varlığı yaşayan diğer varlıklardan ayıran yalnızlık. Sevinçten ayrılması imkânsız olan keder.</p>

  <p>Çünkü - ya özellikle o kuş (ki gerçekten çok özel) asla yakalanmamış ya da bir tutsak olarak doğmamış, ressam Fabritius’un görebileceği bir evde hiç sergilenmemiş olsaydı? Neden böyle bir ızdırabın içinde yaşamaya zorlandığını asla anlayamazdı: Sesten şaşkına dönerek (benim de gayet iyi bildiğim gibi), dumandan, havlayan köpeklerden, yemek kokularından ürkerek, ayyaşlar ve çocuklar tarafından tedirgin edilerek, ancak zincirlerin en kısası kadar uçabileceği şekilde bağlanarak... Yine de ondaki asaleti bir çocuk bile görebilirdi: Tüyden ve incecik kemikten yapılan bir cesaret timsali. Ürkek ve hatta umutsuz değil ama kararlı ve olduğu yere sıkı sıkı tutunuyor. Dünyadan elini çekmeyi reddediyor.</p>

  <p>Ve dünyadan el çekmeyi reddedişe gitgide daha fazla takıldığımı fark ediyorum. Başkalarının ne dediği ya da bunu ne kadar sık ve cazip bir biçimde söyledikleri umurumda bile değil: Hayatın harika, değerli bir lütuf olduğuna beni hiç kimse, asla ve asla ikna edemeyecek. Çünkü işin doğrusu: Hayat bir felakettir. En temel varoluş gerçeği -ortalıkta dolanıp yiyecek bir şeyler bulmaya ve dost edinmeye çalışmak ve başka her ne yapıyorsak- felakettir. Herkesin bahsettiği bütün o aptal “Memleketimiz” saçmalığını unut: Yeni doğmuş bir bebek mucizesini, açan tek bir çiçeğin sevincini, Hayat Sen Anlaşılmayacak Kadar Güzelsin laflarını falan. Bana sorarsan -ki bunu ölünceye kadar, bu nankör nihilist yüzümün üstüne yığılıp artık söyleyemeyeceğim kadar zayıf düşünceye kadar inatla tekrar edeceğim- bu bok çukuruna doğmaktansa, hiç doğmamak daha iyidir. Hastane yatakları, tabutlar ve kırık kalplerle dolu bir lağım. Salıverilmek yok, kaçıp gitmek yok, Xandra’nın en sevdiği sözlerden birini kullancak olursam, “sil baştan” başlamak yok, ileri gitmek yok ama yaşlanmak ve kaybetmek var, kurtuluş yok ama ölüm var. (“Şikâyet masası!” diye söylendiğini hatırlıyorum Boris’in, çocukken, bir öğleden sonra onun evinde oturmuş az çok metafizik sayılabilecek bir konu olan annelerimizden söz ederken. <i>Onlar -o melekler, o tanrıçalar- neden ölmek zorundaydı? Berbat babalarımız görünüşe göre hiç bozulmayan sağlıklarıyla hayatlarını sürdürür, kafayı çeker, yayılıp yatar, geçinip gider ve etraflarında ne varsa altüst etmeyi, kasıp kavurmayı sürüdürürken?</i> “Yanlış insanları aldılar! Hata yaptılar! Hiçbir şey adil değil! Bu boktan yerde gidip kime şikâyet edeceğiz biz? Buranın sorumlusu kim?”)</p>

  <p>Belki de bu damardan gitmek saçmadır ama bir önemi de yok sonuçta bunu kimse görmeyecek -fakat hepimiz için, en mutlu olanlarımız için bile kötü sonla biteceğini, sonunda önemli olan ne varsa hepsini yitireceğimizi bilmenin ne anlamı var- ve aynı zamanda, bütün bunlara rağmen, bu oyun ne kadar acımasızca kurulmuş olursa olsun, yine de keyifle oynamanın mümkün olduğunu da bilmenin ne manası var?</p>

  <p>Bütün bunlardan bir anlam çıkarmaya çalışmak inanılmaz derecede tuhaf. Belki de çok uzun zamandır baktığım için bir düzen olduğunu görüyorumdur ben. Ama aynı şekilde Boris’in sözlerini yorumlayacak olursam belki de gerçekten orada olduğu için görüyorumdur bu düzeni.</p>

  <p>Ben bütün bu sayfaları bir açıdan anlamaya çalışmak için yazdım. Ama - başka bir açıdan, anlamak ya da anlamaya çalışmak istemiyorum çünkü bunu yaparsam asıl gerçeğe ihanet etmiş olacağım. Gerçekten emin olarak söyleyebileceğim tek şey, geleceğin gizemini daha önce hiç bu kadar derinden hissetmemiş olduğum: tükenmekte olan kum saati hissi, zamanın hızla geçip giden ateşi. Bilinmeyen, seçilmeyen, istenmeyen güçler. Ve öyle uzun bir zamandır seyahat ettim, daha gün bile ağarmadan yabancı şehirlerde öyle çok otel gördüm ve öyle çok yol teptim ki jet hızının titreşimlerini ta kemiklerimde, tüm bedenimde duyuyorum; kıtalar ve saat dilimleri boyunca süren bu daimi devinim hissi uçaktan indikten çok sonra bile devam ediyor ve bir başka check’in masasına kadar geliyor, Merhaba ben Emma/Selina/Charlie/Dominic, Falan Filana hoş geldiniz! yorgun gülümsemeler, titreyen ellerle otele giriş yapmak, bir başka kalın perdeyi indirmek, etrafımda dört dönen başka bir yabancı odada başka bir yabancı yatakta uzanmak, bulutlar ve gölgeler, neredeyse coşku diyeceğim bir bulantı, ölmüş de cennete gitmiş gibi bir his.</p>

  <p class="bos2"></p>

  <p class="p1">Daha dün gece rüyamda bir yolculuk ve yılanlar gördüm, çizgili, kafaları ok gibi, zehirli yılanlar ve epey yakınımda olmalarına rağmen onlardan korkmuyordum, hem de hiç. Ve aklımda bir yerlerden duyduğum bir mısra vardı: <i>Biz, senin yanında ölmeyi unuttuk.</i> Minibarları ışık saçan ve koridordan yabancı sesler duyulan, dünyalar arasındaki sınırın inceldiği gölgeli otel odalarında hatırladığım dersler bunlardı.</p>

  <p>Ve benim için gerçek bir dönüm noktası, dönüşümümün tamamlandığı ara durak ve doruk noktası diyebileceğin yer olan Amsterdam’dan sonra, süregelen bir ümidin parçası olarak otellerin geçiciliğinden müthiş derecede etkilenmeyi sürdürüyorum: “Dünyevi Bir Seyahat ve Dinlence” manasında değil, bilinçüstü sınırlarında dolaşan coşkuyla. Ekim ayında bir ara, aslında Ölüler Günü’ne yakın bir zamanda, Meksika’da, koridorlarında uzun tül perdelerin uçuştuğu ve bütün odalarına çiçek isimleri verilmiş deniz kıyısındaki bir otelde kaldım. Açelya Odası, Kamelya Odası, Zakkum Odası. Zenginlik ve şaşaa, âdeta sonsuzluğa doğru uzanan rüzgârlı koridorlar ve her biri farklı bir renge boyanmış odalar. Şakayık, Morsalkım, Gül, Çarkıfelek. Kim bilir - belki de yolun sonunda bizi bekleyen de budur; kapısından içeri girdiğimizi anladığımız ana kadar akıl almaz gelen bir haşmet, Tanrı en sonunda ellerini gözlerimizin üstünden çekip, “Bak!” dediğinde, kendimizi hayretle bakarken bulacağımız şey.</p>

  <p>(“Bırakmayı düşünüyor musun hiç?” diye sordum, <i>Şahane Hayat</i>’ın Donna Reed’le ay ışığında yürüdüğü şu sıkıcı kısmında; Antwerp’teydim ve Boris’in elinde bir kaşık ve göz damlası şişesinden damlattığı suyla kendisine “gazoz” dediği karışımdan hazırlayışını izlerken.</p>

  <p>“Üstüme gelme! Kolum acıyor!” Tam pazusunun üstündeki -kenarları kararmış- kanlı kurşun yarasını çoktan göstermişti bana.” <i>Sen </i>de Noel zamanı vurul da bak bakalım oturup Aspirin içmek isteyecek misin görelim!”</p>

  <p>“Tamam da bu yaptığına bakılırsa delirmiş olmalısın.”</p>

  <p>“Eh, ister inan ister inanma, benim için hiç sorun değil. Yalnızca özel günlerde yapıyorum.”</p>

  <p>“Bunu daha önce de duydum.”</p>

  <p>“Pekâlâ ama bu doğru! Sırf kafa yapmak için, şimdilik. Üç dört yıl boyunca böyle takılan ve ayda iki üç seferle kısıtladıkları sürece hiç sıkıntı yaşamayan insanlar tanıyorum.” Boris bunu söyledikten sonra hüzünlü bir ifadeyle ekledi - mavi film ışığı çay kaşığına vuruyordu. “Ben <i>alkoliğim.</i> İş işten geçti artık. Ölünceye kadar sarhoşum. Beni bir şey öldürecekse,” başıyla sehpanın üstünde duran Russian Standard şişesini işaret etti, “o da bu olacak. Damardan hiç yapmadım mı diyorsun?”</p>

  <p>“İnan bana, diğer türlüsüyle başım yeterince dertte.”</p>

  <p>“Eh, büyük utanç ve korku kaynağı, anlıyorum. Bense... doğrusunu istersen çoğu zaman burundan çekmeyi tercih ederim, barlarda, restoranlarda, orada burada, hemen erkekler tuvaletine girip hızlı bir nefes çekmek çok daha hızlı ve kolay. Ama bunu yaptığında durmadan istersin. Ölüm döşeğinde bile olsam isteyeceğim. Hiç başlamamak en iyisi. Bir yandan da oturmuş borudan kokain çeken bir mankafanın bunun ne kadar pis ve tehlikeli olduğunu, asla iğne kullanmayacağını ilan edişini görmek cidden çok sinir bozucu, biliyor musun? Hani senden çok daha akıllıymış gibi.”</p>

  <p>“Neden başladın?”</p>

  <p>“Herkes neden başlar? Hatun beni terk etmişti! O zamanki hatun. Tamamen boka batmak ve kendime zarar vermek istedim, hah. Dileğim kabul oldu.”</p>

  <p>Üstünde okul kazağıyla Jimmy Stewart. Gümüşi ay, titrek sesler. Buffalo Kızları bu gece dışarı çıkmayacak mısınız, çıkmayacak mısınız?</p>

  <p>“E, neden bırakmıyorsun o zaman?” diye sordum.</p>

  <p>“Neden bırakayım?”</p>

  <p>“Neden aramamıza gerek var mı?”</p>

  <p>“Evet ama ya canım bırakmak istemiyorsa?”</p>

  <p>“Bırakabileceksen neden bırakmayasın?</p>

  <p>“Su testisi su yolunda kırılır,” dedi Boris neşeyle, kolunu sıyırırken çenesiyle o çok profesyonel görünen medikal turnikenin düğmesine bastı.</p>

  <p>Her ne kadar korkunç olsa da anlıyorum. Ne istediğimizi ve istemediğimizi seçemeyiz; en katı ve acı gerçek de budur. Bazen istediğimiz şeyin bizi öldüreceğini bilsek de yine de isteriz. Kim olduğumuzdan kaçamayız. (Babamla ilgili söylemek zorunda hissettiğim tek şey: O hiç olmazsa mantıklı olanı -annemi, evrak çantasını, beni- istemeyi <i>denedi,</i> tamamen kafayı sıyırıp bütün bunlardan kaçıp gitmeden önce.)</p>

  <p>Yanılsamanın ötesinde bir gerçek olduğuna inanmayı her ne kadar istesem de yanılsamanın ardında hiçbir gerçek olmadığına inanmaya başladım. Çünkü bir tarafta “gerçeklik”, diğer tarafta zihnin gerçeklikle çatıştığı nokta varsa, bu ikisinin ortasında bir ara bölge de var; güzelliğin vücut bulduğu, iki farklı zeminin hayatın sunmadıklarını sunmak için birbirine karışıp bulandığı bir yer ve bütün o sanat ve bütün o sihrin varolduğu yer de işte orası.</p>

  <p>Ve -iddia ediyorum- bütün o sevginin de varolduğu yer orası. Ya da daha doğrusu bu ara bölge, sevgideki temel çelişkiyi göz önüne seriyor. Yakından bakınca: Siyah bir pardösünün üstündeki çilli el, yana yatmış bir origami kurbağası. Biraz uzaklaş ve yanılsama işe hemen el atsın: Hayattan da yüce bir hayat, asla ölmeyen. Sevmek ve sevmemek, varolmak ya da olmamak, bütün bunların arasındaki oyun, Pippa’nın ta kendisi. Duvardaki fotoğraflar, koltuğun altındaki top yapılmış çorap. Saçlarının arasından bir tüy parçasını almak için uzandığım ve bana gülüp dokunuşumdan kaçtığı an. Ve tıpkı müziğin, notalar arasındaki boşluk olması gibi, tıpkı yıldızların, aralarındaki boşluktan ötürü bu kadar güzel olması gibi, tıpkı güneşin yağmur damlalarına belirli bir açıda vurup gökyüzünde bir renk prizması yaratması gibi - benim de varolduğum, varlığımı sürdürmek istediğim ve dürüst olmam gerekirse içinde ölmeyi istediğim yer, tam da bu ara boşluk: Izdırabın saf özgünlükle buluştuğu ve görkemli bir şey yarattığı yer.</p>

  <p>Ve işte bu yüzden bu sayfaları tam da yazdığım gibi yazmayı seçtim. Çünkü ancak bu ara bölgeye, gerçeklik ve gerçekdışılık arasındaki bu çok renkli eşiğe adım attığınızda burada olmaya ve hatta yazmaya katlanılabilir.</p>

  <p>Bize kendimizle konuşmayı öğreten her neyse önemlidir: Çaresizlikten kendi kendimize şarkılar söylemeyi öğreten de. Ama bu tablo bana zamanın ötesine geçip birbirimizle konuşabileceğimizi de öğretti. Ve sana söylemem gereken çok ciddi ve çok acil bir şey olduğunu hissediyorum varolmayan okuyucum ve bunu sanki aynı odada seninle yan yanaymışız gibi acilen söylemem gerektiği hissine de kapılıyorum: Hayat -daha başka ne olursa olsun- kısa. Kader zalim olabilir ama rastgele değil. Doğa (Ölüm’ü kastediyorum) her zaman kazanır ama bunun ona boyun eğip ayaklarına kapanmamız gerektiği anlamına gelmez. Burada olmaktan ötürü çok mutlu olmasak bile, ne olursa olsun görevimiz kafamızı suya batırmak: Gözlerimizi ve kalplerimizi açık tutarak bu bok çukurunun içinden bata çıka geçmek. Ve ölümümüze kadar geçen sürede, topraktan gelip yine alçakça toprağa karışırken Ölüm’ün dokunamadıklarını sevmek bir şeref ve ayrıcalıktır. Bütün bu zaman yolculuğunda bu tablonun peşinde felaketler ve unutuluş olduğu kadar sevgi de vardı. O ölümsüz olduğu sürece (ki öyle) benim de bu ölümsüzlükte küçük, parlak ve değişmez bir parçam olacak. O var ve varolmaya devam ediyor. Ve ben de kendi sevgimi, güzel şeyleri seven, onları koruyan, ateşe atılmaktan kurtaran, kaybolduklarında arayan, onları kelimenin tam manasıyla elden ele geçirirken zamanın enkazından bir sonraki ve ondan sonraki nesillerde onu sevecek olanlara seslenerek kollamaya ve saklamaya çalışan insanlar tarihine ekliyorum.</p>
</body>
</html>