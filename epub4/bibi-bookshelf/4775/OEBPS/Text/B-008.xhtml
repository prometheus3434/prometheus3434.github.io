<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Süslü bir kalabalık, toz kaplı camlardan giren eğik ışıkta parlıyor: yaldızlı aşk tanrıları, yaldızlı komodinler ve şamdanlar ve -o eskimiş ahşap kokusunu bastıran- terebentin, eski boya ve cila kokusu. Talaşlarla kaplı bir yoldan geçip atölye boyunca onu takip ettim, delikli tahta ve araç gereçlerin, parçalarına ayrılmış sandalyelerin ve bacaklarını havaya kaldırıp yere yayılmış pençe ayaklı masaların yanından geçtim. İri yarı bir adam olsa da zarifti, annemin diyeceği gibi “süzülüyordu”, kendini taşıyışında zahmetsiz, kayıp giden bir hava vardı. Gözlerim terlik geçirdiği ayaklarının topuklarında, peşinden dar basamakları çıktım ve siyah ayaklı vazoların kaidelerin üzerinde durduğu ve güneş girmesin diye püsküllü perdelerin çekildiği, baştan aşağı halılarla kaplı loş bir odaya girdim.</p>

  <p>Sessizliğin içinde tüylerim ürperdi. Solmuş çiçekler muazzam Çin işi vazolarda çürümeye bırakılmıştı ve odaya, içeride kapalı ağır bir hava hâkimdi; hava nefes alınmayacak kadar eskiydi, Bayan Barbour’un ihtiyacım olan şeyleri alayım diye beni Sutton Place’e geri götürdüğünde evimizdeki o boğucu hissin aynısıydı. Tanıdığım bir durgunluktu bu: biri öldüğünde evin kendi içine kapanışıydı.</p>

  <p>Bir an için keşke gelmeseydim dedim. Ama adam -Hobie- endişemi sezmiş gibiydi, ansızın arkasına döndü. Genç bir adam olmasa da hâlâ bir çocuğun yüzüne sahipti; çocuksu mavilikteki gözleri parlak ve şaşkındı.</p>

  <p>“Sorun ne?” dedi ve sonra devam etti: “Sen iyi misin?”</p>

  <p>Merakı beni utandırdı. Huzursuzca o durgun, antikalarla dolu kasvetin içinde ne diyeceğimi bilemeden dikiliyordum.</p>

  <p>O da ne diyeceğini bilmiyor gibiydi, ağzını açtı, kapadı, sonra dağıtmak istercesine kafasını salladı.</p>

  <p>Elli altmış yaşları arasındaydı, kötü tıraşlıydı, ne yakışıklı ne gösterişsiz biriydi, utangaç, hoş, hatları belirgin bir yüzü vardı, her zaman odadaki diğer erkeklerin çoğundan daha iri olacak bir adamdı, yine de yapış yapış, tam ifade edilemeyecek bir şekilde sağlıksız da görünüyordu, koyu halkalarla çevrili gözleri ve bana Montreal’e gittiğimiz okul gezisinde gördüğüm kilisedeki duvar resimlerinde tasvir edilen Cizvit şehitlerini -Huronların kamplarında kazığa bağlanan iri, yaman, ölü beyazı Avrupalıları- hatırlatan soluk bir teni vardı.</p>

  <p>“Kusura bakma, biraz kötü bir haldeyim...” Annemin bir şeyin yerini bulamadığında yaptığı gibi şüpheli, dalgın bir aceleyle etrafına bakıyordu. Sesi pürüzlü ama eğitimliydi, Boston’ın zorlu bölgelerinden birinde büyüyüp sonra Harvard’da okuyan tarih öğretmenim Bay O’Shea’nınki gibi.</p>

  <p>“Ben daha sonra da gelebilirim. Daha iyi olacaksa.”</p>

  <p>Ben öyle deyince arkasına dönüp baktı, biraz paniğe kapılmıştı. “Hayır, hayır,” dedi -kol düğmeleri yoktu, kol manşeti gevşemiş, bilek kısmı kirlenmişti- “bana kendime gelmem için bir saniye ver, kusura bakma, buradan,” dedi telaşla, yüzüne inen kır saçlarını arkaya atarak. “İşte bu taraftan.”</p>

  <p>Beni kolları kıvrık ve sırtı oymalı, sert görünen, dar bir divana doğru yönlendiriyordu. Ama üstüne atılmış bir yastık ile battaniyeler vardı, bu yatak yığınının oturmayı zor bir hale getirdiğini ikimiz de aynı anda anlamıştık.</p>

  <p>“Ah, pardon,” diye mırıldanıp öyle hızla geriye çekildi ki az kalsın çarpışacaktık, “gördüğün gibi burada kendime kamp kurdum, dünyanın en rahat düzeni sayılmaz tabii ama idare etmek zorundayım, bütün bu olup bitenlerden sonra doğru dürüst duyamadığım için...”</p>

  <p>Dönüp giderken (bu yüzden cümlesinin geri kalanını yakalayamadım) yüzüstü halının üstüne bırakılmış bir kitaba ve dibinde kahverengi leke oluşmuş bir çay fincanına basmamak için yana kaçtı ve beni oturağı saçaklı ve düğme kakmalı, büzgülü, süslü püslü kapitone bir koltuğa -daha sonra öğreneceğim üzere, Türk işi bir koltuğa- yönlendirdi; New York’ta hâlâ böyle kapitone koltuk yapmayı bilen birkaç kişiden biriydi.</p>

  <p>Kanatlı bronzlar, gümüş biblolar. Gümüş bir vazonun içinde tozlu, gri devekuşu tüyleri. Tereddütle koltuğun ucuna tünedim ve etrafıma bakındım. Ayakta olmayı yeğlerdim, kaçması daha kolay olurdu.</p>

  <p>Ellerini dizlerinin arasına sokup öne doğru eğildi. Ama bir şey söylemek yerine yalnızca bana bakıyor ve bekliyordu.</p>

  <p>Fazla uzun süren bir sessizlikten sonra, “Ben Theo,” dedim aceleyle. Yüzüm öyle sıcaklamıştı ki alev alev yanıyorum sandım. “Theodore Decker. Herkes bana Theo der. Şehrin yukarı yakasında yaşıyorum,” diye de ekledim tereddütle.</p>

  <p>“Eh, ben de James Hobart ama herkes bana Hobie der.” Bakışları açık ve yatıştırıcıydı. “Bense aşağı yakada yaşıyorum.”</p>

  <p>Ne yapacağımı bilemez halde bakışlarımı kaçırdım, dalga geçip geçmediğinden emin değildim.</p>

  <p>“Üzgünüm.” Bir an için gözlerini kapadı, sonra açtı. “Benim kusuruma bakma. Welty,” avcunun içindeki yüzüğe baktı, “benim iş ortağımdı.”</p>

  <p>Ortağım<i>dı</i>? Ay saati -pır pır eden, dişli, zincirli ve tartılı bir Kaptan Nemo mekanizması- çeyrek saati vurmadan önce o durgunluğun içinde yüksek sesle uğulduyordu.</p>

  <p>“Ah,” dedim. “Ben sadece. Düşünmüştüm ki...”</p>

  <p>“Hayır. Üzgünüm. Bilmiyor muydun?” dedi bana daha dikkatli bakarak. Gözlerimi kaçırdım. O yaşlı adamı yeniden göreceğimden bu denli emin olduğumun farkına varmamıştım. Gördüklerime -bildiklerime- rağmen, bir şekilde, televizyonda reklam arasından sonra aslında yaşadığı ve bir hastane odasında sessizce iyileşmeye çalıştığı anlaşılan bir cinayet kurbanı gibi mucize eseri paçayı kurtardığına dair çocuksu bir umut beslemeyi başarmıştım içimde.</p>

  <p>“Peki bunun sende ne işi var?”</p>

  <p>“Ne?” dedim, irkilmiştim. Saat çok ileride gidiyordu, bunu fark etmiştim; sabah on, gece on, doğru zamana yakın bile değildi.</p>

  <p>“Sana verdiğini söyledin?”</p>

  <p>Huzursuzca yerimde kıpırdandım. “Evet. Ben...” Ölümünün şoku yeni yaşanmış gibiydi, sanki onu ikinci kez hayal kırıklığına uğratmıştım ve hepsi tamamen bir başka açıdan yeniden yaşanıyordu.</p>

  <p>“Bilinci yerinde miydi? Seninle konuştu mu?”</p>

  <p>“Evet,” diyerek başladım, sonra sessizleştim. Kendimi berbat hissediyordum. O yaşlı adamın dünyasında, onun eşyalarının arasında olmak ona dair her şeyi bütün gücüyle geri getirmişti: odanın o hülyalı su altı havası, pas rengi kadifeleri, zenginliği ve dinginliği.</p>

  <p>“Yalnız olmadığına sevindim,” dedi Hobie. “Bundan nefret ederdi.” Parmaklarıyla yüzüğün etrafını sardı ve yumruğunu ağzına sokup bana baktı.</p>

  <p>“Tanrım. Sen daha ufacık bir yavrusun ama,” dedi.</p>

  <p>Zorla gülümsedim, buna nasıl karşılık vermem gerektiğini bilmiyordum.</p>

  <p>“Üzgünüm,” dedi beni rahatlatması gerektiğini söyleyebileceğim daha sağduyulu bir ses tonuyla. “Yani işte... kötü olduğunu biliyorum. Gördüm. Cesedi...” Doğru sözcükleri seçmeye çalışıyor gibiydi. “İçeriye almadan önce ellerinden geldiğince temizliyorlar ve sana çok da hoş olmayacağını söylüyorlar ki bunu biliyorsun zaten ama... işte. Böyle bir şeye kendini hazırlayamazsın ki. Birkaç yıl önce dükkâna gelen bir dizi Matthew Brady fotoğrafı vardı, İç Savaş resimleri, öyle tüyler ürperticilerdi ki satmakta güçlük çektik.”</p>

  <p>Hiçbir şey demedim. Zorlandığımda “evet” ya da “hayır” demek dışında yetişkinlerle sohbete girişmek gibi bir huyum yoktu ama donakalmıştım. Annemin cesedini teşhis etmeye giden doktor arkadaşı Matt’ti ve kimse bana bu konuda pek bir şey söylememişti.</p>

  <p>“Bir zamanlar okuduğum bir öyküyü hatırlıyorum, bir asker vardı, Shiloh muydu neydi?” Benimle konuşuyordu ama bütün dikkatini vermiyordu. “Gettysburg? Şoktan öylesine aklını yitirmişti ki kuşları ve sincapları savaş meydanına gömmeye başlamıştı. Çapraz ateşte bir dolu küçük şey de ölür, küçük hayvanlar da. Bir sürü minnacık mezar.”</p>

  <p>“Shiloh’ta iki gün içinde yirmi dört bin insan öldü,” dedim pat diye.</p>

  <p>Gözleri şaşkınlıkla bana döndü.</p>

  <p>“Elli bin kişi de Gettysburg’da. Yeni silahlarla. Minié mermileri ve mükerrer atışlı tüfekler. Ölü sayısı bu yüzden o kadar yüksekti. Biz Amerika’da Birinci Dünya Savaşı’ndan çok daha önce siper savaşı yapıyorduk. Çoğu insan bilmez bunu.”</p>

  <p>Bütün bunlara karşılık ne diyeceğini bilemediğini görebiliyordum. “İç Savaş’la mı ilgileniyorsun?” dedi ölçülü bir duraksamanın ardından.</p>

  <p>“Hıı... evet,” dedim ters ters. “Sayılır.” Saha topçu sınıfı hakkında epey bilgim vardı çünkü bu konuda öyle teknik ve bilgi dolu bir yazı yazmıştım ki öğretmenim aynı ödevi bir daha yapmamı istemişti ve Brady’nin çektiği Antietam Muharebesi’ndeki ölülerin fotoğraflarını da biliyordum: resimleri internette görmüştüm, ağızları burunları kandan simsiyah olmuş donuk gözlü çocuklar. “Sınıfta altı hafta boyunca Lincoln işledik.”</p>

  <p>“Brady’nin buradan çok uzakta olmayan bir fotoğraf stüdyosu var. Hiç gördün mü?”</p>

  <p>“Hayır.” O boş ifadeli askerlerden bahsedince ortaya çıkan kapana kısılmış bir düşünce, gerçek ve tarifsiz bir şey vardı. Şimdi hepsi kaybolmuş, geride yalnızca görüntü kalmıştı. Eller belde, gökyüzüne bakan ölü çocuklar.</p>

  <p>Bunu izleyen sessizlik işkence gibiydi. İkimiz de nasıl devam edeceğimizi bilmiyor gibiydik. En sonunda Hobie yeniden bacak bacak üstüne attı. “Demek istediğim - üzgünüm. Seni zorladıysam,” diye geveledi.</p>

  <p>Kıvranıyordum. Buraya gelirken öylesine merakla doluydum ki benim de bazı soruları cevaplamam gerekebileceğini tahmin edememiştim.</p>

  <p>“Bunu konuşmanın zor olduğunu biliyorum. Yani işte... hiç aklıma gelmezdi...”</p>

  <p>Ayakkabılarım. Ayakkabılarıma gerçekten hiç bakmamış olmam tuhaftı. Başparmaklarım çıkıntı yapmıştı. Bağları yıpranmıştı. <i>Cumartesi günü Bloomingdale’s’e gider sana yeni bir çift ayakkabı alırız.</i> Ama bu asla gerçekleşmedi.</p>

  <p>“Seni zor durumda bırakmak istemem. Ama... bilinci yerinde miydi?”</p>

  <p>“Evet. Yani. Sayılır...” Dikkatli, kaygılı yüz ifadesini görünce bir anda patlayıp ona bilmesi gerekmeyen ve anlatmanın doğru olmayacağı her şeyi, uyanıkken bile düşüncelerimin arasına giriveren paramparça iç organları, yanıp sönen çirkin ışıkları anlatmak istiyordu küçük bir yanım.</p>

  <p>Kasvetli portreler, şömine rafındaki porselen köpekler, tik-tak tik-tak sallanan altın sarkaç.</p>

  <p>“Seslendiğini duydum.” Gözlerimi ovuşturdum. “Kendime geldiğimde.” Bir rüyayı anlatmaya çalışmak gibiydi bu. Yapamıyordun. “Ve onun yanına gittim, onunlaydım... o kadar kötü değildi. Yani düşündüğünüz gibi değildi,” diye ekledim çünkü böyle söyleyince kulağa yalan gibi geliyordu, öyleydi de.</p>

  <p>“Seninle konuştu mu?” Güçlükle yutkunarak kafamı salladım. Koyu renkli maun, saksılanmış palmiyeler. “Kendindeydi yani?”</p>

  <p>Yine kafamı salladım. Ağzımın içinde kötü bir tat vardı. Bu öyle özet geçebileceğiniz türden bir şey değildi ki hiçbir anlama gelmeyen ve hikâyesi olmayan şeylerdi bunlar, o toz duman, alarmlar, elimi tutuşu, koskoca bir hayat geçip gitmişti orada, ikimizin arasında, o karmakarışık cümlelerde ve daha önce hiç duymadığım şehir ve insan isimlerinde. Kıvılcımlar saçan kopmuş kablolar.</p>

  <p>Gözleri hâlâ üzerimdeydi. Boğazım kurumuştu ve biraz midem bulanıyordu. An, olması gerektiği gibi bir sonraki ana geçmiyordu ve daha fazla soru sormasını bekleyip duruyordum, herhangi bir şey ama sormadı.</p>

  <p>Sonunda toplamak istercesine kafasını salladı. “Bu...” O da en az benim kadar allak bullak görünüyordu, dağınık kır saçları ona çocuklar için düzenlenen kostümlü bir oyundaki taçsız kral görüntüsü veriyordu. “Affedersin,” dedi yine kafasını sallayarak. “Bu daha çok yeni.”</p>

  <p>“Anlamadım?”</p>

  <p>“Yani görüyorsun, bunlar...” öne doğru eğildi ve göz kırptı, çabucak ve telaşlı, “bütün bunlar bana anlatılanlardan çok farklı, anlıyor musun? Hemen o anda öldüğünü söylediler. Bu konuda çok ısrarcıydılar.”</p>

  <p>“Ama..” Suratına baktım, afallamıştım. Bunları uydurduğumu mu düşünüyordu?</p>

  <p>“Hayır, hayır,” dedi alelacele, beni rahatlatmak istercesine elini havaya kaldırarak. “Yani sadece... eminim herkese böyle söylüyorlardır. ‘O anda öldü.’” dedi yüzünü buruşturarak ben ona dik dik bakmaya devam edince. ‘“Hiç acı çekmeden.’ ‘Kendisine neyin çarptığını bile bilmeden.’”</p>

  <p>Derken -ansızın- anladım, saklı olan bütün anlamlar bir ürpertiyle zihnime sızıyordu. Annem de “o anda ölmüştü. Onun ölümü de “hiç acı çekmeden” olmuştu. Sosyal hizmet görevlileri bunu öylesine üstüne basa basa söylemişlerdi ki bundan nasıl bu kadar emin olabildiklerini merak etmek aklıma bile gelmemişti.</p>

  <p>“Yine de o şekilde öldüğünü düşünmenin zor olduğunu söylemek zorundayım,” dedi Hobie aramıza çöken ani sessizlikte. “Yıldırım gibi ani bir ışık. Ne olduğunu anlayamadan düşüvermek. Hani bazen olur ya, söyledikleri gibi olmadığını hissedersin, bilirsin?”</p>

  <p>“Affedersiniz?” dedim kafamı kaldırıp ona bakarak, kazara içine düştüğüm bu yeni, ürkütücü olasılıkla darmadağın olmuştum.</p>

  <p>“Kapıda bir hoşça kal,” dedi Hobie. Daha çok kendi kendine konuşur gibiydi. “Böyle olsun isterdi. Veda bakışı, ölüm haikusu - o esnada birileriyle konuşmak için durmadan gitmek istemezdi. ‘Ölüm yolunda, kiraz çiçeklerinin arasında bir çayevi.’”</p>

  <p>Takip edemiyordum. Loş odada, tek bir güneş ışığı huzmesi perdeleri delip geçiyor ve odanın tam karşı duvarından bir tepsi dolusu kristal sürahiye vurup oynaşarak oraya buraya çarpan ve mikroskobun altındaki terliksi hayvanlar gibi titreşerek yüksek duvarlara yansıyan prizmalar yansıtıyordu. Güçlü bir odun isi kokusu alıyor olsam da şömine çoktan yanıp sönmüş gibi kapkara görünüyordu ve ızgarası sanki bir süredir hiç ateş yakılmamış gibi tıka basa küllerle doluydu.</p>

  <p>“Kız,” dedim ürkekçe.</p>

  <p>Bakışları bana geri döndü.</p>

  <p>“Bir de kız vardı.”</p>

  <p>Bir an için anlamamış gibi göründü. Sonra arkasına yaslandı ve yüzüne su sıçratılmışçasına gözlerini kırpıştırdı.</p>

  <p>“Ne?” dedim - şaşırmıştım. “Nerede o? İyi mi?”</p>

  <p>“Hayır...” dedi burnunu ovuşturarak, “hayır.”</p>

  <p>“Ama yaşıyor?” Buna inanmakta güçlük çekiyordum.</p>

  <p>Kaşlarını <i>evet</i> anlamına geldiğini anladığım bir şekilde kaldırdı. “Şanslıymış.” Ama sesi ve tavrı, tam aksini söyler gibiydi.</p>

  <p>“Burada mı?”</p>

  <p>“Şey...”</p>

  <p>“Nerede? Onu görebilir miyim?”</p>

  <p>Bıkkınlık gibi görünen bir edayla iç çekti. “Sessiz olması ve ziyaretçisi olmaması gerekiyor,” dedi ceplerini kurcalayarak. “Kendinde değil... Nasıl tepki vereceğini kestirmek güç.”</p>

  <p>“Ama düzelecek, değil mi?”</p>

  <p>“Eh, öyle olacağını umalım. Ama henüz düzlüğe çıkmış değil. Doktorların ısrarla kullandığı o fazlasıyla belirsiz şekilde söylemek gerekirse.” Bornozunun cebinden sigara paketini çıkardı. Titrek ellerle bir sigara yaktı, sonra paketi abartılı bir hareketle aramızdaki boyalı Japon sehpanın üzerine fırlattı.</p>

  <p>Eski filmlerdeki insanların içtiği türden buruşturulmuş Fransız sigarası paketine baktığımı fark edince, “Ne?” dedi yüzüne doğru gelen dumanı elini sallayıp uzaklaştırarak. “Ben de bir tane isterim deme bana.”</p>

  <p>“Hayır, teşekkürler,” dedim, rahatsız edici bir sessizliğin ardından. Dalga geçtiğinden emindim ama yüzde yüz emin de olamıyordum.</p>

  <p>O ise yüzünde hayli endişeli bir ifadeyle bir tütün sisinin arasından sanki benim hakkımda mühim bir gerçek fark etmişçesine şaşkın gözlerle bana bakıyordu.</p>

  <p>“O sensin, değil mi?” dedi ansızın.</p>

  <p>“Anlayamadım?”</p>

  <p>“Sen o çocuksun, değil mi? Annesi orada ölen?”</p>

  <p>Bir an için tek kelime edemeyecek kadar afallamıştım. “Ne?” dedim, <i>nereden biliyorsun,</i> demek istemiştim ama tam olarak ifade edemedim.</p>

  <p>Rahatsız olmuş gibi, bir gözünü ovuşturdu ve içtiği şeyi masaya döken bir adamın telaşıyla birdenbire arkasına yaslandı. “Kusura bakma. Ben... demek istediğim... kendimi doğru ifade edemedim. Tanrım. Ben...” Çok bitkinim, kafam çalışmıyor dercesine el kol hareketleri yaptı.</p>

  <p>Pek kibar bir hareket sayılmasa da bakışlarımı kaçırdım - mide bulandırıcı, tatsız bir duygu dalgasıyla gafil avlanmıştım. Annemin ölümünden beri neredeyse hiç ağlamamıştım, başkalarının önündeyse asla - onu doğru dürüst tanımayan insanların (ve Mathilde gibi hayatını cehenneme çeviren bir iki tanesinin) etrafımda hıçkıra hıçkıra ağlayıp burunlarını çektikleri anma töreninde bile.</p>

  <p>Üzüldüğümün farkındaydı; bir şey söyleyecek oldu, tekrar düşündü. “Bir şeyler yedin mi?” dedi birdenbire. Karşılık veremeyecek kadar şaşırmıştım. Yemek aklımdaki en son şeydi. “Ah, yemediğini tahmin etmiştim,” dedi gıcırtıyla yerinden kalkıp o koca ayaklarının üstünde durarak. “Haydi gidip bir şeyler hazırlayalım.”</p>

  <p>“Aç değilim,” dedim, böyle kaba bir karşılık verdiğime üzülmüştüm. Annemin ölümünden beri herkesin tek düşündüğü şey ağzıma yemek tıkamaktı.</p>

  <p>“Yo, yo, değilsin tabii.” Boştaki elini sallayıp bir duman bulutunu dağıttı. “Ama benimle gel, lütfen. Bana eşlik et. Vejetaryen falan değilsin, değil mi?”</p>

  <p>“Hayır!” dedim, gücenmiştim. “Nereden çıktı şimdi bu?”</p>

  <p>Güldü - kısa ve net. “Sakin ol! Onun arkadaşlarının çoğu vejetaryen, o da öyle.”</p>

  <p>“Ha,” dedim, mahcup olmuştum; o ise neşeli, telaşsız bir keyifle bana bakıyordu.</p>

  <p>“Yani bilgin olsun, ben de vejetaryen değilim,” dedi. “Bütün o saçma sapan şeylerden yiyebilirim. Bu yüzden idare ederiz sanıyorum.”</p>

  <p>Kapıyı iterek açtı ve ben de lekeli aynalar ile eski resimlerle bezeli tıkış tıkış bir koridorda onu takip ettim. Önümde hızla yürüyor olsa da ben biraz oyalanıp bakmak için can atıyordum: bir araya toplanmış aileler, beyaz sütunlar, verandalar ve palmiyeler. Bir tenis kortu, çimlerin üstüne yayılmış bir İran halısı. Beyaz pijamalarının içinde ciddiyetle yan yana dizilmiş uşaklar. Gözüm Bay Blackwell’e ilişti - gaga burunlu ve cana yakın, beyazlar içinde şık giyimli, sırtı gençken bile kamburmuş. Palmiye ağaçlı bir yerde deniz kenarındaki bir istinat duvarına dayanıp oturmuş; arkasında -duvarın üstünde, elleri Bay Blackwell’in omuzlarında ve ondan bir kafa uzun duran- anaokulu zamanlarındaki Pippa gülümsüyordu. Her ne kadar ufacık olsa da benzerlik kendini belli ediyordu: onun ten rengi, onun gözleri, başı adamınkiyle aynı açıda duruyordu ve saçları da onunkiler gibi kızıldı.</p>

  <p>“Bu o, öyle değil mi?” dedim ama söyler söylemez bunun o olmasının mümkün olmadığını anladım. Solmuş renkleri ve içindeki insanların modası geçmiş giysileriyle bu fotoğraf, ben doğmadan çok uzun zaman önce çekilmişti.</p>

  <p>Hobie arkasını döndü, bakmak için geri geldi. “Hayır,” dedi usulca, ellerini arkasında kavuşturmuştu. “O Juliet. Pippa’nın annesi.”</p>

  <p>“Şimdi nerede peki?”</p>

  <p>“Juliet? Öldü. Kanserden. Geçen mayısta altı yıl oldu.” Ve sonra, fazla kısa ve öz konuştuğunun farkına varmış olacak ki, “Welty, Juliet’in ağabeyiydi. Üvey ağabeyi, daha doğrusu. Babaları bir, farklı annelerden, otuz yıl arayla doğmuşlar. Ama Welty onu kendi çocuğuymuş gibi büyüttü.”</p>

  <p>Yakından bakmak için iyice yaklaştım. Juliet ona yaslanmıştı, yanağını hafifçe adamın ceketinin koluna dayıyordu.</p>

  <p>Hobie boğazını temizledi. “Juliet babaları altmışlı yaşlarındayken doğdu,” dedi usulca. “Küçük bir çocuğun üstüne düşmek için fazla yaşlıydı ki zaten daha en başından çocuklara karşı düşkünlüğü hiç olmamıştı.”</p>

  <p>Koridorun karşı tarafındaki bir kapı aralık duruyordu, kapıyı itip açtı ve durup karanlığın içine baktı. Parmak uçlarıma basarak gidip arkasından kafamı uzattım ama tam da o anda arkasını döndü ve kapıyı tık diye kapattı.</p>

  <p>“Bu o mu?” Oda pek bir şey görünmeyecek kadar karanlık olsa da odanın dğer tarafında pek dostane bakmayan hayvan gözlerinin ışıltısını, cesaret kırıcı yeşilimsi pırıltısını yakalamıştım.</p>

  <p>“Şimdi değil.” Öylesine alçak bir sesle konuşuyordu ki onu zar zor duyabiliyordum.</p>

  <p>“İçeride yanındaki şey de ne?” diye fısıldadım, kapının önünde oyalanıyordum, yürüyüp gitmeye isteksizdim. “Kedi mi?”</p>

  <p>“Köpek. Hemşire pek tasvip etmiyor ama o köpeğinin yanında, yatağında olmasını istiyor ve doğrusu ben de köpeği dışarıda tutamıyorum, kapıları tırmalıyor, inliyor. Buradan, bu taraftan.”</p>

  <p>Yavaş yavaş, yaşlı insanlara özgü o öne eğik yürüyüşle ilerliyordu, tavanı pencereli ve eski, hantal bir ocağın bulunduğu tıkış tıkış bir mutfağa açılan kapıyı iterek araladı. 1950’lerden kalma bir uzay gemisini andıran zarif çizgileriyle domates kırmızısı bir ocaktı içerideki. Yerde kitaplar yığılıydı - yemek kitapları, sözlükler, eski romanlar, ansiklopediler; raflar yarım düzine desenli antik çinilerle doluydu. Pencerenin yanında, yangın merdiveninin orada, rengi solmuş ahşap bir aziz dua edercesine bir avucunu açmış havaya kaldırıyordu. Büfede, gümüş bir çay takımının yanında, renkli boyanmış hayvanlar Nuh’un Gemisi misali ikişer ikişer dizilmişlerdi. Ama lavabonun içi kirli bulaşık yığınıyla doluydu ve mutfak tezgâhında ve pencere eşiklerinde ilaç şişeleri, kirli fincanlar, açılmamış posta yığınları ve çiçekçiden alınma saksılarında kuruyup kararmış bitkiler duruyordu.</p>

  <p>Elektrik faturalarını ve <i>Antiques</i> dergisinin eski sayılarını bir kenara iterek beni masaya oturttu. “Çay,” dedi, market listesindeki bir şeyi hatırlamış gibi. O ocağın başında bir şeylerle uğraşırken ben, masa örtüsünün üzerindeki kahve halkalarına bakıyordum.</p>

  <p>“Şey...” dedim.</p>

  <p>“Evet?”</p>

  <p>“Daha sonra onu görebilir miyim?”</p>

  <p>“Bakarız,” dedi sırtı bana dönük bir şekilde. Mavi porselen kâseye çarpan çırpma teli sesi: <i>pat pat pat.</i> “Eğer uyanık olursa. Çok ağrısı var, ilaçlar da onu uykulu yapıyor.”</p>

  <p>“Ona ne olmuş?”</p>

  <p>“Şey...” Sesi aynı anda hem canlı hem de durgun bir hale büründü; insanlar annem hakkında bir şey sorduğunda benim sesim de tıpkı bu hale geldiğinden bunu fark etmem çok zaman almadı. “Kafasına kötü bir darbe almış, kafatası çatlamış, doğrusunu söylemek gerekirse bir süre komada kaldı ve sol bacağında öyle çok kırık vardı ki neredeyse onu kaybetme noktasına geldi. ‘Çoraba doldurulmuş misketler’,” dedi keyifsiz bir gülüşle. “Röntgene bakınca doktor böyle söyledi. On iki kırık. Beş ameliyat. Geçen hafta,” dedi biraz bana doğru dönerek, “çivileri çıkardılar ve eve gelmek için öyle yalvardı ki gidebileceğini söylediler. Yarım gün bir hemşirenin gelmesi şartıyla.”</p>

  <p>“Yürümeye başladı mı?”</p>

  <p>“Tanrım, hayır,” dedi sigarasını silkmek için havaya kaldırırken; her nasılsa bir eliyle yemek yapıp diğeriyle sigara içmeyi başarıyordu, eski filmlerden birindeki bir şilep kaptanı ya da kereste kampı aşçısı gibi. “Yarım saatten fazla doğrulup oturamıyor bile.”</p>

  <p>“Ama düzelecek.”</p>

  <p>“Yani, umudumuz o yönde,” dedi, kulağa öyle çok da umutlu gelmeyen bir ses tonuyla. “Biliyor musun?” dedi arkasını dönüp bana bakarak, “sen de oradaysan, iyi durumda olman olağanüstü bir şey.”</p>

  <p>“Hı.” İnsanlar, sıkça yaptıkları gibi, “iyi durumda” olduğum konusunda bir yorum yaptıklarında buna nasıl karşılık vereceğimi asla bilemiyordum.</p>

  <p>Hobie öksürdü ve sigarasını söndürdü. “Yani.” Yüzündeki ifadeden, beni rahatsız ettiğinin farkında olduğunu ve üzüldüğünü görebiliyordum. “Seninle de konuşmuşlardır sanıyorum? Şu dedektifler?”</p>

  <p>Masa örtüsüne baktım. “Evet.” Bu konuda ne kadar az konuşursam o kadar iyi hissediyordum.</p>

  <p>“Yani, seni bilmem ama ben onları epey düzgün buldum, bayağı bilgililer. Şu İrlandalı adam, bu tarz pek çok şey görmüş, bana İngiltere’deki ve Paris havaalanındaki bavul bombalarından, Tanca’daki bir kafedeki patlamadan bahsetti, bilirsin, düzinelercesi ölür de bombanın hemen dibindeki insan tek bir yara bile almaz hani. Oldukça tuhaf etkiler gördüklerinden bahsetti, hele de eski binalarda. Kapalı alanlar, bozuk zeminler, yansıtıcı maddeler... fazlasıyla öngörülemez bir durum. Tıpkı akustik gibi, demişti. Patlama dalgaları da tıpkı ses dalgaları gibidir, sekip saparlar. Bazen kilometrelerce uzaktaki dükkânların vitrinleri kırılır. Ya da...” bileğinin üstüyle gözlerine giren saçları itti, “bazen hemen yakında, perdeleme etkisi dediği şeyden olur. Patlamanın hemen yakınındaki şeyler sağlam kalır, havaya uçurulmuş bir IRA kulübesinde kırılmadan duran çay fincanı ya da senin başına gelen gibi. Çoğu insanı öldüren uçuşan cam ve molozlar, bilirsin, genelde epey geniş kapsamlıdır. O hızdaki bir çakıl taşı ya da bir parça cam tam bir mermi gibidir.”</p>

  <p>Başparmağımla masa örtüsündeki çiçek deseninin üzerinden geçiyordum. “Ben...”</p>

  <p>“Üzgünüm. Belki de konuşacak doğru konu bu değildir.”</p>

  <p>“Hayır hayır,” dedim çabucak, çoğu insanın nasıl yapsam da kaçınsam diye dokuz doğurduğu bir konuda birinin böyle doğrudan, bilgili bir şekilde konuştuğunu işitmek aslında büyük bir rahatlıktı. “Öyle değil. Sadece...”</p>

  <p>“Evet.”</p>

  <p>“Merak ediyordum da... dışarı nasıl çıkmış?”</p>

  <p>“Eh, bu biraz şans eseri olmuş. Enkaz altında kalmış, köpeklerden biri ikaz etmese itfaiyeciler onu bulamayacakmış. Kısmen içeriye girmiş, kirişi kaldırmışlar, yani inanılmaz bir şey daha, bütün bu süre zarfında bilinci yerindeymiş, onlarla konuşmuş ama bunların hiçbirini hatırlamıyor. İşin mucize kısmı tahliye emri gelmeden önce onu çıkarmış olmaları, sen ne kadar süre bilincini yitirdin, biliyor musun?”</p>

  <p>“Hatırlamıyorum.”</p>

  <p>“Eh, şanslıymışsın. Ya orayı boşaltıp onu orada sıkışmış halde bırakmaları gerekseydi ki anladığım kadarıyla bazı insanların başına <i>gelmiş. </i>Ah, haydi bakalım,” dedi tam da demlik ötmeye başlarken.</p>

  <p>Önüme koyduğunda tabağın üstündeki yemek hiçbir şeye benzemiyordu; bir dilim kızarmış ekmeğin üzerinde sarı renkli bir yığın. Ama güzel kokuyordu. Temkinlice tadına baktım. Doğranmış domatesli, Arnavut biberli ve içinde çıkaramadığım başka şeyler de olan eritilmiş peynirdi bu, çok lezzetliydi.</p>

  <p>“Pardon ama bu nedir?” dedim, özenle bir çatal daha alırken.</p>

  <p>Biraz utanmış gibi görünüyordu. “Şey, bir adı yok aslında.”</p>

  <p>“Hayır ama çok iyi,” dedim, aslında ne kadar aç olduğuma şaşırmıştım. Annem de buna çok benzer bir kızarmış ekmek üstü peynir yapardı, kışın bazen pazar gecelerinde yerdik.</p>

  <p>“Peynir sever misin? Sormayı akıl edemedim.”</p>

  <p>Evet dercesine kafamı salladım, ağzım cevap veremeyecek kadar doluydu. Bayan Barbour durmadan ağzıma zorla dondurma ve tatlı bir şeyler tıkıştırsa da nedense annem öldüğünden beri normal bir yemek yememişim gibi geliyordu - en azından bizim için normal olan türden yemekler, tavada kızartma ya da çırpılmış yumurta veya mutfaktaki seyyar merdivende oturup anneme günümün nasıl geçtiğini anlatırken hemen kutusundan yediğimiz fırınlanmış peynirli makarna gibi.</p>

  <p>Ben yerken o, masada hemen karşımda, çenesini iri beyaz ellerinin arasına almış oturuyordu. “Nede iyisindir?” diye sordu birden. “Spor?”</p>

  <p>“Anlamadım?”</p>

  <p>“Neyle ilgilenirsin? Hani oyunlar falan?”</p>

  <p>“Şey... video oyunları. Age of Conquest mesela. Yakuza Freakout?”</p>

  <p>Şaşırmış görünüyordu. “Okul nasıl peki? En sevdiğin ders?”</p>

  <p>“Tarih, sanırım. İngilizceyi de severim,” dedim ondan karşılık gelmeyince. “Ama İngilizce önümüzdeki altı hafta boyunca gerçekten çok sıkıcı olacak, edebiyat işlemeyi bırakıp dilbilgisi kitabına geri döndük ve şimdi cümleleri öğelerine ayırıyoruz.”</p>

  <p>“Edebiyat ha? İngiliz mi, Amerikan mı?”</p>

  <p>“Amerikan. Şimdilik. Ya da Amerikandı. Amerikan tarihini de görüyoruz bu yıl. Gerçi son zamanlarda o da sıkıcı olmaya başladı. Büyük Buhran’ı işliyoruz şimdi ama İkinci Dünya Savaşı’na gelince yeniden güzel olacak.”</p>

  <p>Son zamanlarda ettiğim en keyifli sohbetti bu: bana bir dolu ilgi çekici soru sordu, edebiyatta neler okuduğum ve ortaokulun ilkokuldan ne kadar farklı olduğu gibi; en zorlandığım dersin ne olduğu (İspanyolca), en sevdiğim tarihî dönemin hangisi olduğu (emin değildim, üstünde çok fazla durduğumuz Eugene Debs ve işçi hareketi tarihi hariç herhangi biri) ve büyüdüğümde ne olmayı istediğim (hiçbir fikrim yok) - ama yine de başıma gelen talihsizlik dışında benimle ilgileniyormuş gibi görünen, bilgi almak için didiklemeyen ya da “Sorunlu Çocuklara Söylenecek Sözler” listesinden seçim yapmaya çalışmayan bir yetişkinle sohbet etmek beni kendime getirmişti.</p>

  <p>Yazarlar konusuna bile girmiştik - T. H. White ve Tolkien’den en sevdiklerimden biri olan Edgar Ailen Poe’ya.</p>

  <p>“Babam Poe’nun ikinci sınıf bir yazar olduğunu söylüyor,” dedim. “Amerikan edebiyatının Vincent Price’ıymış. Ama ben bunun doğru olmadığını düşünüyorum.”</p>

  <p>“Hayır, değil,” dedi Hobie ciddiyetle, kendisine bir fincan çay koyarken. “Poe’yu ister sev ister sevme, adam polisiye romanı yarattı. Ve bilim kurguyu. Esasen yirminci yüzyılın büyük kısmını yarattı. Demek istediğim, aslına bakarsan onu genç bir delikanlıyken olduğu kadar önemsemiyorum ama ister sev ister sevme onu bir kaçık deyip görmezden gelemezsin.”</p>

  <p>"Babam görmezden geliyordu. Beni gıcık etmek için aptal bir sesle ‘Annabel Lee’yi ezberden okuyup dururdu. Çünkü onu sevdiğimi bilirdi.”</p>

  <p>“Baban bir yazar belli ki.”</p>

  <p>“Hayır.” Bu kanıya nereden vardığını anlamamıştım. “Aktör. Daha doğrusu, öyleydi.” Ben doğmadan önce birkaç televizyon dizisinde misafir oyuncu olarak rol almış, asla başrol olmamış ama başroldekinin şımarık <i>playboy</i> arkadaşı ya da öldürülen rüşvetçi iş ortağı olmuş.</p>

  <p>“Adını duymuş muyumdur?”</p>

  <p>“Hayır. Şimdi bir büroda çalışıyor. Daha doğrusu çalışıyordu.”</p>

  <p>“Peki şimdi ne yapıyor o zaman?” diye sordu. Yüzüğü serçe parmağına geçirdi, ara sıra hâlâ orada olduğundan emin olmak istercesine diğer elinin başparmağı ve işaret parmağıyla tutup çeviriyordu.</p>

  <p>“Kim bilir? Bizi terk etti.”</p>

  <p>Şaşırtıcı şekilde buna güldü. “Uğurlar olsun?”</p>

  <p>“Yani...” omuz silktim, “bilmiyorum ki. Bazen iyiydi. Birlikte spor programları ya da polisiye diziler izlerdik ve bütün o kanlı manlı özel efektleri nasıl yaptıklarını anlatırdı bana. Ama yani... ne bileyim. Bazen beni okuldan almaya geldiğinde sarhoş olurdu mesela.” Bundan deli doktoru Dave’e, Bayan Swanson’a ya da başka birine söz etmemiştim. “Anneme söylemeye korkuyordum ama sonra diğer annelerden biri ona söyledi. Ve sonra...” Bu uzun bir hikâyeydi, utandığımı hissediyordum, kısa kesmek istedim. “Barın tekinde elini kırmış, barda biriyle kavga ediyormuş, her gün gitmeye bayıldığı bir bar vardı gerçi biz onun nerede olduğunu bilmezdik çünkü geç saatlere kadar çalıştığını söylüyordu, bizim tanımadığımız bir grup arkadaşı vardı, tatile gittiklerinde Virgin Adaları gibi yerlerden ona kartpostal atarlardı. Ev adresimize. Bütün bunlardan öyle haberimiz oldu zaten. Ve annem onu Adsız Alkolikler’e gitmesi için ikna etmeye çalıştı ama gitmiyordu. Bazen oturduğumuz binanın kapı görevlileri gelip dairemizin olduğu holde durur ve onları duyabilsin diye epey gürültü çıkarırlardı... Orada olduklarını bilsin diye, anladın mı? Öyle çok fazla çığırından çıkmasın diye.”</p>

  <p>“Çığırından çıkmak mı?”</p>

  <p>“Epey bağırış çağırış olurdu. Bunu yapan da genelde oydu. Ama...” istediğimden çok daha fazlasını söylediğimin rahatsız edici ölçüde farkındaydım, “bir sürü gürültü çıkaran çoğunlukla oydu. Mesela, ya, ne bileyim, benimle kalması gerektiğinde falan, annemin çalışması gerektiğinde. Her zaman cidden canı çok sıkkın olurdu. O, haberleri ya da spor programlarını izlerken onunla konuşamazdım. Demek istediğim.” Duraksadım, keyfim kaçmıştı, anlattıklarımla kendimi köşeye sıkıştırdığımı hissediyordum. “Her neyse. Bütün bunlar uzun zaman önceydi.”</p>

  <p>Arkasına yaslandı ve bana baktı: iri yarı, az konuşan, dikkatli bir adamdı ama gözlerinde çocuksuluğun gamlı mavisi vardı.</p>

  <p>“Ya şimdi?” dedi. “Yanlarında kaldığın insanları seviyor musun?”</p>

  <p>“Hımm...” Duraksadım, ağzım doluydu, Barbourları nasıl anlatacağımı bilemiyordum. “İyi insanlar, sanırım.”</p>

  <p>“Buna sevindim. Yani Samantha Barbour’u tanıdığımı söyleyemem, gerçi geçmişte ailesiyle bazı işler yapmıştık. İyi bir gözü var.”</p>

  <p>Bunu duyunca, yemeyi kestim. “Barbourları tanıyor musun?”</p>

  <p>“Adamı değil. Kadını. Annesi müthiş bir koleksiyoncuydu, anladığım kadarıyla hepsi erkek kardeşine kalmış gerçi, bir aile kavgası yüzünden. Welty olsa sana daha fazlasını da anlatırdı. Dedikoducunun teki olduğundan değil tabii,” diye ekledi hemen. “Welty oldukça ketumdu, ağzı sıkıydı ama insanlar ona sırlarını açardı, o tür insanlardandı, bilirsin. Yabancılar ona sırlarını anlatırdı, müşteriler, öyle çok tanımadığı insanlar... insanların, kederlerini paylaşmayı sevdikleri türden bir adamdı.</p>

  <p>“Ama evet.” Ellerini kavuşturdu. “New York’taki tüm sanat simsarları ve antikacılar Samantha Barbour’u tanır. Evlenmeden önce bir Van der Pleyn’di. Müthiş bir alıcı olmasa da Welty onu arada sırada müzayedelerde görürdü ve elinde kesinlikle güzel bir şeyler vardır.”</p>

  <p>“Barbourlarda kaldığımı sana kim söyledi?”</p>

  <p>Hızla gözlerini kırpıştırdı. “Gazetede yazıyordu,” dedi. “Sen görmedin mi?”</p>

  <p>“Gazete mi?”</p>

  <p><i>“Times.</i> Sen okumadın mı? Ha?”</p>

  <p>“Gazetede benim hakkımda bir şeyler mi çıktı?”</p>

  <p>“Hayır, hayır,” dedi hemen. <i>“Senin</i> hakkında değil. Müzede aile üyelerini kaybeden çocuklar hakkında. Çoğu turistmiş. Küçük bir kız varmış... bir bebek aslında... Güney Amerika’dan bir diplomatın çocuğu...”</p>

  <p>“Gazetede benim hakkımda ne diyorlardı?”</p>

  <p>Yüzünü buruşturdu. “Ah, bir yetimin hali... hayırsever sosyete devreye girer... bu gibi şeyler işte. Tahmin edersin.”</p>

  <p>Bakışlarımı tabağıma indirdim, utanmıştım. Yetim? Hayırsever?</p>

  <p>“Çok güzel bir haberdi. Anladığım kadarıyla oğullarından birini okuldaki serserilerden korumuşsun,” dedi, o büyük, kır saçlı kafasını gözlerimi yakalayacak kadar aşağı eğdi. “Okulda? Sınıf atlatılan şu diğer üstün yetenekli çocuğu?”</p>

  <p>Kafamı salladım. “Anlamadım?”</p>

  <p>“Samantha’nın oğlu? Okuldaki bir grup büyük çocuğa karşı koruduğun? Yerine dayak yediğin, bu gibi şeyler işte?”</p>

  <p>Yine kafamı salladım, tam anlamıyla serseme dönmüştüm.</p>

  <p>Güldü. “Bu ne tevazu! Utanacak bir şey yok.”</p>

  <p>“Ama... öyle olmadı ki,” dedim, afallamıştım. “İkimize de sataştılar ve ikimiz de dayak yedik. Her gün.”</p>

  <p>“Haber öyle diyor. Onun böyle arkasında durman her şeyi çok daha dikkat çekici bir hale getiriyordu. Kırık şişe hani?” dedi ben karşılık vermeyince. “Biri Samantha Barbour’un oğlunu kırık bir şişeyle kesmeye çalışmış ve sen...”</p>

  <p>“Ah, o mu?” dedim utanarak. “Büyütülecek bir şey değildi.”</p>

  <p>“Sen yaralanmışsın. Ona yardım etmeye çalışırken.”</p>

  <p>“Öyle olmadı ki! Cavanaugh ikimizin de üstüne çullandı! Kaldırımda kırık bir cam parçası vardı.”</p>

  <p>Yine güldü - büyük bir adamın gülüşüydü bu, tok ve boğuk ve özenle işlenmiş sesine hiç uymuyordu. “Yani, nasıl olduysa oldu,” dedi, “ilginç bir aileye dâhil olduğun kesin.”</p>

  <p>Ayağa kalkıp büfeye gitti, oradan bir şişe viski aldı ve pek temiz olmayan bir bardağa bir iki parmak doldurdu.</p>

  <p>“Samantha Barbour öyle çok sıcak ve sevecen biri gibi durmuyor, en azından bıraktığı izlenim böyle,” dedi. “Yine de bütün o vakıflar ve bağışlarla falan dünyada epey iyi şeyler yapıyormuş gibi görünüyor, öyle değil mi?”</p>

  <p>O, şişeyi büfeye geri koyarken ben, sessiz kaldım. Yukarıda, tavan penceresinden görünen gökyüzü gri ve donuktu; hoş bir yağmur hafifçe cama vuruyordu.</p>

  <p>“Dükkânı yeniden açacak mısın?” dedim.</p>

  <p>“Eh...” diye iç çekti. “İşin o kısmıyla Welty ilgilenirdi, müşteriler, satışlar. Ben... bense ince işlerin marangozuyum, iş adamı değilim. <i>Brocanteur</i><a id="k14" href="../Text/dipnot.xhtml#a14"><sup>[14]</sup></a> ,<i>bricoleur</i><a id="k15" href="../Text/dipnot.xhtml#a15"><sup>[15]</sup></a>. O işlere neredeyse hiç bulaşmadım, ben hep merdiven altındayımdır, zımpara yapar, cila atarım. Şimdi o yok, yani her şey daha çok taze. İnsanlar onun sattığı şeyler için arıyor, satın aldığından bile haberim olmayan şeyler geliyor, evrakların nerede olduğunu bilmiyorum, bunların hiçbirinin kimin olduğunu bilmiyorum... ona sormam gereken milyonlarca şey var, onunla beş dakikacık konuşabilmek için neler vermezdim. Hele de... hele de Pippa hakkında. Onun tedavisi ve... öyle işte.”</p>

  <p>“Doğru,” dedim, bunun kulağa ne kadar yavan geldiğinin farkındaydım. Annemin cenazesinin, alabildiğine uzayan sessizliklerin, suçlu gülümsemelerin olduğu o sarsak bölgeye, sözcüklerin bir işe yaramadığı o yere doğru ilerliyorduk.</p>

  <p>“Sevecen bir adamdı. Onun gibisi az bulunur. Kibar, çekici. İnsanlar kamburundan ötürü onun adına üzülürlerdi hep ama ben onun gibi doğal olarak mutlu bir yaradılışa sahip başka biriyle daha karşılaşmadım ve elbette müşteriler onu çok severdi... Dışa dönük bir adamdı, oldukça girişkendi, hep öyle oldu...‘Dünyanın benim ayağıma geleceği yok, bu yüzden ben ona gitmeliyim,’ derdi hep...”</p>

  <p>Tam da o anda, Andy’nin iPhone’u öttü: mesaj gelmişti.</p>

  <p>Hobie -bardağını ağzına götürdüğü eli havada kalmıştı- sertçe irkildi. “O da neydi?”</p>

  <p>“Bir saniye bekle,” dedim cebimi kurcalarken. Mesaj Andy’nin Japonca sınıfındaki çocuklardan biri olan Phil Lefkow’dan geliyordu: Selam Theo, ben Andy, her şey yolunda mı? Apar topar telefonun ekranını kapayıp cebime soktum.</p>

  <p>“Affedersin?” dedim. “Ne diyordun?”</p>

  <p>“Unuttum.” Birkaç saniye boşluğa baktı, sonra kafasını salladı. “Bunu yeniden göreceğim aklımın ucundan geçmezdi,” dedi yüzüğe bakarak. “Yani böyle senden onu buraya getirmeni isteyeceği, avcumun içine koyacağın. Ben, yani, bir şey dememiştim ama bunu kesinlikle morgdaki birilerinin cebe attığını düşünüyordum...”</p>

  <p>Telefon yine o sinir bozucu, tiz sesiyle öttü. “Hay aksi, affedersin!” dedim onu cebimden çıkarırken. Andy’nin mesajı şöyle diyordu: Yalnızca öldürülmediğinden emin olmak istiyorum!!!</p>

  <p>“Pardon,” dedim, düğmeyi basılı tutuyordum emin olmak için, “bu kez gerçekten kapattım.”</p>

  <p>Ama o yalnızca gülümsedi, bardağının içine bakıyordu. Yağmur tavan penceresine vurup akıyor, duvara aşağıya doğru süzülen su gölgeleri vuruyordu. Bir şey söylemek için fazla çekingen olduğumdan onun kaldığı yerden devam etmesini bekliyordum, o da bunu yapmayınca ben soğuyan çayımı (Lapsang Souchong, isli ve kendine özgü) yudumlayıp hayatımın acayipliğini ve nerede olduğumu düşünürken orada öylece sessizlik içerisinde oturduk.</p>

  <p>Tabağımı kenara ittim. “Teşekkür ederim,” dedim görev bilinciyle, gözlerim odanın içinde geziniyordu, “gerçekten çok güzeldi.” (Alışkanlık haline getirdiğim üzere) annemin hoşuna gidecek şekilde konuşuyordum, belki dinliyordur diye.</p>

  <p>“Ah, bu ne kibarlık!” dedi bana gülerek ama öyle kırıcı değil, samimi bir şekilde. “Hoşuna gitti mi?”</p>

  <p>“Ne?”</p>

  <p>“Şu benim Nuh’un Gemisi.” Başıyla rafı işaret etti. “Oraya bakıyordun sanırım.”</p>

  <p>Yıpranmış ahşap hayvanlar (filler, kaplanlar, öküzler, zebralar, minnacık bir çift fareye kadar bütün hepsi) sıraya geçmiş sabırla gemiye binmeyi bekliyorlardı.</p>

  <p>“Bunlar onun mu?” diye sordum büyülenmiş gibi kendimi kaptırdığım bir sessizliğin ardından; hayvanlar öyle sevgiyle yerleştirilmişti ki (büyük kediler birbirlerini görmezden geliyordu, erkek tavuskuşu ekmek kızartma makinesindeki yansımasına hayran hayran bakmak için dişisine arkasını dönmüştü) bütün bunları ayarlamak ve onları tam olarak doğru yere koymak için saatlerini harcadığını hayal edebiliyordum.</p>

  <p>“Hayır...” Elleri masanın üzerinde birleşti. “Bu benim aldığım ilk antikalardan biriydi, otuz yıl önce. Bir halk satışında. Halk sanatına düşkün biri değilimdir aslında, hiç olmadım, bu parça öyle birinci sınıf kalitede değil, sahip olduğum hiçbir şeye de uymuyor ama yine de yakışıksız olan, öyle pek bir işe yaramayan, tuhaf şekilde en sevilen şey olmaz mı hep?”</p>

  <p>Sandalyemi arkaya ittim, ayaklarımı kımıldatamıyordum. “Artık onu görebilir miyim?” dedim.</p>

  <p>“Eğer uyanıksa...” dudaklarını büzdü, “yani bunda bir sakınca görmüyorum. Ama yalnızca bir dakikalığına, buna dikkat.”</p>

  <p>Ayağa kalktığında o hantal, düşük omuzlu cüssesi beni bir kez daha şaşırttı.</p>

  <p>“Ama seni uyarayım, kafası biraz karışık. Ah...” tam kapının önünde arkasına döndü, “ve elinden geldiğince Welty’den bahsetmemen en iyisi.”</p>

  <p>“Bilmiyor mu?”</p>

  <p>“Ah, hayır,” sesi canlıydı, “biliyor ama bazen bunu duyduğunda ilk kez duymuş gibi üzülüyor. Ne zaman olduğunu ve neden bunu ona kimsenin söylemediğini soruyor.”</p>

  <h3 id="sigil_toc_id_17">II</h3>

  <p class="p1">Kapıyı açtığında pencerenin storları kapalıydı ve gözlerimin hastalık ve ilaç kokusu saklı bu aromatik ve parfüm kokan karanlığa alışması biraz zaman aldı. Yatağın üzerinde <i>Oz Büyücüsü</i> filminden çerçevelenmiş bir poster asılıydı. Bibloların ve incik boncukların, nota kâğıtlarının, pelür kâğıdından çiçeklerin ve eskimiş kartların arasında kırmızı bir bardağın içinde kokulu bir mum yanıyordu - bütün bunların yanında kurdelelere geçirilmiş yüzlerce geçmiş olsun kartı ve metalik sicimleri deniz anası iğneleri gibi aşağı sarkan, tavanda uğursuzca duran gümüş rengi balonlar vardı.</p>

  <p>“Seni görmeye gelen biri var, Pip,” dedi Hobie neşeli, yüksek bir sesle.</p>

  <p>Yatak örtüsünün kıpırdadığını gördüm. Altından bir dirsek çıktı. “Hımm?” dedi uykulu bir sesle.</p>

  <p>“Burası çok karanlık, tatlım. Perdeleri açayım mı?”</p>

  <p>“Hayır, lütfen açma, ışık gözlerimi acıtıyor.”</p>

  <p>Hatırladığımdan daha ufak tefekti ve -karanlığın içinde bulanık görünen- yüzü bembeyazdı. Kafası tıraş edilmişti, öndeki tek bir lüle dışında tamamı. Biraz korkuyla ona yaklaşınca şakağındaki metal pırıltı gözüme çarptı - bir saç tokası ya da firkete diye düşünmüştüm önce, sonra bir kulağının üzerinde ürkütücü bir halka şeklinde duran çelikten tıbbi çiviler olduklarını anladım.</p>

  <p>“Koridordan sesinizi duydum,” dedi alçak, hırıltılı bir sesle, bir bana bir Hobie’ye bakarak.</p>

  <p>“Neyi duydun bakalım, güvercin?” dedi Hobie.</p>

  <p>“Konuştuğunuzu duydum. Cosmo da öyle.” Başta köpeği fark etmemiştim ama sonra gördüm - gri bir teriyer hemen yanında, yastıkların ve pelüş hayvanların arasında kıvrılmış yatıyordu. Kafasını kaldırınca ağarmış tüylerinden ve kataraktla bulutlanmış gözlerinden epey yaşlı olduğunu anladım.</p>

  <p>“Ben senin uyuduğunu sanıyordum, güvercinim,” dedi Hobie, köpeğin çenesini kaşımak için uzanırken.</p>

  <p>“Sen hep öyle diyorsun ama ben hep uyanığım. Merhaba,” dedi bana bakarak.</p>

  <p>“Merhaba.”</p>

  <p>“Sen kimsin?”</p>

  <p>“Ben Theo.”</p>

  <p>“En sevdiğin müzik parçası ne?”</p>

  <p>“Bilmem,” dedim, sonra aptal gibi görünmemek için, “Beethoven,” diye ekledim.</p>

  <p>“Harika. Beethoven sevecek birine benziyorsun.”</p>

  <p>“Öyle mi?” dedim, mahcup hissetmiştim.</p>

  <p>“İyi anlamda söyledim. Ben müzik dinleyemiyorum. Kafamdan ötürü. Korkunç bir şey bu.” Yatağın yanı başındaki sandalyenin üzerindeki kitapları, sargı bezlerini ve kâğıt mendil paketlerini kaldıran Hobie’ye, “Hayır,” dedi, “bırak buraya otursun.” Sonra yine bana döndü, “Buraya oturabilirsin,” dedi, yatağında yer açmak için birazcık yana kaydı.</p>

  <p>Sorun olmayacağından emin olmak için dönüp Hobie’ye bir bakış attıktan sonra kalçamın birini yatağa yavaşça koyup kafasını kaldırmış dik dik bakan köpeği rahatsız etmemek için dikkatle oturdum.</p>

  <p>“Merak etme, ısırmaz. Yani bazen ısırır.” Uykulu gözlerle bana baktı. “Seni tanıyorum.”</p>

  <p>“Beni hatırlıyor musun?”</p>

  <p>“Hımm. Arkadaş mıyız?”</p>

  <p>“Evet,” dedim hiç düşünmeden, sonra dönüp Hobie’ye baktım, yalan söylediğim için utanmıştım.</p>

  <p>“Adını unutmuşum, üzgünüm. Yüzünü anımsıyorum ama.” Sonra -köpeğin kafasını okşayarak- devam etti: “Eve geldiğimde odamı hatırlamıyordum. Yatağımı ve bütün eşyalarımı hatırlıyordum ama oda farklı geliyordu.”</p>

  <p>Gözlerim artık karanlığa alıştığı için köşedeki tekerlekli sandalyeyi, yatağının yanı başında duran masanın üstündeki ilaç şişelerini görebiliyordum.</p>

  <p>“Beethoven’dan neyi seversin?”</p>

  <p>“Iııı...” yatak örtüsünün üzerinde duran koluna bakıyordum, kolunun hassas tenine, dirseğindeki yara bandına.</p>

  <p>Yatağında doğrulmaya çalıştı - arkama, aydınlık kapı girişinde gölgesi görünen Hobie’ye bakıyordu. “Çok fazla konuşmamam gerekiyor, değil mi?” dedi.</p>

  <p>“Evet, güvercin.”</p>

  <p>“Çok yorgun olduğumu sanmıyorum. Ama anlamıyorum da. Gün içinde yorulur musun?” diye sordu bana.</p>

  <p>“Bazen.” Annemin ölümünden sonra sınıfta uyuklama ve okuldan sonra Andy’nin odasında uyuyakalma eğilimi geliştirmiştim. “Eskiden hiç böyle olmazdım.”</p>

  <p>“Ben de öyle. Şimdi sürekli uykulu hissediyorum. Neden böyle, merak ediyorum doğrusu. Bu çok sıkıcı bir şey bence.”</p>

  <p>Hobie -arkamı dönüp aydınlık kapı aralığına baktığımda fark ettim- bir an için uzaklaşmıştı. Pek benim tarzım bir hareket olmasa da nedendir bilinmez uzanıp Pippa’nın elini tutmak için can atıyordum ve şimdi yalnız kaldığımıza göre bunu yapabilirdim.</p>

  <p>“Mahsuru yok, değil mi?” diye sordum ona. Her şey derin suların altında hareket ediyormuşum gibi yavaşlamıştı sanki. Birinin elini -bir kızın elini- tutmak çok acayipti ve aynı zamanda tuhaf ölçüde normaldi. Daha önce hiç böyle bir şey yapmamıştım.</p>

  <p>“Tabii ki yok. Çok tatlı bence.” Ardından -küçük teriyerin horultusunu duyabildiğim- kısa bir duraksamadan sonra, “birkaç saniyeliğine gözlerimi kapasam sana ayıp olmaz, değil mi?” dedi.</p>

  <p>“Hayır,” dedim başparmağımı parmaklarının boğumlarında gezdirerek.</p>

  <p>“Bunun kabalık olduğunun farkındayım ama şu anda kesinlikle biraz gözlerimi kapatmam gerek.”</p>

  <p>Onun gölgelenmiş göz kapaklarına baktım: çatlamış dudaklarına, solgun tenine ve morluklarına, kulağının üzerindeki çirkin metal parçasına. Onunla ilgili heyecan verici olan ve olmaması gereken şeylerin tuhaf karışımı başımı döndürüyor ve kafamı karıştırıyordu. Kendimi suçlu hissettim ve gözümün ucuyla arkaya baktığımda Hobie’nin kapıda durduğunu gördüm. Yine parmak uçlarıma basa basa koridora çıkarken kapıyı arkamdan sessizce kapattım, koridor bu kadar karanlık olduğu için minnettardım.</p>

  <p>Birlikte oturma odasına geri yürüdük. “Sana nasıl göründü?” diye sordu zar zor duyabileceğim kadar alçak bir sesle.</p>

  <p>Buna karşılık ne demem gerekiyordu ki? “İyi, sanırım.”</p>

  <p>“Kendinde değil.” Hobie ellerini sabahlığının ceplerine sokmuş, mutsuzca duraksadı. “Yani bir kendinde, bir değil. Yakınında olan bir sürü insanı tanımıyor, onlarla çok resmî konuşuyor ama bazen de yabancılara karşı oldukça açık, konuşkan ve samimi olabiliyor, daha önce hiç görmediği insanlara eski dostlarıymış gibi davranıyor. Böyle olurmuş, öyle dediler.”</p>

  <p>“Neden müzik dinlememesi gerekiyor?”</p>

  <p>Tek kaşını havaya kaldırdı. “Ah, dinliyor, arada sırada. Ama bazen, günün geç saatlerinde özellikle, bu onu üzüyor, çalışması gerektiğini, okul için bir parça hazırlaması gerektiğini sanıyor, aklı başından gidiyor. Çok zor. Amatör düzeyde çalmaktan bahsediyorsak bu, günün birinde mümkün, en azından bana öyle diyorlar...”</p>

  <p>Bir anda kapı zili çaldı ve ikimizi de yerimizden sıçrattı.</p>

  <p>“Ah,” dedi Hobie, inanılmaz güzel, eski bir saat olduğunu fark ettiğim kol saatine bakarken canı sıkkın görünüyordu, “bu gelen hemşire olmalı.”</p>

  <p>Birbirimize baktık. Konuşmamız bitmemişti; söylenecek çok şey vardı hâlâ. Kapı zili bir kez daha çaldı. Koridorun sonunda köpek havlıyordu. “Erken geldi,” dedi Hobie aceleyle kapıya giderken, biraz çaresiz görünüyordu.</p>

  <p>“Tekrar gelebilir miyim? Onu görmek için?”</p>

  <p>Durdu. Bunu sormuş olmam bile onu dehşete düşürmüş gibi görünüyordu. <i>“Elbette</i> tekrar gelebilirsin,” dedi. <i>“Lütfen</i> gel...”</p>

  <p>Kapının zili bir kez daha çaldı. “Ne zaman istersen,” dedi Hobie. “Lütfen. Seni görmek bizi mutlu eder.”</p>

  <h3 id="sigil_toc_id_18">III</h3>

  <p class="p1">“Ee, neler oldu orada?” dedi Andy akşam yemeği için üstümüzü giyinirken. “Tuhaf mıydı?”</p>

  <p>Platt okula gideceği trene binmek için çıkmıştı, Bayan Barbour bir hayır kurumunun yönetim kuruluyla yemek yiyecekti ve Bay Barbour da geri kalanlarımızı (yalnızca Bayan Barbour’un yapacak başka bir işi olduğu gecelerde gittiğimiz) Yat Kulübü’ne yemeğe götürüyordu.</p>

  <p>“Anneni tanıyordu, şu adam.”</p>

  <p>Kravatını bağlayan Andy suratını buruşturdu; annesini herkes tanıyordu.</p>

  <p>“Biraz tuhaftı,” dedim. “Ama gittiğim iyi oldu. Al,” dedim elimi ceketimin cebine sokup, “telefonun için teşekkürler.”</p>

  <p>Andy mesajlarını kontrol etti, sonra telefonun ekranını kapatıp cebine attı. Eli hâlâ cebinde, bir an için duraksadı, doğrudan suratıma bakmıyordu.</p>

  <p>“İşlerin kötü gittiğini biliyorum,” dedi ansızın. “Hayatındaki her şey bombok olduğu için çok üzgünüm.” Telesekreterdeki gibi robot sesine benzeyen tekdüze ses tonu ne dediğini anlamamı biraz geciktirdi. “O muhteşem biriydi,” dedi, hâlâ bana bakmıyordu. “Demek istediğim...”</p>

  <p>“Ya, işte,” diye mırıldandım, bu muhabbete devam etmeye pek hevesli değildim.</p>

  <p>“Demek istediğim, <i>ben</i> onu özlüyorum,” dedi Andy yarı korkulu bir bakışla gözlerime bakarak. “Daha önce, tanıdığım biri ölmemişti hiç. Yani büyükbabam Van der Pleyn hariç. Sevdiğim biri ölmemişti diyelim.”</p>

  <p>Hiçbir şey demedim. Annemin Andy’ye karşı hep biraz zaafı vardı, onu sabırla kendi ev hava istasyonu hakkında konuştururdu, zevkten kıpkırmızı kesilinceye kadar Galactic Battlegrounds oyununda aldığı skorlarla alay ederdi. Genç, şakacı, eğlenceyi seven, sevecen biri olarak kendi annesinin olmadığı her şeydi benim annem: parkta bizimle birlikte frizbi fırlatan, bizimle zombi filmlerini tartışan ve cumartesi sabahları yatağında uzanıp Lucky Charms mısır gevreklerinden yiyip çizgi film seyretmemize izin veren bir anne ve annem etraftayken müthiş keyifli ve şapşal olması, artık hangi oyunun dördüncü seviyesindeyse onun hakkında gevezelik edip durması, annem buzdolabından bir şey almak için eğildiğinde gözlerini annemin arka tarafından ayıramaması bazen biraz canımı sıkardı.</p>

  <p>“O en harikasıydı,” dedi o çok uzaklardan gelen sesiyle. “Bizi otobüsle ta New Jersey’deki korku filmi hayranları toplantısına götürdüğü günü hatırlıyor musun? Hani Rip denen tip onu vampir filminde oynaması için ikna etmek için peşimizden ayrılmamıştı?”</p>

  <p>İyi niyetliydi, biliyordum. Ama annem ya da öncesi hakkında konuşmak benim için neredeyse katlanılmaz bir şeydi; kafamı başka tarafa çevirdim.</p>

  <p>“O adamın korku filmi insanı olduğunu bile sanmıyorum,” dedi Andy donuk, sinir bozucu sesiyle. “Bence bir tür fetişistin tekiydi. Kızların laboratuvar masalarına bağlandıkları bütün o zindan zımbırtıları falan aslında daha çok köle pornosuydu. Şu vampir dişlerinden takması için annene nasıl yalvardığını hatırlıyor musun?”</p>

  <p>“Evet. İşte o zaman gidip güvenlik görevlisiyle konuşmuştu.”</p>

  <p>“Deri pantolonlar. Bütün o piercingler falan. Yani, kim bilir, belki gerçekten de bir vampir filmi çekiyordu ama kesinlikle büyük sapıktı, fark etmiş miydin? Hani şu sinsi gülüşü falan? Annenin bluzundan içeri bakmaya çalışıp durması?”</p>

  <p>Elimi sallayıp, “Haydi, gidelim,” dedim. “Karnım aç.”</p>

  <p>“Nasıl ya?” Annem öldüğünden beri dört beş kilo vermiştim - bu, Bayan Swanson’ın beni ofisindeki yeme bozukluğu olan kızlar için kullandığı tartıda (utanç verici şekilde) tartmaya başlamasına yetmişti.</p>

  <p>“Ne yani, sen değil misin?”</p>

  <p>“Açım da sen kilona dikkat ediyorsun sanıyordum. Okul balosunda giyeceğin elbisene girebilmek için.”</p>

  <p>“Siktir lan,” diye karşılık verdim şakayla kapıyı açarken ve hemen kapının dışında duran Bay Barbour’la burun buruna geldim; ya gizlice bizi dinliyordu ya da tam da kapıyı tıklatmak üzereydi, hangisi olduğunu söylemek zordu.</p>

  <p>Yerin dibine girmiştim, kekelemeye başladım -küfür etmek Barbourların evindeki kuralları ciddi biçimde çiğnemek demekti- ama Bay Barbour öyle çok kaygılı görünmüyordu.</p>

  <p>“Ah, Theo,” dedi ilgisizce bana şöyle bir bakıp, “kendini daha iyi hissettiğini duyduğuma çok sevindim. Haydi gelin artık, gidip bir masa bulalım.”</p>

  <h3 id="sigil_toc_id_19">IV</h3>

  <p class="p1">Ertesi hafta, herkes iştahımın yerine geldiğini fark etmişti, Toddy bile.</p>

  <p>“Açlık grevin bitti mi?” diye sordu bir sabah merakla.</p>

  <p>“Toddy, kahvaltını et.”</p>

  <p>“Ama öyle dendiğini sanıyordum. İnsanlar yemek yemediklerinde.”</p>

  <p>“Hayır, açlık grevini hapishanedeki insanlar yapar,” dedi Kitsey küstahça.</p>

  <p><i>“Kedicikler,”</i> dedi Bay Barbour ikaz eden bir ses tonuyla. “Evet ama dün tam üç tane waffle yedi,” dedi Toddy onları da bu konuya dâhil etmek için hevesle ilgisiz anne ve babasına bakarak. “Ben sadece iki tane yedim. Bu sabah da bir kase mısır gevreği ve altı parça domuz pastırması yedi ama siz beş parça pastırmanın benim için çok fazla olduğunu söylemiştiniz. Neden ben de beş parça yiyemiyorum?”</p>

  <h3 id="sigil_toc_id_20">V</h3>

  <p class="p1">“Ah, merhaba, selamlar,” dedi Psikiyatr Dave ofisinin kapısını kapatıp tam karşımdaki yerini alırken: kilimler, eski ders kitaplarıyla (<i>Uyuşturucu ve Toplum: Çocuk Psikolojisi: Farklı Bir Yaklaşım</i>) dolu raflar, düğmeye bastığında bir vızıltıyla iki yana açılan bej rengi perdeler.</p>

  <p>Sıkıntıyla gülümsedim, bakışlarım odanın içinde geziniyordu; saksıdan palmiye ağacına ve bronz bir Buda heykeline, o hariç her şeye bakıyordum.</p>

  <p>“Peki.” Birinci Cadde’den yükselen boğuk trafik sesi aramızdaki sessizliği engin, galaksiler kadar büyük bir hale getiriyordu. “Bugün ne âlemdesin?”</p>

  <p>“Şey...” Dave’le haftada iki kere yaptığımız, dişçi ziyaretinden çok da farklı olmayan çileli seanslardan çekiniyordum; onu daha fazla sevemediğim için kendimi suçlu hissediyordum çünkü çok çaba gösteriyordu, hangi filmleri, hangi kitapları sevdiğimi soruyor, benim için CD’ler hazırlıyor, <i>Game Pro</i>’dan ilgimi çekeceğini düşündüğü makaleler kesip getiriyordu -hatta birkaç defa hamburger ısmarlamak için beni E. J’in büfesine bile götürmüştü- ve yine de ne zaman sorular sormaya başlasa repliklerini bilmediğim bir piyeste sahneye itilivermişim gibi kaskatı kesiliyordum.</p>

  <p>“Bugün dikkatin dağınık gibi görünüyor.”</p>

  <p>“Iııı...” Dave’in raflarındaki kitapların büyük bir kısmının adlarında <i>cinsel</i> kelimesinin geçtiği dikkatimden kaçmamıştı: <i>Ergen Cinselliği, Cinsellik ve Biliş, Cinsel Sapkınlık Modelleri</i> ve favorim, <i>Karanlığı Aralamak: Cinsel Bağımlılığı Anlama.</i> “İyiyim, sanırım.”</p>

  <p>“Sanıyor musun?”</p>

  <p>“Hayır, yani, iyiyim. Her şey yolunda.”</p>

  <p>“Öyle mi?” Dave koltuğunda arkasına yaslandı, Converse’li ayaklarını havaya kaldırdı. “Harika... Neden beni neler olup bittiği konusunda biraz bilgilendirmiyorsun?”</p>

  <p>“Ah...” Dirseğimi kaşıdım, uzaklara baktım. “İspanyolca hâlâ çok zor, bir telafi sınavım daha var, muhtemelen pazartesi günü gireceğim. Ama Stalingrad ödevimden A aldım. Yani tarihteki B eksi notum B’ye çıkacak gibi görünüyor.”</p>

  <p>Uzun bir süredir sessizdi, bana bakıyordu, kendimi köşeye sıkışmış gibi hissettim ve sıkıntıyla söyleyecek başka bir şeyler bulmaya çalıştım.</p>

  <p>Sonra, “Daha başka?” diye sordu.</p>

  <p>“Şey...” Parmaklarıma baktım.</p>

  <p>“Anksiyeten ne durumda?”</p>

  <p>“Fena sayılmaz,” dedim, Dave hakkında hiçbir şey bilmiyor olmamın beni ne kadar tedirgin ettiğini düşünüyordum. Aslında pek de alyansa benzemeyen bir alyans takan şu adamlardan biriydi o da - belki de alyans bile değildi bu yüzük, sadece Kelt kökenlerinden fazlasıyla gurur duyuyordu. Tahmin yürütmem gerekseydi, yeni evlendiğini ve bir bebeği olduğunu söylerdim, yorgun, genç bir baba olmanın o donuk havasını taşıyordu sanki, gecenin bir yarısı uyanıp bebek bezi değiştiriyormuş gibiydi ama kim bilir?</p>

  <p>“Peki ya ilaçlar? Yan etkiler ne durumda?”</p>

  <p>“Ah...” Burnumu kaşıdım. “Daha iyi sanırım.” Artık bana kendimi çok yorgun hissettiren ve başımı ağrıtan o ilaçları almıyordum bile, onları banyodaki lavabo deliğine tükürmeye başlamıştım.</p>

  <p>Dave bir an için sessiz kalmıştı. “Yani genel olarak kendini daha iyi hissettiğini söylemek pek de yanlış olmaz?”</p>

  <p>“Olmaz herhalde,” dedim kısa bir sessizlikten sonra gözlerimi kafasının arkasında kalan duvara dikerek. Duvar sanki kilden boncuklar ve düğümlenmiş ipten yapılma yana eğik bir abaküs gibi görünüyordu; hayatımın son zamanlarının çok büyük bir kısmı gibi gelen bir zamanı ona bakarak geçirmiştim.</p>

  <p>Dave gülümsedi. “Bunu sanki utanman gereken bir şeymiş gibi söylüyorsun. Ama iyi hissetmen anneni unuttuğun anlamına gelmez. Ya da onu daha az sevdiğin.”</p>

  <p>Aklımın ucundan bile geçemeyen bu kanıya içerleyip gözlerimi ondan kaçırdım ve pencereden dışarıya, caddenin karşısındaki beyaz tuğla binanın kasvetli manzarasına baktım.</p>

  <p>“Neden daha iyi hissediyor olabileceğin hakkında bir fikrin var mı?”</p>

  <p>“Hayır, yok doğrusu,” dedim terslenerek. Hem hissettiğim şeyi tanımlayacak sözcük <i>daha iyi</i> değildi. Bunu tanımlayacak bir sözcük yoktu. Daha çok sözünü etmeye değmeyecek kadar küçük şeylerdi - beni bir an mutlu ediyor, hemen ardından gözyaşlarına boğulacak hale getiriyordu. Bazen, akşam vakti, pencerelerden Park Bulvarı’ndan gelen nemli, kumlu bir rüzgâr eserdi, tam da trafiğin yoğunluğu azalır ve şehir o geceliğine boşalırken; hava yağmurluydu, ağaçlar tomurcuklanıyordu, ilkbahar yaza dönüyordu ve caddedeki kornaların perişan haykırışlarının, ıslak kaldırımın rutubetli kokusunun kendine özgü bir elektriği vardı, bir kalabalık hissi ve durgun, yalnız sekreterler ve hazır yiyecek paketleri taşıyan şişman adamlar, dört bir yanda canlıların kaba saba kederleri yaşamak için itişip kakışıyordu. Haftalarca, donakalmış haldeydim, mühürlenmiştim; şimdiyse duştayken suyu sonuna kadar açıyor ve sessizce inliyordum. Her şey daha çok taze ve acı verici ve kafa karıştırıcı ve yanlıştı ve yine de buzun üstündeki bir kırıktan dondurucu soğuk suyun altından güneşe ve insanın yüzüne vuran bir soğuğa sürüklenmiş gibiydim.</p>

  <p>“Nereye gittin şimdi?” dedi Dave bakışlarımı yakalamaya çalışarak.</p>

  <p>“Efendim?”</p>

  <p>“Az önce ne düşünüyordun?”</p>

  <p>“Hiçbir şey.”</p>

  <p>“Öyle mi? Hiçbir şey düşünmemek oldukça zordur.”</p>

  <p>Omuz silktim. Andy dışında hiç kimseye otobüse binip Pippa’nın evine gittiğimi söylememiştim ve bu sır, bir rüyanın ardında bıraktığı tat gibi her şeye renk katıyordu: pelür kâğıdından gelincikler, bardağın içindeki mumun loş ışığı, elimin içindeki elinin yapışkan sıcaklığı. Bu, uzun zamandır başıma gelen, en çok yankı yaratan ve en gerçek görünen şey olsa da ondan bahsederek bunu bozmak istemiyordum, özellikle de Dave’e anlatarak.</p>

  <p>Uzun bir süre daha orada öyle karşılıklı oturduk. Sonra Dave yüzünde kaygılı bir ifadeyle bana doğru eğildi ve şöyle dedi: “Biliyorsun, Theo, sana bu sessizlikler sırasında nereye gittiğini sorduğumda, sana pislik yapmaya ya da seni sıkboğaz etmeye çalışıyor falan değilim.”</p>

  <p>“Ah, tabii! Biliyorum,” dedim huzursuzca, koltuğun kenarındaki tüvit kumaş kaplamayı çekiştirerek.</p>

  <p>“Her ne konuda konuşmak istersen o konuda konuşmak için buradayım ben. Ya da...” koltuğunda hareket ederken ahşabın gıcırtısı, “konuşmak zorunda bile değiliz. Ben yalnızca aklında bir şey var mı onu merak ediyorum.”</p>

  <p>“Şey,” dedim, içimdeki yan gözle kol saatime bakma isteğine karşı koyarak geçen bitmek bilmez sessizliklerden birinin daha ardından. “Yani, ben sadece...” Kaç dakikamız daha vardı? <i>Kırk?</i></p>

  <p>“Çünkü hayatındaki bazı yetişkinlerden son zamanlarda dikkate değer bir iyileşme gösterdiğini duyuyorum. Derslere daha fazla katılıyormuşsun,” dedi ben cevap vermeyince. “Sosyal ilişkiler kuruyormuşsun. Yeniden normal öğünler yiyormuşsun.” Dinginliğin içinde, bir ambulansın caddeden gelen sesi yükseldi. “Bu yüzden sanırım neyin değiştiğini anlamama yardımcı olup olmayacağını merak ediyorum.”</p>

  <p>Omuz silktim, yanağımı kaşıdım. Böyle bir şeyi nasıl anlatabilirdim ki? Denemek bile aptalca geliyordu. Anılar bile gerçekten uzak, muğlak ve yıldızlı görünmeye başlıyordu, tıpkı hatırlamaya çalıştıkça detayların belirsizleştiği bir rüya gibi. En mühim olanı ise yaşattığı histi, keskin tatlı bir dip akıntısı, öyle buyurgan ki sınıfta, okul servisinde, yatakta uzanmış güvenli ya da güzel bir şeyler, göğsümün anksiyeteden ötürü sıkışmadığı bir ortam ya da durum düşünmeye çalışırken elimden gelen tek şey, bu kan ılığı akıntıya dalmak ve döne döne her şeyin yolunda olduğu o gizli yere sürüklenmeye izin vermek oluyordu. Tarçın rengi duvarlar, pencere camlarına vuran yağmur, uçsuz bucaksız sessizlik ve bir derinlik ve uzaklık hissi, on dokuzuncu yüzyıldan kalma bir tablonun fonuna çekilmiş cila gibi. İplik iplik ayrılmış kilimler, boyalı Japon yelpazeleri ve mum ışığında titreşen antik biblolar, piyerolar, kumrular ve çiçeklerle bezenmiş kalpler. Pippa’nın karanlığın içindeki solgun yüzü.</p>

  <h3 id="sigil_toc_id_21">VI</h3>

  <p class="p1">“Baksana,” dedim Andy’ye birkaç gün sonra, okuldan sonra uğradığımız Starbucks’tan çıkarken, “bu öğleden sonra beni idare edebilir misin?”</p>

  <p>“Tabii,” dedi Andy kahvesinden açgözlü bir yudum alarak. “Ne kadar?”</p>

  <p>“Bilmem.” On Dördüncü Caddede bindiğim metroyu değiştirmemin ne kadar zaman alacağına bağlı olarak şehir merkezine varmam kırk beş dakika alabilirdi; otobüse binersem, hafta içiyse çok daha uzun sürerdi. “Üç saat?”</p>

  <p>Yüzünü buruşturdu, eğer annesi evdeyse sorular soracaktı. “Ona ne diyeyim?”</p>

  <p>“Okulda işimin uzadığını falan söyle işte.”</p>

  <p>“Başının dertte olduğunu düşünecek.”</p>

  <p>“Kimin umurunda?”</p>

  <p>“Öyle de, emin olmak isteyip okulu aramasını istemem.”</p>

  <p>“Sinemaya gittiğimi söyle.”</p>

  <p>“O zaman da benim neden seninle gitmediğimi soracak. Neden kütüphanede olduğunu söylemiyorum?”</p>

  <p>“Çok saçma.”</p>

  <p>“Peki o halde. Neden şartlı tahliye memurunla korkunç acil bir görüşmen olduğunu söylemiyoruz? Ya da iki duble viski içmek için Four Seasons’ın barına uğradığını?” Babasını taklit ediyordu, taklidi öyle başarılıydı ki güldüm. “<i>Fabelhaft</i>,”<a id="k16" href="../Text/dipnot.xhtml#a16"><sup>[16]</sup></a> diyerek karşılık verdim Bay Barbour un sesiyle. “Çok komik.”</p>

  <p>Omuz silkti. “Merkez şube bu akşam saat yediye kadar açık,” dedi kendi tatsız ve bayık sesiyle. “Ama hangi şubeye gittiğini bilmek zorunda değilim tabii, bana söylemeyi unuttuysan eğer.”</p>

  <h3 id="sigil_toc_id_22">VII</h3>

  <p class="p1">Kapı beklediğimden daha çabuk açıldı, ben daha hâlâ sokağa bakıyor ve bambaşka şeyler düşünüyordum. Hobie bu kez sinekkaydı tıraş olmuştu, sabun kokuyordu, uzun kır saçları geriye doğru taranıp kulağının arkasına sıkıştırılmıştı; tıpkı benim gördüğümde Bay Blackwell’in olduğu kadar etkileyici bir biçimde giyinmişti. Kaşları havaya kalktı, belli ki beni gördüğüne şaşırmıştı. “Merhaba!”</p>

  <p>“Kötü bir zamanda mı geldim?” dedim, gömleğinin kar beyaz manşetine neredeyse görünmeyecek kadar minik bir şekilde büyük harflerle yazılıp işlenmiş Çin kırmızısı nakışa bakıyordum.</p>

  <p>“Hiç de değil. Aslına bakarsan uğrayacağını umuyordum.” Soluk sarı desenli kırmızı bir kravat takmıştı, siyah Oxford tarzı ayakkabıları ve güzel dikilmiş ısmarlama lacivert birtakım elbisesi vardı. “İçeri gir! Lütfen.”</p>

  <p>“Bir yere mi gidiyorsun?” dedim onu dikkatle süzerek. Takım elbise onu farklı bir insan gibi gösteriyordu, daha az melankolik ve şaşkın, daha muktedir - ilk ziyaretimdeki zarif ama hırpalanmış bir kutup ayısının bakımsız görüntüsüne sahip Hobie’yle uzaktan yakından alakası yoktu.</p>

  <p>“Şey... evet. Ama şimdi değil. Doğrusunu istersen biraz telaş içindeyiz. Ama önemli değil.”</p>

  <p>Bu da ne demekti böyle? Peşi sıra içeriye girdim -atölye ormanından, masa bacaklarının ve yayları takılmamış koltukların yanından geçtik- ve loş oturma odasınından, Cosmo adlı teriyerin huysuz huysuz volta attığı ve tırnaklarını yer döşemesinin üstünde tıkırdatarak inildediği mutfağa çıktık. Biz içeri girince o birkaç adım geriye çekildi ve bize ters ters baktı.</p>

  <p>“O niye burada?” diye sordum, başını okşamak için dizlerimin üstüne çöktüm, sonra o geri kaçılınca ben de elimi çektim.</p>

  <p>“Hı?” dedi Hobie. Dalgın görünüyordu.</p>

  <p>“Cosmo. Pippa’yla olmayı sevmiyor muydu?”</p>

  <p>“Ah. Teyzesi. Orada olmasını istemiyor.” Lavaboda demliğe su dolduruyordu ve -gözümden kaçmadı- bunu yaparken demlik titriyordu.</p>

  <p>“Teyzesi mi?”</p>

  <p>“Evet,” dedi kaynaması için demliği yerine koyarken, sonra köpeğin çenesini kaşımak için eğildi. “Seni zavallı küçük kurbağa, bundan ne anlam çıkaracağını bilmiyorsun, değil mi? Hasta odasında köpek olmaması konusunda Margaret’ın epey sağlam görüşleri var. Haklı olduğundan şüphe yok. Ve işte <i>buradasın,”</i> dedi, omzunun üstünden tuhaf, ışıl ışıl bir bakış atarak. “Hadi yine iyisin. Pippa geçen gelişinden beri seni ağzından düşürmüyor.”</p>

  <p>“Gerçekten mi?” dedim, hoşuma gitmişti.</p>

  <p>‘“O çocuk nerede?’ ‘Hani bir çocuk gelmişti buraya.’ Daha dün bana geri geleceğini söylemişti ve <i>çok geçmeden,”</i> dedi, sıcak ve kulağa genç gelen bir gülüşle, “işte buradasın.” Ayakta dikiliyor, dizleri gıcırdıyordu, bileğinin tersiyle kalın, beyaz kaşlarını sildi. “Biraz beklersen içeriye girip onu görebilirsin.”</p>

  <p>“Durumu nasıl?”</p>

  <p><i>“Çok</i> daha iyi,” dedi tiz bir sesle yüzüme bakmadan. “Bir sürü şey olup bitti. Teyzesi onu Teksas’a götürüyor.”</p>

  <p>“Teksas mı?” dedim, bir an serseme döndükten sonra.</p>

  <p>“Korkarım öyle.”</p>

  <p>“Ne zaman?”</p>

  <p>“Yarından sonra.”</p>

  <p>“Hayır!”</p>

  <p>Yüzünü buruşturdu gördüğüm anda kaybolan bir sızıyla. “Evet, ben de onun eşyalarını topluyordum,” dedi yüzündeki mutsuzluğa hiç uymayan neşeli bir sesle. “İnsanlar gelip gidiyor. Okuldan arkadaşları falan, doğrusunu istersen bir süredir yaşadığımız tek sakin gün bugün. Yoğun bir hafta oldu.”</p>

  <p>“Ne zaman geri dönecek?”</p>

  <p>“Şey... bir süre dönmeyecek, aslına bakarsan. Margaret orada yaşaması için götürüyor onu.”</p>

  <p>“Sonsuza kadar mı?”</p>

  <p>“Ah, hayır! <i>Sonsuza kadar</i> değil,” dedi, asıl demeye çalıştığının <i>sonsuza kadar</i> olduğunu anlamamı sağlayacak bir sesle. “Kimsenin dünyamızı terk ettiği yok tabii,” diye ekledi yüzümün halini görünce. “Kesinlikle gidip onu göreceğim. Ve o da kesinlikle ziyarete gelecek.”</p>

  <p>“Ama...” Dünya başıma yıkılmıştı sanki. “Onun burada yaşadığını sanmıştım ben. Seninle.”</p>

  <p>“Evet, öyleydi. Şimdiye kadar. Gerçi eminim orası onun için çok daha iyi olacak,” diye ekledi, buna ikna olmuşa benzemiyordu. “Bu hepimiz için büyük bir değişim ama uzun vadede herkes için en iyisinin bu olduğuna eminim.”</p>

  <p>Dediklerinin tek kelimesine bile inanmadığını görebiliyordum. “Ama neden burada kalamıyor ki?”</p>

  <p>İç çekti. “Margaret, Welty’nin yarı üvey kardeşi,” dedi. <i>“Diğer</i> yarı üvey kardeşi. Pippa’nın en yakın akrabası. Pippa’nın Teksas’ta yaşamasının daha iyi olacağını düşünüyor, artık taşınabilecek gücü de toplayınca.”</p>

  <p>“Ben Teksas’ta yaşamak istemezdim,” dedim, afallamıştım. “Orası çok sıcak.”</p>

  <p>“Oradaki doktorların da çok iyi olduğunu sanmıyorum,” dedi Hobie, ellerini birbirine vurup tozunu silkti. “Gerçi bu konuda Margaret’la aynı fikirde değiliz.” Oturdu ve yüzüme baktı. “Gözlüklerin,” dedi. “Beğendim.”</p>

  <p>“Teşekkürler.” Çok da istenmeyen bir gelişme olan yeni gözlüklerimden bahsetmek istemiyordum ama daha iyi görmemi sağlamışlardı gerçekten de. Okul hemşiresinin yaptığı göz muayenesinden geçemeyince Bayan Barbour benim adıma E.B. Meyrowitz’ten çerçeve seçmişti. Yuvarlak, kemik çerçeveli bir gözlüktü, biraz fazla büyük işi ve pahalı görünüyordu ve yetişkinler beni ne kadar harika göründüğüm konusunda ikna etme işini biraz abartıyorlardı.</p>

  <p>“Şehrin yukarı yakasında durumlar nasıl?” dedi Hobie. “Ziyaretinin yarattığı patırtıyı hayal bile edemezsin. İşin doğrusu, ben de seni görmeye gelmeyi düşünüyordum. Bunu yapmamamın tek nedeni çok yakında buradan gideceği için Pippa’nın yanından ayrılmayı pek istemememdi. Bütün bunlar çok çabuk olup bitti, anlıyor musun? Bu Margaret meselesi. Aynı babasına, ihtiyar Bay Blackwell’e çekmiş, kafasına bir şeyi koydu mu, gerçekleştirmeden asla vazgeçmez.”</p>

  <p>“O da gidiyor mu Teksas’a? Cosmo?”</p>

  <p>“Ah, hayır, burası onun için daha iyi. Daha on iki haftalıkkenden beri bu evde yaşıyor.”</p>

  <p>“Mutsuz olmayacak mı?”</p>

  <p>“Umarım olmaz. Yani doğrusu onu çok özleyecek. Cosmo’yla ben gayet iyi geçiniriz, gerçi Welty öldüğünden beri korkunç bir bunalımda. Aslında Welty’nin köpeğiydi, Pippa’nın üstüne şu son zamanlarda düşmeye başladı. Welty’nin her zaman baktığı bu teriyerler çocuklara öyle pek bayılmazlar, bilirsin, Cosmo’nun annesi Chessie tam bir baş belasıydı.”</p>

  <p>“Ama Pippa’nın neden oraya taşınması gerekiyor ki?”</p>

  <p>“Eh,” dedi Hobie gözünü ovuşturarak, “makul olan tek şey bu. Margaret, Pippa’nın akrabası, ben değilim. Gerçi Welty hayattayken Margaret’la Welty nadiren görüşürdü, son zamanlarda hiç görüşmüyorlardı bile.”</p>

  <p>“Neden ki?”</p>

  <p>“Şey...” Bu konudan bahsetmek istemediğini anlamıştım. “Karmakarışık işler. Margaret, Pippa’nın annesiyle hiç anlaşamazdı, bilirsin.”</p>

  <p>O tam bunları söylerken uzun boylu, keskin suratlı, kudretli görünen bir kadın içeriye girdi; ince, asil ve sert yüzü ve demir pası rengi saçlarıyla genç sayılabilecek bir büyükanne yaşlarındaydı. Döpiyesi ve ayakkabıları bana Bayan Barbour’u çağrıştırmıştı ancak onunkiler Bayan Barbour’un asla giymeyeceği bir renkteydi: küf yeşili.</p>

  <p>Bana baktı, Hobie’ye baktı. “Bu da ne?” dedi soğuk bir tavırla.</p>

  <p>Hobie duyulabilecek şekilde derin bir nefes aldı, usanmış görünüyordu. “Boş ver, Margaret. Öldüğünde Welty’nin yanında olan çocuk bu.”</p>

  <p>Yarım gözlüklerinin üzerinden beni süzdü ve sonra sert, fazlasıyla kendine güvenen bir kahkaha attı.</p>

  <p>“Merhaba,” dedi, bir anda zarafet kesilmişti, pırlantalarla bezeli ince, kırmızı ellerini bana doğru uzatıyordu. “Ben Margaret Blackwell Pierce. Welty’nin kız kardeşiyim. <i>Yarı üvey</i> kardeşi,” diyerek kendini düzeltti sonra, kaşlarımın çatıklığını görünce omzumun üzerinden Hobie’ye bir bakış fırlattı. “Welty ile ben aynı babanın çocuklarıyız. Benim annem Susie Delafield idi.”</p>

  <p>Bu ismi sanki bir anlamı olması gerekiyormuş gibi söylemişti. Ne düşündüğünü anlamak için Hobie’ye baktım. Kadın bunu yaptığımı gördü ve bütün dikkatini -tüm ışıltısıyla- bana çevirmeden önce ona sert bir bakış attı.</p>

  <p>“Ne kadar sevimli bir ufaklıksın sen böyle,” dedi bana. Uzun burnunun ucu hafiften kızarıktı. “Seninle tanıştığım için çok ama çok mutluyum. James ve Pippa yaptığın ziyareti anlatıp duruyorlar - <i>ne</i> olağanüstü şey. Hepimiz müthiş heyecanlandık. Ayrıca...” elimi sımsıkı tuttu, “büyükbabamın yüzüğünü bana geri verdiğin için sana canıgönülden teşekkür ediyorum. Benim için anlamı çok büyük.”</p>

  <p><i>Onun</i> yüzüğü mü? Yine allak bullak olmuş halde Hobie’ye baktım.</p>

  <p>“Babam için de anlamı çok büyük olurdu.” Bu samimiyetinde (“kucak dolusu sevimlilik” derdi Bay Barbour olsa) kasıtlı, defalarca tekrarlanmış bir taraf vardı; yine de Bay Blackwell’e ve Pippa’ya olan bakirimsi benzerlik gözümden kaçmıyordu. “Daha önce de nasıl kaybolduğunu biliyorsun, değil mi?”</p>

  <p>Demlik ötmeye başladı. “Biraz çay alır mısın, Margaret?” dedi Hobie.</p>

  <p>“Evet, lütfen,” diye cevap verdi çabucak. “Limon ve bal. İçine birazcık da viski.” Bana dönüp daha dostane bir sesle, “Çok ama çok üzgünüm ancak korkarım yapmamız gereken bazı yetişkin işlerimiz var. Az sonra avukatla buluşacağız. Pippa’nın hemşiresi gelir gelmez.”</p>

  <p>Hobie boğazını temizledi. “Ben bir sakıncası olacağını sanmıyorum...”</p>

  <p>“Gidip onu görebilir miyim?” dedim, cümlesini bitirmesini bekleyemeyecek kadar sabırsızlanıyordum.</p>

  <p>“Elbette,” dedi Hobie çabucak Margaret Teyze olaya müdahale etmeden önce - kadının kızgın yüz ifadesinden kaçınmak için ustalıkla arkasını dönüvermişti. “Yolu hatırlıyorsun, değil mi? Hemen şu taraftan.”</p>

  <p><br/></p>

  <h3 id="sigil_toc_id_23">VIII</h3>

  <p class="p1">Bana söylediği ilk şey şu oldu: “Rica etsem ışığı kapatabilir misin?” iPod’unun kulaklıkları kulağında, yatağında doğrulmuş oturuyordu, tepe lambasının ışığında kör ve kaybolmuş gibi görünüyordu.</p>

  <p>Işığı kapadım. Oda daha boştu, koliler duvar diplerine yığılmıştı. İncecik bir ilkbahar yağmuru pencere camlarına vuruyordu; dışarıda, karanlık avluda, çiçeklenen bir armut ağacının ıslanmış tuğla fonda soluk kalan köpüğümsü beyaz tomurcuklarını görüyordum.</p>

  <p>“Merhaba,” dedi yatak örtüsünün üzerindeki ellerini daha sıkı birleştirerek.</p>

  <p>“Selam,” dedim sesimin çok tuhaf çıkmadığını umarak.</p>

  <p>“Senin geldiğini biliyordum! Muftakta konuştuğunu duydum.”</p>

  <p>“Ah, öyle mi? Ben olduğumu nereden anladın?”</p>

  <p>“Ben müzisyenim! Kulağım keskindir.”</p>

  <p>Gözlerim loşluğa alışınca bir önceki gelişimden daha az çelimsiz göründüğünü fark ettim. Saçları birazcık uzamıştı ve çivileri çıkarmışlardı ama yaranın büzüşük izi hâlâ göze çarpıyordu.</p>

  <p>“Nasıl hissediyorsun?” dedim.</p>

  <p>Gülümsedi. “Uykulu.” Uykusu, hafif pürüzlü ve tatlı sesinden okunuyordu. “Paylaşmak ister misin?”</p>

  <p>“Neyi paylaşmak?”</p>

  <p>Kafasını yana çevirdi, kulaklıklarından birini çıkarıp bana uzattı. “Dinle.”</p>

  <p>Yatağa, yanına oturdum ve kulaklığı kulağıma taktım: Cennetten gelen bir radyo sinyali gibi kişisiz, tiz, ruhani armoniler.</p>

  <p>Birbirimize baktık. “Ne bu?” dedim.</p>

  <p>“Hımm...” iPod’a baktı. “Palestrina.”</p>

  <p>“Ha.” Ama ne olduğu umurumda bile değildi. Duyuyor olmamın bile tek sebebi yağmurlu ışık, pencerenin dışındaki beyaz ağaç, gök gürültüsü, oydu.</p>

  <p>Aramızdaki sessizlik kabloyla ve aramızda çınlayan buzsu seslerle bağlı mutlu ve tuhaf bir sessizlikti.</p>

  <p>“Konuşmak zorunda değilsin,” dedi. “Canın istemiyorsa.” Göz kapakları ağırlaşmıştı ve sesi uyuşuk ve bir sır verir gibiydi. “İnsanlar hep konuşmak ister ama ben sessiz kalmayı severim.”</p>

  <p>“Sen ağlıyor muydun?” dedim ona biraz daha yakından bakınca.</p>

  <p>“Hayır. Yani... biraz.”</p>

  <p>Tek kelime bile etmeden orada öyle oturduk, rahatsız ya da tuhaf gelmiyordu ama.</p>

  <p>“Gitmem gerekiyor,” dedi sonra. “Haberin var mıydı?”</p>

  <p>“Biliyorum. Hobie söyledi.”</p>

  <p>“Berbat bir şey bu. Gitmek istemiyorum.”</p>

  <p>Tuz gibi, ilaç gibi ve başka bir şey gibi kokuyordu, annemin Grace’s’tan aldığı o çimensi ve tatlı kokan papatya çayı gibi.</p>

  <p>“Teyzen hoş birine benziyor,” dedim dikkatlice. “Sanırım.”</p>

  <p>“Sanırım,” diye hüzünlü bir sesle tekrarladı o da parmağının ucunu yatak örtüsünün kenarları boyunca gezdirirken. “Bir yüzme havuzundan bahsetti. Ve atlardan.”</p>

  <p>“Eğlenceli olmalı.”</p>

  <p>Gözlerini kırpıştırdı, kafası karışık gibiydi. “Belki de.”</p>

  <p>“Ata binebiliyor musun?”</p>

  <p>“Hayır.”</p>

  <p>“Ben de binemiyorum. Annem binerdi ama. Atlara bayılırdı. Central Park’ın güney tarafındaki koşum atlarıyla konuşmak için dururdu hep. Sanki...” bunu nasıl ifade edeceğimi bilmiyordum, “sanki onlar da <i>onunla </i>konuşurlardı. Sanki o ne tarafa yürüse gözlerinde siperlikleri bile olsa başlarını o tarafa çevirmeye çalışırlardı.”</p>

  <p>“Senin annen de mi öldü?” diye sordu çekinerek.</p>

  <p>“Evet.”</p>

  <p>“Ben annem...” durup biraz düşündü, “ne zamandır ölü, hatırlamıyorum. Bir yıl bahar tatilinden sonra öldü, bu yüzden bahar tatilinden sonra bir hafta daha okula gitmedim. Botanik bahçelerine yapılan bir okul gezisi vardı, ona da gidememiştim. Annemi özlüyorum.”</p>

  <p>“Nasıl öldü?”</p>

  <p>“Hastalandı. Senin annen de hasta mıydı?”</p>

  <p>“Hayır. Kaza geçirdi.” Ve sonra - bu konuyu daha fazla deşmeyi göze alamadım: “Her neyse, atlara bayılırdı annem. Büyürken bir atı varmış ve bazen kendini yalnız hissedermiş, öyle zamanlarda atı eve kadar gelir, neler olup bittiğini anlamak için kafasını annemin penceresinden içeri sokarmış.”</p>

  <p>“Adı neymiş?”</p>

  <p>“Boya kutusu.” Annemin bana Kansas’taki ahırları anlatmasına bayılırdım: çatı kirişlerinde baykuşlar ve yarasalar, kişneyen ve soluyan atlar. Onun bütün çocukluk atlarının ve köpeklerinin adlarını biliyordum.</p>

  <p>“Boya kutusu! Çok renkli bir at mıymış?”</p>

  <p>“Benekli gibiymiş. Resimlerini görmüştüm. Bazen, yazın, annem öğle uykusunu uyurken ona bakmaya gelirmiş. Annem perdelerin arasından gelen soluklarını duyarmış.”</p>

  <p>“Ne kadar tatlı! Atları ben de severim. Sadece...”</p>

  <p>“Sadece ne?”</p>

  <p>“Burada kalmayı tercih ederdim!” Bir anda dokunsan ağlayacak hale gelmişti. “Neden gitmem gerekiyor, anlamıyorum.”</p>

  <p>“Kalmak istediğini onlara söylemelisin.”</p>

  <p>Ellerimiz ne zaman birbirine dokunmaya başlamıştı? Elleri neden bu kadar sıcaktı?</p>

  <p>“Söyledim! Ama herkes orada daha iyi olacağımı düşünüyor.”</p>

  <p>“Neden?”</p>

  <p>“Bilmiyorum,” dedi huysuz huysuz. “Daha sakin, dediler. Ama ben sakinliği sevmem, ben duyulacak bir dolu şey olmasını severim.”</p>

  <p>“Beni de yollayacaklar.”</p>

  <p>Dirseğine dayanıp yerinde zıpladı. “Hayır!” dedi, paniğe kapılmış görünüyordu. “Ne zaman?”</p>

  <p>“Bilmiyorum. Yakında, sanırım. Gidip büyükbabamlarla yaşamak zorundayım.”</p>

  <p>“Ah,” dedi özlemle, yastığına geri düşerken. “Benim ne büyükannem var ne de büyükbabam.”</p>

  <p>Parmaklarımı onunkilerin arasından geçirdim.</p>

  <p>“Benimkiler pek hoş insanlar değiller.”</p>

  <p>“Üzüldüm.”</p>

  <p>“Sorun değil,” dedim çıkarabildiğimce normal bir sesle ama kalbim öyle hızla çarpıyordu ki nabzımı parmak uçlarımda bile hissedebiliyordum. Ellerimin arasındaki elleri kadife gibi yumuşacıktı ve alev alev yanıyordu, azıcık da yapış yapıştı.</p>

  <p>“Başka ailen yok mu senin?” Gözleri pencereden giren loş ışığın altında öyle karanlıktı ki kapkara görünüyorlardı.</p>

  <p>“Hayır. Yani...” Babam sayılır mıydı? “Hayır.”</p>

  <p>Bunu uzun bir sessizlik izledi. Kulaklıklarla birbirimize bağlıydık hâlâ: biri onun kulağında, biri benim kulağımdaydı. Deniz kabukları şarkılar söylüyordu. Melek koroları ve inciler. Her şey ansızın çok yavaşlamıştı, nasıl düzgün nefes alınıp verileceğini unutmuş gibiydim, kendimi nefesimi tutarken yakalıyordum yeniden ve yeniden, sonra kesik kesik, hırıltıyla nefes veriyordum.</p>

  <p>“Bu müzik ne demiştin?” diye sordum sırf bir şey sormuş olmak için.</p>

  <p>Uykulu uykulu gülümsedi ve komodininde bir folyo kâğıdının üstünde duran iştah kaçırıcı görünüşlü sivri uçlu bir lolipopa uzandı.</p>

  <p>“Palestrina,” dedi şekeri ağzının içinde gezdirerek. “Kilise seremonisi. Ya da öyle bir şey. Hepsi birbirine benziyor.”</p>

  <p>“Seviyor musun onu?” dedim. “Teyzeni?”</p>

  <p>Birkaç uzun nota vuruşu boyunca yüzüme baktı. Sonra lolipopu dikkatle kâğıdın üstüne koydu ve, “İyi birine benziyor. Sanırım,” dedi. “Ama aslında onu tanımıyorum. Çok acayip.”</p>

  <p>“Neden gitmen gerekiyor?”</p>

  <p>“Tamamen para yüzünden. Hobie’nin yapabileceği hiçbir şey yok, gerçek amcam değil. Çakma amca. Margaret Teyze ona öyle diyor.”</p>

  <p>“Keşke gerçek amcan olsaydı,” dedim. “Kalmanı istiyorum.”</p>

  <p>Bir anda yerinde doğruldu, kollarını bana doladı ve beni öptü; sanki bir uçurumdan düşüyormuşum gibi bütün kanım çekildi, kafama hücum etti.</p>

  <p>“Ben...” Dehşete düşmüştüm. Şaşkınlık içinde refleks olarak elimi uzatıp öpücüğü silmek istedim - yapış yapış ya da iğrenç olduğundan değil ama, elimin tersinde parlayan izini hissedebiliyordum.</p>

  <p>“Gitmeni istemiyorum.”</p>

  <p>“Gitmeyi ben de istemiyorum.”</p>

  <p>“Beni gördüğünü hatırlıyor musun?”</p>

  <p>“Ne zaman?”</p>

  <p>“Hemen önce.”</p>

  <p>“Hayır.”</p>

  <p>“Ben seni hatırlıyorum,” dedim. Her nasılsa elim yanağına doğru uzanmıştı, beceriksizce geri çektim ve yumruk yapıp zorla yan tarafıma bıraktım, resmen üstüne oturdum bile denebilir. “Ben oradaydım.” Tam da o anda Hobie’nin kapıda olduğunu fark ettim.</p>

  <p>“Selam, ilk göz ağrım.” Sesindeki sıcaklık büyük ölçüde Pippa için olsa da bir kısmının da bana ait olduğunu anlayabiliyordum. “Geri geleceğini söylemiştim sana.”</p>

  <p>“Söylemiştin!” dedi Pippa doğrulmak için kendini zorlarken. “İşte burada.”</p>

  <p>“Yani, bir dahaki sefere beni dinleyecek misin?”</p>

  <p>“Ben seni <i>dinliyordum.</i> Sadece sana <i>inanmıyordum.”</i></p>

  <p>Tül perdenin eteği pencerenin pervazını süpürüyordu. Caddede vızıldayan trafiği duyabiliyordum. Orada, onun yatağının kenarında oturmak, bütün bu değişimlerin arifesinde her şeyin akışkan, coşkun bir heyelanla birleşip birbirine karıştığı rüya ve günışığı arasındaki uyanış anı gibiydi: yağmurlu ışık, Hobie kapı girişindeyken yerinde doğrulan Pippa ve öpücüğü (şimdi morfin lolipopu olduğunu anladığım o tuhaf tadıyla) dudaklarımda hâlâ yapış yapıştı. Yine de o anda hissettiğim çakırkeyifliğin, yüzümde bir gülümsemeyle mutluluk ve güzellikle sarıp sarmalanmışlığımın nedeninin morfin olduğundan emin değilim. Yarı şaşkın bir halde vedalaştık (birbirimize yazalım diye söz vermedik; bunun için hâlâ çok hasta görünüyordu) ve sonra koridora çıktım, hemşire de oradaydı, yüksek sesle ve insanı hayrete düşürürcesine konuşan Margaret Teyze de öyle ve Hobie’nin omzumdaki güven verici eli, bana her şeyin yolunda olduğunu gösteren bir çapa gibi güçlü ve tutuşu avutucuydu. Annem öldüğünden beri böyle bir dokunuş hissetmemiştim -içten, insanı allak bullak eden bunca olayın arasında sapasağlam- ve şefkate aç bir sokak köpeği gibi, sadakat anlamında derin bir değişim duyumsuyordum, kan gibi yoğun; aniden bastırıveren, utandırıcı, göz yaşartıcı <i>burası iyi bir yer, bu insan güvenilir, ona güvenebilirim, bana burada kimse zarar veremez</i> inancı.</p>

  <p>“Ah!” diye haykırdı Margaret Teyze. “Sen ağlıyor musun? Bunu görüyor musun?” dedi (başıyla onaylayan, gülümseyen, onu memnun etmeye hevesli, besbelli büyüsüne kapılmış) genç hemşireye. “Ne tatlı çocuk ama! Onu özleyeceksin, değil mi?” Yüzündeki gülümseme geniş ve kendinden emindi, kendi doğruluğundan emindi. “Gelip onu ziyaret etmen gerekecek, <i>kesinlikle</i> geleceksin. Misafir ağırlamaktan her zaman mutluluk duyarım. Annemle babam...Teksas’taki en büyük Tudor evlerinden biri onlara ait...”</p>

  <p>Boş boş konuştu durdu ancak bir papağan kadar sevimliydi. Benim aklımsa bambaşka bir yerdeydi. Ve Pippa’nın öpücüğünün -acı, tatlı ve tuhaf- tadı şehrin yukarı yakasına varıncaya kadar hep benimleydi, otobüsün içinde sallana sallana eve giderken hâlâ onun etkisinin altında sersem gibiydim, keder ve hoşnutlukla eriyordum, beni bir uçurtma gibi bu rüzgârlı şehrin ta tepesine çıkarak yıldızlarla süslü bir sızı: kafam yağmur bulutlarında, kalbim gökyüzünde.</p>

  <h3 id="sigil_toc_id_24">IX</h3>

  <p class="p1">Onun gidişini aklıma getirmekten nefret ediyordum. Bunu düşünmeye bile katlanamıyordum. Gideceği gün uykumdan kalp ağrısıyla uyandım. Park Bulvarı’nın tepesindeki mavi-siyah ve tehditkâr gökyüzüne, Calvary’nin bir tablosundan alınmış gibi hiddetlenen gökyüzüne bakarken onun da uçağının penceresinden aynı karanlık gökyüzüne baktığını hayal ettim ve -Andy’yle ben otobüs durağına yürürken Park Bulvarı boyunca kilise çanları çalıyordu- caddedeki yere bakan kederli gözler ve ağırbaşlı ruh hali, onun gidişinden duyduğum üzüntüyü yansıtıp daha da büyütüyor gibiydi.</p>

  <p>“Yani, Teksas sıkıcı, tamam mı?” dedi Andy hapşırıkların arasında; gözleri kıpkırmızıydı ve polenlerden ötürü öyle çok sulanmıştı ki bir deney faresine her zaman olduğundan daha fazla benziyordu.</p>

  <p>“Sen oraya gittin mi?”</p>

  <p>“Evet, Dallas’a. Harry Amca ve Tess Yenge bir süre orada yaşamışlardı. Sinemaya gitmek dışında yapılacak hiçbir şey yok, hiçbir yere yürüyemiyorsun da, birilerinin seni arabayla götürmesi gerek. Hem orada çıngıraklı yılanlar var, idam cezası da ki ben bunun davaların yüzde doksanı için ilkel ve etik dışı olduğunu düşünüyorum. Ama orası muhtemelen ona daha iyi gelecektir.”</p>

  <p>“Neden?”</p>

  <p>“İklim yüzünden öncelikle,” dedi Andy, her sabah çekmecesindeki yığının içinden bir tane çekip aldığı sıkıştırılmış pamuktan mendiliyle burnunu silerken. “Nekahat dönemindekilere sıcak hava daha iyi geliyor. Büyükbabam Van der Pleyn de bu yüzden Palm Beach’e taşındı.”</p>

  <p>Sessiz kaldım. Andy vefalı bir çocuktu, biliyordum, ona güvenirdim, onun fikirlerine değer verirdim ama bazen onunla sohbet ederken sanki insani tepkileri taklit eden şu bilgisayar programlarından biriyle konuşuyormuşum gibi hissederdim.</p>

  <p>“Eğer Dallas’ta olacaksa Doğa ve Bilim Müzesi’ne kesinlikle gitmeli. Gerçi bence orayı küçük ve biraz demode bulacaktır. Orada gördüğüm IMAX 3-D bile değildi. Hem planetaryuma girmek için ekstra para istiyorlar, Hayden’a kıyasla ne kadar ikinci sınıf olduğunu düşününce bu saçma sapan bir şey.”</p>

  <p>“Hı hı.” Bazen Andy’yi bu matematik tutkunu inek öğrenci kulesinden çekip çıkarmak için ne gerektiğini merak ederdim: dev bir dalga? Decepticon istilası? Beşinci Cadde’yi boydan boya yürüyen bir Godzilla? Atmosferi olmayan bir gezegendi o.</p>

  <h3 id="sigil_toc_id_25">X</h3>

  <p class="p1">Kimse kendini böyle yapayalnız hissetmiş miydi? Barbourların evinde, benim olmayan bir ailenin gürültü patırtısının ve kalabalığının arasında her zaman olduğundan daha yalnız hissediyordum şimdi - hele de okulun kapanma tarihi yaklaşırken ve onlarla birlikte Maine’deki yazlıklarına gidip gitmeyeceğim konusunda bir fikrim yokken (bu konuda Andy’nin de hiçbir fikri yoktu). Bayan Barbour, o kendine özgü hassasiyetiyle bu evin dört bir yanındaki bütün o kolilerin ve ağızları açık bavulların ortasında bile bu olasılığa değinmemeyi başarıyordu; Bay Barbour ve küçük kardeşler heyecanlı görünüyordu ama Andy bu tatili apaçık bir korkuyla bekliyordu. “Güneş ve eğlence,” dedi küçümseyerek, gözlüklerini (benimkilere benziyordu, yalnızca birazcık daha kalın camlısıydı) burnunun yukarısına itti. “Hiç olmazda sen büyükbabanların yanında kuru toprağın üzerinde olacaksın. Sıcak suyun olacak. İnternet bağlantın da.”</p>

  <p>“Senin için üzülemeyeceğim.”</p>

  <p>“Eh, bizimle birlikte gelmek zorunda kalırsan sevecek misin bir bak bakalım. <i>Kaçırılan Çocuk</i>’taki gibi tıpkı. Kitabın onu gemide köle olarak sattıkları bölümü.”</p>

  <p>“Peki ya cehennemin dibinde daha adını bile bilmediği bir yerdeki ürkütücü akrabasının yanına gitmek zorunda kaldığı bölüm?”</p>

  <p>“Evet, ben de onu düşünüyordum,” dedi Andy ciddi ciddi, bana bakmak için sandalyesini bana doğru çevirdi. “Ama en azından seni öldürmek için arkandan iş çevirmiyorlar, tehlikede olan bir miras falan da söz konusu değil.”</p>

  <p>“Hayır, kesinlikle değil.”</p>

  <p>“Sana vereceğim tavsiye ne, biliyor musun?”</p>

  <p>“Hayır, neymiş?”</p>

  <p>“Sana tavsiyem,” dedi Andy kurşun kaleminin silgisiyle burnunu kaşıyarak, “Maryland’deki yeni okuluna gider gitmez elinden geldiğince çok çalışman. Avantajlısın, bir yıl ileridesin. Bu demek oluyor ki on yedi yaşına geldiğinde mezun olacaksın. Çaba gösterirsen dört yıl içinde oradan kurtulursun, hatta belki üç yılda, bir burs kaptın mı, istediğin yere gidersin.”</p>

  <p>“Notlarım o kadar iyi değil ki.”</p>

  <p>“Evet değil,” dedi Andy ciddi bir tavırla, “ama sadece ve sadece çalışmadığın için böyle. Hem yeni okulunun her nerede olursa olsun buradaki kadar zorlayıcı olmayacağını varsaymak çok da yanlış olmaz.”</p>

  <p>“Dua edeyim de olmasın.”</p>

  <p>“Yani, devlet okulu sonuçta,” dedi Andy. “Maryland. Maryland’i küçümsediğimden değil. Demek istediğim, Uygulamalı Fizik Laboratuvarı ve Johns Hopkins’te Uzay Teleskobu Bilim Merkezi var, Greenbelt’teki Goddard Uzay Uçuşu Merkezi’nden bahsetmiyorum bile. NASA’nın ciddi yatırım yaptığı bir yer olduğu kesin. Ortaokul sınavında hangi yüzde birlik kısımdaydın?”</p>

  <p>“Hatırlamıyorum.”</p>

  <p>“Yani bana söylemek istemiyorsan sorun değil. Benim asıl demek istediğim, on yedi yaşında iyi notlarla bitirebilirsin okulu, hatta gayret edersen on altında ve sonra istediğin yerdeki bir üniversiteye gidersin.”</p>

  <p>“Üç yıl çok uzun bir süre.”</p>

  <p>“Bizim için öyle. Ama büyük resme bakarsak aslında hiçbir şey değil. Yani,” dedi Andy, söyledikleri akla yatıyordu, “Sabine Ingersoll gibi zavallı, aptal bir kız mesela ya da James Villiers denen ahmak. Sikik Forrest Longstreet...”</p>

  <p>“O saydıkların fakir değil. Villiers’ın babasını <i>The Economist</i>’in kapağında görmüştüm.”</p>

  <p>“Evet değiller ama bir çift koltuk minderi kadar aptallar. Diyeceğim, Sabine bir ayağını diğerinin önüne zor atıyor. Ailesinin parası olmasaydı da kendi başının çaresine bakması gerekseydi bilmiyorum ama, herhalde fahişelik yapması gerekirdi. Longstreet ise muhtemelen bir köşeye kıvrılıp açlıktan ölürdü. Beslemeyi unuttuğun bir hamster gibi.”</p>

  <p>“Moralimi bozuyorsun.”</p>

  <p>“Benim demeye çalıştığım, sen zekisin. Ve yetişkinler seni seviyor.”</p>

  <p>“Ne?” dedim kuşkuyla.</p>

  <p>“Tabii ya,” dedi Andy o boğuk, sinir bozucu sesiyle. “Sen isimleri hatırlıyor, göz teması falan da kuruyorsun, gerektiğinde el bile sıkışıyorsun. Okuldakilerin hepsi senin etrafında dört dönüyor.”</p>

  <p>“Öyle ama...” Annem öldüğü için böyle olduğunu dile getirmek istemedim.</p>

  <p>“Aptal olma. Sen cinayetten bile paçayı sıyırırsın. Bunu tek başına halledecek kadar zekisin.”</p>

  <p>“O halde sen neden şu yelken işini bir türlü halledemedin?”</p>

  <p>“Ah, ben o işi hallettim, merak etme,” dedi Andy suratını asarak, hiragana çalışma kitabına geri döndü. “En kötü ihtimalle dört cehennem yazı daha geçireceğim. Babam on altı yaşıma gelince üniversiteye erken başlamama izin verirse üç. Dişimi sıkıp lisenin ilk yılını atlatır ve Dağ Okulu’ndaki yaz programına gider de organik tarım öğrenirsem, iki. Ve işte o andan sonra, o tekneye asla adımımı bile atmayacağım.”</p>

  <h3 id="sigil_toc_id_26">XI</h3>

  <p class="p1">“Onunla telefonda konuşmak çok zor, hay aksi,” dedi Hobie. “Bunu hiç tahmin etmemiştim. Durumu hiç de iyi değil.”</p>

  <p>“İyi değil mi?” dedim. Daha bir hafta bile geçmemişti ve aslında Hobie’yi görmek için geri döneceğimi hiç düşünmediysem de nedense yine oradaydım işte: mutfak masasında oturmuş, ilk bakışta kapkara bir topak saksı toprağına benzeyen ama aslında üstü kremşanti ve incecik kıyılmış portakal kabuğuyla süslü, leziz bir zencefil ve incir karışımı olan yemekten ikinci tabağımı yiyordum.</p>

  <p>Hobie gözlerini ovuşturdu. Geldiğimde bodrum katında sandalye tamir ediyordu. “Bütün bunlar çok sinir bozucu,” dedi. Saçları geriye doğru taranıp toplanmıştı, gözlükleri bir zincirle boynuna asılı duruyordu. Çıkarıp bir çivinin üstüne astığı siyah iş önlüğünün altında beyaz ispirto ve balmumuyla lekelenmiş eski bir fitilli pantolon ve kolları dirseğine kadar kıvrık, rengi atmış pamuklu bir tişört vardı. “Margaret’ın dediğine göre pazar gecesi benimle telefonda konuştuktan sonra üç saat boyunca ağlamış.”</p>

  <p>“Neden geri dönmüyor ki?”</p>

  <p>“Keşke her şeyi nasıl daha iyi bir hale getirebileceğimi bilseydim,” dedi Hobie. Kudretli görünüşü ve asık suratıyla pütürlü ellerini masanın üzerine koydu, omuzlarının duruşu iyi huylu bir koşum atını ya da belki de uzun bir günün sonunda kendini bara atmış bir işçiyi çağrıştırıyordu. “Uçağa atlayıp onu görmeye gitmeyi düşünmüştüm ama Margaret olmaz diyor. Ben etrafında olmaya devam edersem doğru düzgün yerleşemezmiş.”</p>

  <p>“Ne olursa olsun gitmelisin bence.”</p>

  <p>Hobie kaşlarını kaldırdı. “Margaret bir terapist tutmuş, ünlü biri belli ki, yaralı çocuklarla çalışırken atları kullanıyormuş. Ve evet, Pippa hayvanları sever ama o tamamen sağlığına kavuşsa bile bütün zamanını dışarıda at binerek geçirmek istemeyecektir. O hayatının büyük bir kısmım müzik dersleriyle ve çalışma salonlarında geçirdi. Margaret kilisedeki müzik programı için çok hevesli ama amatör bir çocuk korosu Pippa’nın pek ilgisini çekmeyecektir.”</p>

  <p>Tabağımı -çatalımla sıyırıp tertemiz hale getirince- kenara ittim. “Pippa onu neden daha önceden tanımıyordu?” diye sordum çekinerek ve cevap alamayınca devam ettim: “Para yüzünden mi?”</p>

  <p>“Pek sayılmaz. Gerçi, evet. Haklısın. Para meselesinin bununla hep alakası oldu. Biliyorsundur,” dedi, masanın üzerindeki iri, çarpıcı ellerine dayanarak öne doğru eğildi. “Welty’nin babasının üç çocuğu vardı. Welty, Margaret ve Pippa’nın annesi Juliet. Hepsi farklı annelerden.”</p>

  <p>“Aaa.”</p>

  <p>“Welty, en büyükleri. Şimdi nasıl yani, en büyükleri mi, diyeceksin, öyle değil mi? Ama daha altı yaşlarındayken omurilik tüberkülozuna yakalanmış, anne ve babası Asvan’dayken, dadısı durumun ne kadar ciddi olduğunu anlamamış, hastaneye gittiklerinde çok gecikmişler, o çok zeki bir çocukmuş, öyle anlıyorum, cana yakınmış da ama ihtiyar Bay Blackwell zayıflığa ya da sakatlığa tahammül edecek bir adam değilmiş. Welty’yi akrabalarıyla yaşasın diye Amerika’ya göndermiş ve dönüp bir daha onu aramamış bile.”</p>

  <p>“Bu korkunç bir şey,” dedim, bu haksızlığın karşısında şoka uğramıştım.</p>

  <p>“Evet. Yani, Margaret’a sorsan bambaşka şeyler duyarsın tabii ama zor bir adammış Welty’nin babası. Her neyse Blackwelller Kahire’den sürüldükten sonra, <i>sürülmek</i> doğru sözcük olmayabilir gerçi. Nasır iktidara gelince bütün yabancılar Mısır’ı terk etmek zorunda kalmış, Welty’nin babası petrol işi yapıyormuş, şanslıymış ki parası ve malı mülkü başka yerlerdeymiş. Ülkeyi terk ederken yabancıların paralarını ya da değerli olan hiçbir şeyi almalarına izin verilmiyormuş. Her neyse.” Uzanıp bir sigara daha aldı. “Konudan biraz saptım. Mesele şu ki Welty, kendisinden en az on iki yaş küçük olan Margaret’ı neredeyse hiç tanımıyormuş. Margaret’ın annesi kendi ailesinden büyük bir mirasa konan zengin bir Teksaslıymış. Bu, ihtiyar Bay Blackwell’in evliliklerinden en uzun olanıymış - müthiş bir aşk hikâyesi, Margaret’ın anlatmasına bakarsan. Houston’da göze çarpan bir çift; zom olana kadar içmeler, uçak kiralamalar, Afrika’da safariler, Welty’nin babası Afrika’ya bayılırmış, Kahire’yi terk etmek zorunda kaldıktan sonra bile oradan asla uzak kalamamış. Her neyse...” Kibriti yaktı ve ağzından bir duman bulutu çıkarırken öksürdü. “Margaret babalarının prensesiymiş, gözbebeğiymiş falan. Ama her şeye rağmen, bu evlilik süresince bile adam vestiyerci kızlarla, garson kızlarla, arkadaşlarının kızlarıyla düşüp kalkmaya devam etmiş ve bir noktada altmış yaşlarındayken saçlarını kesen bir kızdan çocuk yapmış. Ve bu bebek, Pippa’nın annesiymiş.”</p>

  <p>Hiçbir şey söylemedim. İkinci sınıftayken sınıf arkadaşlarımdan Eli’ın babasının, karısı olmayan bir kadından çocuğu olunca büyük yaygara kopmuştu <i>(New York Post</i>’un dedikodu sayfalarında günbegün belgelenmişti) ve sonuçta annelerin büyük kısmı taraf tutmuş ve öğle vakti bizleri okuldan almak için beklerken okulun önünde birbirleriyle konuşmayı kesmişti.</p>

  <p>“Margaret üniversitede okuyormuş, Vassar’da,” dedi Hobie rahatsız bir tavırla. Benimle bir yetişkinmişim gibi konuşuyor olsa da (ki bu benim çok hoşuma gidiyordu), bu konuyla ilgili konuşmaktan çok hoşlanmadığı belliydi. “Sanırım babasıyla birkaç yıl hiç konuşmamış. İhtiyar Bay Blackwell kuaför kızı para verip susturmaya çalışmış ve adamın ucuzluğu galip gelmiş ya da yükümlü olduğu şeyler söz konusu olduğundaki ucuzluğu diyelim. Ve anlayacağın, Margaret - Margaret ve Pippa’nın annesi Juliet mahkeme salonunun dışında birbirlerini hiç görmemişler bile ki o zaman da Juliet daha annesinin kucağında bebekmiş. Welty’nin babası bu kuaför kıza öyle büyük bir nefret beslemiş ki vasiyetinde onun da Juliet’in de mahkemenin zorunlu tuttuğu cimri çocuk nafakasından başka tek bir kuruş bile almayacağını çok açık belirtmiş. Ama Welty,” Hobie sigarasını söndürdü, “Welty söz konusu olunca ise bazı pişmanlıklar yaşamış olacak ki vasiyetinde onun için doğru olanı yapmış. Ve yıllarca süren bütün bu mahkeme patırtıları sürüp giderken Welty, bebeğin bir kenara atılıp ihmal edilişinden gitgide daha da rahatsız olmuş. Juliet’in annesi onu istemiyormuş, annesinin hiçbir akrabası onu istemiyormuş, ihtiyar Bay Blackwell onu kesinlikle hiçbir zaman istememiş, Margaret ve annesiyse açıkçası onun sokaklara düştüğünü görseler mutlu olurlarmış. Ve bu arada, o kuaför kız, Juliet’i evde tek başına bırakıp işe gidiyormuş... Neresinden baksan berbat bir durum. Welty’nin bu duruma müdahale etmek için hiçbir zorunluluğu yoktu, bir ailesi yoktu, çocukları severdi. Juliet ya da o zamanki haliyle ‘JuleeAnn’ altı yaşındayken, onu tatil için buraya davet etti...”</p>

  <p>“Buraya? Bu eve mi?”</p>

  <p>“Evet, buraya. Ve yaz bitip de onu geri yollama zamanı gelince gitmek zorunda olduğu için çok ağladı ve annesi de telefonlara çıkmadı, böyle olunca Welty uçak biletlerini iptal etti ve onu burada birinci sınıfa kaydettirmek için oraya buraya telefon etmeye başladı. Bu yeni düzenleme hiçbir zaman resmiyete dökülmedi, Welty, hani derler ya durduk yere ortalığı karıştırmaktan korkuyordu ama insan öyle çok derine inmeden Juliet’in onun çocuğu olduğunu sanıyordu. Otuzlarının ortalarındaydı, onun babası olabilecek yaşlardaydı. Ki zaten çoğu anlamda babası sayılırdı. Ama ne olursa olsun,” dedi farklı bir ses tonuyla, kafasını kaldırdı. “Atölyeye bakmak istediğini söylemiştin. Aşağı inmek ister misin?”</p>

  <p>“Lütfen,” dedim. “Harika olur.”</p>

  <p>Onu aşağıda, arkası dik bir sandalye üzerinde çalışırken bulduğumda, ayağa kalkıp gerinmiş ve biraz ara vermeye hazır olduğunu söylemişti ama benim canım üst kata çıkmayı hiç istememişti, atölye öylesine zengin ve büyülüydü ki hazine saklı bir mağara gibiydi, kabartma ve oyma işi yüksek pencerelerden süzülerek giren ışıkla, adını bile bilmediğim gizemli aletleriyle ve vernik ve balmumunun merak uyandıran kokularıyla içerisi dışarıdan bakıldığında görüldüğünden çok daha büyüktü. Üzerinde çalıştığı -önünde yarık toynaklı keçi ayakları olan- sandalye bile bir mobilya eşyasından çok, baş aşağı dönüp çalışma tezgâhından hoplayıverecekmiş ve hızla koşup sokaklara kaçıracakmış gibi bir büyünün etkisi altındaki bir yaratığı andırıyordu.</p>

  <p>Hobie önlüğüne uzandı ve üstüne geri giydi. Bütün o nezaketine, o sakin tavırlarına karşın hayatını kazanmak için buzdolapları taşıyan ya da kamyon yükü boşaltan bir adam gibi iri yapılıydı.</p>

  <p>“İşte,” dedi, merdivenlere doğru bana yol gösterirken. “Dükkânın ardındaki dükkân.”</p>

  <p>“Anlamadım?”</p>

  <p>Güldü. <i>“Arrière-boutique</i><a id="k17" href="../Text/dipnot.xhtml#a17"><sup>[17]</sup></a>. Müşterilerin gördüğü kurulu bir sahne -halka gösterilen yüz- ama burası, aşağısı, asıl önemli işin yapıldığı yer.”</p>

  <p>“Doğru,” dedim merdivenlerin tepesinde durup aşağıdaki labirente bakarak, rengi bala çalan sarı ahşap, dökülmüş şeker pekmezine benzer koyu ahşap, zayıf ışıkta beliren pirinç, yaldız ve gümüş pırıltıları. Nuh’un Gemisi’nde olduğu gibi, her tür mobilya kendi türündekilerle gruplanmıştı: sandalyeler sandalyelerle, kanepeler kanepelerle, saatler saatlerle, çalışma masaları ve dolaplar, büfeler tam karşıda katı sıralar halinde duruyordu. Ortada duran yemek masaları etrafından dolaşmayı gerektirecek dar, labirentimsi bir yol oluşturuyordu. Odanın arka tarafında, çerçeveleri birbirine değecek şekilde asılmış, paslanmış aynalardan bir duvar, eski balo salonlarının ve mum ışığıyla aydınlatılan odaların yaldızlı ışığıyla pırıldıyordu.</p>

  <p>Hobie arkasına dönüp bana baktı. Ne kadar mutlu olduğumun farkındaydı. “Eski şeyleri seviyorsun galiba?” Kafamı salladım - bu doğruydu, eski şeyleri seviyordum ama bu, daha önce farkına varmadığım bir şeydi. “Barbourların evi senin için ilgi çekici olmalı o halde. Onlardaki Queen Anne ve Chippendale’ların bazıları bir müzede görebileceklerin kadar iyidir diye tahmin ediyorum.”</p>

  <p>“Evet,” dedim tereddütle. “Ama burası daha farklı. Daha güzel,” diye ekledim, belki ne demek istediğimi anlamamıştır diye. “Yani...” Gözlerimi sımsıkı kapadım, düşüncelerimi toparlamaya çalıştım. “Burada her şey harika, bir dolu sandalyenin yanında bir dolu sandalye... farklı kişilikleri görebiliyorsun, anlatabiliyor muyum? Demek istediğim, şuradaki biraz...” Doğru kelimeyi bilmiyordum, “şey, gülünç âdeta ama iyi bir anlamda - rahatlatıcı bir anlamda. Şuradakiyse o uzun, çöp gibi bacaklarıyla biraz asabi sanki...”</p>

  <p>“Mobilyadan anlayan bir gözün var.”</p>

  <p>“Yani...” İltifatlar beni afallatırdı, duymamış gibi davranmak dışında nasıl karşılık vereceğimden asla emin olamazdım. “Böyle bir arada sıralandıklarında nasıl yapıldıklarını görüyorsun. Barbourların evindeyse,” bunu nasıl izah edeceğimden emin değildim, “bilmiyorum, orası sanki Doğa Tarihi Müzesi’ndeki doldurulmuş hayvanların olduğu dekorlar gibi.”</p>

  <p>Gülünce üstündeki o hüzün ve kaygı havası dağılıp kayboldu; temiz yüreğini hissedebiliyordunuz, etrafına yayıyordu bunu.</p>

  <p>“Hayır, ben ciddiyim,” dedim, biraz daha didikleyip kendimi ifade etmeye kararlıydım. “Mobilyaları düzenleme şekli, üstünde bir ışıkla tek başına bir masa ve aranjman yapılan bütün eşyalarla dokunmaman gerekiyormuş hissi uyandırıyor, hani doğal ortamını göstermek için şu Tibet öküzünün falan etrafına yerleştirdikleri diyoramalar gibi. Güzel ama yani...” Duvara yaslanmış halde duran sandalye arkalarını gösterdim elimle. “Şuradaki bir arp, şuradaki bir kaşık, şuradakiyse...” Elimin tersiyle süpürge hareketi yaptım.</p>

  <p>“Kalkanın arkası. Gerçi, sana söyleyeyim, ondaki en güzel detay püsküllü arkalıkları. Bunun farkında olmayabilirsin,” dedi arkalık derken neyi kastettiğini sorma fırsatı bulamadan, “ama her gün Bayan Barbour’un mobilyalarını görmek bile başlı başına bir eğitim, farklı ışıklar altında görmek, istediğinde elini üzerinde şöyle bir gezdirivermek.” Gözlüklerinin camlarına hohladı, sonra önlüğünün eteğiyle camları sildi. “Yukarı yakaya geri dönmen gerekiyor mu?”</p>

  <p>“Pek sayılmaz,” dedim saat geç olmaya başladığı halde.</p>

  <p>“Benimle gel o zaman,” dedi. “Haydi seni çalıştıralım. Buradaki şu küçük sandalye için biraz yardım alabilirim.”</p>

  <p>“Şu keçi ayaklı olan mı?”</p>

  <p>“Evet, keçi ayaklı. Çiviye asılı bir önlük daha var, biliyorum biraz fazla büyük ama bu şeyi bezir yağıyla kapladım ve giysilerini mahvetmek istemem.”</p>

  <h3 id="sigil_toc_id_27">XII</h3>

  <p class="p1">Deli doktoru Dave bir hobi edinmemi istediğini birden çok kez dile getirmişti - zoruma gitmişti bu tavsiye çünkü önerdiği hobilerin hepsi (raketbol, masa tenisi, bovling) saçma sapan görünüyordu. Bir iki masa tenisi maçının annemin ölümünü atlatmama yardım edeceğini sanıyorsa aklını peynir ekmekle yemiş olmalıydı. Ama İngilizce öğretmenim Bay Neuspeil’in verdiği boş günlüğün, Bayan Swanson’ın okuldan sonra sanat derslerine katılmamı önermesinin, Enrique’nin beni Altıncı Cadde’deki kortlarda basketbol oynayanları izlemeye götürmeyi teklif etmesinin ve hatta Bay Barbour’un harita yapımı ve işaret bayraklarıyla ilgilenmemi sağlamaya çalışmasının da kanıtladığı üzere birçok yetişkin onunla hemfikirdi.</p>

  <p>“Peki boş zamanlarında ne <i>yapmayı</i> seviyorsun?” diye sormuştu Bayan Swanson, bitki çayı ve adaçayı kokan, <i>Seventeen</i> ve <i>Teen People </i>dergilerinin bir yığın halinde okuma sehpasının üzerinde durduğu ve arka planda berrak bir Asya melodisinin yükseldiği tüyler ürperten, donuk gri renkli ofisinde.</p>

  <p>“Bilmem. Okumayı severim. Film izlerim. Age of Conquest II ve Age of Conquest: Platinum Edition oyunlarını oynarım. Bilmiyorum,” dedim bir kez daha, yüzüme bakmayı sürdürünce.</p>

  <p>“Eh, bütün bunlar çok güzel, Theo,” dedi, kaygılı görünüyordu. “Ama senin için birkaç grup aktivitesi bulabilsek ne güzel olurdu. Takım çalışması içeren bir şey, diğer çocuklarla birlikte yapabileceğin bir şey. Bir spora başlamayı düşündün mü hiç?”</p>

  <p>“Hayır.”</p>

  <p>“Ben aikido isimli bir dövüş sanatıyla ilgileniyorum. Daha önce duydun mu, bilmiyorum. Rakibinin kendi hareketlerini bir savunma aracı olarak kullanma yoludur.”</p>

  <p>Ondan uzağa, kafasının arka tarafında asılı duran yıpranmış görünümlü <i>Our Lady of Guadalupe</i> tablosuna baktım.</p>

  <p>“Ya da fotoğrafçılık belki.” Türkuaz yüzüklü ellerini masasının üzerinde birleştirdi. “Sanat dersleri ilgini çekmiyorsa eğer. Gerçi şunu söylemeden geçemeyeceğim, Bayan Sheinkopf geçen yıl yaptığın bazı çizimleri gösterdi bana - şu bir dizi bina çatısı, hatırlarsın, su kuleleri, stüdyo penceresinden görünen manzaralar? Harika bir gözlem, o manzarayı biliyorum ve sen gerçekten ilgi çekici bir çizgi ve enerji yakalamışsın, kullandığı sözcük <i>kinetikti</i> yanılmıyorsam, hoş bir çabukluk saklı içinde, bütün o kesişen uçaklar ve yangın merdivenlerinin açısı. Söylemeye çalıştığım şey, aslında olay <i>ne</i> yaptığın değil, keşke daha bağlantılı olmanı sağlamanın bir yolunu bulabilsek.”</p>

  <p>“Neye bağlantılı olacağım?” dedim kulağa biraz fazla terbiyesiz gelecek şekilde çıkan bir sesle.</p>

  <p>Şaşırıp kalmıştı. “Diğer insanlara! Ve,” eliyle pencereyi gösterdi, “etrafında dönen dünyaya! Beni dinle,” dedi en tatlı, en hipnotize edici biçimde sakinleştirici sesiyle, “seninle annen arasında <i>inanılmaz</i> yakın bir bağ olduğunu biliyorum. Onunla konuşmuştum. İkinizi yan yana da görmüştüm. Ve onu ne kadar çok özlüyor olabileceğini adım gibi biliyorum.”</p>

  <p><i>Hayır, bilmiyorsun,</i> diye düşündüm küstahça ta gözlerinin içine bakarak.</p>

  <p>Bana tuhaf bir bakış attı. “Hangi önemsiz, günlük şeylerin bizi kederden çıkardığını bilsen, Theo,” dedi üstüne bir şal atılmış sandalyesinde arkasına yaslanarak, “hayret ederdin. Ama bunu senin için kimse yapamaz. Açık kapıyı kollaması gereken bizzat sensin.”</p>

  <p>İyi niyetli olduğunu bilsem de ofisinden başım öne eğik, gözlerim öfke dolu gözyaşlarından yanarak çıktım. Bu kart yarasa ne anlardı ki? Bayan Swanson’ın devasa bir ailesi vardı - duvarındaki fotoğraflara bakılırsa yaklaşık on çocuk ve otuz kadar torun; Bayan Swanson’ın Central Park’ın batı tarafında kocaman bir dairesi ve Connecticut’ta bir evi vardı ve bir kalasın düşüp bir an içinde her şeyi mahvetmesinin nasıl bir şey olduğu konusunda hiçbir fikri yoktu. O hippi koltuğunda rahat rahat arkasına yaslanıp müfredat dışı aktivitelerden ve açık kapılardan bahsetmek ona kolaydı.</p>

  <p>Yine de beklenmedik şekilde bir kapı <i>açılmıştı,</i> hem de en olmayacak yerde: Hobie’nin atölyesinde. Sandalyenin tamirine “yardım” (aslında Hobie tahta kurdu hasarını, baştan savma tamirleri ve döşemenin altında gizli kalmış diğer ürkütücü şeyleri göstermek için oturak kısmını söküp çıkarırken ben yanında dikilip izlemiştim), çok geçmeden tuhaf biçimde dört gözle beklenen haftanın iki üç günü okul sonrası çalışmalarına dönüşmüştü: kavanozları etiketleme, tavşan postu tutkalını karıştırma, kutular dolusu çekmece aksesuarını (“el oyalayacı parçaları”) ayıklama ya da bazen sadece onun torna tezgâhında sandalye bacaklarını döndürüşünü izleme. Üst kattaki dükkânın metal sürgüleri inik ve dükkân da hâlâ karanlık olsa da “dükkânın ardındaki dükkânda” ayaklı saatler tik tak tik tak çalışıyor, maun ahşap kıpkırmızı ışıldıyor, ışık süzülüp altın pırıltılı bir yığın halinde yemek masalarına vuruyor, alt kattaki canlı hayvan koleksiyonundaki hayat sürüp gidiyordu.</p>

  <p>Şehrin dört bir yanındaki müzayede evleri gibi özel müşteriler de onu arayıp duruyordu; Hobie, Sotheby’s için, Christie’s için, Tepper için, Doyle için mobilya restore ediyordu. Okuldan sonra ayaklı saatlerin insanın uykusunu getiren tik taklarının arasında, bana farklı ağaçların gözeneklerini, dokusunu ve renklerini, kızıl akçaağacın dalgası ve parıltısını, benekli cevizin pütürlü dokusunu, tahtaların elimdeki ağırlıklarını ve hatta farklı kokularını öğretti bana - “bazen, elindekinin ne olduğundan emin olamadığında yapacağın en kolay şey onu bir koklayıvermektir”; baharatlı maun, toz kokulu meşe, kendine has keskin bir kokusu olan vişne ve çiçeksi, kehribar reçinesi kokusuyla gül ağacı. Testereler ve cıvatalar, törpüler ve eğeler, eğik bıçaklar ve kıvrık bıçaklar, payandalar ve gönye kutuları. Cilalamayı ve yaldızlamayı öğrendim, zıvana deliğinin ve zıvana dilinin ne olduğunu, abanozlanmış ahşap ile gerçek abanoz arasındaki farkı, Newport, Connecticut ve Philadelphia tarzı sandalye parmaklıkları arasındaki farkı öğrendim. Chippendale tarzı bir yazı masasının bodur tasarımı ve kısacık kesilmiş üst kısmının, bütün o yivli çeyrek sütunları ve çekmece oranının Hobie’nin deyimiyle “haşmetli” uyumuna sahip aynı modelin başka konsol ayaklısına kıyasla masayı daha kalitesiz hale getirdiğini öğrendim.</p>

  <p>Aşağı kata -loş ışıkla, yerdeki talaşlarla- kocaman canavarlar karanlıkta sabırla bekliyormuş gibi, durağan bir hava hâkimdi. Hobie, her birinden birer birey olarak bahsederek, nadide parçaları sert, küçük, daha yapmacık emsallerinden ayıran o adaleli, neredeyse hayvani halleriyle ve ellerini evcil hayvanlarıymış gibi büfelerinin ve konsollarının koyu renkli, ışıl ışıl kanatlarında sevgiyle gezdirerek iyi mobilyanın canlı bir varlık gibi olduğunu görmemi sağladı.</p>

  <p>İyi bir öğretmendi ve çok geçmeden beni bir sınama ve kıyaslama sürecinden geçirerek bana bir röprodüksiyonu ayırt etmeyi öğretti: fazla eşit görünen aşınma (antikalar her zaman asimetrik bir biçimde aşınırdı); elde rendelenmişten çok makineyle kesilmiş gibi görünen kenarlar (hassas bir parmak ucu makine kesimi kenarı, az ışıkta bile şıp diye anlardı) ama hepsinden çok, ahşabın belli bir ışıltıdan, yüzyıllar boyunca dokunulmaktan, kullanılmaktan ve insan elleriyle birinden diğerine aktarılmaktan gelen o sihirden mahrum olmasının verdiği o donuk, sönük görüntü. Bu vakur şifonyerlerin ve yazı masalarının hayatları -insan hayatından daha uzun ve daha nazik hayatları- üzerinde kafa yormak, beni derin sulardaki bir taş parçası misali bir durgunluk haline sokmuştu; öyle ki gitme zamanım geldiğinde kendimi nerede olduğumu bile bilmez halde, gözlerimi kırpıştırarak sersem sersem Altıncı Cadde’nin gürültüsünün ortasında buluyordum.</p>

  <p>Atölyeden (ya da Hobie’nin deyimiyle “hastane”den) çok, Hobie’yle olmaktan keyif alıyordum: onun o yorgun gülümsemesi, o zarif, koca adam duruşu, gömleğinin kıvrılmış kolları ve rahat, şakacı tavrı, ustalara özgü, alnını bileğinin içiyle silme huyu, sabırlı, hoş mizacı ve şaşmaz sağduyusu... Rastgele konularda ve nadiren sohbet etsek de hiçbir zaman basit konuşmalar yapmadık. Sıradan bir “nasılsın” bile, öyle görünmese de incelikli bir soruydu ve benim değişmeyen cevabımdan (“iyi”) hiçbir açıklama yapmama gerek kalmadan ne olduğunu şıp diye anlardı. Ve hayatıma nadiren burnunu soksa ya da sorgulasa da Enrique’nin deyimiyle işi “aklıma girmek” olan bir dolu yetişkinden daha iyi tanıyordu beni. Ama -hepsinden öte- bana bir akranı ve hoşsohbet bir arkadaş olarak davrandığı için seviyordum onu. Bazen diz replasmanı geçiren komşusundan ya da şehrin yukarı yakasında gittiği bir ilk dönem müziği konserinden bahsetmek istemesi önemli değildi. Ona okulda olan komik bir şeyi bile anlatsam dikkatli ve anlayışlı bir dinleyiciydi; (bir espri yaptığımda buz kesen ve şaşkına dönen) Bayan Swanson’ın ya da (tuhaf tuhaf kıkırdayan ve her zaman bir tık geç anlayan) Dave’in aksine o, gülmeyi severdi ve ben de onun bana kendi hayatına dair hikâyeler anlatmasına bayılırdım: geç evlenen gürültücü amcalar ve çocukluğunun işgüzar rahibeleri, Kanada sınırındaki ayık öğretmeninin olmadığı üçüncü sınıf yatılı okul, babası içeriyi ısıtmadığı için camların iç tarafının bile buz tutacağı kadar soğuk olan kuzeydeki büyük evleri, Tacitus ya da Motley’nin <i>Hollanda İmparatorluğu’nun Yükselişi</i> kitaplarını (“Tarihi sevmişimdir, <i>her zaman.</i> Gidilmeyen yol! En büyük çocukluk hayalim Nötre Dame’da tarih hocası olmaktı. Gerçi şimdi yaptığım şey de tarihle iç içe çalışmanın bir başka yolu sanırım.”) okuyarak geçirdiği aralık aynın akşamüstleri. Onu çocukken her sabah şakıyarak uyandıran, bir Woolworths mağazasından kurtarılmış, tek gözü kör kanaryasını anlatmıştı bana; onu altı ay yatağa hapseden ateşli romatizma hastalığını ve evinden uzaklaşmak için gittiği, hemen yakınlardaki, tavanları fresklerle kaplı, tuhaf küçük antik kütüphaneyi (“yıktılar şimdi, yazık”) de. Bayan De Peyster’ı da anlattı; okuldan çıkınca ziyaretine gittiği, bir başına yaşayan ihtiyar mirasçı kadın, bir zamanların Albany Dilberi. Bu yerel tarihçi, Hobie’yi yakalayıp gıdıklar ve onu teneke kutuların içinde İngiltere’den sipariş ettiği bademli keklerle beslermiş, oturup Hobie’ye saatlerce vitrinindeki her bir eşyayı tek tek anlatmaktan mutluluk duyarmış ve diğer pek çok eşyanın yanı sıra -General Herkimer’a ait olduğu söylenen- maun bir koltuğu varmış, Hobie’nin mobilyalarla ilgilenmeye başlamasını sağlayan da buymuş zaten. (“Gerçi General Herkimer’ın o çürük eski Yunan tarzı parçanın üstünde uzandığını hayal bile edemiyorum.”) Daha üç günlük bebek olan kız kardeşinin ardından çok geçmeden kendisi de ölen ve Hobie’yi tek başına bırakan annesini ve Hobie’nin babası Hobie’yi bir kemerle “parçalarına ayıracakmış gibi” döverken paniğe kapılan İrlandalı hizmetçi telefonla arayınca derhal eve koşup gömleğinin kollarını yukarı sıyıran ve Hobie’nin babasını yumruklayarak yere yıkan, aynı zamanda bir futbol antrenörü de olan genç cizvit pederi de anlattı. (“Peder Keegan! Ateşli romatizma geçirdiğimde komünyon için eve gelen de oydu. Onun yardımcılığını yapan çocuktum ben, hikâyemi biliyordu, sırtımdaki kemer darbelerini görmüştü. Çocuklara fenalık eden çok fazla rahip vardı son zamanlarda ama o bana karşı çok iyiydi, ona ne olduğunu hep merak etmişimdir, onu bulmaya çalıştım ama başaramadım. Babam başpiskoposu aradı ve bir de baktım her şey olup bitmiş, onu bir gemiyle Uruguay’a yollamışlar.”)</p>

  <p>Genel iyi niyet havasına rağmen ya kalabalığın içinde kaybolup gittiğim ya da resmî soruşturmaların rahatsız öznesi olduğum Barbourların evinden tamamen farklıydı her şey. Hobie’nin tek bir otobüs yolculuğu kadar uzağımda, Beşinci Cadde’den bir atış mesafede olduğunu bilmek kendimi iyi hissettiriyordu. Geceleri kendimi bir kez daha patlamanın ortasında bulup da sarsılmış ve paniğe kapılmış halde uykumdan uyandığımda, hiç farkına bile varmadan Hobie’nin bazen ta 1850’lerde, tik tak eden saatlerin ve gıcırdayan döşeme tahtalarının, mutfakta bakır tencerelerin ve sepetler dolusu turp ve soğanın arasında, bir kapının açılmasıyla cereyan yapınca mum alevlerinin sola yattığı ve upuzun salon pencerelerinin balo elbiseleri gibi şişip dalgalandığı, eski eşyaların uyuduğu serin, sessiz odaların olduğu bir dünyada buluverdiğim evini düşünerek yeniden uykuya dalmaya çalışırdım.</p>

  <p>Fakat evdeki yokluğumu açıklamak giderek daha da zor hale geliyordu, (hele de akşam yemeği vaktinde evde olmayışımı) ve Andy’nin bir şeyler uyduruverme gücü tükeniyordu. “Seninle eve gelip Bayan Barbour’la konuşayım mı?” dedi Hobie, bir gün öğleden sonra mutfakta oturmuş, çiftçi pazarından aldığı vişneli turtayı yerken. “Gelip onunla tanışmaktan mutluluk duyarım. Ya da belki onu buraya çağırmak istersin.”</p>

  <p>“Belki de,” dedim biraz düşündükten sonra.</p>

  <p>“Şu Chippendale katlı çekmeceyi görmek isteyebilir, hani şu tepesi süslü olan, Philadelphia işi. Almak için değil, sadece bakmak için. Ya da istersen onu La Grenouille’de öğle yemeğine çıkarırız,” güldü, “ya da hatta buralarda hoşuna gidecek küçük bir lokantaya götürürüz.”</p>

  <p>“Ben bunu düşüneyim,” dedim ve otobüse binip erkenden eve döndüm, yolda da epey kafa patlattım. Bayan Barbour’a söylediğim kronik yalanların -gece geç saatlere kadar devamlı kütüphanede oluşum, var olmayan bir tarih projesi- dışında asıl Hobie’ye Bay Blackwell’in yüzüğünün aile mirası olduğunu söylediğimi itiraf etmek utanç verici olacaktı. Ama Bayan Barbour’la Hobie buluşacak olurlarsa yalanımın öyle ya da böyle ortaya çıkacağı kesindi. Aksi pek mümkün görünmüyordu.</p>

  <p>“Nerelerdeydin?” dedi Bayan Barbour sertçe, akşam yemeği için giyinmiş ama ayakkabılarını daha ayağına geçirmemişti, elinde bir kadeh cin limonla evin arka tarafından çıkıp geldi.</p>

  <p>Tavrındaki bir şeylerden bunun bir tuzak olduğunu sezdim. “Aslına bakarsanız,” dedim, “şehir merkezine gidip annemin bir arkadaşını ziyaret ettim.”</p>

  <p>Andy bana dönmüş şaşkın şaşkın bakıyordu.</p>

  <p>“Öyle mi?” dedi Bayan Barbour kuşkuyla, yan gözle Andy’ye baktı. “Andy de şimdi bana senin yine kütüphanede çalıştığını söylüyordu.”</p>

  <p>“Bu akşam değil,” dedim, bunu öyle kolaylıkla söylemiştim ki kendim bile şaşırdım.</p>

  <p>“Peki bunu duymanın içimi rahatlattığını söylemeliyim,” dedi Bayan Barbour o sakin tavrıyla.</p>

  <p>“Merkez Kütüphane pazartesileri kapalı çünkü.” “Merkez Kütüphane’de olduğunu söylemedim ki anne.”</p>

  <p>“Aslında sizin onu tanıyor olabileceğinizi sanıyorum,” dedim, Andy’yi okların hedefinden kurtarmak istiyordum. “Adını duymuşsunuzdur en azından.”</p>

  <p>“Kim?” dedi Bayan Barbour, bakışları bana geri dönmüştü.</p>

  <p>“Annemin ziyaretine gittiğim arkadaşı. Adı James Hobart. Şehir merkezinde bir mobilya mağazası işletiyor, yani aslında o işletmiyor. Restorasyonları yapıyor.”</p>

  <p>Kaşlarını çattı ve bana baktı. “Hobart?”</p>

  <p>“Şehirde bir sürü kişiyle iş yapıyor. Sotheby’s ile çalışıyor bazen.”</p>

  <p>“Ona telefon etmemin senin için bir sakıncası olmaz o halde?”</p>

  <p>“Hayır,” dedim kendimi savunarak. “Hep birlikte bir öğle yemeğine çıkmamızı önerdi. Ya da belki de bir ara onun dükkânına gitmek istersiniz.”</p>

  <p>“Ha,” dedi Bayan Barbour, birkaç saniyelik şaşkınlığın ardından. Şimdi şaşırma sırası ondaydı. Bayan Barbour hayatı boyunca On Dördüncü Cadde’nin güneyine herhangi bir sebeple hiç gitmiş miydi, onu bile bilmiyordum. “Peki. Bakarız.”</p>

  <p>“Bir şey satın almak için değil. Sadece bakmak için. Elinde çok güzel şeyler var.”</p>

  <p>Gözlerini kırpıştırdı. “Tabii,” dedi. Tuhaf biçimde kafası karışmış gibi görünüyordu, gözlerinde aynı anda hem durgun hem telaşlı bir şeyler vardı. “Pekâlâ, çok güzel. Onunla tanışmaktan keyif alacağımdan eminim. <i>Daha önce</i> tanışmış mıyız?”</p>

  <p>“Hayır, sanmıyorum.”</p>

  <p>“Her neyse. Andy, üzgünüm. Sana bir özür borçluyum. Sana da, Theo.”</p>

  <p>Bana da mı? Ne diyeceğimi bilemedim. Çaktırmadan başparmağının kenarını kemiren Andy, annesi bir hışımla odadan çıkarken omzunu silkti.</p>

  <p>“Sorun ne?” diye sordum ona usulca.</p>

  <p>“Canı sıkkın. Seninle alakalı değil. Platt eve geldi,” diye ekledi.</p>

  <p>Şimdi o söyleyince evin arka tarafından derin, subliminal gümbürtüler halinde duyulan boğuk müzik sesini fark ettim. “Neden?” dedim. “Derdi neymiş?”</p>

  <p>“Okulda bir şey olmuş.”</p>

  <p>“Kötü bir şey mi?”</p>

  <p>“Tanrı bilir,” dedi ruhsuz ruhsuz.</p>

  <p>“Başı belada mı?”</p>

  <p>“Sanırım öyle. Kimse bundan bahsetmiyor.”</p>

  <p>“Ama ne olmuş ki?”</p>

  <p>Andy <i>kim bilir</i> dercesine suratını buruşturdu. “Okuldan geldiğimizde buradaydı, müzik sesleri duyduk. Kitsey heyecanlandı ve merhaba demek için koşa koşa odasına gitti ama o bağırıp çağırdı ve kapıyı kızın suratına kapattı.”</p>

  <p>Şaşırmıştım. Kitsey, Platt’e tapardı.</p>

  <p>“Sonra annem eve geldi. O zamandan beri onun odasında. Bir ara telefonda konuştu. Babam da şimdi eve geliyordur <i>herhalde.</i> Bu gece akşam yemeğini Ticknorlarla yiyeceklerdi ama sanırım iptal oldu.”</p>

  <p>“Peki bizim akşam yemeğimiz?” dedim kısa bir süre duraksadıktan sonra. Normalde ertesi gün okul varsa bir yandan televizyonun karşısında yemek yer diğer yandan ödev yapardık ama şimdi Platt evde, Bay Barbour yolda geliyor ve akşamki planları iptal olunca yemek ailece yemek odasında yenecekmiş gibi görünüyordu.</p>

  <p>Andy, her zamanki titiz, ihtiyar kadın hareketiyle gözlüklerini düzeltti. Benim saçlarım koyu, onunkiler açık renk olsa da Bayan Barbour’un bizim için seçtiği bir örnek gözlüklerin beni Andy’nin akıllı bıdık ikizi haline getirdiğinin farkındaydım - hele de okuldaki kızlardan birinin bize “Ahmak Kardeşler” (ya da “Aptal Kardeşler” - her ne haltsa, iltifat etmediği belliydi) dedini duyduğumdan beri.</p>

  <p>“Haydi Serendipity’ye gidip birer hamburger yiyelim,” dedi. “Babam eve geldiğinde burada olmamayı tercih ederim.”</p>

  <p>“Beni de götürün,” dedi Kitsey bir anda, yanakları kızarmış ve nefes nefese kalmış bir halde koşup hemen önümüzde durdu.</p>

  <p>Andy ile birbirimize baktık. Kitsey durakta bile bizimle yan yana durmak istemezdi.</p>

  <p>“Lütfen,” dedi mızıldanarak, bir ona bakıyordu bir bana. “Toddy futbol antrenmanında, hem benim kendi param var, tek başıma onların yanında kalmak istemiyorum, <i>lütfen.”</i></p>

  <p>“Ah, hadi ama,” dedim Andy’ye ve Kitsey bana minnettar bir bakış attı.</p>

  <p>Andy ellerini ceplerine soktu. “Peki o zaman,” dedi ona ifadesizce.</p>

  <p><i>Bir çift beyaz fare,</i> diye düşündüm - yalnızca Kitsey bir masal prensesinin pamuk faresiyken, Andy, evcil hayvan marketinden satın alıp boa yılanınızı besleyeceğiniz türden şanssız, anemik bir fareydi.</p>

  <p>“Git eşyalarını al. <i>Hadi,”</i> dedi, Kitsey hâlâ orada dikilip boş boş bakmaya devam edince. “Seni beklemeyeceğim. Ve paranı almayı da unutma sakın çünkü sana hamburger falan ısmarlamayacağım.”</p>

  <h3 id="sigil_toc_id_28">XIII</h3>

  <p class="p1">Eve hâkim olan gergin atmosfer her ne kadar teşvik etse de Andy’ye ayıp olmasın diye sonraki birkaç gün Hobie’yi görmeye gitmedim. Andy haklıydı: Platt’ın ne yaptığını anlamak imkânsızdı çünkü Bay ve Bayan Barbour sanki hiçbir sorun yokmuş gibi davranıyordu (ama bir sorun olduğunu hemen anlıyordun) ve Platt’ın kendisi de tek kelime etmiyor, yalnızca yemeklerde saçlarını yüzüne indirmiş bir halde asık suratla öylece oturuyordu.</p>

  <p>“İnan bana,” dedi Andy, “senin etrafta olman çok daha iyi. Konuşuyorlar ve normal davranmak için daha fazla çaba sarfediyorlar.”</p>

  <p>“Sence ne yapmıştır?”</p>

  <p>“Doğrusunu istersen bilmiyorum. Bilmek de <i>istemiyorum.”</i></p>

  <p>“Kesin biliyorsundur bir şeyler.”</p>

  <p>“Yani, evet,” dedi Andy pes ederek. “Ama gerçekten en ufak fikrim yok.”</p>

  <p>“Sence kopya mı çekti? Bir şey mi çaldı? Kilisede sakız mı çiğnedi?”</p>

  <p>Andy omuzlarını silkti. “Başı en son belaya girdiğinde lakros sopasıyla birinin suratına vurmuştu. Ama o bile <i>bu</i> seferki gibi değildi.” Ve sonra durup dururken, “Annem en çok Platt’ı sever,” dedi.</p>

  <p>“Öyle mi dersin?” dedim, yorum yapmaktan kaçınmak istemiştim ama bunun doğru olduğunu ben de gayet iyi biliyordum.</p>

  <p>“Babam en çok Kitsey’yi sever. Annemse Platt’ı.”</p>

  <p>“Annen Toddy’yi de çok seviyor,” dedim, söylediğimin ne anlama geldiğini fark etmeden.</p>

  <p>Andy suratını ekşitti. “Anneme bu kadar çok benziyor olmasaydım,” dedi, “beni doğumda başka bir bebekle karıştırdıklarını düşünürdüm.”</p>

  <h3 id="sigil_toc_id_29">XIV</h3>

  <p class="p1">Nedendir bilmem, bu gergin dönemde (belki de Platt’ın başındaki gizemli bela bana kendiminkini hatırlattığı için) Hobie’ye tablodan bahsetmem gerektiği geldi aklıma ya da -hiç olmazsa- tepkisinin ne olacağını görmek için dolaylı yoldan bu konuyu gündeme getirmem gerektiğini düşünüyordum. İşin zor kısmı, konuyu nasıl açacağımdı. Tablo hâlâ evde, bıraktığım yerde duruyordu, müzeden çıkardığım çantanın içinde. İhtiyacım olan okul eşyalarını almak için oraya gittiğim o korkunç öğleden sonra, onu oturma odasındaki koltuğa yaslanmış gördüğümde, kaldırımda duran aç gözlü bir dilencinin yanından geçerken yapacağım gibi ona hiç değmeden dikkatle geçip gitmiştim ve bütün bu süre zarfında, kollarını kavuşturmuş kapıda dikilen Bayan Barbour’un soğuk, donuk bakışlarının arkamda, evimizde, annemin eşyalarında gezindiğini hissetmiştim.</p>

  <p>Karmaşık bir durumdu. Ne zaman aklıma gelse karnıma bir ağrı giriyordu, öyle ki ilk içgüdüm gözlerimi sertçe kapatıp bambaşka şeyler düşünmek oluyordu. Ne yazık ki birilerine bir şeyler söylemek için o kadar uzun zaman beklemiştim ki artık bir şey demek için çok kaldığımı hissediyordum. Ve Hobie’yle -onun o sakat Hepplewhite’ları ve Chippendale’leriyle, müthiş bir gayretle ilgilendiği bütün o eski eşyalarla- daha fazla zaman geçirdikçe sessiz kalmanın yanlış olduğunu daha da çok hissetmeye başladım. Ya birisi tabloyu bulsaydı? Başıma neler gelecekti? Ev sahibi eve girmiş olabilirdi, anahtarı vardı, gerçi içeri girdiyse bile ona rastladığını sanmıyordum. Yine de ne yapacağıma karar vermeyi erteleyip onu öylece orada bıraktıkça kendimi riske attığımın farkındaydım.</p>

  <p>Onu geri vermek istemediğimden değildi; eğer onu yalnızca dileyerek sihirle geri verecebilecek olsaydım bunu hiç düşünmeden yapardım. Tek sorun kendimi ya da tabloyu tehlikeye atmadan onu nasıl geri verebileceğimi bilemememdi. Müze saldırısından beri şehrin dört bir yanında herhangi bir sebeple sahipsiz bırakılan paketlerin imha edileceğini söyleyen duyurular asılmıştı, bu da onu isimsiz bir biçimde geri vermek için bulduğum harika fikirlerin çoğunu çöpe atmıştı. Bütün şüpheli çantalar veya paketler patlatılacaktı, sorgusuz sualsiz.</p>

  <p>Tanıdığım bütün yetişkinler arasında sırrımı paylaşabileceğimi düşündüğüm sadece iki kişi vardı: Hobie ya da Bayan Barbour. Hobie kat kat daha anlayışlı ve daha az korkutucu seçenek olarak görünüyordu. Ta en başında tabloyu müzeden nasıl olup da çıkardığımı ona açıklamak çok daha kolaydı. Bunun bir hata olduğunu falan. Welty’nin talimatlarını izlediğimi, kafa sarsıntısı geçirdiğimi. Ne yaptığımı etraflıca düşünmediğimi. Aslında onu bu kadar uzun süre elimde tutmak istemediğimi. Ama içinde bulunduğum o evsiz arafta, ortalara çıkıp birçok insanın çok ciddi bir kabahat olarak göreceği bir şeyi itiraf etmek akıl dışı gelmişti. Sonra şans eseri -tam da bir şey yapmak için daha fazla bekleyemeyeceğimin farkına varırken- <i>Times’ın</i> iş dünyası bölümünde tablonun ufacık siyah beyaz bir fotoğrafını gördüm. Belki de Platt’ın neden olduğu rezaletin ardından eve hâkim olan huzursuzluktan ötürü artık gazeteler arada sırada sayfalarına ayrılıp sonra her seferinde bir iki sayfa olarak ortaya çıktıkları Bay Barbour’un çalışma odasından kurtulmanın bir yolunu buluyorlardı. Acayip bir şekilde katlanmış bu sayfalar, oturma odasındaki sehpanın üzerinde, (Bay Barbour’un kartviziti sayılabilecek) peçeteye sarılmış bir bardak sodanın yanına atılıvermişti. Uzun, sıkıcı bir makaleydi, sayfanın sonlarına eklenmişti, sigorta endüstrisi hakkındaydı - sıkıntılı bir ekonomide büyük çaplı resim sergilerine ev sahipliği yapmanın maddi zorluklarından ve özellikle de oradan oraya gezen sanat eserlerini sigorta etmenin zorluklarından bahsediyordu. Ama benim gözüme çarpan fotoğrafın altındaki yazıydı: <b><i>Saka Kuşu</i>, Carel Fabritius’un 1654 tarihli başyapıtı, tahrip oldu.</b></p>

  <p>Hiç düşünmeden Bay Barbour’un koltuğuna çöktüm ve tabloma (şimdiden onun <i>bana ait</i> olduğunu düşünmeye başlamıştım; bu düşünce, tablo sanki bütün hayatım boyunca bendeymiş gibi kendiliğinden kafama yerleşmişti) dair başka bir bilgi var mı diye o ağır makaleyi taramaya koyuldum.</p>

  <p class="p7">Uluslararası hukuk mevzusu, gerek finans çevrelerinin gerekse sanat dünyasının ödünü koparan bunun gibi kültürel terörizm olaylarında ortaya çıkmaktadır. “Bu eserlerden bir tanesinin bile kaybının değerini ölçmek imkânsız,” diyor Londra merkezli bir sigorta riski analisti olan Murray Twitchell. Kaybolan ve tahrip olduğu farzedilen on iki eserle birlikte başka 27 parça daha kötü hasar aldı ancak bazılarının restore edilmesi mümkün olabilir.” Birçoklarına yararsız bir hareket olarak görünse de Sanat Kaybı Veritabanı.</p>

  <p>Haber sonraki sayfada da devam ediyordu ama tam da o sırada Bayan Barbour odaya girdi ve ben de gazeteyi yerine koymak zorunda kaldım.</p>

  <p>“Theo,” dedi. “Sana bir teklifim var.”</p>

  <p>“Evet,” dedim, tetikteydim.</p>

  <p>“Bu yıl bizimle birlikte Maine’e gelmek ister misin?”</p>

  <p>Bir an için öyle mutlu oldum ki ne yapacağımı şaşırdım. “Evet!” dedim. “Vay be. Harika olur!”</p>

  <p>O bile kendine engel olamayıp gülümsedi, biraz. “Evet,” dedi, “Chance seni teknede çalıştırmaktan mutluluk duyacak kesinlikle. Bu yıl biraz daha erken gideceğiz gibi görünüyor, yani Chance ve çocuklar erken gidecek. Ben bazı işleri yoluna koymak için şehirde kalacağım ama bir iki hafta içinde ben de orada olurum.”</p>

  <p>O kadar mutluydum ki söyleyecek tek kelime bile bulamadım.</p>

  <p>“Bakalım yelkencilikten hoşlanacak mısın? Belki sen Andy’nin sevdiğinden daha çok seversin. Öyle olacağını umalım, en azından.”</p>

  <p>Andy’ye iyi haberi vermek için koşa koşa (yürümemiş, koşmuştum) odasına gittiğimde, “Eğlenceli olacağını sanıyorsun,” dedi sıkıntıyla. “Ama değil. Nefret edeceksin.”</p>

  <p>Yine de onun da ne kadar mutlu olduğunu görebiliyordum. Ve o gece -uyumadan önce- ranzanın alt katında benimle birlikte yatağın kenarına oturdu ve oraya hangi kitapları, hangi oyunları götüreceğimizi, eğer canım isterse güvertedeki işlere yardım etmekten sıyrılabilmem için deniz tutmasının belirtilerinin neler olduğunu konuştuk.</p>

  <h3 id="sigil_toc_id_30">XV</h3>

  <p class="p1">Üst üste gelen iki haber -ikisi de iyi- beni rahatlatıp yumuşacık ve şaşkın bir hale getirmişti. Eğer benim tablo tahrip olduysa -eğer resmî hikâye buysa- ne yapacağıma karar vermek için bol bol vaktim vardı. Aynı sihirle Bayan Barbour’un daveti yazın da ötesine, benimle Büyükbaba Decker arasına koskoca Atlantik Okyanusu girmişçesine ta ufka kadar uzanıyormuş gibi geliyordu; bu ferahlık başdöndürücüydü ve tek yapabildiğim cezamın teciliyle havalara uçmaktı. Tabloyu ya Hobie’ye ya da Bayan Barbour’a vermem, kendimi onların merhametine bırakmam, onlara her şeyi anlatıp bana yardım etmeleri için yalvarmam gerektiğini biliyordum -zihnimin sıkıcı, sağduyulu bir köşesi bunu yapmazsam üzüleceğimi biliyordu- ama zihnimin geri kalanı başka bir şey düşünemeyecek kadar Maine ve tekneyle doluydu ve tabloyu bir süreliğine, gidip Büyükbaba Decker ve Dorothy’yle yaşamak zorunda kalmam ihtimaline karşın önümüzdeki üç yıl için bir tür sigorta olarak alıkoymanın daha zekice olacağını düşünmeye başlıyordum. Baş döndürücü saflığımın işareti olarak eğer mecbur kalırsam onu satabileceğimi bile düşünüyordum. Bu yüzden sessizliğimi korudum, Bay Barbour’la birlikte haritalara ve harita işaretçilerine baktım ve Bayan Barbour’un beni Brooks Brothers mağazasına götürüp güvertede giymem için ayakkabı ve geceleri hava serinleyince üstüme geçirmem için birkaç ince pamuklu kazak almasına izin verdim. Ve hiçbir şey söylemedim.</p>

  <h3 id="sigil_toc_id_31">XVI</h3>

  <p class="p1">“Fazla eğitim, benim sorunum buydu,” dedi Hobie. “En azından babam öyle düşünüyordu.”</p>

  <p>Atölyede onun yanındaydım ve üzerinde çalıştığı ayaklı saatin kapağına yama yapmak için gereken tam renk tonunu bulmak için hepsi eski mobilyalardan kurtarılmış kimileri daha kırmızı kimileri daha kahverengi sayısız eski kiraz ağacı parçasını ayıklamasına yardım ediyordum.</p>

  <p>“Babamın bir kamyon taşımacılığı şirketi vardı.” (Bunu zaten biliyordum; şirketin adı o kadar ünlüydü ki ben bile aşinaydım.) “Yazları ve Noel tatillerinde bana da yük yükletirdi, kamyon kullanmaya yükselmek için çalışmak zorundaydım. Yükleme iskelesindeki adamlar ben oraya girince bir anda sessizliğe gömülürdü. Patronun oğlu, anlarsın ya. Onların suçu yoktu çünkü babam yanında çalıştıkları korkunç bir piç kurusuydu. Her neyse, on dört yaşımdan itibaren okul çıkışlarında ve hafta sonları da çalıştırdı beni, yağmurun altında kutuları yüklerdim. Bazen ofiste de çalışırdım, kışın buz gibi dondurucu, yazın kor gibi sıcak olan iç karartıcı, köhne bir yerdi, egzoz fanlarının üzerinden sesimizi duyurmaya çalışırdık. Başta sadece yazları ve Noel tatili zamanındaydı. Ama sonra, üniversitedeki ikinci yılı bitirdiğimde okul harcımı artık yatırmayacağını açıkladı.”</p>

  <p>Kırık parçaya tam uyacakmış gibi görünen bir tahta parçası buldum ve ona doğru uzattım. “Notların mı kötüydü?”</p>

  <p>“Hayır, gayet iyiydim,” dedi, tahtayı eline alıp ışığa doğru tuttu, sonra onu da diğer olası eşlerin durduğu yığına koydu. “Mesele şu ki kendisi üniversiteye falan gitmemişti ve sonuçta gayet iyi bir durumdaydı, öyle değil mi? Ben ondan daha iyi olduğumu mu sanıyordum? Hem ayrıca o, kendini etrafındaki herkesi sindirmek zorunda hisseden tiplerdendi, bilirsin bu tipleri ve sanırım onun kontrolü altında ve bedavaya çalışmamı sağlayacağı daha iyi yollar bulması gerektiği artık kafasına dank etmişti. Önce...” bir süre bir başka kereste parçasının üzerinde düşündü, sonra onu alıp <i>belki</i> yığınına koydu, “önce bana bir yıl ara vermemi söyledi ya da dört yıl, beş yıl, ne kadar alacaksa ve üniversite paramın geri kalanını zor yoldan çalışıp kazanmam gerektiğini söyledi. Kazandığım paranın tek sentini bile görmedim. Ailemle yaşıyordum ve babam kazandıklarımı özel bir hesaba yatırıyordu, anlarsın ya, kendi iyiliğim için. Zor ama ne yapalım, diye düşünüyordum. Ama sonra, yaklaşık üç yıl boyunca onun için tam mesai çalıştıktan sonra işler değişti. Bir anda,” güldü, “eh, anlaşmayı anlamamış mıydım? Üniversitenin ilk iki yılını ona geri ödüyordum. Kenara tek bir sent bile koyduğu yoktu.”</p>

  <p>“Ama bu korkunç!” dedim, beynimden vurulmuşa dönüp biraz duraksadıktan sonra. Böyle bir vicdansızlığa nasıl gülebildiğini anlayamıyordum.</p>

  <p>“Eh,” gözlerini devirdi, “hâlâ biraz toydum ama o noktada oradan kurtulacağım derken yaşlanıp öleceğimin farkında vardım. Fakat para yok, gidecek bir yer yok, ne yapacaktım? Bir yolunu bulmak için kafa patlatıp dururken ne olsa beğenirsin? Bir gün yine babam bana ağzına geleni söylerken şans eseri Welty de ofisteydi. Babam çalışanlarının yanında bana fırça atmaya bayılırdı, mafya babası gibi kasıla kasıla yürür, şunun için bunun için ona borçlu olduğumu, bunu, tırnak içinde, maaşımdan keseceğini söylerdi. Hayal ürünü bir suçtan ötürü sözüm ona maaş çekime alıkoyacağını falan söylerdi. Bu tarz şeyler. Welty’yi ilk görüşüm değildi. Gayrimenkul satışlarına nakliyat ayarlamak için ofise gelmişti, o hep sırtı yüzünden insanlarda iyi izlenim oluşturmak, insanların bu şekil bozukluğunun ötesini görmesini sağlamak için çok çabalaması gerektiğini söylerdi ama ben onu en başından sevmiştim. Çoğu insan da onu severdi, babam bile, ki şöyle söyleyeyim, kendisi insanlara öyle kanı kaynayan türden bir adam değildi. Her neyse, bu öfke patlamasına şahit olan Welty, ertesi gün babamı aradı ve eşyalarını satın aldığı bir evdeki mobilyaların paketlenmesinde benim yardımıma ihtiyaç duyduğunu söyledi. Ben sıkı çalışan, iri yarı, güçlü kuvvetli bir çocuktum, tam aranan şey. Eh,” Hobie doğruldu ve kollarını havaya kaldırıp esnetti, “Welty iyi bir müşteriydi. Böylece babam, artık nasıl olduysa, tamam dedi.</p>

  <p>“Paketlenmesine yardım ettiğim ev, eski De Peyster malikânesiydi. Ve aslına bakarsan ihtiyar Bayan De Peyster’ı gayet iyi tanırdım. Küçük bir çocuk olduğum zamandan beri arada bir onu ziyaret etmek hoşuma giderdi; parlak, sarı bir peruk takan, komik, yaşlı bir kadındı, tam bir bilgi kaynağıydı, evinin her yerinde gazeteler olurdu, yerel tarihle ilgili her şeyi bilirdi, inanılmaz keyifli bir hikâye anlatıcısıydı. Her neyse, ne evdi ama, Tiffany camlarla ve 1800’lerden kalma çok kaliteli mobilyalarla doluydu ve ben birçok parçanın menşei hakkında yardım edebilmiştim. Bayan De Peyster’ın, Başkan McKinley’nin oturduğu koltukla ya da diğer herhangi bir şeyle pek de ilgisi olmayan kızından çok daha fazla. Ona yardım etmeyi bitirdiğim gün, saat akşamüstü altı falandı, tepeden tırnağa toza bulanmıştım, Welty bir şişe şarap açtı ve birlikte kolilerin arasında oturup onu içtik, çıplak yerlerin ve boş evin yaptığı yankıyı bilirsin. Yorgunluktan bitmiştim, babamı işin dışında bırakıp parayı doğrudan bana ödedi Welty ve ona teşekkür edip bildiği başka bir iş var mı diye sorduğumda, ‘Baksana, ben New York’ta bir dükkân açtım ve eğer bir iş istiyorsan, işin hazır,’ dedi. Bunun üzerine kadehlerimizi tokuşturduk ve ben eve gittim, daha çok kitaplarla dolu bir bavul hazırladım, hizmetçimizle vedalaştım ve ertesi gün otostop çekip bir kamyonla New York’a gittim. Bir daha asla arkama bakmadım.”</p>

  <p>Bunu kısa bir sessizlik izledi. Hâlâ tahta parçalarını ayıklıyorduk: Çin’de oynanan antik bir oyundaki karşılaşmalar gibi, kâğıt kadar ince parçaların tıkırtısı; bu seste, çok daha büyük bir sessizliğin içinde kayboluyormuşsun hissi veren esrarengiz bir hafiflik vardı.</p>

  <p>“Hey,” dedim, parçalardan birine gözüm ilişmiş ve onu hemen kapmıştım, zafer kazanmışçasına ona uzattım: tam bir renk uyumu sağlıyordu, kenara ayırdığı bütün parçalardan daha yakın bir renkti.</p>

  <p>Tahtayı elimden aldı, lambanın ışığının altında baktı. “Fena değil.”</p>

  <p>“Nesi var ki?”</p>

  <p>“Bak, görüyor musun?” Tahta parçasını saatin kapağının üstüne tuttu. “Bunun gibi bir eserde, asıl uydurman gereken şey ahşabın dokusudur. İşin püf noktası bu. Ton farklılıklarını ayarlamak daha kolay. Şimdi bu,” besbelli birkaç ton açık kalan bir başka parçayı eline aldı, “biraz balmumu ve biraz da doğru renklendirmeyle... belki. Potas bikromatı, bir parça koyu kahve, bazen eşini bulması zor bir doku olduğunda, bazı ceviz türlerinde özellikle, yeni ahşabın bir kısmını karartmak için amonyak kullanırım. Ama ancak çok çaresiz kaldığımda. Eğer varsa, tamir ettiğin parçayla aynı kalitede bir ahşap kullanmak her zaman en iyisidir.”</p>

  <p>“Bütün bunları nasıl öğrendin?” dedim mahcup bir duraksamadan sonra.</p>

  <p>Güldü. “Tıpkı senin şimdi öğrendiğin gibi! Kenarda durup izleyerek. Bir işe yarayarak.”</p>

  <p>“Welty mi öğretti?”</p>

  <p>“Ah, hayır. Bu işten anlardı, nasıl yapıldığını bilirdi. Bu işteysen bilmen gerekir. Sağlam bir gözü vardı ve ikinci bir görüş almak istediğimde hemen gidip onu getirirdim. Ama ben yanına gelmeden önce restorasyon isteyen parçaları kabul etmezmiş. Zaman alan bir iş bu, belli bir kafa yapısı gerektirir, onda ne böylesi bir mizaç ne de fiziki güç vardı. O daha çok satın alma kısmıyla ilgilenirdi, bilirsin, müzayedelere gitmekle falan ya da dükkânda durup müşterilerle sohbet etmeyi yeğlerdi. Her öğleden sonra saat beş gibi yukarıya çıkıp bir fincan çay içerdim. ‘Zindanlarından çıkmışsın,’ derdi. Eski günlerde bütün o küf ve rutubetle burası epey fena durumdaydı. Welty’yle çalışmaya ilk geldiğim zamanlarda,” güldü, “Abner Mossbank adlı eski bir ahbabı vardı. Bacakları tutmuyordu, parmaklarında eklem iltihabı vardı, zar zor görüyordu. Bir parça üzerinde çalışmayı bitirmesi bazen bir yıl alıyordu. Ama ben hemen arkasında durup onun çalışmasını izledim. Tıpkı bir cerrah gibiydi. Soru bile soramazdım. Mutlak sessizlik! Ama her şeyi bilirdi, başkalarının nasıl yapıldığını bilmediği ya da artık öğrenmeye uğraşmadığı işleri bilirdi, bu iş pamuk ipliğine bağlı artık, nesilden nesile geçiyor ancak.”</p>

  <p>“Baban kazandığın parayı verdi mi sana?”</p>

  <p>Sevgiyle gülümsedi. “Tek bir sentini bile vermedi! Benimle bir daha konuşmadı da. Huysuz, kıl bir herifin tekiydi, kalp krizi geçirip öldü, en eski çalışanlarından birini kovarken hem de. Görüp görebileceğin en az kişinin katıldığı cenazelerden biriydi. Sulu karın altında üç siyah şemsiye. Ebenezer Scrooge’u hatırlamamak elde değil.”</p>

  <p>“Okula bir daha geri dönmedin mi?”</p>

  <p>“Hayır. İstemedim de. Yapmayı sevdiğim işi bulmuştum. Yani,” ellerini beline koydu ve gerindi, üstüne bol gelen ve biraz da kirli görünen eski püskü ceketi, ahıra giden babacan bir seyismiş gibi gösteriyordu onu, “kıssadan hisse, bütün bunlar seni kim bilir nerelere götürecek?”</p>

  <p>“Bütün neler?”</p>

  <p>Güldü. “Şu tekne tatilin,” dedi boya tozu kavanozlarının eczanedeki ilaç şişeleri gibi sıralandığı rafa doğru giderken: toprak kızılları, zehirli yeşiller, odun kömürü ve yanmış kemik tozları. “Karar anı olabilir. Bazı insanlara böyle yapar deniz.”</p>

  <p>“Andy’yi deniz tutuyor. Teknedeyken kusarsa diye yanında bir poşet taşıması gerekiyor.”</p>

  <p>“Eh,” dedi karbon karası kavanozuna uzanırken, “itiraf etmeliyim, <i>beni</i> hiç tutmadı. Ben çocukken -‘Kadim Denizcinin Ezgisi’, o Gustave Dore çizimleri- hayır, okyanus tüylerimi ürpertir ama ben seninki gibi bir maceraya çıkmadım hiç. Ama asla bilemezsin. Çünkü,” kaşları çatık, elindeki paletin üzerine birazcık yumuşak siyah tozu döktü, “Bayan De Peyster’in eski mobilyalarının geleceğimi şekillendiren şey olacağı aklımın ucundan bile geçmezdi. Belki pavuryalar da seni büyüleyecek ve sen de deniz biyolojisi okuyacaksın. Ya da tekne inşa etmek veya deniz ressamı olmak veya <i>Lusitania</i> isimli gemi hakkında kusursuz bir kitap yazmak istediğine karar vereceksin.”</p>

  <p>“Belki de,” dedim ellerim arkamda. Ama aslında neyi umduğumu dile getirmeye cesaretim yoktu. Bunu düşününce bile gerçek anlamda tir tir titriyordum. Çünkü durum şöyleydi: Kitsey ve Toddy bana karşı çok, çok daha iyi davranmaya başlamışlardı, sanki birileri onları kenara çekip tembihlemiş gibi ve Bay ve Bayan Barbour arasında, beni ümitlendiren -hatta ümitlendirmekten de öte- kimi bakışmalar görmüş, üstü kapalı imalar sezmiştim.</p>

  <p>Aslında bütün bunları kafama sokan Andy idi. “Seninle birlikte zaman geçirmenin bana iyi geldiğini düşünüyorlar,” demişti geçen gün okula giderken. “Beni kabuğumdan çıkardığını ve daha fazla sosyalleştirdiğini. Maine’e vardığımızda bütün aile bir aradayken bir duyuru yapabileceklerini düşünüyorum.”</p>

  <p>“Duyuru mu?”</p>

  <p>“Mankafalık etme. Seni çok sevdiler, özellikle de annem. Babam da tabii. Bence senin bizimle kalmanı isteyebilirler.”</p>

  <h3 id="sigil_toc_id_32">XVII</h3>

  <p class="p1">Şehrin yukarı yakasına otobüsle döndüm, biraz uykuluydum, tatlı tatlı ileri geri sallanıyor, geçip giden ıslak cumartesi caddelerinin ışıklarını izliyordum. Eve ayak bastığım anda -yağmurun altında eve yürüyünce üşümüştüm- Kitsey antreye koşup geldi ve sanki eve giren bir deve kuşuymuşum gibi dehşet ve şaşkınlık gözlerle bana baktı. Sonra bu anlamsız birkaç saniyenin ardından sandaletlerini parke zeminin üzerinde tıkırdatarak fırlayıp oturma odasına gitti, bağırıyordu: “Anne? Geldi!”</p>

  <p>Bayan Barbour belirdi. “Merhaba, Theo,” dedi. Son derece sakindi ama tavrında zoraki bir şeyler vardı sanki, adını koyamıyordum. “İçeri gelsene. Sana bir sürprizim var.”</p>

  <p>Peşi sıra Bay Barbour’un bu bulutlu akşamüstünde kasvetli görünen ve çerçevelenmiş işaret bayrakları ve gri pencerelerden akan yağmurun, fırtınada çalkanan deniz üzerindeki bir gemi kamarasının tiyatro sahnesini andırdığı çalışma odasına girdim. Odanın diğer tarafındaki biri tek kişilik deri koltuktan kalktı.</p>

  <p>“Selam ahbap,” dedi. “Görüşmeyeli uzun zaman oldu.”</p>

  <p>Kapı girişinde dondum kaldım. Bu sesi tanımamam imkânsızdı: babam.</p>

  <p>Pencereden gelen loş ışığa doğru öne çıktı. Oydu, kuşkusuz ama onu son görüşümden bu yana değişmişti: şişmanlamış, bronzlaşmıştı, yanakları şişmişti, üzerinde yeni birtakım vardı ve yeni saç kesimiyle şehir merkezinde çalışan bir barmene benziyordu.</p>

  <p>Dehşet içinde dönüp Bayan Barbour’a baktım; bana, <i>biliyorum ama ne yapabilirim ki</i> demek istercesine ışıl ışıl ama çaresizce gülümsedi.</p>

  <p>Ben şaşkınlıktan dilim tutulmuş gibi orada öylece dikilirken biri daha ayağa kalktı ve dirseğiyle itip babamın önüne geçti. “Selam, ben Xandra,” dedi genizden gelen bir sesle. Kendimi bronz ve fit görünümlü, tuhaf bir kadınla karşı karşıya buldum: donuk gri gözler, kırışık, bakırsı bir ten ve araları ayrık dişler. Annemden daha yaşlı olsa da ya da en azından öyle görünse de genç kız gibi giyinmişti: kırmızı platform topuk sandalet, düşük bel bir kot, geniş bir kemer, bir dolu altın takı. Karamel-saman rengi saçları dümdüzdü ve uçları mısır püskülü gibi olmuştu; sakız çiğniyor ve etrafına güçlü meyve kokuları saçıyordu. “Xandra, X’le yazılıyor,” dedi fısıltıya benzer pürüzlü bir sesle. Koyu renkli maskarayla süslenmiş gözleri belirgin ve renksizdi; bakışlarıysa güçlü, özgüvenli ve tereddütsüzdü. “Sandra değil. Ve <i>Tanrı</i> biliyor ya, Sandy de değil. Bununla çok karşılaşıyorum ve tepemi attırıyor.”</p>

  <p>O konuştukça şaşkınlığım giderek artıyordu. Onu anlamlandıramıyordum: hırıltılı sesi, kaslı kolları, ayak başparmağındaki Çince karakterlerden dövme, uçları beyaza boyalı uzun, küt tırnaklarını, denizyıldızı şeklindeki küpeleri.</p>

  <p>“Şey, La Guardia’ya daha iki saat önce indik,” dedi babam boğazını temizleyip sanki bu her şeyi açıklıyormuş gibi.</p>

  <p>Babamın uğrunda bizi terk ettiği şey bu muydu? Hayret içerisinde bir kez daha Bayan Barbour’a baktım ama onun ortadan kaybolduğunu gördüm.</p>

  <p>“Theo, ben Las Vegas’tayım artık,” dedi babam duvara, kafamın üzerindeki bir yerlere bakarak. Oyunculuk eğitimli, o kontrollü, kendinden emin sesiyle konuşuyordu hâlâ ama sesi kulağa her zaman olduğu gibi otoriter gelse de benden daha rahat olduğu söylenemezdi. “Sanırım daha önce aramam gerekirdi ama kalkıp seni almaya gelmek daha kolay olur diye düşündüm.”</p>

  <p>“Beni almaya mı?” dedim uzun bir duraksamadan sonra.</p>

  <p>“Söyle ona, Larry,” dedi Xandra, sonra bana doğru döndü: “Babanla gurur duymalısın. İçkiyi bıraktı. Kaç gündür içmiyor oldun bugün? Elli bir miydi? Bütün bunları tek başına yaptı, gidip bir yere de yatmadı, koltuğun üstünde bir bir sepet Paskalya şekeri ve bir şişe antidepresan Valium’la arındı zehirden.”</p>

  <p>Ona ya da babama bakmaktan çok utandığım için bir kez daha dönüp arkama baktım ve Kitsey Barbour’un kocaman, yusyuvarlak gözlerle koridorda durmuş bütün bunları dinlediğini gördüm.</p>

  <p>“Çünkü anlayacağın, <i>ben</i> buna katlanamıyordum,” dedi Xandra, babamın alkolikliğini annemin görmezden geldiğini ve onu teşvik ettiğini ima eden bir ses tonuyla. “Demek istediğim, benim annem de Canadian Club viskisiyle dolu bardağına kusup sonra onu yine de içebilecek türden bir ayyaştı. Ve bir gece babana şöyle dedim, Larry, sana ‘bir daha asla içmeyeceksin’ diyecek değilim ve doğrusu Adsız Alkolikler’e katılacak kadar korkunç bir durumda da değilsin...”</p>

  <p>Babam gırtlağını temizledi ve genelde yabancılara sakladığı güler yüzlü bir ifadeyle bana döndü. İçmeyi <i>bırakmıştı</i> belki ama yine de son sekiz aydır kendini romlu içkilere ve Hawaii usulü parti tabaklarına kaptırmış gibi şişmiş, parlak, biraz da sersem bir görüntüsü vardı.</p>

  <p>“Oğlum, ııı,” dedi, “uçaktan şimdi indik ve buraya geldik çünkü seni hemen görmek istedik, elbette...”</p>

  <p>Bekledim.</p>

  <p>“...evin anahtarları lazım bize.”</p>

  <p>Bütün bunlar benim için biraz fazla hızlı olup bitiyordu. “Anahtar mı?” dedim.</p>

  <p>“İçeri giremiyoruz,” dedi Xandra açık açık. “Çoktan denedik.”</p>

  <p>“Mesele şu ki, Theo,” dedi babam açık ve samimi bir ses tonuyla, elini saçlarının arasından geçirdi, “Sutton Place’teki eve girmem ve neyin ne olduğunu görmem gerekiyor. Eminim orada her şey darmadağınık haldedir ve artık birinin oraya gidip bir şeyleri yoluna koymaya başlaması lazım.”</p>

  <p><i>Ortalığı böyle darmadağınık halde bırakmasaydın...</i> Babamın anneme tam olarak böyle dediğini duymuştum -ortadan kaybolmadan iki hafta kadar önce- o zamana dek işittiğim en büyük kavgalarını ederken, yatağının yanındaki komodinin üstündeki tabakta duran anneme ait pırlanta ve zümrüt küpeler ortadan kaybolduğunda. Babam (yüzü kıpkırmızı, iğneleyici tiz sesiyle onunla alay ederek) bunun <i>annemin</i> hatası olduğunu, onları muhtemelen Cinzia’nın ya da kim bilir kimin aldığını, takıları öyle ortada bırakmanın iyi bir fikir olmadığını ve belki de bunun eşyalarına daha iyi sahip çıkmasını ona öğreteceğini söylemişti. Ama annem -yüzü öfkeden küle dönmüş halde- soğuk ve sakin bir sesle küpeleri cuma gecesi kulağından çıkardığını ve Cinzia’nın o zaman beri eve hiç gelmediğini üstüne basa basa söylemişti.</p>

  <p>“Sen ne halt demeye çalışıyorsun?” diye kükremişti babam.</p>

  <p>Sessizlik.</p>

  <p>“Yani ben şimdi de hırsız oldum, öyle mi? Kendi kocanı senin takılarını çalmakla suçluyorsun? Bu ne hastalıklı, ne münasebetsiz bir saçmalık böyle? Senin yardım alman lazım, biliyorsun değil mi? Senin cidden profesyonel bir yardıma ihtiyacın var...”</p>

  <p>Ancak ortadan kaybolan tek şey küpeler değildi. Kendisi de ortadan kaybolduktan sonra nakit para ve annemin babasına ait birkaç antika sikke gibi başka şeylerin de kaybolduğu ortaya çıktı ve annem kilitleri değiştirdi, Cinzia ve kapı görevlilerini o işteyken babam gelecek olursa eve girmesine izin vermemeleri konusunda uyardı. Ve tabii şimdi her şey değişmişti, onu eve girmekten ve annemin eşyalarını kurcalayıp onlarla canı ne isterse yapmaktan alıkoyacak hiçbir şey yoktu ama orada durmuş ona bakarken ve ne diyeceğimi düşünmeye çalışırken, kafamdan yarım düzine şey geçiyordu ve aralarından en önemlisi de tabloydu. Haftalardır her gün kendi kendime oraya gidip onun çaresine bakacağımı, bir şekilde çözüm bulacağımı söylemiş ama hep erteleyip durmuştum ve şimdi babam gelmiş karşımda duruyordu.</p>

  <p>Babam hâlâ sabit bir şekilde bana gülümsüyordu. “Tamam mı, evlat? Bize yardım etmek isteyebilirsin diye düşündüm?” Belki artık içki içmiyordu ama bütün o eski “canım iki tek atmak istiyor” tipi hâlâ yerinde duruyor ve zımpara kâğıdı kadar rahatsız edici bir his veriyordu.</p>

  <p>“Anahtar bende değil,” dedim.</p>

  <p>“Sorun değil,” diye süratle geri dönüş yaptı babam. “Çilingir çağırabiliriz. Xandra, bana telefonu versene.”</p>

  <p>Çabuk düşündüm. Yanlarında ben olmadan eve girmelerini istemiyordum. “Jose ya da Goldie bizi içeri sokabilir,” dedim. “Ben de sizinle gelirsem.”</p>

  <p>“İyi o zaman,” dedi babam, “gidelim hadi.” Ses tonundan, anahtar konusunda yalan söylediğimi bildiğinden şüphelendim (anahtar Andy’nin odasına sağ salim gizlenmişti). Apartmanda çalışan adamların çoğu onun pek çok kez içki yüzünden berbat hale geldiğini gördükleri için onu pek sallamadıklarından kapı görevlilerini işin içine sokmanın pek hoşuna gitmediğinin de farkındaydım. Ama çaktırmamak için omuz silkip arkasını dönene dek olabildiğince boş boş suratına baktım.</p>

  <h3 id="sigil_toc_id_33">XVIII</h3>

  <p class="p1"><i>“Hola, Jose!”</i><a id="k18" href="../Text/dipnot.xhtml#a18"><sup>[18]</sup></a></p>

  <p><i>“Bomba!"</i><a id="k19" href="../Text/dipnot.xhtml#a19"><sup>[19]</sup></a> diye bağırdı Jose, beni kaldırımda görünce sevinçle geriye doğru bir adım atarak; kapı görevlilerinin en genci ve en neşelisiydi o, her zaman daha mesaisi bitmeden sıvışır, parkta futbol oynardı. “Theo! <i>¿Qué lo que, manito!"</i><a id="k20" href="../Text/dipnot.xhtml#a20"><sup>[20]</sup></a></p>

  <p>Yapmacıksız gülümsemesi beni sertçe tutup geçmişe götürmüştü. Her şey aynıydı: yeşil tente, solgun gölgelik, kaldırımdaki çöküntüye dolan aynı kirli, kahverengi su birikintisi. Art deco kapıların -parlak nikel, belli belirsiz güneş yanıklarıyla lekelenmiş, 1930’lardan kalma bir filmde fötr şapkalı aceleci gazeteci adamların itip geçtikleri türden kapıların- önünde dikilirken oradan içeri girip annemi gelen postaları ayıklarken, asansörü beklerken bulduğum bütün o günleri hatırladım. Topukluları ve çantasıyla işten yeni gelmiş, kollarında doğum günü için ona yolladığım çiçekler. <i>Ah, şu işe bak. Gizli hayranım yine iş başında.</i></p>

  <p>Arkama bakan Jose, birazcık geride kalan babamı ve Xandra’yı fark etti. “Merhaba, Bay Decker,” dedi daha resmî bir ses tonuyla, yanımdan uzanıp babamın elini sıktı kibarca ama birbirlerinden hoşlanmazlardı. “Sizi görmek güzel.”</p>

  <p>Babam, o “hoş” gülümsemesiyle karşılık veriyordu ama ben öyle gergindim ki araya girdim: “Jose...” gelirken yolda İspanyolcasını bulacağım diye beynimi patlattığım cümleyi içimden tekrarlayıp duruyordum, <i>“mi papá quiere entrar en el apartamento, le necesitamos abrir la puerta.”</i><a id="k21" href="../Text/dipnot.xhtml#a21"><sup>[21]</sup></a></p>

  <p>Sonra doğrudan yolda buraya gelirken çalıştığım soruya atladım: <i>“Usted puede subir con nosotros?”</i><a id="k22" href="../Text/dipnot.xhtml#a22"><sup>[22]</sup></a></p>

  <p>Jose’nin gözleri bir anda babama ve Xandra’ya kaydı. Dominik Cumhuriyeti’nden iriyarı, yakışıklı bir adamdı, birazcık genç Muhammet Ali’yi andırıyordu - mülayim biriydi, durmadan makara yapardı ama ona bulaşmak istemezdiniz. Bir keresinde, bir güven anında üniformasının ceketini yukarı sıyırarak karnını açıp bana Miami’de bir sokak kavgasında olduğunu söylediği bıçak yarasını göstermişti.</p>

  <p>“Memnuniyetle,” dedi İngilizce, yumuşak bir sesle. Onlara bakıyordu ama benimle konuştuğunun farkındaydım. “Sizi yukarı çıkaracağım. Her şey yolunda mı?”</p>

  <p>“Evet, gayet iyiyiz,” dedi babam sertçe. Yabancı dil olarak Almanca yerine İspanyolca öğrenmemde ısrar eden bizzat kendisiydi (“Bari ailede bir kişi şu lanet kapı görevlileriyle iletişim kurabilsin”).</p>

  <p>Tam bir mankafa olduğunu düşünmeye başladığım Xandra sinirle güldü ve o tiz, kekeleyen sesiyle konuştu: “Ya evet, iyiyiz ama uçuş içimizi dışımıza çıkardı. Vegas’tan buraya yol epey uzun sürüyor ve biz hâlâ biraz...” Tam bu noktada gözlerini devirdi ve serseme döndüklerini anlatmak istercesine parmaklarını salladı.</p>

  <p>“Ah, öyle mi?” dedi Jose. “Bugün? La Guardia’ya mı indiniz?” Bütün kapı görevlileri gibi o da laklak etmekte ustaydı, özellikle de konu trafik veya hava ya da trafiğin yoğun olduğu saatlerde havaalanına gidilecek en iyi güzergâhsa. “Duyduğuma göre epey rötar varmış orada bugün, bagaj taşıma görevlileriyle, sendikayla alâkalı bir sorun varmış, doğru mu?”</p>

  <p>Asansörle yukarı çıkarken Xandra galeyana gelmişçesine istikrarla gevezelik etmeyi sürdürdü: New York’un Las Vegas’a kıyasla ne kadar kirli olduğu hakkında (“Evet, itiraf ediyorum, batıda her şey daha temiz, sanırım biraz şımarığım ben”), uçakta verdikleri hindili sandviçin ve sipariş ettiği şarabın beş dolarlık para üstünü Xandra’ya getirmeyi “unutan” (Xandra parmaklarını kullanarak tırnak işaretlerini kendisi koyuyordu) hostesin ne kadar kötü olduğu hakkında...</p>

  <p>“Ah, hanımefendi,” dedi Jose hole adım atarken, kafasını yarı alaycı yarı ciddi şekilde sallıyordu. “Uçak yemekleri en kötüsüdür. Bugünlerde yiyecek bir şeyler verdiklerine şükrediyor insan. Ama size New York’la ilgili bir şey söyleyeyim. Burada iyi yemekler bulacaksınız. İyi Vietnam yemekleri, iyi Küba, iyi Hint...”</p>

  <p>“Ben öyle baharatlı şeyleri sevmem.”</p>

  <p>“Peki, siz hangisini seviyorsanız o zaman. Bizde hepsi var. <i>Segundito,</i>”<a id="k23" href="../Text/dipnot.xhtml#a23"><sup>[23]</sup></a> dedi anahtarı bulmak için anahtarlığı kurcalarken bir parmağını havaya kaldırarak.</p>

  <p>Kilit, içgüdüsel, kendine özgü tok, tek bir <i>klik</i> sesiyle açıldı. Kapalı kaldığı için havasız olsa da evin belirgin kokusu beni kendime getirmişti: kitaplar, eskimiş kilimler, limon kokulu yer temizleyicisi, Barney’s’ten aldığı yoğun mür kokulu mumlar.</p>

  <p>Müzeden çıkardığım çanta koltuğun altına tıkıştırdığım yerde duruyordu - tam olarak bıraktığım yerde, kim bilir kaç hafta önce... Başım dönerek hemen fırlayıp içeri girdim ve onu kaptım, bu sırada Jose kollarını önünde kavuşturmuş -uyuz olmuş babamın yolunu tıkıyordu biraz, tam olarak öyle görünmese de- kapının hemen dışında dikilmiş Xandra’yı dinliyordu. Yüzündeki sakin ama biraz dalgın ifade bana dondurucu soğuk bir gece babamı gerçek anlamda yukarıya taşımak zorunda kaldığı zamanki bakışını hatırlatıyordu; babam öyle sarhoştu ki paltosunu kaybetmişti. “En iyi ailelerde bile olur böyle şeyler,” demişti dalgın bir gülümsemeyle, takım elbisenin ceketinde kusmuklarla sanki kaldırımda yuvarlanıp durmuş gibi çizikler içinde ve pis görünen, abuk sabuk konuşan babamın zorla yüzüne doğru tuttuğu yirmi doları reddederken.</p>

  <p>“Aslında ben doğu sahilindenim,” diyordu Xandra. “Florida’dan?” Yine o sinirli kahkaha - kesik kesik, ağzındakini püskürtürcesine. “West Palm, tam olarak söylemek gerekirse.”</p>

  <p>“Florida mı dediniz?” dediğini duydum Jose’nin. “Oralar güzeldir.”</p>

  <p>“Evet, harika. En azından Vegas’ta güneş ışığını görüyoruz biz, kışları burada geçirmeye dayanır mıydım hiç bilmiyorum, buzparmağa dönerdim herhalde...”</p>

  <p>Çantayı kaldırdığım anda, fazla hafif olduğunu fark ettim, neredeyse bomboştu. Tablo hangi cehenneme gitmişti? Panikten gözlerim âdeta kör olsa da durmadım, koridorda yürümeye devam ettim, otomatiğe bağlamış gibiydim, odama girdim, yürürken başım fır fır dönüyordu -ansızın- o geceye dair kopuk kopuk anıların içinde birden aklıma geldi. Çanta ıslanmıştı. Resmi o ıslak çantada bırakmak istememiştim, sonra küflenir, yumuşar ya da kim bilir ne olurdu. Bunun yerine -nasıl unutabilirdim ki?- onu annemin çalışma masasının üstüne yerleştirmiştim, eve gelince ilk gördüğü şey o olsun diye. Çabucak, hiç durmadan çantayı odamın kapalı kapısının önünde, koridorda bıraktım ve korkudan başım dönerek annemin odasına yürüdüm, babamın peşimden gelmediğini umuyordum ama arkama dönüp bakmaya korkuyordum.</p>

  <p>Xandra’nın oturma odasından gelen sesini duyuyordum: “Bahse girerim burada, sokakta bir sürü ünlü görüyorsundur, ha?”</p>

  <p>“Tabii ya. LeBron, Dan Aykroyd, Tara Reid, Jay-Z, Madonna...”</p>

  <p>Annemin yatak odası karanlık ve serindi ve parfümünün hayal meyal, yalnızca hafiften sezilebilen kokusu katlanabileceğimden fazlaydı. İşte tablo oradaydı, gümüş çerçeveli fotoğrafların arasında duruyordu: anne ve babasının, benim çeşitli yaşlardaki hallerimin, bir sürü at ve köpeğin fotoğrafları: babasının kısrağı Kara Tahta, Koca Danua Bruno, ben ana okulundayken ölen daksundu Poppy. Çalışma masasının üstündeki okuma gözlüklerine, kuruması için astığı yerde kaskatı kesilmiş siyah külotlu çoraplarına, masa takviminin üzerindeki el yazısına ve kalbimi delik deşik eden daha milyon tane görüntüye karşı sağlam durmaya çalışarak tabloyu kaldırıp aldım, koltuğumun altına sıkıştırdım ve hızla koridorun karşısındaki odama gittim.</p>

  <p>Odam -tıpkı mutfak gibi- hava boşluğuna bakıyordu ve ışıkları açık olmadığında kapkaranlık oluyordu. Küf kokulu banyo havlusu o son sabahki duştan sonra attığım yerde, bir yığın kirli çamaşırın üstünde buruş buruş duruyordu. Havluyu tutup kaldırdım -kokudan yüzümü buruşturmuştum- tablonun üzerine atarım diye düşünüyordum, saklayacak daha iyi bir yer bulana kadar, belki şuraya...</p>

  <p>“Ne yapıyorsun?”</p>

  <p>Babam arkasında parlayan ışıkla karanlık bir silüet halinde kapıda duruyordu.</p>

  <p>“Hiç.”</p>

  <p>Eğildi, koridorda bıraktığım çantayı kaldırdı. “Bu ne burada böyle?”</p>

  <p>“Okul çantam,” dedim biraz duraksadıktan sonra ama aslında annemin alışveriş için kullandığı katlanır bez çantalarından biriydi; benim ya da başka herhangi bir çocuğun, okula asla götürmeyeceği bir şeydi.</p>

  <p>Çantayı açık kapıdan içeri fırlattı, kokuyu alınca burnunu kırıştırdı. “Üff,” dedi, elini yüzünün önünde sallayarak, “burası eski hokey çorapları gibi kokmuş.” O, kapının iç tarafına uzanıp lambanın düğmesini açarken ben, karmaşık ama kastırıcı bir hareketle havluyu resmin üstüne atmayı başardım ki (umuyordum) onu göremesin.</p>

  <p>“O ne oradaki?”</p>

  <p>“Bir poster.”</p>

  <p>“Bak, umarım Vegas’a bir sürü ıvır zıvır götürmeyi planlamıyorsundur. Kışlıklarını koymana gerek yok, onlara ihtiyacın olmayacak, belki bir tek kayak malzemeleri. Tahoe’de kayak yapmanın nasıl olduğuna inanamayacaksın, burada şehir dışındaki o buzlu küçük dağlarla alakası bile yok.”</p>

  <p>Bir karşılık vermem gerektiğini hissediyordum, hele de ortaya çıktığından beri söylediği en uzun ve en samimi şey olduğunu düşünürsek ama nedense düşündüklerimi toparlamanın yolunu bulamadım.</p>

  <p>Babam ansızın, “Annen de birlikte yaşaması öyle çok kolay biri değildi, biliyorsun,” dedi. Masamın üzerinden eski bir matematik testine benzer bir şey aldı ve sonra onu yerine geri attı. “Asla açık davranmazdı. Nasıl olduğunu sen de biliyorsun. Sessizliğe bürünürdü. Buz gibi davranıp beni dışlardı. Hep doğru olanı yapmak zorundaydı. Bu bir güç meselesiydi, bilirsin, cidden kontrolü elinde tutardı. Dürüst olmak gerekirse ki bunu söylediğim için kendimden nefret ediyorum, artık onunla aynı odada olmaya bile katlanamadığım bir raddeye gelmişti. Yani onun kötü biri olduğunu söylemiyorum. Ama sadece bir dakika önce her şey iyiyken bir dakika sonra, <i>pat,</i> ne yaptım ki ben ve yine o yok sayma.”</p>

  <p>Hiçbir şey söylemedim - o küflü havlu tablonun üstünde duruyorken ve ışık gözlerimin içine içine parlarken orada öylece dikiliyor, bambaşka bir yerde olmayı diliyordum (Tibet, Tahoe Gölü, Ay) ve ne cevap vereceğimi bilmiyordum. Annemle ilgili söyledikleri tamamen doğruydu: Annem genelde ketum biriydi ve bir şeye kızdıysa ne düşündüğünü anlamak çok zordu ama onun kusurları hakkında bir tartışmaya girmekle hiç ilgilenmiyordum, hele ki bu kusurlar babamınkilere kıyaslandığında adı bile anılmayacak kadar önemsizken.</p>

  <p>Babam devam ediyordu: “...çünkü elimde kanıtlayacak hiçbir şey yok, anlıyor musun? Her oyunun iki tarafı vardır. Bu kim haklı kim haksız meselesi değil. Ve tabii, kabul ediyorum, bazı şeylerin suçlusu benim ama yine de bunu söylemeliyim ki eminim sen de bunun farkındasındır, o, geçmişi kendi lehine yeniden yazmayı iyi becerirdi.”</p>

  <p>Onunla yeniden aynı odada olmak çok tuhaftı, hele de şimdi eskisinden bu denli farklıyken: etrafa yaydığı kokusu bile farklıydı neredeyse ve farklı bir ağırlık ve yük vardı üstünde, bir tür parlaklık hatta, sanki her yeri bir parmak yağla kaplanmış gibiydi. “Sanırım birçok evlilikte bizimki gibi sorunlar yaşanıyor ama o artık çok amansız biri haline gelmişti, anlıyor musun? Ve çok kontrolcü. Doğrusunu istersen onunla artık daha fazla bir arada yaşayamayacağımı hissediyordum ama Tanrı biliyor ya, <i>bunu</i> hak etmedi...”</p>

  <p><i>Tabii ki hak etmedi,</i> diye düşündüm.</p>

  <p>“Bütün bunların neden olduğunu biliyorsun, değil mi?” dedi babam, dirseğiyle kapı çerçevesine dayanmış, cin gibi gözlerle bana bakarak. “Benim evden ayrılışımın? Vergileri ödemek için banka hesabımızdan biraz para çekmem gerekti ve o küplere bindi, sanki parayı çalmışım gibi.” Dikkatle beni izliyor, nasıl tepki vereceğime bakıyordu. <i>“Ortak </i>banka hesabımızdı. Yani aslına bakarsan işler zora girdiğinde bana güvenmiyordu. Kendi kocasına.”</p>

  <p>Ne diyeceğimi bilmiyordum. Bu vergi meselesini ilk defa duyuyordum, gerçi söz konusu para olunca annemin babama güvenmediği sır değildi.</p>

  <p>“Tanrım, şikâyet edip durmayı hiç bırakmazdı ama,” dedi yarı gülerek yüzünü ekşitip, tek eliyle yüzünü baştan aşağı sildi. “Dişe diş. Daima skoru eşitlemeye bakardı. Çünkü çok ciddiyim, asla hiçbir şeyi unutmazdı. Yirmi yıl beklemesi bile gerekse senden öcünü alırdı. Ve tabii her zaman kötü adam gibi görünen <i>bendim</i> ve belki de gerçekten kötü adam <i>benimdir...”</i></p>

  <p>Tablo, küçük olsa da ağırlaşmaya başlamıştı ve yüzüm, rahatsızlığımı saklama çabasından kaskatı kesilmiş gibiydi. Sesini duymayı engellemek için içimden İspanyolca sayıları saymaya başladım. <i>Uno dos tres, quatro cinqo seis...</i> Yirmi dokuza ulaştığımda Xandra belirdi.</p>

  <p>“Larry,” dedi, “karınla senin gerçekten güzel bir eviniz varmış.” Bunu söyleyiş şekli onu ne kadar sevmesem de ona acımama neden oldu.</p>

  <p>Babam kolunu beline sardı ve hamur yoğurur gibi bir hareketle onu kendine çekti, midemi bulandırıyordu.</p>

  <p>“Eh,” dedi alçak gönüllülükle, “burası benden çok onun evi sayılır.”</p>

  <p><i>Doğru söze ne denir,</i> diye düşündüm.</p>

  <p>“Gel buraya,” dedi babam, onu elinden yakalayıp annemin yatak odasına doğru sürükleyerek, beni tamamen unutuvermişti. “Bir şeyi görmeni istiyorum.” Dönüp gidişlerini izledim, Xandra ve babamın, annemin eşyalarını eşeleyecekleri düşüncesi midemi bulandırıyordu ama yanımdan gittiklerine o kadar sevinmiştim ki bunu çok umursamadım.</p>

  <p>Bir gözüm boş kapı girişinde, yatağımın uzak ucuna gittim ve tabloyu göz önünden kaldırdım. Yerde eski bir <i>New York Post</i> duruyordu - birlikte geçirdiğimiz son cumartesi günü katlayıp bana doğru fırlattığı gazeteydi bu. <i>Şuna bir bak bakalım, ufaklık,</i> demişti kafasını kapıdan içeri sokup, <i>bir film seç.</i> İkimizin de hoşuna gidecek birkaç film olsa da Boris Karloff film festivalinden bir matine seçmiştim: <i>Yeraltı Canavarı. </i>Hiç şikâyet etmeden benim seçimimi kabul etmişti; Film Forum’a gitmiş ve filmi seyretmiştik ve bittikten sonra Moondance Diner’a gidip birer hamburger yemiştik - müthiş güzel bir cumartesi akşamıydı; annemin dünya üzerindeki son cumartesi akşamı olduğunu saymazsak eğer... Ve şimdi ne zaman aklıma gelse kendimi berbat hissediyordum çünkü (benim yüzümden) izlediği son film, cesetler ve mezar hırsızlığı hakkındaki klişe, eski bir korku filmi olmuştu. (Eğer onun görmeyi istediği filmi -Birinci Dünya Savaşı sırasında Parisli çocukları anlatan iyi eleştiriler almış filmi- seçmiş olsaydım şimdi belki yaşıyor olur muydu bir şekilde? Düşüncelerim sık sık böyle karanlık, batıl fay hatlarına kayıyordu.)</p>

  <p>Bu gazete kutsal, tarihî bir belgeymiş hissi uyandırsa da tam ortasını açtım ve ikiye ayırdım. Acımasızca tabloyu kapladım, sayfa sayfa, sonra birkaç ay önce annemin Noel hediyesini kaplarken kullandığım bantla bantladım. “Harika!” demişti, üzerinde bornozuyla renkli kâğıt yığınının arasından beni öpmek için uzanırken: asla göremeyeceği yaz aylarının pazar sabahlarında asla alıp parka götüremeyeceği bir suluboya seti.</p>

  <p>Yatağım -bitpazarından alınma, asker işi ve güven verici görünen, bronz, portatif karyolam- her zaman dünya üzerinde bir şey saklamak için en güvenli yer gibi görünmüştü bana. Ama şimdi, etrafıma (eskimiş çalışma masama, Japon Godzilla posterine, hayvanat bahçesinden aldığımız, kalemlik olarak kullandığım penguen kupama) bakınca, bütün bunların geçiciliği acıyla kafama dank etti; bütün bu eşyaların, mobilyaların, gümüşlerin ve annemin bütün giysilerinin -etiketleri hâlâ üzerlerinde duran teşhir ürünü elbiselerinin, bütün o rengârenk bale pabuçlarının ve manşetlerine adının baş harfleri işlenmiş ısmarlama gömleklerinin- evimizden uçup gideceğini düşününce gözlerim karardı: koltuklar ve çini lambalar, ta Greenwich Village’dan aldığı eski vinil caz plakları, buzdolabında kavanozlar dolusu marmelat, zeytin ve keskin Alman hardalı. Banyoda, parfümlü yağlar ve nemlendiriciler, renkli banyo köpükleri, pahalı şampuanların (Kiehl’s, Klorane, Kerastase, annem her zaman aynı anda beş altı farklı şampuan kullanırdı) küvetin yan tarafına dizili yarısı boş şişeleri. Aslında darmadağın edilip üniformalı nakliyecilerin taşıyacağı bir setten ibaretken bu ev nasıl öyle kalıcı ve sağlam görünmüştü?</p>

  <p>Oturma odasına doğru giderken annemin sandalyede duran hırkasıyla karşılaştım, onun gök mavisi hayaletiyle. Wellfleet’te sahilde topladığımız deniz kabukları. Ölmeden birkaç gün önce Kore pazarından aldığı, vazonun içindeki kökleri ölü gibi kararmış ve çürümüş sümbüller. Çöp sepetinde: Dover Books’tan, Belgians Shoes’dan kataloglar, annemin en çok sevdiği tatlı olan bir paket Necco gofretinden geriye kalan paket kâğıdı. Elime alıp kokladım. Yüzüme bastırırsam eğer hırka da -adım gibi biliyordum- annem gibi kokacaktı ama onu sadece görmek bile dayanılmazdı.</p>

  <p>Odama geri döndüm ve çalışma masamın sandalyesinin üstüne çıkıp bavulumu indirdim -yumuşak kumaştan yapılmaydı ve çok da büyük değildi- onu temiz iç çamaşırlarıyla, temiz okul kıyafetleriyle ve çamaşırhaneden gelme ütülü gömleklerle doldurdum. Sonra tabloyu koydum, üstüne bir kat daha giysi doldurdum.</p>

  <p>Bavulun fermuarını kapadım, kilidi yoktu ama keten bezinden yapılmaydı zaten ve hiç kıpırdamadan durdum. Sonra koridora çıktım. Annemin yatak odasındaki çekmecelerin açılıp kapandığını duyabiliyordum. Bir kıkırdama.</p>

  <p>“Baba,” dedim yüksek sesle, “ben aşağıya inip Jose ile konuşacağım.”</p>

  <p>Sesleri bıçak gibi kesildi.</p>

  <p>“Hayhay,” dedi babam kapalı kapının ardından, anormal derecede içten bir sesle. Odama geri gidip bavulu aldım ve içeri geri girebileyim diye kapıyı aralık bırakıp bavulla birlikte evden çıktım. Sonra asansörün içinde aşağı inmeyi bekledim, karşımdaki aynaya bakıyor, annemin odasındaki Xandra’nın annemin giysilerini eşelediğini düşünmemek için fazlasıyla çaba sarf ediyordum. Babam bu kadınla daha evi terk etmeden mi görüşmeye başlamıştı? Onun annemin eşyalarının altını üstüne getirmesine izin verdiği için hiç mi tuhaf hissetmiyordu kendini?</p>

  <p>Jose’nin görev başında olduğu ön kapıya doğru gidiyordum ki birinin seslendiğini duydum: “Bir saniye beklesene!”</p>

  <p>Arkamı döndüğümde Goldie’yi gördüm, alelacele kargo odasından çıkıyordu.</p>

  <p>“Theo, aman Tanrım, çok üzgünüm,” dedi. Belirsiz bir an için öyle durup birbirimize baktık ve sonra ani, ne olursa olsun be, dürtüsüyle uzanıp bana sarıldı; öyle tuhaftı ki neredeyse komik sayılırdı.</p>

  <p>“Çok üzgünüm,” diye tekrarladı kafasını sallayarak. “Aman Tanrım, ne olay ama.” Goldie, boşandığından beri genellikle geceleri ve tatillerde çalışıyordu, eldivenlerini çıkardığı elinde yanmayan bir sigarayla kapıda duruyor, caddeye bakıyordu. Noel günü saat sabah beşte lobide öyle bir başına, yanında ışıklandırılmış bir ağaçtan ve elektrikli bir menorahtan başka kimse olmaksızın durmuş gazeteleri ayırırken annem beni bir kahve ve çörekle aşağıya gönderirdi ve o anda yüzündeki ifade bana sönük geçen tatil sabahlarını hatırlatırdı; boş bakışlar, yüzü kül gibi ve kuşkulu, yalnız ve savunmasız bir halde olurdu beni gördüğü andan hemen önce ve o anda en tatlı, <i>selam evlat</i> gülümsemesini takınırdı.</p>

  <p>“Sen ve annen hep aklımdasınız,” dedi kaşlarını çatarak. <i>“Ay bendito.</i><a id="k24" href="../Text/dipnot.xhtml#a24"><sup>[24]</sup></a> Kim bilir ne zorluklar çekiyorsundur, tahmin bile edemiyorum.”</p>

  <p>“Evet,” dedim ondan uzağa bakarak, “zor cidden.” İnsanlar bana her ne sebeple olursa olsun ne kadar üzgün olduklarını söylediklerinde başvurduğum sözdü bu. Bunu artık o kadar çok kullanmak zorunda kalmıştım ki öylesine söylenmiş sahte bir sözmüş gibi geliyordu kulağıma.</p>

  <p>“Uğramana çok sevindim,” dedi Goldie. “O sabah ben görevliydim, hatırlıyor musun? Hemen burada, ön kapıdaydım?”</p>

  <p>“Tabii hatırlıyorum,” dedim sanki <i>hatırlamayabilirmişim</i> gibi ısrar edişine şaşırarak.</p>

  <p><i>“Ah,</i> Tanrım.” Elini alnına koydu, sanki kendisi de kıl payı kurtulmuş gibi hararetli görünüyordu. “Her gün aklıma geliyor. Yüzü hâlâ gözümün önünde, anlıyor musun, hani taksiye binerken? Hoşça kal derken el sallayışı, ne kadar mutluydu.” Sır verircesine bana doğru eğildi. “Öldüğünü duyduğumda,” dedi, sanki bana büyük bir sır veriyormuş gibi. “Eski karımı aradım, o kadar üzgündüm yani.” Geri çekildi ve kaşlarını havaya kaldırıp bana baktı, ona inanmamı beklemiyor gibiydi. Goldie’nin eski karısıyla ettiği kavgalar efsaneydi.</p>

  <p>“Demek istediğim, hemen hemen hiç konuşmuyoruz,” dedi, “ama kime anlatacaktım? Biriyle konuşmam gerekiyordu, anlıyor musun? Yani onu arayıp onunla konuştum: ‘Rosa, buna inanmayacaksın. Binadan güzeller güzeli bir hanımı kaybettik.’”</p>

  <p>Beni fark eden Jose, konuşmamıza dâhil olmak için o kendine has, yaylana yaylana yürüyüşüyle ön kapıdan içeri girip yanımıza geldi. “Bayan Decker,” dedi kafasını sanki dünyada onun gibi bir tane daha yokmuş gibi sevgiyle sallayarak. “Her zaman selam verirdi, her zaman gülümserdi. Düşünceliydi, anlayacağın.”</p>

  <p>“Apartmandaki insanların bazıları gibi değildi yani,” dedi Goldie omzunun üzerinden bakarak. “Biliyorsun,” daha da yaklaştı ve yalnızca dudaklarını oynatarak, “şu züppeleri,” dedi. “Elleri bomboş, paket maket hiçbir şey yokken öyle duran ve onlara kapıyı açmanı bekleyen tiplerden bahsediyorum.”</p>

  <p>“O, onlardan değildi,” dedi Jose, hâlâ kafasını sallıyordu - hayır diyen suratsız bir çocuk gibi abartılı hareketlerle. “Bayan Decker birinci sınıf bir insandı.”</p>

  <p>“Baksana, bir saniye bekler misin burada?” dedi Goldie elini havaya kaldırarak. “Hemen döneceğim. Bir yere ayrılma. Bir yere ayrılmasına izin verme,” dedi Jose’ye geri geri yürürken.</p>

  <p>“Sana bir taksi çağırmamı mı istiyorsun, <i>manito?</i> dedi Jose elimdeki bavula bakıp.</p>

  <p>“Hayır,” dedim arkama dönüp asansöre bir göz atarak. “Dinle, Jose, ben gelip alıncaya kadar buna göz kulak olur musun?”</p>

  <p>“Tabii,” dedi, bavulu tutup kaldırdı. “Memnuniyetle.”</p>

  <p>“Almaya ben kendim geleceğim, tamam mı? Başka birinin almasına izin verme sakın.”</p>

  <p>“Peki, anladım,” dedi Jose nazikçe. Ben de peşinden kargo odasına gittim, burada bavulu etiketledi ve kaldırıp üst dolaplardan birine koydu. “Gördün mü?” dedi. “Ayak altında değil, bebeğim. İnsanların imza karşılığında teslim alabildikleri şeyler ve kendi eşyalarımız dışında hiçbir şeyi bu kadar yukarıya koymayız. Senin kendi imzan olmadan o çanta kimseye verilmeyecek. Amcana, kuzenine, hiç kimseye. Carlos’a, Goldie’ye ve diğerlerine de söyleyeceğim, o çantayı senden başka kimseye vermesinler diye. Tamam mı?” Kafamı sallıyordum, tam ona teşekkür edecektim ki Jose boğazını temizledi. “Dinle,” dedi daha alçak bir sesle. “Seni endişelendirmek falan istemem ama son günlerde bazı herifler gelip babanı sordu.”</p>

  <p>“Bazı herifler mi?” dedim, söylediklerine anlam veremediğim bir sessizlikten sonra. Jose’nin ağzından “bazı herifler” sözünü duymak ancak tek bir anlama gelirdi: babamın borçlu olduğu adamlar.</p>

  <p>“Endişelenme. Onlara hiçbir şey söylemedim. Yani, baban zaten ne zamandır yoktu, bir yıl mı oldu? Carlos artık hiçbirinizin burada yaşamadığınızı söylemiş ve bir daha da gelmediler. Ama,” asansöre doğru bir bakış attı, “belki baban buradayken, yani şimdilik evde fazla zaman geçirmek istemeyebilir, ne demek istediğimi anlıyor musun?”</p>

  <p>Ona teşekkür ediyordum ki Goldie elinde koca bir para tomarıyla geri döndü. “Bu, senin,” dedi aşırı duygusal bir tavırla.</p>

  <p>Bir an için onu yanlış duydum sandım. Jose öksürdü ve bakışlarını kaçırdı. Kargo odasındaki minicik siyah beyaz televizyonda (ekranı ancak bir CD kabı kadar büyüktü) uzun, şıngırtılı küpeler takmış, göz kamaştırıcı bir kadın yumruklarını tehdit edercesine sallıyor ve sus pus bir rahibe İspanyolca küfürler ederek bağırıp çağırıyordu.</p>

  <p>“Neler oluyor?” dedim hâlâ parayı uzatmaya devam eden Goldie’ye.</p>

  <p>“Annen sana bahsetmemiş miydi?”</p>

  <p>Allak bullak olmuştum. “Neden bahsetmedi mi?”</p>

  <p>Görünüşe bakılırsa -Noel’den hemen bir gün önce- Goldie bir bilgisayar sipariş etmiş ve onu apartmana teslim edeceklermiş. Bilgisayar, Goldie’nin oğlu içinmiş, okul için lazımmış ona ama (Goldie bu kısımda biraz kararsızdı) parasını ödememiş ya da sadece bir kısmını ödemiş, yoksa onun yerine eski karısının ödemesi mi gerekiyormuş ne. Her neyse, teslimatçılar bilgisayarı kapıya doğru geri taşıyıp kamyonlarına geri yüklüyorlarmış ki şans eseri annem aşağı inmiş ve neler olup bittiğini görmüş.</p>

  <p>“Ve parayı kendi cebinden verdi o güzel kadın,” dedi Goldie. “Neler olduğunu gördü ve el çantasını açıp çek defterini çıkardı. ‘Goldie, bu bilgisayarın oğluna okul için lazım olduğunu biliyorum. Lütfen senin için bunu yapmama izin ver, dostum, ne zaman ödeyebilirsen o zaman geri ödersin,’ dedi bana.”</p>

  <p>“Görüyorsun, değil mi?” dedi Jose beklenmedik bir hiddetle, kafasını şimdi kadının bir mezarlıkta durmuş, güneş gözlüklü, kodaman görünümlü bir adamla tartıştığı televizyondan çevirerek. “Senin annendi bu, bunu yapan oydu.” Başıyla parayı işaret etti, neredeyse öfkeliydi. <i>“Sí, es verdad </i><a id="k25" href="../Text/dipnot.xhtml#a25"><sup>[25]</sup></a>, birinci sınıf bir insandı o. İnsanlara değer verirdi yani. Ama çoğu kadın öyle mi? Onlar paralarını altın küpelere, parfüme ya da kendileri için o tarz şeyler almaya harcar.”</p>

  <p>Parayı almak bana tuhaf geliyordu, birçok nedenden ötürü. Şoka girmeme rağmen, bu hikâyede şüpheli bir şeyler olduğunu hissediyordum (ne tür bir mağaza parası ödenmemiş bir bilgisayarı teslim ederdi ki?). Sonraları düşününce, o kadar mı muhtaç görünüyordum ben, kapı görevlilerinin kendi aralarında para toplayıp vermeyi düşünecekleri kadar diye merak ettim. O paranın nereden geldiğini hâlâ bilmiyorum ve şimdi keşke daha çok soru sorsaymışım diyorum ama o gün olup biten her şey (ve hepsinden öte babamın ve Xandra’nın ansızın çıkıp gelmesi) beni öyle serseme çevirmişti ki Goldie karşıma geçip bana yerden kazıdığı çiğnenmiş bir parça sakız bile vermeye çalışsa elimi uzatıp uslu uslu alırdım onu.</p>

  <p>“Biliyorsun, beni ilgilendirmez,” dedi Jose, bunu söylerken kafamın üzerinden arkama bakıyordu, “ama senin yerinde olsam bu paradan kimseye bahsetmezdim. Ne demek istediğimi anlıyor musun?”</p>

  <p>“Evet, hemen cebine koy onu,” dedi Goldie. “Öyle elinde sallaya sallaya ortalıkta dolaşıp durma. Sokakta bu kadar para için seni öldürecek bir dolu adam var.”</p>

  <p>“Bu binada da!” dedi Jose, ani bir kahkahaya tutuldu.</p>

  <p>“Hah!” dedi Goldie, kendisi de kahkahalara boğularak, sonra ne dediğini anlamadığım İspanyolca bir şeyler söyledi.</p>

  <p><i>“Cuidado,”</i><a id="k26" href="../Text/dipnot.xhtml#a26"><sup>[26]</sup></a> dedi Jose, kafasını o kendine has alaycı ciddi tavırla salladı ama gülmesine engel olamıyordu. “İşte bu yüzden Goldie’yle benim aynı katta çalışmamıza izin vermiyorlar,” dedi bana. “Bizi birbirimizden ayırıyorlar. Birlikte çok iyi zaman geçiriyoruz.”</p>

  <h3 id="sigil_toc_id_34">XIX</h3>

  <p class="p1">Babam ve Xandra ortaya çıktıktan sonra her şey çok çabuk ilerlemeye başladı. O gece akşam yemeğinde (babamın seçtiğine şaşırdığım turistik bir restoranda) masadayken annemin sigorta şirketindeki birinden babama telefon geldi - bunca seneden sonra bile keşke daha iyi duyabilseydim diye hayıflanırım. Ama restoran gürültülüydü ve Xandra (beyaz şarap yudumlarının arasında - <i>babam</i> içkiyi bırakmış olabilirdi belki ama onun bırakmadığı belliydi) ya sigara içemediği için şikâyet ediyor ya da dikkati dağınık bir şekilde Fort Lauderdale’de bir yerlerde lisede okurken kütüphaneden aldığı bir kitaptan cadılık yapmayı öğrendiğini anlatıyordu. (“Aslını istersen, Wicca deniyordu buna. Bir toprak dinidir.”) Başka biri olsa bunun, yani cadı olmanın tam olarak neler içerdiğini sorardım (büyüler ve kurbanlar? şeytanla anlaşma?) ama ben daha fırsatını bile bulamadan o üniversiteye gitme imkânı olduğunu ama bunu yapmadığı için (“Sana benim neyle ilgilendiğimi söyleyeyim. İngiltere tarihi falan filan. Sekizinci Henry, İskoç Kraliçesi Mary Stuart.”) ne kadar üzüldüğünü anlatmaya devam etti. Ama herifin birine kafayı taktığı için sonunda üniversiteye falan gitmemiş. <i>“Kafayı taktım,”</i> diye tısladı keskin, renksiz gözlerini bana dikerek.</p>

  <p>O herife neden bu kadar kafayı taktığını asla öğrenemedim çünkü babam telefonla konuşmayı bıraktı. Bir şişe şampanya ısmarladı (ve bu benim çok komiğime gitti).</p>

  <p>“Bu lanet şeyin hepsini içemem ki ben,” dedi şarabının ikinci kadehini içen Xandra. “Başımı ağrıtacak sonra.”</p>

  <p>“Eh, ben şampanya içemiyorsam belki sen biraz içersin,” dedi babam arkasına yaslayarak.</p>

  <p>Xandra başıyla beni işaret etti. “Biraz o da içsin,” dedi. “Garson, bir kadeh daha getir.”</p>

  <p>“Üzgünüm,” dedi garson, tavırlarına bakınca daha önce de kontrolden çıkan turistlerle uğraşıyormuş gibi görünen ketum, İtalyan bir adamdı. “On sekiz yaşından küçükse alkol veremiyoruz.”</p>

  <p>Xandra el çantasını karıştırmaya başladı. Boyundan bağlamalı kahverengi bir elbise giymişti ve elmacık kemiklerinin altını bir allık ya da bronzlaştırıcı ya da bir tür kahverengimsi pudrayla öyle belirgin çizmişti ki uzanıp parmağımın ucuyla dağıtmak geliyordu içimden.</p>

  <p>“Hadi dışarı çıkıp sigara içelim,” dedi babama. Birbirlerine uzun uzun, pis pis sırıttılar, utançtan yerin dibine girdim. Sonra Xandra sandalyesini arkaya çekti ve -peçetesini sandalyenin üstüne düşürdü- etrafa bakınıp gözleriyle garsonu aradı. “Ah, güzel, gitmiş,” dedi, (büyük ölçüde) boş olan su bardağıma uzanıp içine döke saça şampanya doldurdu.</p>

  <p>Yemekler gelmişti. Onlar geri dönmeden kendime el altından bir bardak daha şampanya doldurdum. “Mımm!” dedi Xandra, ifadesi donuk ve yüzü biraz terlemiş görünüyordu, kısa eteğini çekiştirip sandalyesini geri çekme zahmetine girmeden kenardan kıvrılıp yerine geçti. Peçetesini dizinin üstüne serdi ve koca bir tabak dolusu, parlak kırmızı renkte <i>manicotti</i>’sini önüne çekti. “Müthiş görünüyor!”</p>

  <p>“Benimki de öyle,” dedi İtalyan yemekleri konusunda çok seçici olan ve tıpkı şimdi önündeki tabak gibi fazla domatesli, marinaraya batırılmış makarnalardan yakınıp durduğunu gayet iyi bildiğim babam.</p>

  <p>Ne kadar uzun süre dışarıda kaldıklarını düşününce epey soğuk olduklarını tahmin ettiğim yemeklerine yumulurken yarıda kalan sohbetlerini de sürdürdüler. “Yani, her neyse, sonuçta yürümedi,” dedi arkasına yaslanıp, yakamadığı sigarayla çapkın çapkın oyuncak gibi oynayarak. “Bu işler böyle.”</p>

  <p>“Senin harika olduğuna bahse girerim.”</p>

  <p>Babam omuzlarını silkti. “Gençken bile,” dedi, “zor bir oyun bu. Sadece yeteneğe bakmıyor. Görünüşle ve şansla da çok alakası var.”</p>

  <p>“Ama yine de,” dedi Xandra dudağının kenarını büktüğü bir parça peçeteyle kurutarak. “Gözümde bir aktör olarak canlandırabiliyorum seni.”</p>

  <p>Babamın ket vurulmuş oyunculuk kariyeri konuşmayı en sevdiği konulardan biriydi ve -Xandra istediği kadar ilgili görünsün- bir şeyler, bu konuyu onun da ilk duyuşu olmadığını söylüyordu bana.</p>

  <p>“Yani o işe devam etmek istemez miydim?” Babam uzun uzun alkolsüz birasına baktı (yoksa yüzde üç alkollü müydü? Oturduğum yerden göremiyordum). “Buna evet demek zorundayım. Ömür boyu süren pişmanlıklarımdan biri bu da. Yeteneğimi kullanarak bir şeyler yapmayı çok isterdim ama böyle bir lüksüm yoktu. Hayat tuhaf şekillerde bozuyor insanın işlerini.”</p>

  <p>Kendi dünyalarına dalmışlardı; bana verdikleri dikkati göz önüne alırsak orada değil de Idaho’da da olsam bir şey fark etmez gibiydi ama benim için hava hoştu, bu hikâyeyi ezbere biliyordum. Üniversitedeyken tiyatro yıldızı olan babam kısa bir süre hayatını oyunculuk yaparak kazanmış: reklamlarda seslendirme yapmış, televizyon filmlerinde birkaç ufak rol kapmış (öldürülen bir <i>playboy,</i> bir çete liderinin şımarık oğlu). Derken -annemle evlendikten sonra- bunların hepsi suya düşmüş. İşlerin neden yürümediğine dair uzun bir listesi vardı ama sık sık şöyle dediğini duyardım: annem modellik işinde biraz daha başarılı olsaymış ya da bunun için biraz daha çabalasaymış, onun da düzenli bir iş bulmak için endişelenmeden oyunculuğa konsantre olmak için yeterli parası olurmuş.</p>

  <p>Babam tabağını kenara itti. Pek bir şey yemediğini fark etmiştim - bu, söz konusu babam olunca, içtiğine ya da içmek üzere olduğuna işaretti. “Bir noktada bağlarımı koparıp çekip gitmem gerekti,” dedi peçetesini buruşturup masanın üstüne fırlatarak. Xandra’ya, ben ve annemden başka, kariyerini sona erdiren baş hainlerden biri olarak gördüğü Mickey Rourke’yi anlatıp anlatmadığını merak ettim.</p>

  <p>Xandra şarabından büyük bir yudum aldı. “O işe geri dönmeyi hiç düşünüyor musun?”</p>

  <p>“Bunu <i>düşünüyorum</i> elbette. Ama,” ölçüsüz bir ricayı geri çeviriyormuşçasına kafasını salladı, “hayır. Aslına bakarsan, cevabım hayır.”</p>

  <p>Şampanya damağımı gıdıklıyordu - hafif, tortulu bir köpüğü vardı, annemin hâlâ hayatta olduğu çok daha mutlu bir yılda şişelenmişti.</p>

  <p>“Yani, diyeceğim, beni gördüğü <i>saniye</i> benden hoşlanmadığını anlamıştım,” diyordu babam Xandra’ya usulca. Demek ona Mickey Rourke’den bahsetmişti.</p>

  <p>Xandra başını geriye attı, şarabının geri kalanım kafaya dikti. “Onun gibi herifler rekabete katlanamazlar.”</p>

  <p>“Hep Mickey aşağı, Mickey yukarı, Mickey seninle tanışmak istiyor ama içeri girdiğim anda her şeyin bittiğini anlamıştım.”</p>

  <p>“Adam besbelli ucubenin tekiymiş.”</p>

  <p>“O zaman değil, öyle değildi. Çünkü doğrusunu söylemek gerekirse, o zamanlar cidden müthiş bir benzerlik vardı, sadece fiziksel olarak da değil, oyunculuk tarzımız da benziyordu. Ya da şöyle diyelim, ben klasik eğitim almıştım, aralığım genişti ama Mickey’ninkiyle aynı durgunluğu yapabiliyordum ben de, anlarsın ya, şu fısıltılı sessiz tavırlar...”</p>

  <p>“Aaaah, tüylerimi diken diken ettin. <i>Fısıltılı.</i> Bunu öyle <i>söyleyişin.”</i></p>

  <p>“Evet ama asıl yıldız Mickey idi. İki kişiye yer yoktu.”</p>

  <p>Onların bir reklamdaki muhabbet kuşları gibi bir parça <i>cheesecake</i>’i paylaşmalarını izlerken acayip, alışılmadık bir zihin kaymasıyla içime daldım, yemek salonunun ışıkları çok parlaktı ve yüzüm şampanya yüzünden alev alev yanıyordu, karman çorman ama hararetli bir şekilde anne ve babası öldükten sonra gidip teyzesi Bess ile birlikte tren raylarına yakın bir yerdeki, duvar kâğıtları kahverengi, mobilyaları plastikle kaplı bir evde yaşamak zorunda kalan annemi düşünüyordum. Her şeyi margarinle kızartan ve bir defasında sırf saykedelik deseni kendisini rahatsız ediyor diye annemin elbiselerinden birini makasla paramparça eden Bess Teyze, çay içmek ya da aspirin almak gibi şeylerin yanlış olduğuna inanan ufacık, kaçık bir cemaat yüzünden Katolik kilisesini bırakan, tıknaz, hayata küskün, İrlandalı Amerikan bir kız kurusuymuş. Gözleri -bir fotoğrafta görmüştüm- anneminkilerle aynı ürkütücü, gümüş mavi renkteydi ama onun o patates gibi yüzünde etrafı kıpkırmızı ve çılgın görünüyorlardı. Annem, Bess Teyze’nin yanında geçirdiği on sekiz aydan, hayatının en kederli zamanı olarak bahsediyordu - atları satılmıştı, köpekleri dağıtılmıştı, yolun kenarında kollarını Yonca’nın, Karatahta’nın, Boya Kutusu’nun ve Bruno’nun boyunlarına dolamış, ağlaya ağlaya uzun uzun veda etmiş onlara. Eve geri döndüklerinde Bess Teyze, anneme şımarık olduğunu ve Tanrıdan korkmayan insanların her zaman hak ettiklerini bulduklarını söylemiş.</p>

  <p>“Ve prodüktör, bilirsin işte, yani hepsi Mickey’nin nasıl biri olduğunu biliyordu, herkes biliyordu, zor biri oluşuyla ün kazanmaya çoktan başlamıştı bile...”</p>

  <p>“O bunu hak etmedi,” dedim yüksek sesle, konuşmalarını bölerek.</p>

  <p>Babam ve Xandra konuşmayı kesti, dönüp Gila canavarıymışım gibi bana baktılar.</p>

  <p>“Yani insan neden böyle bir şey söyler ki?” Böyle yüksek sesle konuşmam doğru değildi ama yine de sözcükler, sanki biri bir düğmeye basmış gibi ağzımdan kendiliğinden dökülüveriyordu. “O ne kadar harikaydı, neden herkes ona böyle korkunç davrandı? Başına gelen bütün o şeylerin hiçbirini hak etmedi.”</p>

  <p>Babam ve Xandra birbirlerine baktılar. Sonra babam işaret edip hesabı istedi.</p>

  <h3 id="sigil_toc_id_35">XX</h3>

  <p class="p1">Restorandan çıktığımızda yüzüm alev alev yanıyor ve kulaklarım çınlıyordu. Barbourların evine döndüğümde saat inanılmaz geçti ama içeri girerken bir şekilde şemsiyeliği devirmeyi ve bir sürü gürültü yapmayı başarmıştım, Bay ve Bayan Barbour beni gördüklerinde sarhoş olduğumu fark ettim (daha doğrusu, yüzlerindeki ifadeye bakınca öyle hissettim).</p>

  <p>Bay Barbour kumandaya uzanıp televizyonu kapadı. “Nerelerdeydin?” dedi sert ama babacan bir sesle.</p>

  <p>Uzanıp koltuğun arkasına tutundum. “Dışarıdaydım, babam ve şeyle...” Kadının adı uçup gitmiş, X dışında aklımda hiçbir şey kalmamıştı.</p>

  <p>Bayan Barbour kocasına bakıp, <i>ben sana ne demiştim</i> dercesine kaşlarını kaldırdı.</p>

  <p>“Peki, hadi yatağına git, dostum,” dedi Bay Barbour neşeyle, her şeye rağmen hayat hakkında genel anlamda birazcık daha iyi hissetmemi sağlamayı başaran bir sesle. “Ama Andy’yi uyandırmamaya çalış.”</p>

  <p>“Miden bulanmıyor, değil mi?” dedi Bayan Barbour.</p>

  <p>“Hayır,” dedim ama bulanıyordu aslında ve gecenin büyük bir kısmında ranzanın üst katında uyanık halde yattım, oda etrafımda fır fır dönerken ben de dönüyormuşum gibi berbat hissettim ve birkaç defa kalbim küt küt atarak yerimden sıçradım çünkü Xandra odaya girmiş ve bana bir şeyler söylüyormuş gibi gelmişti: sözcükler belli belirsizdi ama sesinin pürüzlü, kesik kesik ahengi şüphe götürmezdi.</p>

  <h3 id="sigil_toc_id_36">XXI</h3>

  <p class="p1">“Eee,” dedi Bay Barbour ertesi sabahki kahvaltıda, hemen yanımdaki sandalyeyi çekip otururken bir eliyle omzuma vurdu, “babanla şen şakrak bir akşam yemeği yediniz, ha?”</p>

  <p>“Evet, efendim.” Başım ortadan ikiye yarılacakmış gibi ağrıyordu ve yumurtalı ekmeğin kokusu midemi altüst ediyordu. Etta çaktırmadan fincan tabağının içinde bir çift aspirinle birlikte bir fincan kahve getirmişti.</p>

  <p>“Las Vegas’taymış diyorsun, ha?”</p>

  <p>“Aynen öyle.”</p>

  <p>“Peki eve nasıl ekmek getiriyormuş?"</p>

  <p>“Anlamadım?”</p>

  <p>“Oralarda kendini neyle meşgul tutuyormuş?”</p>

  <p>“Chance,” dedi Bayan Barbour tarafsız bir sesle.</p>

  <p>“Şey, demek istediğim... yani,” dedi Bay Barbour, soruyu nezaketsizce ifade etmiş olabileceğinin farkına vararak, “geçimini neyle sağlıyormuş?”</p>

  <p>“Iııı...” dedim ve sonra durdum. Babam ne <i>yapıyordu</i>? Hiçbir fikrim yoktu.</p>

  <p>Bayan Barbour -sohbetin gidişatından rahatsız olduğu belliydi- bir şey söyleyecekmiş gibi oldu ama onun yerine -hemen yanımda oturan-Platt öfkeyle sesini yükseltti. “Ee, bu evde bir fincan kahve alabilmek için kimi düdüklememiz gerek?” dedi annesine, tek elini masanın üstüne koyup sandalyesini geriye iterek.</p>

  <p>Ürkütücü bir sessizlik.</p>

  <p>“<i>O</i>nun kahvesi var,” dedi Platt başıyla beni işaret ederek. “Eve <i>o</i> geç geliyor ve kahveyi de o içiyor, öyle mi?”</p>

  <p>Yine ürkütücü sessizlikten sonra Bay Barbour, Bayan Barbour’u bile gölgede bırakacak kadar buz gibi bir sesle, “Bu kadarı yeter, Pard,” dedi.</p>

  <p>Bayan Barbour soluk renkli kaşlarını çattı. “Chance...”</p>

  <p>“Hayır, bu defa onu kollayamayacaksın. Odana git,” dedi Platt’e. “Derhal.”</p>

  <p>Hepimiz tabaklarımıza bakarak oturduk, Platt’in adımlarının öfkeli vuruşlarını, kapısını sağır edercesine çarpışını dinledik ve sonra -birkaç saniye sonra- yüksek müzik sesi gelmeye başladı. Yemeğin geri kalanında kimse pek bir şey konuşmadı.</p>

  <h3 id="sigil_toc_id_37">XXII</h3>

  <p class="p1">Her şeyi çarçabuk yapmayı seven, onun deyişiyle “işe koyulmak” için can atan babam, New York’taki bütün işleri halledip bir hafta içinde hep birlikte Las Vegas’a döneceğimizi planladığını açıkladı. Ve bu sözüne sadık kaldı da. O pazartesi sabahı saat sekizde nakliyeciler Sutton Place’e geldi ve evi parçalarına ayırıp kutulara doldurmaya başladılar. Bir sahaf annemin sanat kitaplarına bakmaya geldi, bir başkası da mobilyalarını görmeye - ve ben ne olduğunu bile anlayamadan, evim baş döndürücü bir hızla gözlerimin önünde yitip gitmeye başladı. Perdelerin yok oluşunu, resimlerin duvardan indirilişini ve halıların sarılıp kaldırılışını izlerken, eline silgi almış bir çizgi film karakterinin masasını, lambasını, sandalyesini, manzaralı penceresini ve rahat biçimde düzenlenmiş ofisinin tamamını -en sonunda- geriye yalnızca rahatsız edici bembeyaz bir denizin üzerinde elindeki silgi asılı kalacak şekilde sildiği bir animasyon film gelmişti aklıma.</p>

  <p>Olup bitenler yüzünden ızdırap çekerek ama buna engel olmaktan aciz bir halde ortalıkta dolaşıyor ve kovanının paramparça edilişini izleyen bir arı gibi, evin parça parça gözden kayboluşu izliyordum. Annemin çalışma masasının üzerindeki duvarda (bir dolu tatil fotoğraflarının ve eski okul resimlerinin arasında) modellik yaptığı günlerde Central Park’ta çekilmiş siyah beyaz bir fotoğrafı da asılıydı. Çok net bir fotoğraftı bu ve en ufacık detaylar bile acı verici bir netlikle göze çarpıyordu: çilleri, kabanının sert dokusu, sol kaşının üzerindeki suçiçeği lekesi. Neşeyle oturma odasındaki dağınıklığa ve kargaşaya, ona ait kâğıtları ve resim malzemelerini çöpe atan, kitaplarını Goodwill’e vermek için kutulayan babama, muhtemelen asla hayal bile etmediği ya da en azından benim hayal etmediğini umduğum bir manzaraya bakıyordu.</p>

  <h3 id="sigil_toc_id_38">XXIII</h3>

  <p class="p1">Barbourlardaki son günlerim öyle hızlı geçip gitti ki son dakikada düştüğümüz çamaşır yıkama ve kuru temizleme telaşı ve koli bulmak için birkaç kez aceleyle Lex’teki şarap evine uğrayışımız dışında o günleri zar zor anımsıyorum. Siyah keçeli kalemle yeni evimin kulağa pek egzotik gelen adresini yazdım:</p>

  <p class="bos2"></p>

  <p class="p6"><b>Theodore Decker c/o Xandra Terrell</b></p>

  <p class="p6"><b>6219 Desert End Road</b></p>

  <p class="p6"><b>Las Vegas, NV</b></p>

  <p class="bos2"></p>

  <p>Andy ile birlikte asık suratlarla dikilip onun odasında duran bu kutuları seyrediyorduk.</p>

  <p>“Sanki bambaşka bir gezegene taşınıyormuşsun gibi,” dedi.</p>

  <p>“Az çok öyle.”</p>

  <p>“Hayır, ben ciddiyim. Şu adrese bak. Jüpiterdeki bir maden kolonisi sanki. Okulunun neye benzeyeceğini merak ediyorum.”</p>

  <p>“Tanrı bilir.”</p>

  <p>“Yani... gazetelerde okuduğumuz türden bir yer olabilir. Çeteler falan. Metal dedektörler.” Andy bizim (güya) aydın ve ilerici okulumuzda öyle kötü muamelelere uğramıştı ki devlet okulu, onun gözünde hapishane sistemiyle birdi. “Ne yapacaksın?”</p>

  <p>“Kafamı kazıtacağım sanırım. Dövme yaptıracağım.”</p>

  <p>Bu taşınma işi konusunda Bayan Swanson ya da (büyükbabamlarla daha fazla pazarlık etmeye çalışmak zorunda kalmayacağı için besbelli rahatlamış görünen) Dave gibi iyimser veya neşeli davranmaya çalışmaması hoşuma gidiyordu. Park Bulvarı’ndaki başka hiç kimse gidişim hakkında pek bir şey söylemiyordu ama babamın ve “arkadaşı”nın lafı geçtiğinde Bayan Barbour’un yüzünde beliren zoraki ifadeden bazı şeyleri kafamda yaratmadığımı anlayabiliyordum. Hem ayrıca babam ve Xandra’nın yanında geçireceğim gelecek fikri kötü ya da korkutucu değil, ufukta beliren kara bir mürekkep lekesi gibi anlaşılmaz geliyordu.</p>

  <h3 id="sigil_toc_id_39">XXIV</h3>

  <p class="p1">“Eh, biraz manzara değişikliği iyi gelebilir,” dedi Hobie, taşınmadan önce onu görmeye gittiğimde. “Bu manzara senin tercih ettiğin şey olmasa bile.” Değişiklik olsun diye akşam yemeğini yemek odasında, üzerine gümüş ibriklerin ve aksesuarların gösterişli bir karanlığa karışacakları şekilde uzandığı on iki kişiyi ağırlayabilecek kadar uzun masanın uzak köşesinde yan yana oturmuş yiyorduk. Yine de nedense Yedinci Cadde’deki eski evimizdeki son gecemizde annem, babam ve benim kolilerin üzerinde dışarıdan aldığımız Çin yemeklerini yediğimiz akşam yemeğini anımsatıyordu.</p>

  <p>Hiçbir şey söylemedim. Perişan haldeydim ve acımı içime atmaktaki kararlılığım beni ketum biri haline getirmişti. Geçen haftanın yarattığı bütün o kaygı sırasında evimiz boşaltılırken ve annemin eşyaları satılmak için katlanıp kutulanırken, Hobie’nin evinin loşluğu ve sükûneti, tıklım tıklım, tarçın rengi sıcacık odaları ve eski ahşap kokusu, çay yaprakları ve tütün kokusu, büfenin üzerindeki kâseler dolusu portakal ve erimiş mumlarla fistolanmış şamdanlar burnumda tütmüştü.</p>

  <p>“Demek istediğim, annen...” Hassasiyetle duraksadı. “Yeni bir başlangıç olacak.”</p>

  <p>Bense tabağımı inceliyordum. Tadı Hint’ten çok Fransız yemeğine benzeyen limon rengi soslu bir körili kuzu eti yapmıştı.</p>

  <p>“Korkmuyorsun, öyle değil mi?”</p>

  <p>Kafamı kaldırıp ona baktım. “Neden korkmuyor muyum?”</p>

  <p>“Gidip onunla birlikte yaşayacak olmaktan.”</p>

  <p>Gözlerimi başının arkasındaki gölgelere dikip biraz düşündüm. “Hayır,” dedim, “pek sayılmaz.”</p>

  <p>Her nedense geri döndüğünden beri babam daha rahat, daha geniş biri haline gelmiş gibi görünüyordu. Bunu içkiyi bıraktığı gerçeğine dayandıramıyordum çünkü normalde içkiyi kestiği zamanlarda sessizleşir ve gözle görülür şekilde ızdırap çekerdi, bir tane patlatıvermeye eğilimli olduğu için ondan en az bir kol mesafesi kadar uzakta durmaya özen gösterirdim.</p>

  <p>“Bana bahsettiğin şeyden başka birine daha bahsettin mi?”</p>

  <p>“Hangi şeyden?”</p>

  <p>Utanarak başımı öne eğdim ve köriden bir lokma aldım. Aslında köri olmadığı gerçeğine kendini alıştırdıktan sonra tadı aslında epey güzel geliyordu.</p>

  <p>“Artık içki içtiğini sanmıyorum,” dedim bunu izleyen sessizlikte.</p>

  <p>“Eğer sen öyle diyorsan... Daha iyi durumdaymış gibi görünüyor. Yani...”</p>

  <p>Sesim tuhaf biçimde kısılmıştı. “Evet.”</p>

  <p>“Kız arkadaşını sevdin mi?”</p>

  <p>Bunun için de biraz düşünmek zorunda kaldım. “Bilmem,” diye kabul ettim. Hobie bütün şefkatiyle sessizdi, gözlerini benden ayırmadan şarap kadehine uzandı. “Yani onu tanımıyorum aslında. Fena sayılmaz herhalde. Babam onun nesini seviyor anlayamıyorum.”</p>

  <p>“Nedenmiş o?”</p>

  <p>“Şey...” Nereden başlayacağımı bilmiyordum. Babam, kendi deyişiyle “hanımlara” karşı çekici olabilirdi, onlar için kapıları açar, önemli bir şey söylerken hafifçe bileklerine dokunurdu; kadınların onun için yanıp tutuştuğunu görmüştüm, insanın böylesine apaçık görülen bir numaraya nasıl kanabildiğini merak ederek sakince seyrederdim bu gösteriyi. Küçük çocukların sıradan sihir numaralarına kanmalarını izlemek gibiydi. “Bilmiyorum. Sanırım daha güzel biri olacağını falan düşünmüştüm.”</p>

  <p>“İyi biri olduğu müddetçe güzelliğinin önemi yok,” dedi Hobie.</p>

  <p>“Evet ama öyle çok iyi biri de sayılmaz.”</p>

  <p>“Ha,” dedi. Sonra, “Yan yana mutlu görünüyorlar mı?” diye sordu.</p>

  <p>“Bilmem. Yani... evet,” diye itiraf ettim. “Yani her zaman çok öfkeliymiş gibi görünmüyor mesela.” Sonra Hobie’nin sormadığı sorunun ağırlığı üstüme çöktü: “Ayrıca beni almaya geldi. Yani bunu yapmak zorunda değildi. Beni istemeseydi ortaya çıkmayabilirdi.”</p>

  <p>Bu konuda başka hiçbir şey konuşulmadı ve yemeğimizi başka şeylerden söz ederek bitirdik. Ama ben tam giderken, fotoğraflarla bezeli koridorda yürürken -Pippa’nın bir gece lambasının yandığı ve Cosmo’nun yatağının ayak ucunda uyuduğu odasının önünden geçerken- Hobie benim için sokak kapısını açarken, “Theo,” dedi.</p>

  <p>“Evet?”</p>

  <p>“Adresim ve telefon numaram sende var.”</p>

  <p>“Tabii.”</p>

  <p>“Peki o zaman.”</p>

  <p>O da en az benim kadar rahatsız görünüyordu. “Umarım yolculuğun iyi geçer. Kendine dikkat et.”</p>

  <p>“Sen de,” dedim. Birbirimize baktık.</p>

  <p>“Eh.”</p>

  <p>“Eh. İyi geceler, o halde.”</p>

  <p>Kapıyı çekip açtı ve evden dışarı çıktım - son kez, diye düşündüm. Ama onu bir daha asla görmeyeceğimi düşünsem de bu konuda yanılıyordum.</p>
</body>
</html>