<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p>Lincoln Town Car bloğun etrafında dolanıyordu - ama bizi almak için durduğunda, arabanın şoförü Gyuri değil, daha önce hiç görmediğim, saçını biri sarhoşken kesmiş gibi görünen, piercingli ve buz mavisi gözlü bir adamdı.</p>

  <p>Boris bizi Rusça tanıştırdı. <i>“Privet! Myenya zovut Anatoly,”</i><a id="k62" href="../Text/dipnot.xhtml#a62"><sup>[62]</sup></a> dedi adam Ukrayna’ya özgü paskalya yumurtaları gibi çivit mavisi taçlar ve yıldız yağmurlarıyla donatılmış elini uzatarak.</p>

  <p>“Anatoly?” dedim temkinli bir tavırla. <i>“Ochyen’ priyatno?”</i><a id="k63" href="../Text/dipnot.xhtml#a63"><sup>[63]</sup></a> Buna karşılık tek kelimesini bile anlamadığım Rusça bir şeyler söyledi, mecburen Boris’e dönüp baktım.</p>

  <p>“Anatoly,” dedi Boris keyifle, “tek kelime İngilizce bilmiyor. Öyle değil mi, Toly?”</p>

  <p>Buna cevaben Anatoly yüzünde ciddi bir ifadeyle arabanın dikiz aynasından bize baktı ve bir nutuk daha çekti. Parmak boğumlarındaki dövmelerin hapishanede zaman geçirdiği anlamına geldiğinden emindim: o mürekkep lekeleri bir ağacın halkaları gibi hükmedilen zamanın, yatılan zamanın, sonradan eklenilen zamanın göstergesiydi.</p>

  <p>“Senin iyi bir konuşmacı olduğunu söylüyor,” dedi Boris ironik bir şekilde. “Efendilikte iyi eğitim almışsın.”</p>

  <p>“Gyuri nerede?”</p>

  <p>“Ah, o dün uçtu,” dedi Boris. Ceketinin göğüs cebinde bir şey arıyordu.</p>

  <p>“Uçtu mu? Nereye uçtu?”</p>

  <p>“Antwerp’e.”</p>

  <p>“Tablom orada mı?”</p>

  <p>“Hayır.” Boris ceketinin cebinden bana uzatmadan önce arabanın içindeki zayıf ışıkta şöyle bir incelediği iki kâğıt parçası çıkardı. “Ama dairem ve arabam Antwerp’te. Gyuri arabayı ve birkaç şeyi daha alacak ve arabayla yanımıza gelecek.”</p>

  <p>Kâğıdı ışığa tutunca bunun elektronik bir biletin çıktısı olduğunu gördüm:</p>

  <p class="bos2"></p>

  <p class="p6"><b>ONAYLANDI</b></p>

  <p class="p6"><b>DECKER/THEODORE</b> DL2334</p>

  <p class="p6"><b>NEWARK LIBERTY INTL (EWR) - AMSTERDAM, HOLLANDA (AMS)</b></p>

  <p class="p6">BİNİŞ SAATİ <b>12:45</b></p>

  <p class="p6">TOPLAM UÇUŞ SÜRESİ 7 SA. 45 DK</p>

  <p class="bos2"></p>

  <p>“Antwerp’ten Amsterdam arabayla yalnızca üç saat sürüyor,” dedi Boris. “Biz de Schipol’e aşağı yukarı aynı vakitte varacağız. Ben, belki senden bir saat sonra, Myriam’a ikimize ayrı uçaklardan bilet almasını söyledim. Benimki Frankfurt aktarmalı. Seninki aktarmasız.”</p>

  <p>“Bu gece mi?”</p>

  <p>“Evet, yani anlayacağın üzere, çok zamanımız yok...”</p>

  <p>“Peki, ben niye geliyorum?”</p>

  <p>“Çünkü yardıma ihtiyacım olabilir ve herhangi birini bu işe dâhil etmek istemiyorum. Şey... Gyuri var tabii. Ama bu seyahatin amacını Myriam’a bile söylemedim. Ha, ha, <i>söyleyebilirdim</i> de,” dedi ağzımı açmama fırsat vermeyerek. “Yalnızca bu konuyu ne kadar az kişi bilirse o kadar iyi. Her neyse, hemen eve koşup pasaportunu ve eline geçen ne kadar nakit paran varsa alman lazım. Toly bizi Newark’a götürecek. Ben,” arka koltukta duran, daha şimdi farkına vardığım el bagajına hafifçe vurdu, “ben hazırım. Ben arabada seni bekleyeceğim.”</p>

  <p>“Peki ya para?”</p>

  <p>“Elinde ne varsa.”</p>

  <p>“Bana daha önceden haber vermeliydin.”</p>

  <p>“Ne gerek var? Nakit para,” ceplerini kurcalıyor, bir sigara arıyordu, “yani yerinde olsam kendimi paralamazdım. Elinde ne kadar varsa, ne kadar uygunsa? Çünkü önemli değil. Daha çok gösteriş için.”</p>

  <p>Gözlüklerimi çıkardım, camlarını koluma sildim. “Nasıl yani?”</p>

  <p>“Çünkü,” parmaklarının boğumlarıyla kafasına vurdu, o eski, <i>mankafa</i> hareketi, “çünkü onlara ödeme yapmayı planlıyorum ama istenilen miktarda değil. Benden çaldıkları için onları <i>ödüllendirecek</i> miyim? Sonra canları ne zaman isterse beni soyup soğana çevirsinler diye mi? Nasıl ders vermek bu? ‘Adam zayıf çıktı.’ ‘Ona canımız ne isterse yapabiliriz.’ Ama...” yamuk yumuk da olsa bacak bacak üstüne attı, hafifçe ceplerine vurarak çakmak arandı, “onların bütün parayı ödeyeceğimizi sanmalarını istiyorum. Bir ATM’de durup para çekmek isteyebilirsin, bu işi yolda hallederiz ya da belki havaalanında. Gıcır gıcır banknotlar güzel görünecektir. Sanırım içeriye yalnızca on bin sokmana izin veriyorlar, AB ülkelerinde. Ama fazlasını lastikleyip kendi çantamda taşıyabilirim. Hem zaten,” bana da bir sigara uzattı, “bütün parayı senin bulmanın adil olduğunu düşünmüyorum. Oraya varır varmaz daha fazla nakit bulacağım ben de. Sana hediyem. Ve banka poliçeleri de, her neyse, banka poliçesi, yerine geçecek değersiz evrak - banka cüzdanı, karşılıksız çek. Karayipler’deki off-shore bir bankadan. Gayet sağlam, gayet meşru görünüyor. İşin bu kısmının ne kadar yolunda gideceğini bilmiyorum. Olayların akışına göre hareket edeceğiz. Kafasının içinde beyin taşıyan kimse böyle bir şey için nakit yerine banka poliçesi kabul etmez! Ama bence bu adamlar tecrübesiz ve çaresiz, bu yüzden,” ellerini birleştirdi, “ben umutluyum. Yaşayıp göreceğiz!”</p>

  <h3 id="sigil_toc_id_151">II</h3>

  <p class="p1">Anatoly bloğun etrafında dolanırken, ben bir koşu dükkâna daldım ve hiç saymadan, elime geçen bütün nakit parayı aldım, yaklaşık on altı bin civarında olmalıydı. Sonra üst kata çıktım -Popper huzursuzca homurdanır, arkamdan gelip etrafımda dolanıp dururken- birkaç şeyi çantama doldurdum: Pasaport, diş fırçası, tıraş bıçağı, birkaç çorap, iç çamaşırı, elime ilk gelen bir çift kumaş pantolon, fazladan birkaç gömlek, hırka. Redbreast Flake tütün kutum çorap çekmecemin dibinde duruyordu, önce onu da aldım, sonra geri bıraktım ve çekmeceyi hızla üstüne kapattım.</p>

  <p>Popper ayağımın dibinde birlikte koridora çıkınca, Pippa’nın odasının kapısının önünde duran Hunter çizmeleri beni fena çarptı: Çizmelerin pasparlak yaz yeşili rengi zihnimde onunla ve mutlulukla birleşmişti. Bir an için duraksadım, emin değildim. Sonra odama geri döndüm, <i>Oz Büyücüsü</i>’nün ilk baskısını aldım ve ikinci kez sorgulamaya vaktim olmayacak kadar hızla bir not karaladım. <i>İyi yolculuklar. Seni seviyorum. Şaka değil.</i> Bu notu üfleyerek kurutup kitabın içine koydum, kitabı da yere, çizmelerinin yanına bıraktım. Halının üstündeki bir tablo (Zümrüt Kent, yeşil botlar, Ozma’nın rengi) sanki bir anda ona benim için ne anlama geldiğini anlatacak bir haiku<a id="k64" href="../Text/dipnot.xhtml#a64"><sup>[64]</sup></a> ya da doğru kelimelerin oluşturduğu mükemmel uyumu bulmuşum gibi görünüyordu. Bir an orada o müthiş durgunluğun ortasında durdum -saatin tiktakları, çocukluğuma dair sular altında kalmış hatıralar, el ele yaz çayırlarına yürüdüğümüz o eski, parlak renkli gündüz düşlerine açılan kapılar- sonra hiç tereddüt etmeden, bir müzayede evi satışında bana onun adıyla seslenen kolyeyi almak için odama geri döndüm: Onu gece mavisi kadife kutusundan çıkardım ve dikkatle, bir parça altın pırıltısı görülecek şekilde çizmelerinden birinin üstüne bıraktım. On sekizinci yüzyıldan kalma bir topazdı, bir masal kraliçesine özel bir kolye, pırlanta fiyongu ve iri, parlak, bal renkli taşlarıyla -tam da gözlerinin renginde- bir girandöle idi. Gözlerimi karşı duvardaki fotoğraflarından kaçırarak arkamı dönüp uzaklaşırken ve aceleyle merdivenlerden inerken âdeta cama taş atmış bir çocuğun korku ve coşkusunu duyuyordum. Hobie kolyenin bana ne kadara mal olduğunu hemen anlayacaktı. Ama Pippa onu ve notu buluncaya kadar ben çoktan gitmiş olacaktım.</p>

  <h3 id="sigil_toc_id_152">III</h3>

  <p class="p1">Farklı terminallerden uçuyorduk, bu yüzden Anatoly’nin beni bıraktığı kaldırımda vedalaştık. Cam kapılar soluksuz bir tıslamayla kayarak açıldı. İçeride, güvenlik kontrolünden geçtikten sonra, gün ağarmadan hemen önceki uçuşların beklendiği salonun parlak zemininde durup monitörleri kontrol ettim, metal kapıları kapatılmış karanlık dükkânların önünden geçtim, Brookstone, Tie Rack, Nathan’s Hot Dogs, yetmişlerden bilincin ötesine sürüklenen canlı müzikleri (<i>aşk... aşk bizi bir arada tutacak... beni düşün bebeğim ne zaman...),</i> dört koltuğu kaplayacak şekilde boylu boyunca uzanmış uyuklayan üniversiteli gençler dışında bomboş olan ip gerilip kapatılmış soğuk, hayalet kapıları geçtim, hâlâ açık olan ıssız barı, ıssız yoğurt büfesini, Boris’in tekrar tekrar ve ısrarla yapmamı tavsiye ettiği üzere (“Sonradan pişman olacağına tedbirli davranmak iyidir... içki yalnızca devlet kontrolündeki dükkânlarda satılıyor... belki bir iki şişe almak istersin.”) uğrayıp ellilik bir şişe votka aldığım ıssız Duty Free’yi geçtim ve sonunda donuk bakışlı etnik aileler, yerde bağdaş kurmuş oturan sırt çantalı gezgin tipler ve son raddesine kadar tükenmiş gibi görünen, bitkin, yağlı suratlı kafalarını dizüstü bilgisayarlarından kaldırmayan iş adamlarıyla dolup taşan kendi (kalabalık) kapıma ulaştım.</p>

  <p>Uçak tamamen doluydu. Koridordaki kalabalıklarla gıdım gıdım ilerlerken (ekonomi, orta sıra, uçtaki beşinci koltuk) Myriam’ın bana nasıl yer bulabildiğini merak ettim. Neyse ki başka şeyler düşünemeyecek kadar çok yorgundum; daha koltuk kemeri ışığı bile yanmadan uyuyakaldım -içeçek servisini, yemek servisini, uçuş filmlerini kaçırdım- ancak perdeler kaldırılıp kabinin içi ışıkla dolunca ve hostes arabayı iterek ilerler ve hazır ambalajlı kahvaltılarımızı servis ederken uyandım: Birer salkım buzlanmış üzüm, birer bardak buzlu meyve suyu, yağlı çörek, yumurta sarısı, şeffaf kâğıda sarılmış kruvasan, tercihe göre çay ya da kahve.</p>

  <p>Bagaj teslim alanında buluşmayı kararlaştırmıştık. İş adamları sessizce çantalarını alıp gözden kayboluyordu - toplantılarına, pazarlama planlarına, kim bilir belki de metreslerine doğru.</p>

  <p>Sırt çantalarında gökkuşağı armaları olan, yüksek sesle bağıra çağıra konuşan otçu çocuklar itişip kakışıyor, kendilerine ait olmayan çantaları kapmaya çalışıyor ve sabah sabah gidip tüttürmek için en iyi “coffeeshop” üzerine tartışıyorlardı - “Ah, beyler, Bluebird, <i>kesinlikle.”</i> “Hayır, dur bi dakka, Haarlemmerstraat? Hayır, ciddiyim, bir yere yazmıştım. Şu kâğıtta olacaktı. Hayır, durun, dinleyin beyler, doğruca oraya gidelim bence. Çünkü adını hatırlamıyorum ama erkenden açılıyor ve acayip <i>kahvaltıları</i> var. Hem krebini hem OJ’ini hem Apollo 13’ünü alıp hemen oturduğun masada tükürebiliyorsun.”</p>

  <p>Toplanıp gittiler - on beş ya da yirmi kişi birden, kaygısız, saçları yağdan parlayan, kahkahalar atan, çantalarını sırtlanan ve şehre gitmenin en ucuz yolunu bulmaya çalışan tipler. Bagaja verdiğim çantam olmamasına rağmen, belki bir saatten uzun bir süre bagaj teslim alanında dikildim, sıkı sıkı bantlanmış bir bavulun bantta kimsesizce dolaşıp durmasını izledim, derken Boris hemen arkamdan çıkıp geldi ve beni boynumu kolunun altında sıkıştırarak ve ayakkabılarımın arkasına basmaya çalışarak selamladı.</p>

  <p>"Hadi ama,'' dedi, “berbat görünüyorsun. Gidip bir şeyler yiyelim ve konuşalım! Gyuri arabayı dışarıya getirmiş.”</p>

  <h3 id="sigil_toc_id_153">IV</h3>

  <p class="p1">Nedense karşımda Noel için böylesine süslenip püslenmiş bir şehir beklemiyordum: Gelin telleriyle bezeli köknar dalları, dükkânların vitrinlerinde yıldızlı süslemeler, kanallardan esen soğuk, sert bir rüzgâr, şenlik ateşleri ve bayram tezgâhları, bisikletli insanlar, oyuncaklar, renkler ve şekerler, tam bir bayram karmaşası ve ışıltısı. Küçük köpekler, küçük çocuklar, dedikoducular, seyirciler ve paket taşıyanlar, silindir şapkalı palyaçolar, kalın paltolu askerler ve bir Avercamp tablosundan fırlamışçasına Noel kostümlerine bürünmüş dans eden bir şaklaban. Hâlâ tam olarak uyanamamıştım ve gördüklerimin hiçbiri uçaktayken gördüğüm, Pippa’yı bir dolu uzun fıskiyeli bir parkta bulduğum ve Satürn halkalı bir gezegenin bütün haşmetiyle gökyüzünde yere çok yakın bir yerde asılı durduğu rüyadan daha gerçekçi gelmiyordu gözüme.</p>

  <p>Çocuk kitabından alınmış bir resmi andıran kuleli bir masal şatosunun olduğu ve -onun etrafında- bir açık hava pazarının kurulduğu, yeni biçilmiş her dem yeşillerin hafifçe buz tuttuğu, eldivenli satıcıların koşuşturduğu büyük bir meydana çıkarken, “Nieuwmarkt,” dedi Gyuri. “Ho ho ho.”</p>

  <p>“Burada her zaman çok fazla polis olur,” dedi Boris sıkıntıyla, Gyuri dönüşü sert alınca kapıya doğru savrulmuştu.</p>

  <p>Çeşitli nedenlerden ötürü, konaklayacağımız yer konusunda kaygılıydım ve gecekondu koşulları ya da yer yatağı gibi bir şeyle karşılaşacak olursam bahaneler uydurup işin içinden sıyrılmaya hazırdım. Neyse ki Myriam bana şehrin tarihî kısmındaki kanal evlerinden birindeki bir otelde yer ayırtmıştı. Çantalarımı bıraktım, paraları kasaya kilitledim ve Boris’in yanına gitmek için yeniden sokağa çıktım. Gyuri arabayı park etmeye gitmişti.</p>

  <p>Boris sigarasını Arnavut kaldırımı taşlarının üstüne atıp topuğuyla ezdi. “Buraya epeydir gelmiyorum,” dedi, nefesi beyaz bir bulut gibi havaya karışıyordu, sokaktan geçen, aklını kullanıp sıkı sıkı giyinmiş insanlara takdir edercesine bakıyordu. “Dairem Antwerp’te, yani iş durumları yüzünden Antwerp’teyim ben. Orası da güzel bir şehir - aynı bulutlar, aynı ışıklar. Bir gün oraya da gideriz. Ama burayı da ne kadar çok sevdiğimi hep unutuyorum. Ben açlıktan ölüyorum, ya sen?” dedi koluma bir yumruk atarak. “Biraz yürüsek olur mu?”</p>

  <p>Daracık sokaklardan yürüdük, eski basım kitaplarla ve tozlu porselenlerle dolu ufacık, loş, hardal rengi dükkânların olduğu, arabaların geçemeyeceği kadar dar ara sokaklardan geçtik. Kanalın üstündeki yaya köprüsü: Kahverengi sular, yapayalnız kahverengi bir ördek. Yarısı suya gömülmüş, bir inip bir çıkan plastik bir bardak. Rüzgâr sert ve nemliydi, yağan sulu sepken iğne gibi insanın yüzüne vuruyordu, etrafımızdaysa kapalı ve rutubetli bir hava vardı.</p>

  <p>“Kanallar kışın donmuyor mu?” diye sordum.</p>

  <p>“Evet, ama,” burnunu sildi, “küresel ısınmadan, herhalde.” Üstündeki pardösü ve dün geceden kalma takım elbisesiyle hem ortama tamamen abes kaçıyor hem de tamamen evindeymiş hissi veriyordu. “Hava amma soğuk! Şuraya giriverelim mi? Ne dersin?”</p>

  <p>Pis kanal kıyısı barı ya da kafesi ya da her ne haltsa, kayık kürekleri ve can yelekleriyle koyu renk ahşaplı ve denizci temalıydı, kırmızı mumlar gündüz vakti bile içeriye loş bir ışık ve metruk, karanlık bir hava veriyordu. Dumansı, bunaltıcı bir ışık. Pencerenin iç tarafında su damlacıkları belirmişti. Menü falan yoktu. Arka taraftaki kara tahtaya bana anlaşılmaz gelen yiyecek isimleri karalanmıştı: <i>dagsoep, draadjesvlees, kapucijnerschotel, zuurkoolstamppot.</i></p>

  <p>“Bekle, siparişi ben veririm,” dedi Boris ve şaşırtıcı şekilde siparişi Felemenkçe verdi. Gelen şeyse tipik bir Boris öğünüydü: bira, ekmek, sosis, domuz etli patates ve lahana turşusu. Boris -sevinçle önündekileri yalayıp yutarken- şehirde ilk ve tek bisiklet sürme teşebbüsünü (berbat, felaket) ve bir de Amsterdam’daki yeni ringalara bayıldığını ama onları kuyruğundan tutup doğruca ağzına sokarak yediğin için ringa sezonu olmadığına sevindiğini anlatıyordu ama etrafımdaki her şey beni öylesine allak bullak etmişti ki dikkatimi ona veremiyordum ve neredeyse acı verici ölçüde hassaslaşan duyularımla çatalımın ucuyla önümdeki patates karışımını eziyor ve dört bir yanımı saran şehrin yabancılığını ta içimde duyumsuyordum; tütün, malt ve Hindistan cevizi kokuları, kafenin deri ciltli eski bir kitap gibi melankoli kahvesi rengindeki duvarları ve onların ardındaki karanlık geçitler, şıpırtıları duyulan hafif tuzlu su, basık gökyüzü ve aksi, şiirsel, her an yıkılacakmış havası taşıyan birbirine yaslanmış eski binalar ve şehrin -en azından bana- gelip suların yükselerek seni alıp götürmesine izin verebileceğin bir yermiş hissini veren Arnavut kaldırımı taşlarıyla kaplı yalnızlığı.</p>

  <p>Çok geçmeden Gyuri de bize katıldı, yanakları kızarmış, nefes nefese kalmıştı. “Park etmek burada biraz sıkıntılı,” dedi. “Kusura bakmayın.” Bana elini uzattı. “Sizi gördüğüme sevindim!” dedi, beni sanki yıllardır görüşmeyen iki eski dostmuşuz gibi içten görünen bir samimiyetle kucaklayınca biraz şaşırdım. “Her şey yolunda mı?”</p>

  <p>İkinci birasına geçen Boris ise Horst hakkında atıp tutuyordu. “Neden Amsterdam’a taşınmıyor anlamıyorum,” dedi kocaman sosisten bir parça ısırarak. “Durmadan New York’yan şikâyet edip duruyor! Nefret nefret nefret! Ve buna karşılık,” buğulu camın dışındaki kanala doğru elini salladı, “sevdiği her şey burada. Dili bile onunkiyle aynı. Horst, bu dünyada gerçekten mutlu olmak istiyorsa eğer... Neşeli ve mutlu bir hayat sürmek istiyorsa... Yirmi bin verip o hızlı detoks merkezine geri dönmeli, sonra buraya gelip biraz Buddha Haze tüttürmeli ve bütün gününü müzenin birinde geçirmeli.”</p>

  <p>“Horst?” dedim önce birine, sonra diğerine bakarak.</p>

  <p>“Efendim?”</p>

  <p>“Burada olduğunu biliyor mu?”</p>

  <p>Boris birasından bir yudum içti. “Horst mu? Hayır. Bilmiyor. Horst bütün bunları olup bittikten sonra öğrenirse çok, çok daha iyi olur. Çünkü,” elindeki hardal lekesini yaladı, “şüphelerim doğru çıktı. Şeyi çalan o lanet olasıca Sascha’ymış. <i>Ulrika’nın kardeşi,”</i> diye ekledi çabucak. “Ki bu da Ulrika’yı düşününce Horst’u kötü bir duruma düşürüyor. Bu yüzden bunu tek başıma halletmem çok daha iyi olacak, anlıyor musun? Horst’a iyilik etmiş oluyorum böylece - asla unutmayacağı bir iyilik.”</p>

  <p>“‘Halletmek’ derken neyi kastediyorsun?”</p>

  <p>Boris iç çekti. “Bu,” içeride bizden başka kimse olmamasına rağmen dinlenmediğinden emin olmak için etrafına bakındı, “şey, bu durum biraz karışık, ben üç gün üç gece konuşabilirim ama neler olduğunu sana üç cümlede de anlatabilirim.”</p>

  <p>“Ulrika onu kardeşinin aldığını biliyor mu?”</p>

  <p>Gözlerini devirdi. “Nereden bileyim?” Boris’e yıllar önce, okuldan sonra bizim evde takılırken benim öğrettiğim laflardan biri. <i>Nereden bileyim? Kes şunu.</i> Çölün sisli alacakaranlığı, panjurlar kapatılmış. <i>Kararını ver. Gerçeği kabul edelim. Hadi canım.</i> Yüzüne vuran birtakım gölgeler. Havuz tarafındaki kapılardan içeri vuran altın sarısı ışıltılar.</p>

  <p>“Bence Ulrika’ya söylediyse Sascha aptalın teki demektir,” dedi Gyuri yüzünde kaygılı bir ifadeyle.</p>

  <p>“Ulrika’nın neyi bilip neyi bilmediği konusunda hiçbir fikrim yok. Zaten konumuzla alakası da yok. Kardeşine Horst’a kıyasla daha büyük bir bağlılık duyuyor, defalarca kez ortaya koyduğu gibi. Onun,” abartılı hareketle garsona Gyuri’ye de bir bira getirmesini işaret etti, “Sascha’nın o şeyi en azından bir süre daha elinde tutacak kadar mantıklı davranacağını düşünebilirsiniz! Ama hayır. Horst yüzünden Hamburg’da ya da Frankfurt’ta onu kullanarak kredi falan alamaz... çünkü Horst’un bundan anında haberi olur. Onu bu yüzden buraya getirdi.”</p>

  <p>“Bak, eğer onun kimin elinde olduğunu biliyorsan polisi aramalıyız.”</p>

  <p>Bunu izleyen sessizliği ve boş bakışları gören ortaya bir bidon benzin çıkarmışım da kendimizi ateşe vermeyi önerdim sanırdı.</p>

  <p>“Yani, şey,” dedim garson kız, Gyuri’nin birasını getirip bıraktıktan sonra kendimi savunmaya çalışarak ama Gyuri de Boris de tek kelime etmedi. “En güvenlisi bu değil mi? En kolayı? Onu polisler ortaya çıkarsa ve sen bu işe hiç bulaşmasan?”</p>

  <p>Çınlayan bir bisiklet sesi, gürültüyle kaldırımdan geçen bir kadın, tekerleklerin tıkırtısı, ardında etekleri uçuşan siyah cadı pelerini.</p>

  <p>“Çünkü...” önce birine sonra diğerine baktım, “resmin ne zorluklardan geçtiğini, ne zorluklardan geçmiş olabileceğini düşünecek olursan, bir tabloyu <i>naklederken</i> bile nasıl özen gösterilmesi gerektiğini anlıyor musun bilmiyorum, Boris? Sadece adam gibi <i>paketlerken</i> bile? İşi neden şansa bırakalım?”</p>

  <p>“Ben de aynı şeyi düşünüyorum.”</p>

  <p>“İsimsiz bir arama. Sanat suçlarıyla ilgilenen insanlara. Onlar normal polisler gibi değil, normal polislerle alakaları bile yok, ilgilendikleri tek şey tablo. Onlar ne yapılması gerektiğini bilir.”</p>

  <p>Boris arkasına yaslandı. Etrafına bakındı. Sonra bana baktı.</p>

  <p>“Hayır,” dedi. “Bu iyi bir fikir değil.” Ses tonu sanki beş yaşında bir çocukla konuşuyormuş gibiydi. “Nedenini bilmek istiyor musun?”</p>

  <p>“Bir düşün. Bu en kolayı. Senin hiçbir şey yapman gerekmeyecek.”</p>

  <p>Boris elindeki bira bardağını dikkatle masaya bıraktı.</p>

  <p>“Onu hiçbir zarar görmeden geri alma şansları çok yüksek. Hem, bunu <i>ben</i> yaparsam, onları <i>ben</i> ararsam, kahretsin, Hobie’ye aratabilirdim,” ellerimi başıma götürdüm, “her neyse, bir düşün, kendinizi hiç riske atmazdınız. Demek istediğim,” çok yorgundum, kafam çok karışıktı, karşımdaki iki çift Dremel matkabını andıran gözle düşünemiyordum bile, “eğer bunu <i>ben</i> yaparsam ya da sizin şeyin, ıı, örgütün üyesi olmayan biri...”</p>

  <p>Boris dayanamayıp bir kahkaha attı. <i>“Örgüt</i> mü? Yani,” kafasını öyle hızlı sallıyordu ki saçları gözlerine düşüyordu, “sanırım örgüt gibi sayılabiliriz, sonuçta üçten fazla kişiyiz! Ama gördüğün gibi öyle çok büyük ve çok organize sayılmayız.”</p>

  <p>Boris’in bu sözlerini izleyen gergin sessizlikte, “Bir şeyler yemelisin,” dedi Gyuri bana dönüp, hiç dokunmadığım domuz eti ve patates dolu tabağıma bakıyordu. “Bir şeyler yemeli,” dedi Boris’e. “Ona yemesini söyle.”</p>

  <p>“Bırak canı istiyorsa açlıktan ölsün. Her neyse,” dedi Boris, tabağımdan koca bir parça domuz eti alıp ağzına attı.</p>

  <p>“Tek bir telefon. Ben yaparım.”</p>

  <p>“Hayır,” dedi Boris, suratıma ters ters bakıyor ve sandalyesini geriye yaslıyordu. “Aramayacaksın. Hayır, hayır, siktir, kapa çeneni, <i>aramayacaksın,”</i> dedi, araya girmeye çalışınca öfkeyle çenesini kaldırdı - ansızın Gyuri’nin elini bileğimde hissettim, bu dokunuşu çok iyi tanıyordum, babamın muftakta bağıra çağıra oranın kimin evi olduğu, her şeyin parasını kimin verdiği konusunda atıp tuttuğu zamanlardaki o eski, unutulmuş Vegas dili.</p>

  <p>“Ve, ve,” dedi Boris buyurgan bir tavırla, hiç beklemediği bir şekilde ona karşılık vermeyi kesmemi fırsat bilerek, “bu saçma ‘telefon’ meselesinden söz etmeyi bile derhal kesmeni istiyorum. ‘“Telefon, telefon, telefon,’” dedi benden karşılık almayınca elini komik bir şekilde ileri geri sallayarak, sanki “telefon” kelimesi “tek boynuzlu at” ya da “periler ülkesi” gibi saçma sapan, çocuksu bir kelimeydi. “Yardım etmeye çalıştığını biliyorum ama bu senin dediğin hiç de işe yarar bir öneri değil. Bu yüzden unut bunu. ‘Telefon’ lafını bir daha duymak istemiyorum. Her neyse,” dedi neşeyle, kendi birasının bir kısmını benim daha yarısı boşalmış bardağıma doldurdu. “Sana anlattığım gibi. Sascha’nın eli ayağına dolaştığı için sağlıklı düşünüyor mudur? Bir ya da belki iki adım ötesini düşünerek hareket ediyor mudur? Hayır. Sascha buranın yabancısı. Buradaki bağlantıları kötü niyetli tipler. Paraya ihtiyacı var. Ve Horst’tan uzak durmak için o kadar çaba sarfediyor ki derken, yolu benimle kesişiveriyor.”</p>

  <p>Hiçbir şey söylemedim. Polisi arama işini kendim halletmem en kolayı olacaktı. Boris’i ya da Gyuri’yi bu işe karıştırmanın anlamı yoktu.</p>

  <p>“Şansa bak ama! Bizim Gürcü dostumuzsa, çok zengin bir adamdır ama Horst’un dünyasından ve sanat koleksiyonculuğundan öyle uzak ki resmin adını bile bilmiyordu. Sadece kuş, küçük, sarı bir kuş diye anlatıyor. Ama Kiraz, onu gördüğünü söylerken doğruyu söylediğinden emin. Gayrimenkul alanında epey nüfuzlu bir adamdır. Burada da Antwerp’te de. Elinden bir sürü kâğıt geçer ve Kiraz’ın babası gibidir ama öyle iyi eğitim almış biri değil işte, ne demek istediğimi anlatabildim mi?”</p>

  <p>“Tablo neredeymiş şimdi?”</p>

  <p>Boris hatır hutur burnunu kaşıdı. “Bilmiyorum. Bize bunu söylemeyeceklerdir, öyle değil mi? Ama Vitya bizimle irtibata geçip satıcıyı tanıdığını söyledi. Ve bir görüşme ayarlandı.”</p>

  <p>“Nerede?”</p>

  <p>“Daha kararlaştırılmadı. Şimdiden beş altı defa değiştirdiler. Paranoyakça,” dedi, işaret parmağını kafasının yanına götürüp kafadan kontak hareketi yaptı. “Bizi bir iki gün kadar bekletebilirler. Görüşmeden sadece bir saat önce haberimiz olabilir.”</p>

  <p>“Kiraz,” dedim ve durdum. Vitya, Kiraz’ın Rusça adının, Viktor’un kısaltmasıydı, İngilizce versiyonu Victor’du - Kiraz ise yalnızca takma adıydı ama Sascha hakkında hiçbir şey bilmiyordum: Ne yaşını ne soyadını ne de neye benzediğini, Ulrika’nın kardeşi olduğu dışında hiçbir şey - ki Boris’in kardeş kelimesini önüne gelen yerde kullandığını düşününce bu bile gerçek anlamda şüphe uyandırıyordu.</p>

  <p>Boris parmağının ucundaki yağı emdi. “Benim kafamda, senin kaldığın otelde bir buluşma ayarlamak vardı. Bilirsin, sen, Amerikalı, kodaman bir tipmişsin, resimle ilgileniyormuşsun. Onlar,” garson kız boşalan bira bardağını dolusuyla değiştirmek için gelince sesini alçalttı, Gyuri ise kibarca kafasını sallıyor, iyice öne yaslanıyordu, “onlar senin odana çıkardı. Bu işler genelde böyle yürür. Gayet sistematik. Ama,” hafifçe omuz silkti, “bu adamlar bu işte yeni ve paranoyaklar. Yeri kendileri belirlemek istiyorlar.”</p>

  <p>“Neresi peki?”</p>

  <p>“Daha bilmiyoruz! Bunu az önce söylemedim mi? Fikir değiştirip duruyorlar. Eğer beklememizi istiyorlarsa bekleyeceğiz. Patronun kendileri olduklarını sanmalarına izin vermeliyiz. Şimdi, kusura bakma,” dedi gerinip esneyerek, koyu renk halkalı gözünü parmağıyla ovuşturdu, “ben çok yorgunum! Biraz kestirmek istiyorum!” Dönüp Gyuri’ye Ukraynaca bir şeyler söyledi, sonra yeniden bana döndü. “Kusura bakma,” dedi, bana doğru eğildi ve kolunu omzuma attı. “Otelinin yolunu bulabilecek misin?”</p>

  <p>Belli etmeden kendimi onlardan uzaklaştırmaya çalışıyordum. “Peki. Sen nerede kalıyorsun?”</p>

  <p>“Kız arkadaşımın evinde - Zeedijk.”</p>

  <p>“Zeedijk yakınlarında,” dedi Gyuri, kibar ve belli belirsiz askerî bir havayla ayağa kalktı. “Eski zamanların Çin mahallesi.”</p>

  <p>“Adresi ne?”</p>

  <p>“Hatırlamıyorum. Beni bilirsin. Adresleri falan öyle kolayca aklımda tutamam. Ama,” Boris hafifçe cebine vurdu, “senin otelin yerini biliyorum.”</p>

  <p>“Pekâlâ.” Vegas’tayken olur da birbirimizden ayrılırsak -ceplerimiz çaldığımız hediye çekleriyle dolu, alışveriş merkezinin güvenliklerinden kaçarken- buluşma noktamız her zaman bizim evdi.</p>

  <p>“Tamamdır, seninle orada buluşuruz. Hem cep telefonu numaram sende var, seninki de bende. Yeni bir şeyler öğrenirsem seni ararım. Artık,” kafamın arkasına bir şaplak indirdi, “endişelenmeyi kes, Potter! Orada öyle mutsuz mutsuz durma! Kaybedersek de kazanacağız, kazanırsak da kazanacağız! Her şey yolunda! Oteline nasıl döneceğini biliyorsun, değil mi? Şu yoldan devam et, Singel’e varınca sola dön. Hemen orada. Çok yakında tekrar konuşacağız.”</p>

  <h3 id="sigil_toc_id_154">V</h3>

  <p class="p1">Otele giderken yanlış yola saptım ve birkaç saat amaçsızca dolaştım, cam biblolarla dekore edilmiş dükkânlar, telaffuzu imkânsız isimleri olan gri rüya sokakları, yaldızlı budalar ve Asya işi nakışlar, eski haritalar, eski klavsenler, çömlekler ve kadehler ve antik Dresden küpleri satan loş, puro kahvesi rengi dükkânlar gördüm. Güneş çıkmıştı ve kanallara sert ve canlı bir hava, bir nefesle içinize çekebileceğiniz türden bir ışıltı gelmişti. Martılar suya dalıp ciyak ciyak bağırıyorlardı. Bir köpek ağzında canlı bir yengeçle koşarak yanımdan geçti. Kendimden büyük ölçüde kopmuşum ve her şeyi biraz uzaktan izliyormuşum gibi hissetmeme neden olan o sersem ve yorgun halimle randevu evlerinin, “coffeeshop”ların, antika oyuncaklar, bin sekiz yüzlerden kalma Delft karoları, eski aynalar ve yoğun, konyak rengi ışıkta parıldayan gümüşler, kakmalı Fransız vitrinleri ve çelenkli oymaları ve cilasındaki ustalıkla Hobie’nin nefesini kesecek Fransız saray tarzı masalar satan dükkânların önünden geçtim - aslında bütün o çiçekçileri, fırınları ve <i>antiekhandel</i>larıyla<a id="k65" href="../Text/dipnot.xhtml#a65"><sup>[65]</sup></a> bu sisli, samimi, görgülü şehir bana Hobie’yi anımsatıyordu, yalnızca antikalarla dolu zenginliğiyle değil, baktığım her yerde Hobie’ye benzer bir erdemlilik gördüğüm için, tıpkı önlüklü satıcıların yerleri süpürdükleri ve tekir kedilerin güneşli vitrinlerde şekerleme yaptıkları resimli bir çocuk kitabındaki gibi.</p>

  <p>Ama görülecek çok, çok fazla şey vardı, bense şaşkına dönmüş, yorulmuş ve üşümüştüm. En sonunda hiç tanımadığım birilerine (kucak kucak çiçekler taşıyan şen ev hanımlarına, tel gözlüklü tütün lekeli hippilere) yanaşıp sorarak kanal köprülerinin üzerinden, minicik ışıklarla süslenmiş daracık sokaklardan geçip otelime döndüm ve hemen resepsiyonda bir miktar dolar bozdurdum, yukarı çıkıp kavisli cam ve lüks armatürlerden oluşan, Art Nouveau tarzında ve soğuk, yivli, bilimkurgu geleceği karışımı banyoda bir duş aldım ve kendimi yüzü koyun yatağa bırakıp uykuya daldım - saatler sonra, yatak masasının üstünde daireler çizen cep telefonumun bana bir an için kendimi evde sanmama neden olan tanıdık cıvıltısıyla uyandırıldım.</p>

  <p>“Potter?”</p>

  <p>Yatakta doğruldum ve gözlüklerimi almak için uzandım. “Iıı...” Uykuya dalmadan önce perdeleri çekmemiştim, kanaldan yansıyan ışıklar karanlığın içinde tavanda titreşiyordu.</p>

  <p>“Neyin var? Yoksa kafan mı güzel? Sakın bana coffeeshop’a gittiğini söyleme.”</p>

  <p>“Hayır, ben...” Tüm sersemliğimle etrafa bir göz gezdirdim - tavan pencereleri ve kirişler, büfeler ve eğimler ve -kafamı ovuşturarak ayağa kalkıp baktığımda, pencerenin dışında- sıra sıra ışıklarla bezeli, kapkara suların üstüne kemerli yansımaları düşen kanal köprüleri.</p>

  <p>“Pekâlâ, yanına geliyorum. Yanında kız falan yok, değil mi?”</p>

  <h3 id="sigil_toc_id_155">VI</h3>

  <p class="p1">Odam resepsiyondan iki farklı asansör ve biraz yürüyüş mesafesi uzaklıktaydı, bu yüzden kapım henüz çok geçmeden tıklatılınca şaşırdım. Boris beni şöyle bir süzerken Gyuri, tüm ketumluğuyla pencerenin önüne gitti ve bize arkasını dönüp orada dikildi.</p>

  <p>“Giyin,” dedi Boris. Ayaklarım çıplaktı, üstümde otel bornozu vardı ve duştan çıkıp doğrudan uyuduğum için saçlarım havaya dikilmişti. “Kendine çekidüzen vermen lazım. Git, saçlarını tara ve tıraş ol.”</p>

  <p>Banyodan çıkınca (kırışıklıkları düzelsin diye takım elbisemi oraya asmıştım) Boris dudaklarını eleştirel bir tavırla büzdü ve, “Bundan daha iyi bir şeyin yok mu?” diye sordu.</p>

  <p>“Bu bir Turnbull and Asser.”</p>

  <p>“Evet ama onunla uyumuşsun gibi görünüyor.”</p>

  <p>“Bir süredir üstümdeydi tabii. Daha iyi bir gömleğim var yanımda.”</p>

  <p>“Peki, onu giy o zaman.” Yatağın ayak ucunda bir evrak çantasını açıyordu. “Ve paralarını getirip bunun içine koy.”</p>

  <p>Kol düğmelerimi ilikleyerek odaya geri döndüğümde onu odanın ortasında dikilmiş, kafası yatağa doğru dönük, elindeki tabancayı kurarken görünce olduğum yerde kalakaldım: Hobie’nin dükkânda işinin başındayken olduğu gibi keskin gözlü bir ustalıkla pimi taktı, sert, gerçekçi bir hareketle tık diye namlusunu geri çekti.</p>

  <p>“Boris,” dedim, “sen ne halt ediyorsun?”</p>

  <p>“Sakin ol,” dedi yan gözle bana bakarak. Ceplerini kurcaladı, bir dergi çıkardı ve tabancayı derginin içine koydu. “Düşündüğün gibi değil. Hem de hiç. Bu yalnızca gösteri amaçlı!”</p>

  <p>Gyuri’nin geniş sırtına baktım, müthiş ölçüde kayıtsızdı, bazen dükkânda, bir çift bir mobilyayı alıp almama konusunda tartışırken benim de arkamı dönüp takınmaya çalıştığım profesyonel sağırlığın aynısını takınıyordu.</p>

  <p>“Bu sadece...” Silahın üstündeki bir şeyi ileri geri çekip duruyordu, işin uzmanı gibi onu test ediyor, sonra gözüne yaklaştırıp inceliyordu: beynimin günün yirmi dört saati siyah beyaz filmler gösterilen derinlerdeki bir alt tabakasında uyanan gerçeküstü hareketler. “Onlarla kendi arazilerinde buluşacağız ve üç kişi olacaklar. Yani aslında yalnızca iki. <i>İşe yarar</i> iki kişi. Ve artık sana da söyleyebilirim, Sascha’nın da orada olabileceğinden biraz endişe ediyordum. Çünkü o durumda seninle gelemezdim. Ama her şey tıkırında gidiyor ve işte buradayım!”</p>

  <p>“Boris...” Orada öylece dikilirken mide bulandırıcı bir telaşla bir anda kafama dank etti, nasıl budalaca bir işin içine girmiştim ben?</p>

  <p>“Endişe etme! İşin endişelenecek kısmını senin için hallettim ben. Çünkü,” hafifçe omzuma vurdu, “Sascha çok gergin. Amsterdam’da ortaya çıkmaktan korkuyor, bütün bunlar Horst’un kulağına gidecek diye ödü kopuyor. Haklı olarak. Ve bu bizim için çok çok iyi bir haber. İşte böyle.” Tabancanın emniyet kilidini kapadı: gümüş rengi krom, parlak siyah, etrafındaki boşluğu bir bardak suyun içindeki bir damla motor yağı gibi karartıp bozan pürüzsüz bir yoğunluk.</p>

  <p>“Onu yanına alacağını söyleme bana,” dedim, aramızı dolduran şüphe dolu sessizlikte.</p>

  <p>“Evet, alacağım. Kılıfından çıkmayacak, <i>yalnızca</i> kılıfında duracak. Ama bekle, bekle,” dedi elini havaya kaldırarak, “sen yine başlamadan söyleyeyim,” aslında tek kelime bile etmemiştim, orada dehşet içinde dikiliyordum sadece, “bunu daha kaç kez söylemem gerekiyor? Bu sadece göstermelik.”</p>

  <p>“Dalga geçiyor olmalısın.”</p>

  <p>“Kostüm gibi düşün,” dedi çabucak, sanki hiçbir şey dememişim gibi. “Tamamen numaradan. Üstümde gördüklerinde herhangi bir oyun yapmaya kalkışmasınlar diye, tamam mı?” diye ekledi ben gözlerimi dikmiş ona bakmayı sürdürünce. “Güvenlik önlemi! Çünkü, çünkü,” dedi sesini yükselterek, “sen zengin bir adamsın, biz de senin korumalarınız ve bu işler böyle yürür. Bunu bekliyor olacaklar. Tamamen seviyeli bir durum. Ve eğer paltolarımızı şöyle bir kaldırırsak,” belinde gizli bir kılıf vardı, “saygılı davranacak ve bir numara yapmaya kalkmayacaklar. Oraya elimizi kolumuzu sallaya sallaya girmek <i>çok</i> daha tehlikeli olur.” Gıcık bir kız çocuğu gibi gözlerini devirdi.</p>

  <p>“Boris.” Yüzümün kireç gibi olduğunu ve sersemlediğimi hissediyordum. “Ben bunu yapamam.”</p>

  <p>“Neyi yapamazsın?” Çenesini geriye itti ve bana baktı. “Ben senin için o kahrolasıca resmi alırken sen arabadan inip beş dakika yanımda duramaz mısın? Ha?”</p>

  <p>"Hayır, ben ciddiyim." Tabanca yatak örtüsünün üstünde duruyordu, insanın gözü çarpıyordu, havada uğuldayan bütün kötü enerjiyi kristalleştirip büyütüyor gibiydi. “Yapamam. Cidden. Bu işi unutalım gitsin.”</p>

  <p>“Unutmak mı?” Boris suratını astı. “Yapma bunu! Beni bir hiçin peşinden buraya kadar getirdin ve elime bir şans geçti. Ve sen şimdi,” kolunu öne doğru uzattı, “son dakikada, kurallar koymaya, ‘güvenli değil, güvenli değil’ demeye ve bana işimi nasıl yapacağımı söylemeye başlıyorsun. Bana güvenmiyor musun?”</p>

  <p>“Güveniyorum, ama...”</p>

  <p>“Peki, o halde. Bu işte bana güven, lütfen. Sen alıcısın,” dedi sabırsızca, ben karşılık vermeyince. “Olayımız bu. Her şey ayarlandı.”</p>

  <p>“Bunu daha önceden konuşmalıydık.”</p>

  <p>“Ah, yapma ama,” dedi bıkkın bir tavırla, tabancayı yatağın üstünden aldı kılıfına yerleştirdi. “Lütfen benimle tartışma, geç kalacağız. Banyoda iki dakika daha fazla kalsaydın onu görmeyecektin bile! Üstümde silah olduğundan haberin bile olmayacaktı! Çünkü, Potter, beni dinle. Beni dinler misin lütfen? Neler olacağını sana anlatayım. İçeri gireceğiz, beş dakika, dikileceğiz dikileceğiz dikileceğiz, konuşma işini biz yapacağız, <i>sadece</i> konuşacağız, sense resmini alacaksın, herkes mutlu olacak, oradan çıkacağız ve gidip bir yerde akşam yemeği yiyeceğiz. Anlaştık mı?”</p>

  <p>Pencerenin önünden ayrılan Gyuri beni baştan aşağı süzüyordu. Kaygılı bir ifadeyle kaşlarını çatıp Boris’e Ukraynaca bir şeyler söyledi. Anlaşılmaz bir şeyler konuştular. Sonra Boris bileğine uzandı ve kol saatinin kayışını çözmeye başladı.</p>

  <p>Gyuri hızlı hızlı kafasını sallayarak başka bir şeyler daha söyledi.</p>

  <p>“Doğru,” dedi Boris. “Haklısın.” Sonra bana döndü, başıyla işaret etti: “Şunu da al.”</p>

  <p>Platinum Rolex President. Pırlanta kaplı kadran. Gyuri serçe parmağındaki kocaman eğri kesik pırlanta yüzüğü çıkarıp ikisini birlikte -kendi elleriyle yaptığı hediyeyi uzatan bir çocuk gibi avuçlarını açıp-bana doğru uzatırken, onu geri çevirmenin kibar bir yolunu bulmaya çalışıyordum.</p>

  <p>“Evet,” dedi Boris, ben tereddüt edince. “Gyuri haklı. Yeterince zengin görünmüyorsun. Keşke giymen için yanımızda başka ayakkabılar olsaydı,” dedi eleştirel bir gözle ayağımdaki tokalı ayakkabılara bakarak, “ama mecburen ayağındakiler kalacak. Şimdi, parayı bu çantanın içine koyacağız,” deri kulplu çanta para desteleriyle doluydu, “ve gideceğiz.” Yatak yapan bir otel hizmetlisi gibi ne yaptığını bilen ellerle hızlı hızlı hareket ediyordu. “En büyük banknotlar en üste. Bütün bu tatlı yüzlükler. Aman ne de güzeller.”</p>

  <h3 id="sigil_toc_id_156">VII</h3>

  <p class="p1">Sokakta: Tatil zamanı tantanası ve çılgınlığı. Yansımalar kapkara suların üstünde dans ediyor, pırıldıyordu: caddelerin üstünde kafesli kemerler, kanaldaki teknelerin süs ışıkları.</p>

  <p>“Her şeyi kolayca ve rahatça halledeceğiz,” dedi Boris, radyo istasyonlarını kurcalarken Bee Gees’i geçti, Felemenkçe haberleri, Fransızca haberleri geçti, şarkı çalan bir kanal bulmaya çalışıyordu. “Parayı çabucak almak istemelerine güveniyorum. Resmi ellerinden ne kadar çabuk çıkarırlarsa Horst’la karşı karşıya gelme ihtimalleri o kadar düşecek. Banka poliçesiymiş, banka cüzdanıymış, öyle çok didiklemeyecekler. Gözleri o altı yüz binlik rakamdan başka bir şey görmeyecek.”</p>

  <p>Ben para dolu çantayla birlikte arka koltukta oturuyordum. (“Çünkü kendinizi seçkin bir kimse olduğunuza alıştırmalısınız, efendim!” demişti Gyuri, arabanın etrafında dolanıp binmem için arka kapıyı açarken.)</p>

  <p>“Görüyor musun? Onu kandıracağını umduğum şey, şu banka cüzdanı olayı tamamen meşru,” diyordu Boris. “Banka poliçesi de öyle. Sadece batık bir bankaya aitler. Anguilla. Antwerp’teki Ruslar -hatta buradakiler de, P.C. Hoofstraat’ta- yatırım yapmak, para aklamak, sanat eseri almak için buraya geliyorlar, hah! Bu banka daha altı hafta önce gayet iyi durumdaydı ama artık öyle olduğunu söyleyemem.”</p>

  <p>Kanalları, nehirleri geçiyorduk. Sokaklarda: Binaların tepesinde gemi başı süsü gibi duran rengârenk neon ışıklı melekler. Mavi pullar, beyaz pullar, çizgili ışıklar, beyaz ışıklar ve Noel yıldızlarından şelaleler akıl sır ermez biçimde ışıl ışıl parlıyordu ve benimle en az elimdeki akla mantığa aykırı parlak pembe pırlanta kadar alakası yoktu.</p>

  <p>“Bak, sana söylemem gereken,” dedi Boris, radyoyu unutup arka koltuğa, bana doğru döndü, “sana endişelenmemeni söylemek istiyorum. Bütün kalbimle,” dedi kaşlarını çatarak ve uzanıp cesaret verici bir şekilde omzumdan tutup sarstı. “Her şey yolunda.”</p>

  <p>“Çocuk oyuncağı!” dedi Gyuri, yüzünde kocaman bir gülümsemeyle dikiz aynasından baktı, bu deyimi kullandığı için mutlu görünüyordu.</p>

  <p>“Plan şu. Planı öğrenmek istiyor musun?”</p>

  <p>“Sanırım buna evet demem gerekiyor.”</p>

  <p>“Arabayı bırakacağız. Şehrin biraz dışında bir yerde. Sonra Kiraz orada bizimle buluşacak ve bizi <i>kendi arabasıyla</i> buluşma yerine götürecek.”</p>

  <p>“Ve her şey barış içinde olup bitecek.”</p>

  <p>“Kesinlikle. Ve neden biliyor musun? Para sende! Tek istedikleri o. Ve o sahte banka poliçesiyle bile - onlar için gayet iyi bir anlaşma bu. Kıllarını bile kıpırdatmadan kırk bin dolar, ha? Pek sayılmaz! Her şey bitince Kiraz bizi otoparka geri bırakacak ve sonra dışarı çıkacağız! Kutlamaya yapacağız!”</p>

  <p>Gyuri homurdandı.</p>

  <p>“Otopark meselesi için söyleniyor. Bil diye söylüyorum. Bunun kötü bir fikir olduğunu düşünüyor. Ama kendi arabamla gitmek istemiyorum ve park cezası almak ihtiyacımız olan son şey.”</p>

  <p>“Buluşma yeri neresi?”</p>

  <p>“Şey... o durum biraz sıkıntılı. Önce şehrin dışına çıkıp sonra geri dönmemiz gerekecek. Kendi mekânlarında buluşmak konusunda ısrar ettiler, Kiraz da kabul etti çünkü yani, cidden, böylesi daha iyi. Hiç olmazsa onların mekânında polis müdahalesi olmayacağından emin olabiliriz.”</p>

  <p>Daha ıssız bir yola çıkmıştık, dümdüz ve tenhaydı, trafik yok denecek kadar azdı, sokak lambaları birbirinden uzaktı ve yaşlı şehrin canlandırıcı ritmi ve ışıltısı, ışıklı kemerleri, saklı motifleri -gümüş patenler, ağaçların altındaki mutlu çocuklar- yerini daha tanıdık kentsel bir sevimsizliğe bırakmıştı: Fotocadeau, Çilingir Sleutelkluis, Arapça tabelalar, Şavurma, Tandoori Kebap, kepenkleri indirilmiş, her yer kapalı.</p>

  <p>“Burası Overtoom,” dedi Gyuri. “Öyle çok ilgi çekici ya da güzel sayılmaz.”</p>

  <p>“Burası adamım Dima’nın kapalı otoparkı. Bizi kimse rahatsız etmesin diye bu gece Dolu levhası astı. Biz uzun süreli kısmında olacağız - ah!” diye bağırdı. <i>“Blyad.”</i> Korna çalan bir kamyon ansızın önümüze kırıp Gyuri’nin yoldan çıkmasına ve frenlere asılmasına neden olmuştu.</p>

  <p>“Burada insanlar bazen gereksiz yere böyle biraz agresifleşebiliyorlar,” dedi Gyuri üzüntüyle, sinyal verip otoparka doğru dönerken.</p>

  <p>“Pasaportunu bana ver,” dedi Boris.</p>

  <p>“Neden?”</p>

  <p>“Çünkü geri döndüğümüzde geri alman için onu torpido gözüne kilitleyeceğim. Üstünde olmaması daha iyi, ne olur ne olmaz. Kendiminkini de koyuyorum,” dedi görmem için havaya kaldırarak. “Gyuri’ninkini de. Gyuri doğma büyüme Amerikan vatandaşı, evet,” dedi, Gyuri’nin kahkahalarına karşılık, “senin için hava hoş, peki ya benim için? Bir Amerikan pasaportu bulmak çok çok zor ve bunu kaybetmeyi cidden hiç istemem. Biliyorsun, değil mi, Potter?” dedi bana bakarak. “Artık Hollanda’da yasal olarak yanında her zaman kimlik taşıman gerekiyor. Sokakta rastgele kontroller - karşı çıkanlara cezalar falan. Yani Amsterdam’dan bahsediyoruz. Nasıl bir polis devleti olmuş burası böyle? Buna kim inanır ki? <i>Burada</i>? Yüz yıl geçse de aklımın ucundan bile geçmezdi benim. Her neyse,” torpido gözünü kapatıp kilitledi, “durdurulacak olursak üstümüzde gerçek kimliklerimizi taşıyor olmamızdansa ceza ödeyip biraz dil dökerek paçayı sıyırmak çok daha iyi.”</p>

  <h3 id="sigil_toc_id_157">VIII</h3>

  <p class="p1">Zeytin yeşili bir ışıkla iç karartıcı bir biçimde titreşen otoparkın içinde, uzun süreli kısımda, Dolu levhasına rağmen birkaç boş yer vardı. Biz boş bir yere burnumuzu sokarken beyaz bir Range Rover’a yaslanmış spor ceketli bir adam sigarasını tek bir tükürükle turuncu cürufların üstüne fırlattı ve arabaya doğru yürüdü. Açılan alnı, renkli camlı gözlükleri ve sımsıkı asker vücudu ona rüzgâra karşı duran eski bir pilot, Ural Dağları’ndaki bir test sahasında hassas aygıtları denetleyen bir adam havası veriyordu.</p>

  <p>“Victor,” dedi, biz arabadan iner inmez elimi ezercesine sıkarken. Gyuri ve Boris’in sırtlarına birer şaplak indirdi. Kısa Rusça merhabalaşmalardan sonra, bebek yüzlü, kıvırcık saçlı yeniyetme bir çocuk şoför koltuğundan indi ve Boris tarafından yanağına bir tokat atılarak ve şen şakrak melodik bir ıslıkla karşılandı: <i>On the Good Ship Lollipop.</i><a id="k66" href="../Text/dipnot.xhtml#a66"><sup>[66]</sup></a></p>

  <p>“Bu Shirley T,” dedi Boris bana dönüp, çocuğun bukleli saçlarını karıştırıyordu. “Shirley Temple. Biz ona böyle sesleniyoruz, neden dersin? Tahmin edebilir misin?” Çocuk elinde olmadan, yanaklarındaki iri gamzeleri ortaya çıkararak utangaç utangaç gülümserken o da kahkahalar atıyordu.</p>

  <p>“Görünüşe aldanma,” dedi Gyuri bana usulca. “Shirley bebek gibi görünür ama o da en az buradaki herkes kadar taşaklıdır.”</p>

  <p>Shirley başıyla kibarca bana selam verdi -İngilizce konuşabiliyor muydu? Pek öyle görünmüyordu- ve bize Range Rover’ın arka kapısını açtı, biz de -Boris, Gyuri ve ben- hemen arkaya atladık, Victor Kiraz ise ön koltuğa geçti, bizimle ön yolcu koltuğundan konuşuyordu.</p>

  <p>Otoparktan çıkıp Overtoom’a geri dönerken, “Bu iş kolayca hallolacak,” diyordu bana resmî bir tavırla. “Dolambaçsız rehin işi.” Yakından bakınca yüzü zeki ve bilgiç olduğunu belli ediyordu; küçük, alaycı bir kıvrıma sahip ağzı ve besbelli kıvrak zekâsı her nasılsa bu akşamın mantığı ya da daha doğrusu herhangi bir mantığının olmayışı konusunda kendimi daha az tedirgin hissetmemi sağlamıştı: araba değiştirmeler, talimat ve bilgi eksiklikleri, kâbusvari yabancılık. “Sascha’ya bir iyilik yapıyoruz ve bu yüzden de... bize iyi davranacak.”</p>

  <p>Uzun sıralar halinde alçak boylu evler. Darmadağınık ışıklar. Sanki bütün bunlar olmuyormuş, benim değil de başka birinin başına geliyormuş gibi bir his vardı içimde.</p>

  <p>“Çünkü Sascha bir bankaya girip o tabloyu göstererek kredi alabilir mi?” diyordu Victor ukala bir tavırla. “Hayır. Sascha bir tefeciye gidip tabloya karşılık kredi alabilir mi? Hayır. Sascha bütün bu hırsızlık olayından sonra Horst aracılığıyla tanıdığı her zamanki bağlantılarına gidip onlardan kredi alabilir mi? Hayır. İşte bu yüzden Sascha benim kendisiyle bir buluşma ayarladığım gizemli Amerikalı -yani sen- ortaya çıktığı için son derece memnun.”</p>

  <p>“Sascha seninle benim nefes alıp verdiğimiz gibi eroin kullanır,” dedi Gyuri bana usulca. “Eline birazcık para geçsin, koşa koşa bir sürü uyuşturucu almaya gider.”</p>

  <p>Victor Kiraz gözlüklerini düzeltti. “Aynen öyle. Sanatsever biri ya da titiz biri değil. O resmi yüksek faizli bir kredi kartı gibi kullanıyor ya da öyle yaptığını sanıyor diyelim. Senin için yatırım, onun için nakit. Parayı önüne koyarsın, güvence olarak tabloyu alırsın, o gider saçma sapan bir şeyler alır, yarısını saklar, yarısını çabucak elden çıkarır ve bir ay içinde paranı ikiye katlayıp tabloyu geri almaya gelir. Ve eğer? Bir ay içinde paranı ikiye katlayıp gelmezse... Tablo senin olur. Dediğim gibi. Basit bir rehin işi.”</p>

  <p>“Fakat o kadar da basit değil.” Boris gerindi ve esnedi. “Çünkü ortadan kaybolan sen olunca ve banka poliçesi karşılıksız çıkınca ne yapacak? Horst’a koşup yardım isteyecek olsa Horst onun boynunu kırdırıverir.”</p>

  <p>“Buluşma yerini bu kadar çok kez değiştirmelerine sevindim. Biraz saçmaladılar tabii. Ama işe yaradı çünkü bugün cuma,” dedi Victor, pilot gözlüklerini çıkardı ve gömleğinin koluyla camlarını sildi. “Anlaşmadan caydığınızı sanmalarını sağladım. Siz buraya daha bugün geldiniz ama onların bundan haberi yok tabii, planı değiştirip durdukları için ben de bir çanta dolusu parayla Amsterdam’da oturup onların keyfini beklemekten bıkıp usandığınızı, paraları bankaya geri yatırıp ABD’ye geri döneceğinizi söyledim. Tabii bunu duymak hoşlarına gitmedi. İşte,” başıyla çantayı işaret etti, “hafta sonu geldi ve bankalar kapandı ve siz de elinizde ne kadar nakit varsa o kadarını getirebildiniz ve - doğrusu, benimle epey konuştular, çoğu kez telefonda ve bir defa da Red Light’ta bir barda buluştum onlarla ama öncesinde sizinle de yüz yüze tanışmadan tabloyu getirip değiş tokuşu bu akşam yapmaya ancak razı oldular çünkü onlara uçağınızın yarın kalktığını söyledim ve çünkü onlar kendi paylarına işin içine ettiler ve şimdi ya bu banka poliçesini kabul edecekler ya da avuçlarını yalayacaklar. Yani bu durumdan pek hoşlanmadılar ama bu banka poliçesi işinin makul bir açıklama olduğunu kabul ettiler. Bu işleri kolaylaştırdı.”</p>

  <p>“Çok kolaylaştırdı,” dedi Boris. “Bu banka poliçesinin işi göreceğinden emin değildim. Bunun bu kadar oyalandıkları için kendi hataları olduğunu düşünmeleri daha iyi.”</p>

  <p>“Yer neresi?”</p>

  <p>“Bikafe.” Bunu tek kelimeymiş gibi telaffuz etmişti. “De Paarse Koe.”</p>

  <p>“Felemenkçede Mor İnek anlamına geliyor,” dedi Boris tüm yardımseverliğiyle. “Tam bir hippi yeri. Red Light’a yakın.”</p>

  <p>Upuzun, ıssız cadde - kapanmış hırdavatçılar, yol kenarında tuğla yığınları, hepsi nedense bana müthiş önemli gelse de karanlığın içinde tam anlamıyla göremeyecek kadar hızla ilerliyorduk.</p>

  <p>“Yemekleri berbattır,” dedi Boris. “Brüksel lahanası ve bayatlamış, semsert tostlar. Ateşli kızların gittiğini sanırsın ama sadece kır saçlı ve şişman kadınlar gider.”</p>

  <p>“Neden orası?”</p>

  <p>“Çünkü akşamları sakin oluyor,” dedi Victor Kiraz. “Öğlen saatlerinden sonra kapalı oluyor, pek halka açık sayılmayacağı için hiçbir şey kontrolden çıkmayacak, anlayacağın üzere.”</p>

  <p>Her yerde: Yabancılık. Farkına bile varmadan gerçeklikten çıkıp hiçbir şeyin anlamlı gelmediği sahipsiz topraklara giden sınırdan geçmiştim. Belirsizlik, bölük pörçüklük. Çekme tel ve üstündeki plastik örtü uçuşan moloz yığını.</p>

  <p>Boris, Victor’la Rusça bir şeyler konuşuyordu; ona baktığımı görünce bana doğru döndü.</p>

  <p>“Sascha’nın bu gece Frankfurt’ta olduğunu konuşuyorduk,” dedi, “restoranın birinde hapisten yeni çıkan bir arkadaşı için parti veriyormuş, bunu hepimiz üç farklı kaynaktan doğrulattık, Shirley bile. Şehir dışına çıkarak akıllılık ettiğini sanıyor. Bu gece burada olanlar bir şekilde Horst’un kulağına giderse ellerini havaya kaldırıp, ‘Kim, ben mi? Benim bu işle hiçbir alakam yok,’ diyebilmek istiyor.”</p>

  <p>“Sen,” dedi Victor bana, “sen New York’ta yaşıyorsun. Senin bir sanat simsarı olduğunu, sahtecilikten tutuklandığını ve şimdi Horst’unki gibi bir faaliyet sürdürdüğünü söyledim ben onlara, tablolar açısından daha küçük ama para açısından daha büyük faaliyetler.”</p>

  <p>“Horst, Tanrı onu korusun,” dedi Boris. “Horst, New York’un en zengin adamı olabilirdi ama bütün parasını saçıyor, her bir sentini. Hep öyleydi. Kendisi dışında bir sürü adama bakıyor.”</p>

  <p>“İş açısından kötü.”</p>

  <p>“Evet. Ama arkadaşlık etmeyi seviyor.”</p>

  <p>“İnsancıl keş, ha,” dedi Victor. İnsancıl kelimesini de yanlış telaffuz etmişti. “Neyse ki ara sıra ölüp gidiyorlar yoksa kim bilir o çöplükte onun yanına sığınmış kaç ot kafa yaşıyor olurdu. Her neyse, orada ne kadar az konuşursan o kadar iyi. Öyle kibar kibar sohbet etmeyi bekliyor olmayacaklar. Tamamen işten ibaret olacak. Hızlıca bitiverecek. Banka poliçesini veresene ona, Borya.”</p>

  <p>Boris Ukraynaca sert bir şeyler söyledi.</p>

  <p>“Hayır, onları kendisi vermeli. Onun elinden çıkmalı.” Banka poliçesi de banka cüzdanı da Farruco Frantisek adıyla, Citizen Bank Anguilla adına basılmıştı; bu isimler bütün bu gidişatın, artık yavaşlatılmayacak kadar hız kazanan rotanın rüyamsı hissini artırıyordu.</p>

  <p>“Farruco Frantisek? Ben bu muyum?” Mevcut koşullarda anlamlı bir soru gibi gelmişti, sanki bir şekilde bedenimden ayrılmışıl ya da en azından kimlik gibi basit gerçeklerden özgür kılındığım belli bir ufkun ötesine geçmişim gibiydi.</p>

  <p>“İsmi ben seçmedim. Elime ne geçtiyse onu almak zorunda kaldım.”</p>

  <p>“Kendimi böyle tanıtmam mı gerekiyor?” Elimdeki fazla ince kâğıtta göze tuhaf gelen şeyler vardı ve banka cüzdanlarının üstünde Citizen’s Bank değil de Citizen Bank demesi bile her şeye sahte bir hava katıyordu.</p>

  <p>“Hayır, seni Kiraz tanıtacak.”</p>

  <p>Farruco Frantisek. İçimden bu ismi söylemeye, dilim dönüyor mu anlamaya çalıştım. Hatırlaması zor bir isim olmasına rağmen, kapkara caddelerin, tramvay raylarının, daha fazla Arnavut kaldırımı taşı ve neon meleklerin uzay boşluğunda kaybolmuş aşırı yoğunluğunu taşıyabilecek kadar güçlü ve yabancıydı - şehrin eski kısmına, tarihî ve bilinmez yerlerine geri dönmüştük artık; karanlık suların üstünde titreşen kanallara, bisiklet direklerine ve Noel ışıklarına...</p>

  <p>Victor Kiraz, “Ona ne zaman söyleyecektin?” diye sordu Boris’e. “Adının ne olduğunu bilmesi gerekiyor.”</p>

  <p>“Eh, artık biliyor.”</p>

  <p>Bilinmedik sokaklar, anlaşılmaz dönemeçler, meçhul mesafeler. Sokak tabelalarını okumaya ya da nerede olduğumuzu aklımda tutmaya çalışmayı bile bırakmıştım. Etrafımdaki her şeyin -gözümün görebildiği her şeyin- içinde tek referans noktam, bulutların arasında at koşturan aydı; parlak bir dolunay olmasına karşın, nedense tuhaf şekilde gelgeç, yerçekimini hükümsüz kılmış gibi görünüyordu, çölün saf, sağlam ayından ziyade bir sihirbazın göz kırpmasıyla ortaya çıkıp sonra karanlığa karışıp gözden kaybolacakmış gibi görünen bir sihir numarasıydı sanki.</p>

  <h3 id="sigil_toc_id_158">IX</h3>

  <p class="p1">Mor İnek ancak tek bir arabanın geçebileceği genişlikte, pek kullanılmayan tek yönlü bir sokak üzerindeydi. Etrafındaki diğer bütün dükkânlar -eczane, fırın, bisikletçi- kepenklerini sıkı sıkı indirmişti; ta sokağın öbür ucundaki Endonezya restoranı haricindeki her yer. Shirley Temple bizi dükkânın önünde bıraktı. Karşı duvarda, grafitiler: gülen surat ve oklar, radyoaktif uyarısı, yanına eriyormuş gibi görünen korku filmi harfleriyle Shazam kelimesi yazılmış bir şimşek işareti, <i>adam ol!</i></p>

  <p>Cam kapıdan içeriye baktım. Uzun ve dar bir mekândı ve -ilk bakışta- boş görünüyordu. Mor duvarlar, vitray tavan lambası. Çocuk yuvası renklerine boyanmış birbiriyle uymayan masalar ve sandalyeler ile ızgaranın da durduğu tezgâh tarafı ve arka tarafta parlayan ışıklı soğuk dolap dışında ışıkları sönüktü. Cılız ev bitkileri; imzalı, siyah beyaz bir John ve Yoko fotoğrafı; satsangler, yoga dersleri ve çeşitli bütünselci yaklaşım broşürleri ve ilanlarıyla dolup taşan bir ilan panosu. Duvarda bir Tarot gizemi resmi, camda ise birtakım Everett tarzı işlenmemiş yiyecekleri içeren bilgisayar çıktısı uyduruk bir menü asılıydı: havuç çorbası, ısırgan çorbası, ısırgan lapası, mercimekli fındıklı pay - iştah açıcı hiçbir şey yoktu ama yediğim son adamakıllı -birkaç ısırıktan daha fazlasını içeren- yemeğin dışarıdan ısmarlayıp Kitsey’nin evindeki yatakta yediğimiz körili Hint yemeği olduğunu hatırlattı bana.</p>

  <p>Boris menüye baktığımı gördü. “Ben de açım,” dedi gayet resmî bir tavırla. “Gidip her birlikte güzel bir yemek yiyeceğiz. Blake’s’te. Yirmi dakikaya.”</p>

  <p>“Sen içeri gelmiyor musun?”</p>

  <p>“Daha değil.” Biraz yan tarafta, cam kapıdan görülemeyecek bir nokta dikiliyor, sokağı kolaçan ediyordu. Shirley Temple bloğun etrafında dolanıyordu. “Burada durup benimle laklak etme. Victor ve Gyuri ile git.”</p>

  <p>Kafenin cam kapısına doğru ilerlemekte olan adam, altmışlarında, sıska, kılıksız, gergin görünen, Soul Train 1973’ten kalma, kot kumaşından siperli bir kasket takan, uzun, dar suratlı ve omuzlarını geçen uzun, tuhaf saçlı biriydi. Elinde anahtarlıkla orada öylece dikildi ve Victor’un ardında durmakta olan Gyuri ile bana baktı; bizi içeri alıp almama konusunda kararsız görünüyordu. Birbirine yakın gözleri, kırlaşmış fırça gibi kaşları ve kabarık bıyıkları ona Schnauzer cinsi yaşlı ve şüpheci bir köpek havası katıyordu. Derken çok çok daha genç ve çok çok daha iri, Gyuri’den bile bir kafa daha uzun başka bir adam belirdi, yüzünde dövmeleri ve kulaklarında göz alıcı pırlantaları olan bir Malezyalı ya da Endonezyalıydı; kafasının tepesinde onu <i>Moby Dick</i>’teki zıpkıncılardan birine benzeten siyah bir topuzu vardı, tabii <i>Moby Dick</i>’teki zıpkıncılardan biri kadife eşofmanlar ve şeftali rengi saten bir beyzbol ceketi giyiyorduysa şayet.</p>

  <p>İhtiyar herif cep telefonuyla birini arıyordu. Bekledi, bütün bu süre zarfında gözlerini bizden bir an olsun ayırmadı. Sonra başka bir arama daha yaptı ve histerik bir ev hanımı edasıyla eli yanağında, konuşa konuşa arkasını dönüp kafenin derinliklerine doğru yürüyüp gitti. Endonezyalı ise cam kapının ardında durup bizi izliyordu, anormal şekilde hiç kıpırdamıyordu. Karşılıklı bakışıp duruyorduk, derken ihtiyar geri döndü ve çatık kaşlarla ve besbelli gönülsüzce anahtarı yerine sokmaya, kilidi açmaya koyuldu. Biz içeri girer girmez elini kolunu savura savura Victor Kiraz’a yakınmaya başladı, Endonezyalı ise içeriye doğru ilerledi ve sırtını duvara yaslayıp kollarını önünde kavuşturmuş, onları dinliyordu.</p>

  <p>Bir sıkıntı vardı, kesinlikle. Bir huzursuzluk. Hangi dili konuşuyorlardı? Romence? Çekçe? Ne konuştukları konusunda en ufak bir fikrim yoktu ama yaşlı, kır saçlı herif gitgide daha kaygılı bir hale gelirken Victor Kiraz soğukkanlılığını korusa da durumdan rahatsız olmuşa benziyordu. Yaşlı herif öfkeli miydi? Hayır: Asabi, bıkkın görünüyordu, hatta dil döküyor gibiydi, sesinde ağlar gibi bir mızıldanma seziliyordu ve bütün bunlar olup biterken Endonezyalı bir anakondanın tedirgin edici sakinliğiyle gözlerini bizden bir an olsun ayırmıyordu.</p>

  <p>Ben yaklaşık on adım kadar uzakta duruyordum ve -para çantasını tutan, çok fazla yakınımda duran Gyuri’ye rağmen- yüzüme bilerek boş bir ifade takınmış, duvardaki tabela ve sloganları inceliyormuş gibi yapıyordum: Greenpeace, Kürksüz Bölge, Vegan Dostu, Melekler Koruyor! Epey sakat yerlerden (İspanyol Harlem’indeki hamamböcekli dairelerden, St. Nicholas konutlarındaki sidik kokulu merdiven boşluklarından) epey uyuşturucu satın almış olduğum için ilgili görünmemem gerektiğini gayet iyi biliyordum çünkü -en azından benim tecrübelerime göre- bu tarz alım satımlar genelde aynıydı. Rahat ve umursamaz görünüyor, mecbur kalmadıkça konuşmuyordun, konuşman gerektiğindeyse monoton bir sesle konuşup -almaya geldiğin şeyi alır almaz- çıkıp gidiyordun.</p>

  <p>“Melekler koruyormuş, hadi oradan,” diye fısıldadı Boris kulağıma, çıt çıkarmadan diğer yanıma sokuluvermişti.</p>

  <p>Hiçbir şey söylemedim. Bunca yıl sonra bile Spirsetskaya’nın sınıfındaki gibi kafa kafaya verip fısıldaşma huyumuza yenik düşmemiz kaçınılmaz oluyordu ama bu koşullarda çok da mantıklı bir hareket değildi.</p>

  <p>“Biz zamanında geldik,” dedi Boris. “Ama onların adamlarından biri ortada yok. Bu Rockçı Dede’nin heyheyleri de bu yüzden üstünde. O gelene kadar beklememizi istiyor. Buluşma yerini bu kadar çok değiştirmek onların suçu.”</p>

  <p>“Ne oluyor şimdi orada.”</p>

  <p>“Bırak Vitya halletsin,” dedi, ayakkabısının ucuyla yerdeki kurumuş bir tüy topağını dürttü - ölü fare mi yoksa, diye düşündüm irkilerek ama sonra bunun ısırılıp paramparça edilmiş bir kedi oyuncağı olduğunu anladım, içindeki dışkılarla falan dört kişilik bir masanın altında yarı saklı duran topaklı ve sidikten kararmış kedi kumunun etrafında duran birkaç oyuncaktan biriydi.</p>

  <p>Bu leş gibi kedi kumunun yemek yemek için kafeye gelenlerin ayağına takılabilecek bir yerde durmasının yiyecek servisi lojistiği açısından (göze hoş görünüp görünmediğinden, sağlıklı ya da yasal olup olmadığından bahsetmiyorum bile) ne kadar uygun olduğunu merak ediyordum ki konuşmanın sona erdiğini ve ikisinin de dönmüş Gyuri ve bana baktığını fark ettim - Victor Kiraz ve yüzünde temkinli ama ümitli bir ifadeyle öne doğru bir adım atan ve bir bana bir de Gyuri’nin elindeki çantaya bakan ihtiyar herif. Gyuri de bir adım öne çıkıp çantayı açtı, bir köle gibi başını eğerek selamladı ve sonra ihtiyarın bakması için bir adım geri çekildi.</p>

  <p>İhtiyar uzaktan göremiyormuş gibi iyice yakına gelip inceledi, yüzünü buruşturdu. Hırçın bir tavırla sesini yükselterek kafasını kaldırıp kayıtsız kalan Kiraz’a baktı. Bunu anlaşılması güç bir bakışma izledi. Kır saçlı hoşnutsuz görünüyordu. Sonra çantayı kapattı, ayağa kalktı ve delici bakışlarla bana baktı.</p>

  <p>“Farruco,” dedim gerilerek, soyadımı unutmuştum ve söylemem gerekmeyeceğini umuyordum.</p>

  <p>Kiraz bana bir bakış fırlattı: <i>kâğıtlar.</i></p>

  <p>“Ah, sahi,” dedim, banka poliçesi ve banka cüzdanını çıkarmak için ceketimin iç cebine uzandım - rahat bir tavırla yaptığımı umarak kâğıtları açtım, adama uzatmadan önce şöyle bir göz atıyordum ki...</p>

  <p><i>Frantisek.</i> Ama tam elimi öne doğru uzatıyordum ki -bam güm, her şey hiç beklemediğin anda evin içinde esip kapıyı sertçe çarpan kuvvetli bir rüzgâr gibi olup bitiverdi- Victor Kiraz hızla kır saçlının arkasına geçip silahın kabzasını tam ensesine öyle hızla indirdi ki adamın kafasındaki kasket uçtu, dizlerinin bağı çözüldü ve inleyerek yere yığıldı. Hâlâ duvarın dibinde dikilen Endonezyalı da en az benim kadar şaşkın görünüyordu: Kaskatı kesilmişti, gözlerimiz arkadaş arasındaki bakışmalar gibi sert bir <i>ne oluyor lan?</i> şokuyla birleşti ve onun neden duvarın dibinden ayrılmadığını ancak arkama bakıp korkuyla Boris ve Gyuri’nin ona silah doğrulttuklarını görünce anladım: Boris silahın kabzasını sol elinin içinde sımsıkı tutuyor, Gyuri ise bir elinde para çantası, diğer elinde silahla geri geri kapıya doğru ilerliyordu.</p>

  <p>Alakasız bir görüntü, arka taraftaki mutfaktan hızla çıkıp giden biri: Gençten Asyalı bir kadın - hayır, genç bir çocuk; beyaz teni, korkudan boş boş bakan, odayı süpürüp geçen gözleri, Ikat baskı bir fuları, uçuşan uzun saçlarıyla geldiği gibi hızla geçip gitti.</p>

  <p>“Arka tarafta biri var,” dedim çabucak, etrafıma, dört bir yanıma bakınarak, oda etrafımda dönme dolap gibi dönüyordu ve kalbim öyle çılgınca çarpıyordu ki sözcükler ağzımdan doğru düzgün çıkmadı, biri beni duydu mu, bundan bile emin değildim - ya da Kiraz duydu mu, her neyse, kır saçlıyı kot ceketinin arkasından tutmuş ayağa kalkması için çekiştiriyordu, kafasını kolunun arasına sıkıştırdı, silahı şakağına dayadı, konuştukları artık hangi Doğu Avrupa diliyse o dilde bağırıyor, onu arka tarafa doğru itekliyordu, Endonezyalı ise duvarın önünden kontrollü ve dikkatli bir şekilde ayrıldı, bana çok uzun gelen bir süre boyunca bir bana bir Boris’e baktı.</p>

  <p>“Sizi amcıklar, bunun için pişman olacaksınız,” dedi fısıldamasına.</p>

  <p>“Eller, eller,” dedi Boris keyifle. “Onları görebileceğim bir yere koy bakalım.”</p>

  <p>“Silahım yok.”</p>

  <p>“Olsun, kaldır bakalım.”</p>

  <p>“Sen de haklısın,” dedi Endonezyalı, en az onun kadar rahattı. Elleri havada, baştan aşağı beni süzüyordu -yüzümü ezberliyordu, bunu anlayınca tüylerim ürperdi, görüntüyü doğruca veri dosyasına aktarıyordu- sonra tekrar dönüp Boris’e baktı.</p>

  <p>“Senin kim olduğunu biliyorum,” dedi.</p>

  <p>Meyve suyu soğutucusunun deniz altı ışığı. Kendi aldığım ve verdiğim nefesi duyabiliyordum. Mutfaktan gelen tangır tungur metal sesleri. Belli belirsiz çığlıklar.</p>

  <p>“Çökünüz, lütfen,” dedi Boris başıyla yeri işaret ederek.</p>

  <p>Endonezyalı ikiletmeden dizlerinin üstüne çöktü ve -çok yavaşça-yere boylu boyunca uzandı. Afallamış ya da korkmuş görünmüyordu.</p>

  <p>“Seni tanıyorum,” dedi bir kez daha, sesi biraz boğuk çıkıyordu.</p>

  <p>Gözümün ucuyla ani bir hareketlenme gördüm, öyle hızlıydı ki irkildim: Bir kedi, yaşayan bir gölge gibi kapkara, karanlıklara karışan karanlık.</p>

  <p>“Peki kimmişim ben?”</p>

  <p>“Antwerp’ten Borya, değil mi?” Silahı olmadığı doğru değildi; koltukaltındaki kabarıklığı ben bile görebiliyordum. “Polonyalı Borya. Kikirdek Borya? Horst’un kankası?”</p>

  <p>“Oysam ne olmuş yani?” dedi Boris neşeyle.</p>

  <p>Adam hiç sesini çıkarmadı. Boris kafasını yana savurarak gözlerinin önüne düşen saçlarını geriye attı, alaycı bir ses çıkardı ve tam iğneleyici bir şey söyleyecekti ki Victor Kiraz arka taraftan tek başına geri döndü, cebinden plastik kelepçeler çıkarıyordu - ve kolunun altında, beyaz bir keçeye sarılmış ve kalın bir sicimle bağlanmış, doğru ölçü ve kalınlıktaki paketi görünce kalbim yerinden çıkacakmış gibi oldu. Endonezyalının yanına diz çöktü ve kelepçeleri bileklerine geçirmeye başladı.</p>

  <p>“Dışarı çık,” dedi Boris bana dönüp, sonra bir kez daha tekrarladı -kaslarım kilitlenmiş ve kaskatı kesilmiş gibiydi; beni hafifçe itti. “Hadi! Arabaya bin.”</p>

  <p>Boş bakışlarla etrafa bakındım -kapıyı göremiyordum, kapı falan yoktu- ve sonra işte oradaydı, çabucak çıkmaya uğraşırken kaydım, az kalsın kedi oyuncağına basıp yere yuvarlanıyordum, egzozundan dumanlar çıkararak kaldırımın kenarında bekleyen Range Rover’a koştum. Gyuri dışarıda, sokakta, daha şimdi yağmaya başlamış hafif çisentide etrafı kolaçan ediyordu. “Bin, bin,” diye tısladı, arka koltuğa atlayıp peşinden gelmem için el sallamaya başladı, aynı anda Boris ve Victor Kiraz da restorandan çıktı ve arabaya atladılar, temkinli ve beklenenden de az bir hızla yola koyulduk.</p>

  <h3 id="sigil_toc_id_159">X</h3>

  <p class="p1">Yeniden anayola çıktığımızda arabada tam bir bayram sevinci yaşanıyordu: Kahkahalar, çakılan beşlikler havada uçuşuyordu, benim kalbimse öyle hızla çarpıyordu ki zar zor nefes alabiliyordum. “Neler oluyor?” dedim güçlükle birkaç defa - nefes almaya çalışıyor ve bir birine bir diğerine bakıyordum. Ve sonra, beni görmezden gelmeyi ve bol vurgulu bir Rusça ve Ukraynaca karışımıyla anlaşılmaz bir şeyler söylemeyi sürdürürlerken, Shirley Temple da dâhil, beşi birden: <i>“Angliyski!”</i></p>

  <p>Boris bana doğru döndü, gözlerini siliyor, kolunu boynuma doluyordu. “Plan değişikliği,” dedi. “Bunların hepsi o esnada, doğaçlama oldu. Daha iyisini isteyemezdik herhalde. Üçüncü adam gelmedi.”</p>

  <p>“Onları eksik yakaladık.”</p>

  <p>“Gafil avladık.”</p>

  <p>“Donsuz yakaladık! Tam da sıçarken!”</p>

  <p>“Sen...” Sözcükleri ağzımdan çıkarabilmek için büyük çaba gösteriyordum. “Silah yok demiştin.”</p>

  <p>“Sonuçta kimsenin canı yanmadı, değil mi? Ne fark eder?”</p>

  <p>“Neden sadece parayı vermedik ki?”</p>

  <p>“Çünkü şans yüzümüze güldü!” Kollarını iki yana açtı. “Böylesi hayatta bir defa çıkar karşına! Elimize fırsat geçti! Ne yapacaklardı? İki kişilerdi, bizse dört. Kafaları azıcık basıyor olsaydı, bizi hiç içeri almazlardı. Ve evet, biliyorum, sadece kırk bin ama zorunda değilsem onlara neden tek bir sent bile vereyim ki? Bana ait olanı çaldıkları için mi?” Boris kahkahalara boğuldu. “Adamın suratını gördünüz mü? Rockçı Dede’nin? Kiraz onu arka tarafa sürüklerken?”</p>

  <p>“Neden yakınıyordu o yaşlı teke, biliyor musun?” dedi Victor bana doğru dönerek, müthiş keyifliydi. “Avro istemiş! ‘Ne, dolar mı?’” adamın suratındaki aksi ifadeyi taklit ediyordu. ‘“Bana dolar mı getirdiniz?”’ “Bahse girerim şimdi keşke dolarları alsaydım diyordur.”</p>

  <p>“Bahse girerim keşke çenemi kapalı tutsaydım diyordur.”</p>

  <p>“Sascha’yı arayıp neler söyleyeceklerini duymak isterdim.”</p>

  <p>“Keşke şu herifin adını bilseydim. Şu onları ekenin adını. Ona bir içki ısmarlamak isterdim.”</p>

  <p>“Kim bilir nerededir?”</p>

  <p>“Herhalde evinde duştadır.”</p>

  <p>“İncil dersine çalışıyordun”</p>

  <p>“Televizyonda ‘Yeni Yıl Şarkısı’nı izliyordur.”</p>

  <p>“Yanlış mekânda bekliyordur büyük ihtimalle.”</p>

  <p>“Ben...” Boğazım öylesine tıkanıyordu ki konuşabilmek için yutkunmak zorunda kaldım. “Peki o çocuk?”</p>

  <p>“Ha?” Yağmur yağıyordu, hafif bir yağmur ön cama vuruyordu. Sokaklar kapkara ve pırıl pırıldı.</p>

  <p>“Ne çocuğu?”</p>

  <p>“Erkek. Kız. Bulaşıkçı çocuk. Her ne haltsa.”</p>

  <p>“Ne?” Kiraz döndü - aşırı gülmekten hâlâ nefesi kesiliyordu. “Ben kimseyi görmedim.”</p>

  <p>“Ben de.”</p>

  <p>“Ben gördüm ama.”</p>

  <p>“Nasıl bir tipti?”</p>

  <p>“Genç.” O ağzı açık, hayaletimsi genç suratın dondurulmuş görüntüsü hâlâ gözümün önündeydi. “Beyaz ceketli. Japon’a benziyordu.”</p>

  <p>“Ciddi misin?” dedi Boris şüpheyle. “Bir bakmayla birbirinden ayırabiliyorsun yani? Nereli olduklarını? Japonya, Çin, Vietnam?”</p>

  <p>“O kadar iyi göremedim. Asyalıydı işte.”</p>

  <p>“Kız mı erkek mi?”</p>

  <p>“Bence orada mutfakta çalışanlar hep kız,” dedi Gyuri. “Makrobiyotik. Esmer pirinç falan.”</p>

  <p>“Ben...” Artık tam olarak emin değildim.</p>

  <p>“Yani,” Kiraz elini kısacık kesilmiş saçlarının üstünden geçirdi, “her kimse, kaçıp gitmesine sevindim çünkü orada başka ne buldum biliyor musunuz? Kısa namlulu bir Mossberg 500.”</p>

  <p>Bunun üzerine gülüşmeler, ıslıklar.</p>

  <p>“Ha siktir.”</p>

  <p>“Neredeydi? Yoksa Grozdan?..”</p>

  <p>“Hayır. Bir şeyin içindeydi.” Eliyle göstererek bir askıyı anlatmaya çalışıyordu. “Siz nasıl diyorsunuz? Masanın altında asılıydı, bez gibi bir şeyin içine sarılı halde. Yere eğilince tesadüfen görüverdim. Yani kafamı bir kaldırdım. İşte oradaydı, tam tepemde.”</p>

  <p>“Onu orada bırakmadın değil mi?”</p>

  <p>“Hayır! O kadar büyük olmasa ve ellerim de dolu olmasa hiç çekinmeden yanıma alırdım ama. Vidalarını söktüm ve pimini çıkarıp sokağa fırlattım. Bir de,” cebinden gümüş rengi kalkık burunlu bir tabanca çıkardı, Boris’e uzattı, “bu!”</p>

  <p>Boris tabancayı ışığa doğru kaldırıp baktı.</p>

  <p>“J serisinden gizli taşımalı güzel küçük bir tabanca. O İspanyol paça pantolonunun altındaki bilek kılıfındaydı! Ama şanssızlığa bakın ki yeterince hızlı davranamadı.”</p>

  <p>“Plastik kelepçeler,” dedi Gyuri kafasını hafifçe yana yaslayıp bana dönmüştü. “Vitya ileri görüşlüdür.”</p>

  <p>“Eh, yani,” Kiraz geniş alnındaki ter damlacıklarını siliyordu, “hafif ve inceler, taşıması kolay, beni pek çok kez adam vurmaktan kurtardılar. Mecbur kalmadıkça insanların canını yakmayı sevmem.”</p>

  <p>Orta Çağ kenti: Eğri büğrü sokaklar, köprülere vuran ve yağmurun dövdüğü, çisentiyle eriyip kanallarda pırıldayan ışıklar. Sonsuzluğa kadar uzanan isimsiz dükkânlar, ışıkları yanıp sönen vitrinler, iç çamaşırları ve çorap lastikleri, ameliyat aletleri gibi sıra sıra dizilmiş mutfak eşyaları, her yerde yabancı sözcükler, Snel bestellen, Retro-stijl, Showgirl-Sexboetiek.</p>

  <p>“Arka kapı sokağa açılıyordu,” dedi Kiraz üstündeki spor ceketinin kollarını çıkarıp Shirley T’nin ön koltuğun altından çıkardığı bir şişe votkayı kafasına dikti - elleri biraz titriyordu ve yüzü, özellikle de burnu, Noel geyiği Rudolph’unki gibi göze batan, onu ön plana çıkaran bir kırmızılıktaydı. “Kapıyı o -şu üçüncü adam- arka taraftan içeri girsin diye açık bırakmış olmalılar. Ben kapatıp kilitledim - kafasına silahı dayayıp Grozdan’a kapatıp kilitlettirdim, burnunu çeke çeke, bebek gibi ağlıyordu...”</p>

  <p>“Şu Mossberg,” dedi Boris bana, ön taraftan uzatılan şişeyi alırken. “Korkunç çirkin bir şey. Kısa namlulu, saçmaları burdan ta Hamburg’a kadar fırlatabilir. Ta çok uzaktan bile nişan alsan yine de odanın içindeki insanların yarısını vurursun.”</p>

  <p>“İyi numara ama, değil mi?” dedi Victor Kiraz düşünceli düşünceli. “Üçüncü adamının orada olmadığını söylemek? ‘Beş dakika bekleyin, lütfen.’ ‘Kusura bakmayın, bir anlaşmazlık olmuş.’ ‘Her an burada olabilir.’ Adam bütün bu süre zarfında elinde pompalıyla arka tarafta. Bunu cidden düşündülerse iyi kancıklıkmış ama...”</p>

  <p>“Belki de düşünmüşlerdir.Yoksa neden orada öyle bir silah saklasınlar ki?”</p>

  <p>“Bence kıl payı kurtulduk, ben öyle düşünüyorum...”</p>

  <p>“Ön tarafta park etmiş bir araç vardı, Shirley’yle beni korkuttu,” dedi Gyuri, “siz hepiniz içerideyken, iki herif geldi, şimdi hapı yuttuk diye düşünürken adamlar iki eşcinsel Fransız çıktı, restoran arıyorlarmış...”</p>

  <p>“...ama arkada kimse yoktu, Tanrı’ya şükür, Grozdan’ı yere yatırıp radyatöre kelepçeledim,” diyordu Kiraz. “Ah, ama,” keçeye sarılı paketi uzattı, “önce. Bu. Senin için.”</p>

  <p>Paketi koltuğun üzerinden -parmak uçlarıyla, sanki her an dökebileceği bir tepsiymişçesine büyük bir dikkatle alan ve bana uzatan-Gyuri’ye verdi. Boris -içkiden büyük bir yudum alıp elinin tersiyle ağzını siliyordu- elindeki şişeyle neşeyle kolumu okşarken bir yandan da <i>we ıvish you a merry Christmas we wish you a merry Christmas</i> şarkısını mırıldanıyordu.</p>

  <p>Paket dizlerimin üstündeydi. Ellerimi kenarlarında gezdirdim. Öyle ince bir his veriyordu ki gerçekten o olduğunu hemen o anda parmaklarımın ucunda hissettim, dokusu ve ağırlığı kusursuzdu.</p>

  <p>“Hadi,” dedi Boris kafasını sallayarak, “onu açsan iyi edersin, bu defa yurttaşlık kitabı olmadığından emin ol bence! Bu neredeydi?” diye sordu Kiraz’a, ben ipi çözmeye uğraşırken.</p>

  <p>“Leş gibi bir süpürge dolabında. Beş para etmez plastik bir çantanın içinde. Grozdan beni hemen ona götürdü. Biraz ayak direyecek falan sandım ama kafasına namluyu dayayınca çözülüverdi. O güzelim uzay kekleri orada elinin altındayken kafaya bir kurşun yemenin hiçbir anlamı yoktu tabii.”</p>

  <p>“Potter,” dedi Boris dikkatimi çekmek için, sonra bir kez daha seslendi. “Potter.”</p>

  <p>“Evet?”</p>

  <p>Çantayı havaya kaldırdı. “Bu kırk bin Gyuri ve Shirley T’ye gidiyor. Onları yeşillendirelim. Sundukları hizmet için. Çünkü bu ikisi sayesinde Sascha’ya sana ait olanı çaldığı için <i>tek bir sent</i> bile ödemedik. Vitya’ya gelince,” uzanıp elini sıktı, “artık onunla ödeşmekten de öteye geçtik. Bu kez borçlanan benim.”</p>

  <p>“Hayır, sana olan borcumu asla ödeyemem, Borya.”</p>

  <p>“Unut gitsin. Hiç önemli değil.”</p>

  <p>“Hiç önemli değil mi? <i>Hiç önemli değil</i> mi? Bu doğru değil, Borya çünkü ben bu gece hayattaysam bu senin sayende, ta son geceme kadar her gece...”</p>

  <p>İlginç bir hikâye anlatıyordu, tabii kulağım orada olsaydı - adamın biri Kiraz’ın işlemediği, açıkça dile getirmediyse de belli ki epey ciddi bir suç için onu ele vermiş ama onun olayla alakası bile yokmuş, tamamen suçsuzmuş, adam cezanın indirilmesine razıymış ve Kiraz, bunun karşılığında, daha üst kademedekileri ele vermediği takdirde (“eğer nefes alıp vermeyi sürdürmek istiyorsam hiç de akıl kârı değildi”) on yıl yiyecekmiş ve Boris günü kurtarmış çünkü Boris bu aşağılık herifin peşine düşmüş, onu Antwerp’te bulmuş sonra Kiraz’ı kefaletle çıkarmış, bunu nasıl becerdiğinin hikâyesi epey karmaşık ve hararetliydi, Kiraz anlatırken nefesi tıkanıyor hatta biraz iç çekiyordu, çok daha fazlası vardı, belli ki kundakçılık, kan dökme ve bir elektrikli testere olayı gibi ama o noktadan sonra ben artık tek kelime bile duymaz olmuştum çünkü ipi çözmüştüm ve sokak lambaları ve yağmur damlalarının yansımaları tablomun üstünde yuvarlanıp gidiyordu, saka kuşumun üstünde, daha çevirip arka tarafına bakmadan, şüphe götürmeksizin, yadsınamayacak şekilde biliyordum gerçek olduğunu.</p>

  <p>“Gördün mü?” dedi Boris hikâyenin en can alıcı yerinde Vitya’nın sözünü keserek. “İyi görünüyor, ha, senin <i>zolotaia ptitsa</i>? Ona iyi baktığımızı söylemiştim sana, değil mi?”</p>

  <p>Parmak uçlarımı, Şüpheci Thomas’ın İsa’nın avuç içinde gezdirdiği gibi gördüğüm şeye inanamayarak tuvalin kenarlarında gezdiriyordum. Bütün antikacıların, hatta bu hususta Aziz Thomas’ın da bildiği üzere: Dokunma duyusunu aldatmak görme duyusunu aldatmaktan daha zordu ve ellerim bunca yıldan sonra bile tabloyu o kadar iyi hatırlıyordu ki parmaklarım doğrudan her bir köşedeki çivi izlerine, tablonun (bir zamanlar, en azından söylentilere bakılırsa) boyalı bir dolabın bir parçası olarak kimseciklerin bilmediği bir tavernanın tabelası olarak kullanıldığı zamanlarda asıldığı minicik deliklere gidiyordu.</p>

  <p>“O yaşıyor mu hâlâ?” dedi Victor Kiraz.</p>

  <p>“Yaşıyor galiba.” Boris kaburgalarıma dirseğini geçirdi. “Bir şey söyle.”</p>

  <p>Ama söyleyemiyordum. Gerçekti, bunu biliyordum, o karanlıkta bile. Kanat ve tüylerin üstünde fırçanın ucuyla çizilivermiş kabarık, sarı boya izleri. Sol üstte daha önce orada olmayan bir çentik, iki milimetreden az ufacık bir kusur ama onun dışında: Kusursuz. Farklıydı ama değildi. Ve ışık şeritler halinde üstünde titreşirken düzensiz ve süreksiz bir enerji patlaması, hızla gelip geçen sokak lambaları kadar rastgele bir biyolojik parazitin vızıltısı halinde kendi hayatıma dair midemi ağzıma getiren bir his kapladı içimi.</p>

  <p>“Ah, güzelmiş,” dedi Gyuri bakmak için sağ tarafımdan öne doğru uzanarak. “Çok saf! Bir papatya gibi. Ne demeye çalıştığımı anlıyor musun?” dedi, cevap vermeyince dürtükledi beni. “Kırda bir başına, süssüz bir çiçek gibi? Bu.” <i>İşte burada! Harika!</i> dercesine hareketler yapıyordu. “Ne demek istediğimi anlıyor musun?” diye sordu bir kez daha dürtükleyerek ama ben hâlâ yanıt veremeyecek kadar sersemlemiş bir haldeydim.</p>

  <p>Boris de bu sırada Vitya’ya yarı İngilizce yarı Rusça mırıldanarak <i>ptitsa’</i>dan ve bir de tam anlayamadığım, anne ve bebek hakkında, gerçek sevgi hakkında bir şeylerden söz ediyordu. “Keşke sanat polislerine telefon etseydim diyor musun hâlâ, ha?” dedi, kolunu omzuma atıp kafasını kafama yasladı, tıpkı çocukken olduğu gibi.</p>

  <p>“Onları <i>hâlâ</i> arayabiliriz,” dedi Gyuri bir kahkaha patlatıp diğer koluma yumruğu indirdi.</p>

  <p>“Harbi, Potter! Arayalım mı dersin? Hayır mı? Artık pek de o kadar iyi bir fikirmiş gibi gelmiyor sanırım, ha?” dedi tek kaşını kaldırıp benim üzerimden Gyuri’ye bakarak.</p>

  <h3 id="sigil_toc_id_160">XI</h3>

  <p class="p1">Otoparka geri dönüp arabadan indiğimizde herkesin keyfi hâlâ yerindeydi, gülüyor ve adamları düşürdükleri pusuya dair ufak tefek şeyleri birden çok dilde birbirlerine tekrar tekrar anlatıyordu hepsi - benim dışımdaki herkes; bütün o hızlı manevralar ve ani hareketler hâlâ karanlığın içinden çıkıp üstüme üstüme geliyor gibiydi, şokun etkisinden kurtulamayan beynim hâlâ bomboş çınlıyordu, tek kelime edemeyecek kadar afallamış durumdaydım.</p>

  <p>“Şuna bakın,” dedi Boris, anlattığı şeyi yarıda kesti ve koluma vurdu. “Hayatının en iyi saksosunu çektirmiş gibi görünüyor.”</p>

  <p>Hepsi bana gülüyordu, Shirley Temple bile, bütün dünya çini döşeli duvarlara çarpıp paramparça ve metalik sesler çıkaran kahkahalardan, coşku ve hayal oyunlarından ibaretti, dünyanın yüksele yüksele yıldızlara doğru çıkan muazzam bir balon gibi büyüyüp şiştiğini hissettim; ben de gülüyordum ve neye güldüğümden bile emin değildim aslında, öyle sarsılmıştım ki tir tir titriyordum.</p>

  <p>Boris bir sigara yaktı. Bu yer altı ışığında yüzü yeşilimsi bir renk almıştı. “Onu yeniden sarıp sarmala,” dedi yüzünde keyifli bir ifadeyle başıyla tabloyu işaret ederek, “sonra onu otelin kasasına koyalım ve gidip sana gerçek bir sakso çektirelim.”</p>

  <p>Gyuri kaşlarını çattı. “Önce yemek yiyeceğimizi sanıyordum?”</p>

  <p>“Haklısın. Ben de açlıktan ölüyorum. Önce yemek, sonra sakso.”</p>

  <p>“Blake’s’e mi?” dedi Kiraz, Land Rover’ın ön yolcu kapısını açarken. “Bir saat sonra, diyelim mi?”</p>

  <p>“Tamamdır.”</p>

  <p>“Bu halde gitmekten hiç hoşlanmıyorum,” dedi Kiraz, terden üstüne yapışıp transparan bir hal almış gömleğinin yakasını tutarak. “Ama yine de biraz konyağa hayır demem. Yüz avroluk olanlardansa hele. Hemen şu anda dörtte birini bitirebilirdim. Shirley, Gyuri...” Ukraynaca bir şeyler söyledi.</p>

  <p>“Şey diyor,” dedi Boris, Kiraz’ın dediklerinin ardından kopan kahkahaların arasında, “Shirley ve Gyuri’ye bu akşamki yemeğin onlardan olduğunu söylüyor. Şu yüzden...” Gyuri elindeki çantayı zafer kazanmışçasına havaya kaldırdı.</p>

  <p>Sonra bir duraksama oldu. Gyuri sıkıntılı görünüyordu. Shirley Temple’a bir şeyler söyledi, Shirley ise -o güzelim gamzelerini çıkara çıkara gülerek- ellerini sallayarak Gyuri’yi ve Gyuri’nin uzatmaya çalıştığı çantayı reddetti ve Gyuri bir kez daha ısrar edince gözlerini devirdi.</p>

  <p><i>“Ne syeiychas,”</i> dedi Victor Kiraz aksi aksi. “Şimdi değil. Sonra bölüşün.”</p>

  <p>“Lütfen,” dedi Gyuri çantayı yeniden uzatarak.</p>

  <p>“Ah, hadi ama. Şunu sonra bölüşün yoksa bütün gece buradan çıkamayacağız.”</p>

  <p><i>“Ya khochu chto-by Shirli prinyala eto,”</i> dedi Gyuri, bu öyle açık ve öyle içten söylenmiş bir cümleydi ki berbat Rusçamla ben bile anladım. <i>Onu Shirley’nin almasını istiyorum.</i></p>

  <p>“İmkânı yok!” dedi Shirley İngilizce ve okulda cevabı bildiği için kendiyle gurur duyan küçük bir çocuk gibi -kendine engel olamayarak-dönüp duyup duymadığımı görmek için bana bir bakış fırlattı.</p>

  <p><i>“Hadi</i> ama.” Boris -ellerini kalçasına koymuş- yüzünde bıkkın bir ifadeyle onlara bakıyordu. “Arabada kimin taşıdığının ne önemi var? Biriniz parayı alıp kaçacak mı? Hayır. Burada hepimiz dostuz. Ne yapacaksınız?” dedi ikisi de olduğu yerde kıpırdamadan durunca. “Dima gelip bulsun diye burada yerde mi bırakacaksınız? Biriniz karar versin lütfen.”</p>

  <p>Uzun bir sessizlik oldu. Kollarını önünde kavuşturmuş duran Shirley, Gyuri’nin sürekli yinelenen ısrarlarına karşı kafasını sallıyordu ve sonra kaygılı bir ifadeyle Boris’e bir soru sordu.</p>

  <p>“Evet, evet, bana uyar,” dedi Boris sabırsızlıkla. “Hadi durma,” dedi Gyuri’ye. “Siz üçünüz birlikte gidin.”</p>

  <p>“Emin misin?”</p>

  <p>“Kesinlikle. Bu gece yeterince çalıştın.”</p>

  <p>“İdare edebilecek misin?”</p>

  <p>“Hayır,” dedi Boris, “biz ikimiz yürüyeceğiz! Herhalde, herhalde,” dedi, Gyuri’nin itirazlarını susturarak, “biz idare ederiz, sen git.” Vitya, Shirley ve Gyuri bize veda edip (<i>Davaye!)</i> el sallayarak Range Rover’la yeniden Overtoom’a doğru uzaklaşırken hepimiz gülüyorduk.</p>

  <h3 id="sigil_toc_id_161">XII</h3>

  <p class="p1">“Ah, ne gece ama,” dedi Boris göbeğini kaşıya kaşıya. “Açlıktan ölüyorum! Hadi buradan çıkalım artık. Gerçi,” çatık kaşlarla dönüp arkasına, basıp giden Land Rover’a baktı, “neyse, sıkıntı yok. Biz hallederiz. Çok uzak değil. Blake’s senin otelinden kısa bir yürüyüş mesafesi uzaklıkta. Ah seni dikkatsiz!” dedi bana başını sallayarak. “O şeyi yeniden bağlaman lazım! Öyle ipini bağlamadan taşıyamazsın.</p>

  <p>“Haklısın,” dedim, “haklısın.” Ve dolaşıp arabanın ön tarafına geçtim, cebimdeki ipi bulup çıkarırken onu kaportanın üstüne koydum.</p>

  <p>“Bakabilir miyim?” dedi Boris hemen arkamdan gelerek.</p>

  <p>Keçeyi üstünden sıyırdım ve ikimiz, İsa’nın doğuşunu temsil eden bir resmin başında duran iki soylu Flaman gibi, bir an için orada öylece durduk.</p>

  <p>“Binbir zahmet çekildi,” Boris bir sigara yaktı, dumanını resme gelmesin diye yana doğru üfledi, “ama değdi, öyle değil mi?”</p>

  <p>“Evet,” dedim. Seslerimiz huzursuzlanan iki küçük çocuk misali şakalaşır gibi ama yine de uslu çıkıyordu.</p>

  <p>“Herkesten çok benim elimde kaldı,” dedi Boris. “Eğer günleri hesaplayacak olursan.” Ve sonra başka bir ses tonuyla devam etti: “Unutma, eğer istersen para kazanman için gereken ayarlamaları her zaman yapabilirim. Tek bir anlaşma, sonra emekli olabilirsin.”</p>

  <p>Bense yalnızca kafamı salladım. Ne hissettiğimi sözcüklere dökemezdim ama yıllar önce o müzede Welty’nin benimle, benim de onunla paylaştığım derin ve ilkel bir şeylerdi.</p>

  <p>“Şaka yapıyorum. Yani... sayılır. Ama hayır, cidden,” dedi parmaklarını koluma sürterek, “o senin. Tertemiz. Onu müzecilere geri vermeden önce neden bir süre saklayıp biraz keyfini çıkarmıyorsun?”</p>

  <p>Hiç sesimi çıkarmadım. Onu ülkeden tam olarak nasıl çıkaracağımı düşünüp duruyordum zaten. “Hadi ama, sar artık şunu. Buradan çıkmamız lazım. Daha sonra istediğin kadar bakarsın. Ah, ver şunu bana,” dedi, ipi beceriksiz ellerimden aldı; ben hâlâ uğraşıyor, ipin uçlarını bulmaya çalışıyordum, “hadi, bırak ben yapayım, yoksa bütün geceyi burada geçireceğiz.”</p>

  <h3 id="sigil_toc_id_162">XIII</h3>

  <p class="p1">Tablo keçeye sarılmış ve iple bağlanmıştı, Boris onu koltuğunun altına sıkıştırmış ve -sigarasından son nefesi çekip- şoför tarafına geçmişti ve tam arabaya binecekti ki arkamızdan kulağa rahat ve samimi gelen Amerikalı bir ses, “Mutlu Noeller,” dedi.</p>

  <p>Arkamı döndüm. Üç kişilerdi, bize bir iyilik yapmaya gelmiş havasıyla biraz dalgın dalgın ilerleyen ağır adımlı orta yaşlı iki adam -seslendikleri kişi Boris’ti, beni değil, onu gördüklerine sevinmiş görünüyorlardı- ve hemen önlerinde seke seke yürüyen, Asyalı çocuk. Üstündeki beyaz mont bir mutfak çalışanının giyebileceği türde bir mont değildi, yaklaşık iki iki buçuk santim kalınlığında beyaz yünden yapılma asimetrik bir şeydi, çocuk tir tir titriyordu ve korkudan resmen dudakları morarmıştı. Silahsızdı ya da öyle görünüyordu ki bu iyi bir şeydi çünkü diğer ikisinde -iş adamı görünümlü, iri adamlar- gözüme çarpan esas şey zayıf floresan ışığında parlayan mavimsi tabanca kabzaları olmuştu. O zaman bile anlamamıştım -samimi sesleri beni yanıltmıştı, çocuğu yakalayıp bize getirdiklerini düşünmüştüm- ta ki Boris’e bakıp suratının bembeyaz kesildiğini görünceye kadar.</p>

  <p>“Bunun için kusura bakmayın,” dedi Amerikalı, Boris’e ama sesi hiç üzgünmüş gibi gelmiyordu - aksine, gayet keyifliydi. Geniş omuzlu ve bıkkın görünümlü bir adamdı, üstüne yumuşak, gri renkli bir palto giymişti ve yaşına rağmen huysuz ve bebeksi bir havası vardı; fazla olgun, yumuşak beyaz elleri ve yumuşak yöneticilere has bir mülayimlik.</p>

  <p>Boris -sigarası hâlâ ağzında- donup kalmıştı. “Martin.”</p>

  <p>“Evet, selam!” dedi Martin neşeyle, diğer adamsa -denizci montu giymiş, kır saçlı bir sarışındı, İskandinavlara özgü kaba yüz hatları vardı-rahat adımlarla Boris’e doğru yürüdü ve onu yakalayıp kemerine uzandıktan ve tabancasını aldıktan sonra silahı Martin’e uzattı. Şaşkınlıkla beyaz montlu çocuğa baktım ama sanki kafasına çekiçle vurulmuş gibi görünüyordu, bütün bunlardan benden daha fazla hoşlanıyor ya da eğleniyormuş gibi görünmüyordu.</p>

  <p>“Bunun berbat bir durum olduğunun farkındayım,” dedi Martin. “Yani.” Yumuşak sesi, tıpkı bir engerek yılanınınkine benzeyen gözleriyle müthiş bir tezat oluşturuyordu. “Hey. Benim için de berbat. Frits’le ben Pim’in yerindeydik, dışarı çıkmayı da düşünmüyorduk. Hava epey fena, ha? Nerede bizim bembeyaz Noel’imiz?</p>

  <p>“Burada ne arıyorsun?” dedi müthiş durgun haline rağmen onu hiç görmediğim kadar korkmuş görünen Boris.</p>

  <p>“Sen ne sanıyorsun?” Şaka yollu omzunu silkti. “Ben de senin kadar şaşkınım, eğer bir fark yaratacaksa. Sascha’nın bu meseleye Horst’u da dâhil etmeye götünün yiyeceğini hiç sanmazdım. Ama yani, böyle işin içine sıçınca, başka kimi arayacaktı ki, öyle değil mi? Onu biz alalım,” dedi doğrulttuğu tabancanın ucunu hafifçe kaldırarak, müthiş bir korkuyla silahı Boris’e doğrulttuğunu ve ucuyla Boris’in elindeki keçeye sarılı paketi işaret ettiğini anladım. “Hadi. Ver bakalım.”</p>

  <p>“Hayır,” dedi Boris sertçe, yüzüne düşen saçları titreşti.</p>

  <p>Martin şaşkın bir tavırla gözlerini kırpıştırdı. “Ne diyorsun sen?”</p>

  <p><i>“Hayır.”</i></p>

  <p>“Ne?” Martin güldü. <i>“Hayır?</i> Sen benimle dalga mı geçiyorsun?”</p>

  <p>“Boris! Ver şunu onlara!” diye kekeledim. Ben korkudan donakalmış haldeyken adı Frits olan tabancasını Boris’in şakağına dayadı ve sonra Boris’i saçlarından tutup kafasını arkaya doğru öyle sertçe çekti ki Boris inledi.</p>

  <p>“Bilmem mi?” dedi Martin dostane tavırla bana bakıp benzer bir bakış fırlatarak, sanki, <i>ah, bu Ruslar</i> - <i>kafayı yemiş, yanlış mıyım?</i> der gibiydi. “Bırak bakalım.”</p>

  <p>Adam saçlarından tutup çekerken Boris yine inledi, arabanın üstünden bana şüphe götürmez bir bakış attı - market hırsızlığı yaptığımız günlerden, sanki açık açık söylemiş kadar net anladığım kararlı ve keskin bir bakış: <i>tabanları yağla, Potter, kaç.</i></p>

  <p>“Boris,” dedim, bir an tereddüt ettikten sonra, “lütfen, ver şunu onlara.” Ama Boris yalnızca, çaresizce, bir kez daha inledi, Frits tabancayı çenesinin altına bastırıyordu, Martin ise tabloyu elinden almak için ona yaklaşıyordu.</p>

  <p>“Harika. Bunun için teşekkürler,” dedi adam eğlenerek, silahını koltuk altına sıkıştırdı ve Boris’in küçük, inatçı bir düğümle bağladığı ipi çekiştirip açmaya uğraştı. “Güzel.” Parmakları yeterince iyi çalışmıyordu, tabloyu almak için uzandığında bunun nedenini anlamıştım: kafası aşırı güzeldi. “Her neyse...” Martin, sanki orada olmayan dostlarını da bu eğlenceye katmak istercesine onun ardında bir yerlere bakıyordu, sonra omuz silkti - “kusura bakma. Onları şu tarafa götür, Frits,” dedi, hâlâ tabloyla uğraşıyordu, başıyla otoparkın gölgeli, zindan gibi bir köşesini işaret etti, diğer her yerden daha karanlıktı; Frits bakışlarını Boris’ten biraz ayırıp tabancayla bana doğru işaret ederken <i>-hadi bakalım, hadi, sen de-</i> Boris’in onları gördüğü an olacağını anladığı şeyin olacağını korkudan kaskatı kesilerek anladım: Neden tabanları yağlayıp kaçmamı ya da en azından bunu denememi istediğini.</p>

  <p>Ama Frits’in elindeki silahı bana doğru salladığı o bir saniyenin de yarısı kadar kısacık anda hepimiz sigarası ardında kıvılcımlar saçarak yere düşen Boris’in izini kaybettik. Frits bağırdı ve yanağına bir tokat attı, sonra yakasını, ansızın vurulduğu ensesini tutarak geriye doğru tökezledi. Aynı anda -tablo yüzünden dikkati dağılan, tam karşımdaki-Martin kafasını kaldırıp baktı, bense arabanın üstünden boş gözlerle ona doğru bakıyordum ki sağ tarafımda, ikimizin de derhal dönüp bakmasına neden olan üç el silah sesi duyuldu. Dördüncü de (gözlerim kapalı, irkilmiştim) sıcak bir kan püskürtüsü arabanın üstünden suratıma kadar çarptı ve gözlerimi yeniden açtığımda Asyalı çocuk korkulu bir suratla geri geri gidiyor, elini önündeki kasap önlüğü lekesi gibi görünen kanlı bölgeye götürüyordu; bense daha az önce Boris’in kafasının durduğu ışıklı <b>Beetaalautomaat</b><b>op</b> tabelasına bakıyordum; arabanın altından kanlar süzülüyordu ve Boris yerde, dirseklerinin üstünde duruyordu, yerden kalkmaya çalışırken ayakları kayıyordu, yaralanıp yaralanmadığını anlayamıyordum; başka hiçbir şey düşünmeden onun yanına koşmuş olmalıydım çünkü bir de baktım arabanın diğer tarafındaydım ve onun ayağa kalkmasına yardım ediyordum, her yerde kanlar vardı, Frits pert olmuştu, kafasında beyzbol topu büyüklüğünde bir delikle arabanın yanına yığılmıştı ve tam Frits’in silahının yerde durduğunu fark etmiştim ki Boris’in keskin bir çığlık attığını duydum ve kolunda kan lekesi ve sert bakışlarla Martin bir eliyle koluna bastırıyor, diğer eliyle tuttuğu silahı bize doğrultmaya çalışıyordu.</p>

  <p>Her şey daha ne olduğunu bile anlamadan olup bitiverdi, tıpkı bir DVD’de zamanı ileriye atan bir sekme gibi çünkü tabancayı yerden aldığıma, kolumu havaya savuracak kadar sertçe geri tepişine dair hiçbir şey hatırlamıyorum, bu geri tepişi hissedene kadar silahın patladığını duymadım bile, merminin kovanı geriye doğru uçtu ve yüzüme çarptı ve bir kez daha ateş ettim, çıkan gürültü yüzünden gözlerimi yarı kapamıştım, her vuruşta kolum sarsılıyordu, tetikte bir tür direnç, sertlik vardı, sanki çok ağır bir kapı mandalını çekmek gibiydi, arabanın camları patlıyordu ve Martin bir kolu havada, emniyet camı havaya uçuyor ve beton parçaları havada uçuşuyordu. Martin’i omzundan vurmuştum, üstündeki yumuşak, gri kumaş sırılsıklam ve kıpkırmızıydı, koyu renkli leke giderek yayılıyordu, barut kokusu ve sağır edici yankısı ta kafatasımın içine kadar öyle bir işlemişti ki kulak zarıma çarpan gerçek sesten çok sertçe, tam kafama inen ve beni çocukluğumdan kalma içsel bir karanlığa sürükleyen bir duvardı sanki, Martin’in engerek gözleri benimkilerle buluştu, öne doğru çökmüş, silahını arabanın tepesine dayamış, bana bakıyordu, tetiğe bir kez daha bastığımda onu gözünün üstünden vurdum, irkilip geri çekilmeme neden olan kıpkırmızı bir patlama oldu ve sonra, arkamda bir yerde, betonun üstünde koşan ayak sesleri duydum - beyaz montlu çocuk tabloyu koltuğunun altına sıkıştırmış, çıkış rampasına doğru atılmıştı, sokağa çıkan rampayı koşarak tırmanıyordu, sesler çini kaplı boşlukta yankılanıyordu ve tam onu da vuracaktım ki her nasılsa tamamen bambaşka bir andı ve arabadan uzak bir yerde, ellerimin ve dizlerimin üstünde iki büklüm haldeydim, silah da yerdeydi, onu yere düşürdüğüme dair hiçbir şey hatırlamıyordum ama sesi oralarda bir yerdeydi, yere çarpıyordu, yere çarpıp duruyordu, sesleri hâlâ duyuyor ve silahın titreşimini hâlâ kolumda hissediyordum, iki büklüm olmuş öğürüyordum, Frits’in kanı dilimde dolanıp duruyordu.</p>

  <p>Karanlığın içinde koşan ayak sesleri ve ben yine göremiyordum, kıpırdayamıyordum, her şeyin ucu simsiyahtı ve düşüyordum ama düşmüyordum da çünkü her nasılsa kafam dizlerimin arasında, çini kaplı duvarın dibinde oturuyor, ayaklarımın arasındaki parlak, epoksi boyalı betonun üzerindeki kırmızı tükürüğe ya da kusmuğa bakıyordum, sonra Boris, işte Boris, soluk soluğa kalmış, kanlar içinde, koşarak içeriye giriyordu, sesi milyonlarca kilometre öteden geliyordu, <i>Potter, sen iyi misin? kaçtı, onu yakalayamadım, gitti.</i></p>

  <p>Avucumu yüzüme sürdüm ve elimdeki kırmızı lekeye baktım. Boris hâlâ ısrarla bana bir şeyler söylüyordu ama omzumdan tutup sarsmasına rağmen içinde bulunduğum ses geçirmez fanusun ardında yalnızca kıpır kıpır dudaklar ve anlamsızlık vardı. Ateşlenen silahtan çıkan duman tuhaf biçimde tıpkı Manhattan’daki gürültülü sağanak yağmurlarda ıslanan şehir kaldırımlarının canlandırıcı amonyak kokusuna sahipti. Soluk mavi Mini’nin kapısında benek benek lekeler vardı. Daha yakında, Boris’in arabasının altından tüm karanlığıyla usul usul ilerleyen bir metre genişliğinde parlak, saten bir gölcük bir amip gibi yayılıp genişliyordu; ayakkabılarıma kadar ulaşmasının ne kadar zaman alacağını ve ulaştığında ne yapacağımı merak ettim.</p>

  <p>Boris öfkeyle değil ama sertçe yumruk yaptığı eliyle kafama bir tane patlattı: Önemsiz bir darbeydi, herhangi bir kızgınlık içermiyordu. Kalp masajı yapıyor gibiydi sanki.</p>

  <p>“Hadi,” dedi. “Gözlüklerin.” Başıyla işaret etti.</p>

  <p>Gözlüklerim -kana bulanmış ama kırılmamıştı- yerde ayaklarımın ucunda duruyordu. Düştüklerini hatırlamıyordum bile.</p>

  <p>Boris gözlüklerimi yerden kendisi aldı, camlarını koluna silerek temizledi ve bana uzattı. “Hadi,” dedi kolumdan tutup ayağa kalkmam için çekiştirerek. Sesi sakin ve yatıştırıcıydı ama her yeri kana bulanmıştı ve ellerinin titrediğini hissedebiliyordum. “Hepsi geçti. Bizi kurtardın.” Silahın patlama sesi yüzünden kulağım sanki içinde bir çekirge sürüsü vızıldıyormuş gibi çınlıyordu. “İyi iş çıkardın. Şimdi kalk hadi. Acele et.”</p>

  <p>Beni kilitli ve ışıkları kapalı camlı ofisin arkasına götürdü. Devetüyü paltomda kan lekeleri vardı, Boris onu vestiyerde çalışan bir görevli gibi üstümden aldı ve ters yüz edip beton direklerden birinin üstüne koydu.</p>

  <p>“Bundan kurtulman gerekecek,” dedi şiddetli bir ürpertiyle sarsılarak. “Gömleğinden de. Şimdi değil, daha sonra. Şimdiyse,” bir kapıyı açtı, hemen arkamdan içeriye girdi, ışık düğmesine bastı, “yürü bakalım.”</p>

  <p>Leş gibi hela ve sidik kokan rutubetli bir banyo. Lavabo falan yoktu, yalnızca çıplak bir musluk tapası ve yerde bir su gideri.</p>

  <p>“Çabuk, çabuk,” dedi Boris, musluğu sonuna kadar açtı. “Öyle mükemmel bir temizliğe gerek yok. Sadece - oyyy!” Kafasını fışkıran suyun altına sokup yüzüne su çarparken ve ellerini ovuştururken suratını buruşturuyordu.</p>

  <p>“Kolun,” dediğimi duydum. Kolunu bir tuhaf tutuyordu.</p>

  <p>“Evet evet,” soğuk sular her yere dağılıyor, havaya sıçrıyordu, “beni kanadımdan vurdu, kötü değil, sadece bir sıyrık - ah, Tanrım,” tükürükler saçarak konuşuyordu. “Seni dinlemeliydim. Sen anlatmaya çalışmıştın! Boris, dedin, arka tarafta biri vardı dedin! Mutfakta! Ama ben seni dinledim mi? Umursadım mı? Hayır. O küçük pislik, o Çinli çocuk, Sascha’nın erkek arkadaşıydı! Woo, Goo, her neyse adını hatırlamıyorum. Aah...” Kafasını yeniden musluğun altına tuttu, sular yüzünden akıp giderken bir şeyler mırıldanıyordu. “Bırr! Sen bizi kurtardın, Potter, öldük sanmıştım...” Biraz geriye çekilip elleriyle yüzünü ovuşturdu, kıpkırmızı damlalar süzülüyordu. “Tamam,” dedi, gözlerine giren suları sildi, sonra beni dövercesine akan musluğa doğru itti, “sıra sende. Kafanı altına sok - evet evet, soğuk!” İrkilip geri çekilince beni yeniden musluğun altına itti. “Üzgünüm! Biliyorum! Ellerin, yüzün.”</p>

  <p>Su buz gibiydi, şok etkisi yarattı, ta burnuma kadar dolmuştu, daha önce hiç bu kadar üşüdüğümü hatırlamıyordum ama beni birazcık kendime getirir gibi olmuştu.</p>

  <p>“Çabuk, çabuk,” dedi Boris beni çekiştirerek. “Takımın koyu renk, belli olmuyor. Gömleğin için yapacak bir şey yok, yakanı kaldır, şöyle, dur ben yapayım. Atkın arabadaydı, değil mi? Onu boynuna dolayabilirsin. Hayır hayır, unut gitsin.” Tir tir titriyor, paltomu almaya çalışıyordum, soğuktan dişlerim zangırdıyordu, vücudumun üst kısmı tamamen sırılsıklam olmuştu. “Tamam, yürü bakalım, soğuktan donacaksın ama astar kısmını dışta tut.”</p>

  <p>“Kolun.” Paltosunun koyu renk, ışığınsa kötü olmasına rağmen pazusundaki yanık izini, kandan yapış yapış olup sertleşmiş yeri görebiliyordum.</p>

  <p>“Boş versene. Bir şey yok. Tanrım, Potter.” Şimdi arabaya geri dönüyorduk - ona yetişmek için acele ediyor, koşturuyordum, onu kaybetme, orada bırakılma korkusuyla paniğe kapılmıştım. “Martin! O piç kurusu şeker hastası, yıllardır hadi artık ölsün diye dua ediyordum. Rockçı Dede, sana da borcum olsun!” dedi, kalkık burunlu tabancayı cebine attı, sonra -ceketinin mendil cebinden- bir poşet dolusu beyaz toz çıkarıp paketini açtı ve etrafa kan sıçratarak yere fırlattı.</p>

  <p>“İşte,” dedi, yalpalayarak geriye doğru bir adım atarken ellerindeki tozu silkeliyordu; yüzü bembeyazdı, gözbebekleri sabitti ve başını kaldırıp bana baktığında bile beni görmüyor gibiydi. “İlgilenecekleri tek şey bu olacak. Martin’in üstünde de vardır kesin, kafaları güzeldi, fark ettin mi? Bu yüzden o kadar yavaştı - o da Frits de. O telefonu beklemiyorlardı tabii, bu gece işe çıkmayı beklemiyorlardı. <i>Tanrım...”</i> gözlerini sımsıkı kapadı, “şanslıymışız.” Soğuk soğuk terliyordu, ölü gibi solgun alnını sildi. “Martin beni tanır, başka bir silahım daha olacağını düşünmüyordu ve sen - seni hiç hesaba katmamışlardı bile. Arabaya bin,” dedi. “Hayır hayır.” Kolumdan yakaladı; bir uyurgezer gibi onun peşinden şoför tarafına yürüyordum. “O taraftan değil, orası berbat durumda. Ah.” Durdu, titreşen yeşilimsi ışıkta sonsuz gibi gelen bir zaman geçmişti - kendi silahını yerden alıp cebinden çıkardığı bir bezle temizledi, sonra yine bezin içinde dikkatle tutarak yere geri bıraktı.</p>

  <p>“Hah,” dedi, derin bir soluk almaya çalışıyordu. “Bu onları uğraştıracaktır. Yıllarca bunun izini sürecekler.” Durdu, bir eliyle kurşunun sıyırıp geçtiği kolunu tutuyordu: beni baştan aşağı bir süzdü. “Arabayı sen sürebilir misin?” .</p>

  <p>Cevap vermedim. Beynim donmuş haldeydi, başım dönüyor, titriyordum. Kalbim, bütün o çatışma ve donma anından sonra, göğsümün tam ortasına sert darbeler indiren bir yumruk gibi sert, keskin, acı veren vuruşlarla çarpıyordu.</p>

  <p>Çok geçmeden Boris <i>cık cık cık</i> sesleri çıkararak kafasını salladı. “Diğer tarafa,” dedi, ayaklarım bana uyum sağlayarak yine onun peşinden gidince. “Hayır hayır.” Beni arabanın arkasından dolaştırıp yolcu kapısını açtı ve binmem için itekledi.</p>

  <p>Donuma kadar ıslanmıştım. Titriyordum. Kusacak gibiydim. Yerde: Stimorol marka sakız. Yol haritası: Frankfurt Offenbach Hanau.</p>

  <p>Boris arabanın arkasından dolaşmış, aracı kontrol ediyordu. Sonra dikkatlice şoför tarafına geri geldi -yerdeki kanlara basmamak için zikzaklar çiziyordu- ve direksiyonun başına geçti, iki eliyle sımsıkı dikresiyonu tutup derin bir nefes aldı.</p>

  <p>“Pekâlâ,” dedi, aldığı nefesi uzun uzun verdi, görev başındaki havalanmak üzere olan bir pilot gibi kendi kendine konuşuyordu. “Kemerleri bağla. Sen de. Stop lambaları çalışıyor mu? Arka ışıklar?” Ceplerini karıştırdı, koltuğunu ayarladı, kaloriferi en yüksek ayara getirdi. “Epey benzinimiz var - güzel. Isıtmalı koltuklarımız da bizi ısıtır. Durdurulamayız,” diye açıkladı. “Çünkü ben araba kullanamam.”</p>

  <p>Ufak tefek türlü çeşit sesler: Deri koltuk gıcırtısı, ıslak kolumdan damlayan suların şıpırtısı.</p>

  <p>“Kullanamaz mısın?” dedim, yoğun bir şekilde çınlayan sessizlikte.</p>

  <p>“Şey, kullana<i>bilirim.”</i> Savunmaya geçmişti. “Daha önce kullandım. Ben,” arabayı çalıştırdı, kolunu koltuğun arkasına atıp geri geri gitmeye başladı, “yani, neden şoförüm var sanıyorsun? O kadar lüks mü yaşıyorum? Hayır,” dedi, işaret parmağını havaya kaldırdı. “Alkollü araç kullandığım için hüküm giydim.”</p>

  <p>Yanlarından geçerken yerdeki kanlı yığınları görmemek için gözlerimi kapadım.</p>

  <p>“Yani anlıyor musun? Beni durdururlarsa içeri atarlar ve bu olmasını isteyeceğimiz en son şey.” Kafamın içindeki keskin uğultunun arasında onun dediklerini güçlükle duyabiliyordum. “Bana yardım etmen lazım. Mesela sokak tabelalarını takip et ve otobüs yolundan gitmeme engel ol. Burada bisiklet yolu kırmızıdır, oradan da gitmemem lazım, bu yüzden onlara dikkat etmemi sağla.”</p>

  <p>Yeniden Overtoom’a çıktık, Amsterdam’a doğru ilerliyorduk: Çilingir Sleutelkluis, Vacatures, Digitaal Printen, Haji Telecom, Onbeperkt Genieten, Arapça harfler, hızla geçip giden ışıklar; kâbus gibiydi, bu lanet yoldan asla kurtulamayacaktım.</p>

  <p>“Tanrım, biraz yavaşlasam iyi olacak,” dedi Boris suratı asık bir halde. Bakışları donuktu ve tam bir enkaz gibi görünüyordu. “Traject-controle. İşaretçileri takip etmemde yardımcı ol.”</p>

  <p>Kol manşetimde kan lekesi. İri damlalar halinde.</p>

  <p>“Trajectcontrole. Bu, bir makinenin hız yaptığını polislere haber verdiği anlamına geliyor. Ne olduğu belli olmayan arabalar kullanıyorlar, hepsi öyle, bazen seni durdurmadan önce bir süre takip bile edebiliyorlar, gerçi şanslıyız, bu gece bu yolda pek trafik yok. Hafta sonu diye sanırım ve tatil diye. Bu taraflar pek de ‘Mutlu Noeller’ muhiti sayılmaz, bilmem anlatabildim mi? Az önce olup bitenleri anladın değil mi?” dedi Boris güçlükle nefes alıp veriyordu, hırıltılı bir ses çıkararak burnunu sümkürdü.</p>

  <p>“Hayır.” Konuşan başkasıydı, ben değil.</p>

  <p>“Pekâlâ.. Horst. O adamların ikisi de Horst’un adamı. Frits, Amsterdam’da bu kadar kısa bir süre içinde aramayı akıl edeceğini düşüneceğim belki tek adam ama Martin... siktir.” Çok hızlı ve kopuk kopuk konuşuyordu, öyle hızlı konuşuyordu ki kelimeler ağzından bütün şekilde zar zor çıkıyordu, gözleri dümdüz, ileriye bakıyordu. “Martin’in burada olduğu kimin aklına gelirdi ki? Horst ve Martin nasıl tanışmış biliyorsun, değil mi?” dedi göz ucuyla bana bakarak. “Akıl hastanesinde! Kaliforniyadaki şık bir akıl hastanesinde! Hotel California derdi Horst oraya! Horst’un ailesinin onunla hâlâ konuştuğu zamanlarda oluyor bütün bunlar. Horst rehabilitasyon için oradaymış ama Martin cidden, gerçekten deli olduğu için. Adamın gözünü oyacak kadar deli olduğu için. Martin’in şimdi ağzıma almak bile istemediğim şeyler yaptığını gördüm. Ben...”</p>

  <p>“Kolun.” Canı yanıyordu, gözlerinde pırıldayan yaşları görebiliyordum.</p>

  <p>Boris suratını buruşturdu. “Yok ya. Bu ne ki? Bu hiçbir şey. Aah,” dedi telefon şarjının kablosunu kolunun etrafından dolayabilmem için dirseğini kaldırırken - kabloyu hızla koluna geçirmiş, yaranın üstünden iki defa dolamış, tüm gücümle sıkıp bağlamıştım. “Kafan çalışıyor. İyi bir tedbir. Teşekkürler! Ama hiç gerek yoktu aslında. Küçük bir sıyrık sadece, küçük bir morluktan başka bir şey değil, bence. İyi ki bu palto kalınmış! Biraz antibiyotikle temizleyip biraz ağrı kesici aldım mı tamamdır. Benim,” derin, hırıltılı bir nefes aldı, “benim Gyuri ve Kiraz’ı bulmam lazım. Umarım doğrudan Blake’s’e gitmişlerdir. Dima - Dima’nın da haberdar edilmesi lazım, orada olup bitenlerden. Pek memnun olmayacak, polisler falan derken epey başı ağrıyacak ama tesadüfi bir olay gibi görünecek. Onunla ilişkilendirilebilecek hiçbir şey yok.”</p>

  <p>Araba farları hızla geçip gidiyordu. Kanım kulaklarımda pompalanıyordu. Yolda çok fazla araba yoktu ama yanımızda geçen her araba beni ürkütüyordu.</p>

  <p>Boris inledi ve avucunu yüzüne götürdü. Hızlı hızlı ve telaşlı bir şeyler söylüyordu. “Ne?”</p>

  <p>“Dedim ki bu olanlar fena. Hâlâ olayı çözmeye çalışıyorum.” Sesi kesik kesik ve çatlak çıkıyordu. “Çünkü artık şöyle düşünüyorum, belki yanılıyorumdur, belki paranoyaklık ediyorumdur ama belki de Horst başından beri biliyordu? Resmi Sascha’nın aldığını. Ama Sascha resmi Almanya’dan kaçırmış ve Horst’un arkasından iş çevirip onunla para kazanmaya çalışıyordu ve sonra işler ters gidince Sascha panikledi, başka kimi arayacaktı? Tabii sadece sesli düşünüyorum, belki de Horst onu Sascha’nın aldığını <i>bilmiyordu,</i> belki de Sascha bu kadar dikkatsiz ve aptal olmasa asla bilmeyecekti - hay bu sikik çevre yolunu ben...” dedi Boris birden. Overtoom’dan çıkmıştık ve daireler çiziyorduk. “Ne taraftan gitmem lazım? Navigasyonu açsana.”</p>

  <p>“Ben...” Beceriksizce uğraşıyordum, anlaşılmaz kelimeler, okuyamadığım bir menü, Geheugen, Plaats, kadranı çeviriyordum, bu kez bambaşka bir menü, Gevarieerd, Achtergrond.</p>

  <p>“Aman, lanet olsun. Şunu deneyelim. Tanrım, ucuz yırttık,” dedi Boris, dönüşü biraz fazla hızlı alıp arabayı savurunca. “Sen tam bir altın madenisin, Potter. Frits - Frits işe çok bulaşmıyordu, ne söylenirse başıyla onaylıyordu ama Martin, Tanrım. Sonra sen?.. Öyle cesurca ortaya çıkışın? Yaşa be! Senin orada olduğun aklıma bile gelmedi. Ama oradaydın! Eline hiç ateşli silah almadığını söyle?”</p>

  <p>“Almadım.” Islak, karanlık sokaklar.</p>

  <p>“Şey, sana belki komik bulabileceğin bir şey söyleyeyim mi? Ama bu bir iltifat aslında. Tam bir kız gibi ateş ediyorsun. Bu neden bir iltifat biliyor musun? Çünkü,” dedi Boris sesinde sersem, heyecanlı bir tınıyla, “bir tehlike anında, daha önce hiç silah kullanmamış bir erkekle daha önce hiç silah kullanmamış bir kadının farkı nedir? Kadın -Bobo öyle derdi- hedefini büyük olasılıkla vurur. Çoğu erkekse sert görünmek ister, bir sürü de film izlemiştir, fazla sabırsız davranır ve fazla hızlı bir atış yapar - Ha siktir!” dedi Boris bir anda frenlere asıldı.</p>

  <p>“Ne oldu?”</p>

  <p>“Bunu istemeyiz.”</p>

  <p>“Neyi istemeyiz?”</p>

  <p>“Sokak kapatılmış.” Arabayı geri vitese taktı. Geri geri gelerek sokaktan çıktı. İnşaat çalışması. Ardında buldozerler duran çitler, pencerelerine mavi muşambalar gerilmiş boş binalar. Boru yığınları, beton tuğlalar, Felemenkçe grafitiler.</p>

  <p>“Ne yapacağız?” dedim arabayı dolduran sessizlikte, tek bir sokak lambası yokmuş gibi görünen başka bir sokağa döndükten sonra.</p>

  <p>“Eh, geçebileceğimiz bir köprü yok. Ve orası da çıkmaz sokak, yani...”</p>

  <p>“Hayır, ne <i>yapacağız</i> biz diyorum ben.”</p>

  <p>“Ne konuda?”</p>

  <p>“Ben...” Dişlerim öylesine zangırdıyordu ki ağzımdan kelimeleri güçlükle çıkarıyordum. “Boris, boku yedik.”</p>

  <p>“Hayır! Yok öyle bir şey. Grozdan’ın silahı,” ceket cebine vurdu, “bunu kanala atacağım. Bunu benimle ilişkilendiremezler, eğer peşine düşüp onunla ilişkilendirmezlerse. Hem zaten bizi bağlayan hiçbir şey yok. Çünkü benim silahım temiz. Seri numarası falan yok. Arabanın tekerlekleri bile yeni! Arabayı Gyuri’ye vereceğim ve hemen bu gece değiştirteceğim. Bana bak,” dedi Boris, ben karşılık vermeyince, “endişelenme! Güvendeyiz! Tekrar söyleyeyim mi? GÜ-VEN-DE-YİZ.” (Her bir heceyi parmaklarıyla sayıyordu.)</p>

  <p>Yoldaki bir kavise girince boş bulunup irkildim, tedirgin bir tepki vererek ellerimi yüzüme götürdüm.</p>

  <p>“Ve her şeyin ötesinde, neden biliyor musun? Çünkü biz eski dostlarız - çünkü biz birbirimize güveniyoruz. Ve çünkü - ah, Tanrım, şurada bir polis var, biraz yavaşlayayım.”</p>

  <p>Ayakkabılarıma bakıyordum. Ayakkabılar ayakkabılar ayakkabılar. Tek düşünebildiğim, daha birkaç saat önce onları giyerken hiç kimseyi öldürmemiş olduğumdu.</p>

  <p>“Çünkü - Potter, Potter, bunu bir düşün. Beni bir dakika dinle lütfen. Ya ben yabancı biri olsaydım, tanımadığın ya da güvenmediğin biri olsaydım? Şu anda o otoparktan yabancı biriyle çıkmış gidiyor olsaydın? O zaman hayatın sonsuza kadar bir yabancıya bağlanmış olacaktı. Yaşadığın sürece bu kişiye karşı çok çok dikkatli olman gerekecekti.”</p>

  <p>Buz gibi eller, buz gibi ayaklar. Snackbar, Supermarkt, spot ışıklarıyla aydınlatılmış meyve ve şeker piramitleri, <i>Verkoop Gestart!</i></p>

  <p>"Hayatın, Özgürlüğün bir yabancının sadakatine bağlı olacaktı. Öyle bir durum olsa? Evet. Endişelen. Kesinlikle. Başın büyük belada olurdu çünkü. Ama bu olayı ikimizden başka kimse bilmiyor. Gyuri bile!”</p>

  <p>Konuşamıyor, bu dediklerine karşılık ancak kafamı sallıyordum, nefes alıp vermeye çalışıyordum.</p>

  <p>“Kim? Çinli çocuk mu?” Boris tiksinmiş gibi bir ses çıkardı. “Kime söyleyecek ki? Reşit bile değil ve burada yasal olarak yaşamıyor. Doğru düzgün bir dil konuştuğu bile yok.”</p>

  <p>“Boris...” hafifçe öne eğilmiştim, bayılacakmışım gibi hissediyordum, “tablo onun elinde.”</p>

  <p>“Ah.” Boris acıyla yüzünü buruşturdu. “Korkarım, o artık gitti.”</p>

  <p>“Ne?”</p>

  <p>“Muhtemelen geri dönmemek üzere. Düşününce canım yanıyor, kalbim sıkışıyor. Çünkü bunu söylemekten nefret ediyorum ama Woo, Goo, adı her neyse, bütün bu gördüklerinden sonra tek düşüneceği kendisi olacaktır. Ödü bokuna karışacak! Ölen insanlar! Sınırdışı edilme! Bu işe bulaşmak istemeyecek. O resmi unut gitsin. Gerçek değeri hakkında hiçbir fikri yok. Ve kendisini polislerle uğraşmasını gerektirecek bir durumda bulursa? Hapishanede tek bir gün bile geçirmemek uğruna, yapmak isteyeceği tek şey ondan kurtulmak olacaktır. Bu yüzden,” yüzünde aptal bir ifadeyle omuz silkti, “umalım da <i>paçayı sıyırsın</i> o küçük bok. Yoksa <i>ptitsa</i>’nın sonu yakılıp kanalın dibini boylamak olacak.”</p>

  <p>Sokak lambaları park halindeki arabaların kaportalarında parıldıyordu. Kendimle bağım kopmuş, bedenimden ayrılmışım gibi hissediyordum. Bedenime geri dönmek kendimi nasıl hissettirecek hayal bile edemiyordum. Eski şehre geri dönmüştük, Arnavut kaldırımı taşlarının takırtısı, iki taraftan hücum eden on yedinci yüzyıl ve kapkara kanal sularının üstünde dans eden gümüş paralarla bir Aert van der Neer tablosundan fırlamış gibi görünen tek renkli gece manzarası.</p>

  <p>“Ah, burası kapalı,” diye homurdandı Boris, yine ani bir hareketle durdu, arabayı geri geri çıkardı. “Başka bir yol bulmamız lazım.”</p>

  <p>“Nerede olduğumuzu biliyor musun?”</p>

  <p>“Evet, tabii ki,” dedi Boris, korku dolu tutarsız bir neşeyle. “Şu taraftaki senin kanal. Herengracht.”</p>

  <p>“Hangi kanal?”</p>

  <p>“Amsterdam gezmesi kolay bir şehirdir,” diyordu Boris, ben hiçbir şey dememişim gibi. “Şehrin bu tarihî kısmında tek yapman gereken kanalları takip etmek, ta ki - ah, Tanrım, bunu da kapatmışlar.”</p>

  <p>Renk tonları arasında geçişler. Tuhaf biçimde canlılık kazanmış karartılar. Çan kulelerinin tepesindeki küçük, hayaletimsi ay öyle ufacıktı ki sanki başka bir gezegenin uydusuymuş gibi, puslu ve esrarlıydı, ürkütücü bulutlar mavi ve kahverenginin en çıplak, en hafif tonuyla aydınlanmışlardı.</p>

  <p>“Endişe etme, bu hep oluyor. Buralarda her zaman bir şeyler inşa ediyorlar. Büyük inşaat kargaşası. Bütün bunlar sanırım yeni bir metro hattı için falan. Bundan herkes şikâyetçi. Yolsuzluk suçlamaları falan filan. Her şehirde aynı değil mi?” Sesi öyle bulanıktı ki sarhoşmuş gibi geliyordu. “Her yerde yol çalışması, zenginleşen politikacılar. Bu yüzden herkes bisiklet sürüyor, böylesi daha hızlı ama üzgünüm, ben Noel’e bir hafta kala herhangi bir yere giderken bisiklet süremem. Ah, hayır,” dar köprü yolunda, tek sıra halindeki arabaların arkasında durduk, “ilerleyecek miyiz?”</p>

  <p>“Ben...” Bir yaya köprüsünde durdurulmuştuk. Yağmurun dövdüğü camlarda gözle görülebilir pembe damlalar vardı. İnsanlar ileriye, geriye doğru yürüyor ama biz bir metre bile ilerlemiyorduk.</p>

  <p>“Arabadan inip bir baksana. Ah, dur bir dakika,” dedi sabırsızca, ben daha kendimi toplamaya vakit bulamadan: arabanın park lambalarını yaktı ve kendisi indi. Farların vurduğu ışıklı sırtını görebiliyordum, egzoz dumanlarının arasında ciddi ve sahnedeymiş gibi görünüyordu.</p>

  <p>“Kamyon,” dedi, kendisini arabanın içine geri atıp. Kapıyı çarparak kapattı. Derin bir nefes aldı, kollarını direksiyonun üstüne uzattı.</p>

  <p>“Ne yapıyor?” Paniğe kapılmış, bir o tarafa bir bu tarafa bakıyordum, bir yanım arabanın yanından geçen rastgele bir yayanın kan lekelerini fark etmesini, hızla arabanın yanına gelip camları yumruklamasını, kapıyı açıvermesini bekliyordu.</p>

  <p>“Ben nereden bileyim? Bu kahrolası şehirde çok fazla araba var. Baksana,” dedi Boris - önümüzdeki arabanın parlak arka ışıklarında terli ve solgun görünüyordu, arkamızda da bir sürü araç birikmişti, kapana sıkışmıştık, “burada daha ne kadar bekleyeceğimiz belli değil. Otelinden sadece birkaç blok uzaktayız. Sen inip yürüsen daha iyi olacak.”</p>

  <p>“Ben...” Ön camdaki su damlalarının bu kadar kırmızı görünmesine neden olan önümüzdeki arabanın lambaları mıydı?</p>

  <p>Elini sabırsızca salladı. “Potter, git hadi,” dedi. “Bu kamyonun olayı ne hiç bilmiyorum. Korkarım sonunda trafik polisi gelecek. Şu an için yan yana olmazsak ikimiz için de daha iyi olacak. Herengracht, kaçırman imkânsız. Buradaki kanallar daireler çiziyor, bunu biliyorsun öyle değil mi? Sen şu taraftan yürü,” parmağıyla işaret etti, “hemen bulacaksın.”</p>

  <p>“Kolun ne olacak?”</p>

  <p>“Bir şeyim yok ki! Senin için paltomu çıkarıp gösterirdim ama şimdi çok uğraştıracak. Git hadi. Benim Kiraz’la konuşmam lazım.” Cebinden telefonunu çıkardı. “Kısa bir süreliğine şehir dışına çıkmam gerekebilir...”</p>

  <p>“Ne?”</p>

  <p>“...ama bir süre konuşamasak da merak etme, ben senin nerede olduğunu biliyorum. Beni aramaya ya da bana ulaşmaya kalkışmazsan daha iyi olur. Olabildiğince kısa sürede geri geleceğim. Her şey yoluna girecek. Git, temizlen, atkını boynuna dola, biraz daha yukarı çıkar, çok yakında konuşacağız. Böyle solgun ve hasta görünme! Üstünde bir şey var mı? Bir şeye ihtiyacın var mı?”</p>

  <p>“Ne?”</p>

  <p>Cebini kurcaladı. “İşte, al bunu.” Mürekkebi dağılmış damgalı pergamin kâğıdından bir zarf. “Fazla bir şey değil ama çok, çok saftır. Toplu iğne başı kadar. Daha fazla değil. Uyandığın zaman, hiçbir şey şimdiki kadar kötü gelmeyecek. Şimdi, unutma,” telefonunda bir numara tuşluyordu, hırıltılı hırıltılı nefes alıp verdiğinin farkındaydım, “atkını boynunun etrafında tut ve elinden geldiğince sokağın karanlık tarafından yürü. Git hadi!” diye bağırdı ben hâlâ orada oturmaya devam edince, öyle yüksek sesle bağırmıştı ki köprünün yaya yolundan yürüyen bir adam dönüp bize baktı. “Acele et! <i>Kiraz,”</i> dedi, gözle görülebilir bir rahatlamayla arkasına yaslandı ve ben arabadan inerken boğuk bir sesle Ukraynaca bir şeyler anlatmaya başladı - bense duran araçların farlarının ürkütücü ışığı altında kendimi korkmuş ve korunmasız hissediyordum; köprünün üstünden, geldiğimiz yönden geri yürüdüm. Onu son gördüğümde, arabanın camını indirmiş ve ileride istop etmiş kamyonun ne durumda olduğunu görmek için bol miktardaki egzoz dumanının içinde dışarıya sarkmış, telefonla konuşuyordu.</p>

  <h3 id="sigil_toc_id_163">XIV</h3>

  <p class="p1">Daireler çizen köprüleri takip ederek otelimi aramakla geçirdiğim sonraki saat ya da saatler, hayatımın en perişan saatleriydi, orası kesin.</p>

  <p>Sıcaklık iyice düşmüştü, saçlarım ıslaktı, giysilerim sırılsıklamdı, dişlerim soğuktan zangırdıyordu; sokaklar hepsi birbirinin aynısı gibi görünecek kadar karanlıktı ama aynı zamanda daha az önce öldürdüğüm adamın kanıyla lekelenmiş giysilerle ortalıkta rahatça dolaşabileceğim kadar karanlık da değildi. Dışarıda yayalar vardı ama çok değil. Karanlık sokaklarda hızlı hızlı, kulağa tuhaf şekilde kendinden emin gelen topuk vuruşlarıyla yürüyordum, kendimi gördüğü kâbusta çırılçıplak dolaşan biri kadar huzursuz ve dikkat çekici hissediyordum, sokak lambalarından uzak duruyor ve ters yüz edilmiş paltomun gayet normal göründüğü, hiçbir tuhaf yanı olmadığı konusunda giderek azalan bir başarıyla kendimi telkin etmeye çalışıyordum. Tanınmaktan korkarak gözlüklerimi gözümden çıkarmıştım çünkü tecrübelerime dayanarak gözlüklerimin benim en ayırt edici -insanların ilk fark ettikleri, ilk hatırladıkları- özelliğim olduğunu biliyordum; yolumu bulmamda bana pek yardımcı olmasa da mantıksız bir güvenlik ve gizlenme hissi veriyordu bana: Okunaksız sokak tabelaları ve karanlığın içinde tek başına süzülmeye bırakılmış sisli sokak lambalarının koronaları, bulanık araba farları ve Noel ışıkları, peşimdekiler tarafından flu bir mercekle izleniyormuşum hissi.</p>

  <p>Olan şuydu: Otelimi yalnızca birkaç blokla ıskalamıştım. Dahası: Belli bir saatten sonra içeriye girmek için zili çalman gerektiği Avrupa otellerine alışkın değildim, iliklerime kadar donmuş bir halde aksıra tıksıra gelip otelin cam kapısını kilitli bulunca, bana sonsuz gibi gelen bir süre boyunca zombi gibi dikilip kapının tokmağını çevirip açmaya uğraştım, ileri geri, ileri geri, ritmik ve kısıtlı bir metronom dilsizliğiyle; yediğim soğuk yüzünden içeriye neden giremediğimi anlayamayacak kadar aptallaşmıştım. Sıkıntıyla camın ardındaki gösterişli, karanlık lobiye, resepsiyona baktım, bomboştu.</p>

  <p>Derken -arka taraftan aceleyle ve şaşkın gözlerle- koyu renk takım elbiseli ve düzgün, koyu renk saçlı bir adam belirdi. Gözleri benimkilerle buluştuğunda korkunç bir kıvılcım çaktı sanki, halimin dışarıdan nasıl göründüğünü anladım, sonra adam gözlerini kaçırdı, elindeki anahtarla kapıyı açmaya koyuldu.</p>

  <p>“Üzgünüm, efendim, kapıyı saat on birden sonra kilitliyoruz,” dedi. Gözlerini hâlâ kaçırıyordu. “Müşterilerimizin güvenliği için.”</p>

  <p>“Yağmura yakalandım.”</p>

  <p>“Tabii, efendim.” Gömleğimin kol manşetine, bozuk para büyüklüğündeki hafiften kararmış bir kan damlası lekesine baktığını fark etmiştim. “Eğer ihtiyacınız olursa resepsiyonda şemsiyelerimiz var.”</p>

  <p>“Teşekkürler.” Sonra tamamen anlamsız bir şekilde, “Üstüme çikolata sosu döktüm de,” dedim.</p>

  <p>“Bunu duyduğuma üzüldüm, efendim. Dilerseniz giysilerinizi çamaşırhaneye gönderip temizletmeye çalışabiliriz.”</p>

  <p>“Bu harika olur.” Kokusunu almıyor muydu acaba üstümdeki kanın? İyi ısıtılmış lobide leş gibi pas ve tuz kokuyordum. “En sevdiğim gömleğim. Profiterollerin azizliği işte.” <i>Kapa çeneni, kapa çeneni.</i> “Lezizler ama.”</p>

  <p>“Bunu duyduğuma sevindim, efendim. Dilerseniz yarın gece sizin için bir restoranda masa ayırtabiliriz.”</p>

  <p>“Teşekkürler.” Ağzımda, her yerde kan tadı ve kokusu, tek umudum onun bu kokuyu ve tadı benim kadar yoğun duymuyor olmasıydı. “Harika olur.”</p>

  <p>“Bayım?” dedi adam ben asansöre doğru ilerlerken.</p>

  <p>“Efendim?”</p>

  <p>“Sanıyorum anahtarınıza ihtiyacınız olacak?” Resepsiyon masasının arka tarafına geçti, raf gözünden bir anahtar seçip aldı. “Yirmi yedi idi, değil mi?”</p>

  <p>“Doğru,” dedim, hem bana oda numaramı hatırlattığı için minnettardım hem de bunu böylesine çabucak, hiç düşünmeden bildiği için paniğe kapılmıştım.</p>

  <p>“İyi geceler efendim. Keyifli istirahatler.”</p>

  <p>İki farklı asansör. Kırmızı halıyla kaplı, uçsuz bucaksız bir koridor. İçeri girer girmez bütün ışıkları yaktım - masa lambası, yatak lambası, ışıl ışıl avize; paltomu çıkarıp yere bıraktım ve doğruca duşa yöneldim, banyoya doğru yürürken kanlı gömleğimin düğmelerini çözüyor, Frankenstein’ın canavarı gibi sendeleye sendeleye ilerliyordum. Yapış yapış olmuş giysi yığınını bir tomar haline getirip küvetin dibine attım ve suyu en sıcak ve en fazla akacağı ayara getirdim, ayaklarımın altında pembe derecikler oluşuyordu; kendimi zambak kokulu duş jeliyle cenaze çelengi biri kokuncaya ve derim alev alev yanıncaya kadar ovaladım.</p>

  <p>Gömlek berbat durumdaydı: Yaka kısmındaki deniztarağı şeklinde kahverengi lekeler su artık iyice berraklaştıktan çok sonra bile geçmiyordu. Onu küvetin içinde bekletip atkıya döndüm ve ondan sonra da -kana bulanmış ama bunu belli etmeyecek kadar koyu renkli olan- cekete ve en sonunda, elimden geldiğince dikkatli bir şekilde doğru tarafını çevirmeye çalıştığım paltoya (partiye giderken neden devetüyü paltomu giymiştim ki? Neden laciverti değil?). Klapalardan biri çok kötü durumda değildi ama diğeri berbat haldeydi. Sıçramış şarap kırmızısı lekeler, beni alıp tekrar en baştan o vuruş anına götüren tuhaf bir canlılık taşıyordu: Geri tepme, patlama, damlacıkların yayılma anı. Onu alıp lavabonun musluğunun altına teptim, üstüne şampuanı boca edip dolapta bulduğum bir ayakkabı fırçasıyla fırçaladım, fırçaladım, fırçaladım; şampuan ve onun ardından duş jeli de bittikten sonra bu kez o noktayı bir kalıp sabunla ovaladım ve biraz daha fırçaladım, tıpkı masalın birinde, kendisine verilen görevi gün doğmadan tamamlaması gereken, aksi takdirde ölüme mahkûm edilmiş çaresiz bir hizmetçi gibiydim. En sonunda, yorgunluktan tir tir titreyen ellerle diş fırçama ve diş macununa döndüm - tuhaftır, diş macunu denediğim diğer her şeyden çok daha fazla işe yaramıştı ama yine de tam olarak işimi görmemişti.</p>

  <p>En sonunda çaresizce uğraşmayı bıraktım ve paltoyu sularını akıtsın diye küvetin içine astım: Bay Pavlikovsky’nin sırılsıklam hayaleti. Havluları kana bulamamak için büyük özen göstermiştim; takıntılı bir biçimde iki dakikada bir tomar haline getirip sifonu çektiğim tuvalet kâğıtlarıyla karoların üstündeki pas rengi lekeleri ve su damlalarını binbir zahmetle silip kuruladım. Diş fırçamla sıvaları ovaladım. Klinik beyazlık. Aynalı duvarlar ışıl ışıl parlıyordu. Kat kat yansıyan yalnızlıklar. Son pembelik kırıntısını da sildikten çok sonra bile hâlâ devam ediyordum -lekelediğim el havlularını durulayıp durulayıp baştan yıkıyordum, şüpheli bir pembelik kalıyordu sanki- ve sonra öyle yoruldum ki başım dönmeye başladı, duşu zar zor dayanabildiğim bir sıcaklığa ayarladım ve bütün vücudumu baştan ayağa tekrar ovaladım, sabun kalıbını saçlarımın dibine sürtüp gözlerime kaçan köpükler yüzünden ağladım.</p>

  <h3 id="sigil_toc_id_164">XV</h3>

  <p class="p1">Hiç bilmediğim bir saatte kapımda gürültüyle çalan bir zil sesiyle başımdan aşağı kaynar sular dökülmüşçesine yerimden sıçrayarak uyandım. Yatak örtüleri birbirine girmiş ve terden sırılsıklam olmuştu, kalın perdeler de çekiliydi bu yüzden saatin kaç olduğu, hatta sabah mı yoksa gece mi olduğu konusunda hiçbir fikrim yoktu. Hâlâ uykuyla uyanıklık arasında bir yerdeydim. Üstüme bornozumu geçirdim, zinciri takılı kapıyı birazcık araladım: “Boris?”</p>

  <p>Nemli suratlı, üniformalı bir kadın. “Çamaşır için gelmiştim, efendim.”</p>

  <p>“Anlamadım?”</p>

  <p>“Resepsiyondan gönderdiler, efendim. Bu sabah çamaşırlarınızın alınmasını istediğinizi söylediler.”</p>

  <p>“Şey...” Kafamı eğip kapı tokmağına baktım. Bunca şeyden sonra Rahatsız Etmeyin yazısını koymayı nasıl ihmal edebilmiştim? “Bir dakika.” Bavulumdan Anne’in partisine giderken giydiğim gömleğimi aldım - Boris’in Grozdan’la buluşmaya gitmek için yeterince iyi olmadığını düşündüğü gömleği. “Buyurun,” dedim onu kapı aralığından kadına uzatarak, sonra aklıma bir şey daha geldi. “Bekleyin.” Takım elbisemin ceketi. Atkım. İkisi de siyahtı. Cesaret edebilir miydim? Mahvolmuş durumdalardı ve dokununca ikisi de ıpıslaktı ama masa lambasını açıp onları yakından -Hobie’nin eğittiği gözümde gözlüklerimde, burnumu kumaşın dibine sokarak- incelediğimde görünürde kan lekesi olmadığını anladım. Beyaz bir kâğıt mendille, pembe leke bırakıyor mu görmek için birkaç yerini ovaladım. Bırakıyordu - ama çok çok hafif.</p>

  <p>Kadın hâlâ bekliyordu ve bir bakıma rahatlatıcı bir şeydi bu, acele etmek zorunda olmak: Hızlı karar almak, tereddüt etmeden. Ceketi ve atkıyı da vermeden önce, ceplerinden cüzdanımı, de Larmessin’in partisinden önce cebime atıverdiğim ıslak ama tamamen sağlam Oxycontin’i ve Boris’in dolgun pergamin zarfını aldım.</p>

  <p>Kapıyı kapatırken içimi bir rahatlama hissi kaplamıştı. Ama daha otuz saniye bile geçmeden kafamın içinde kaygı yüklü bir homurtu yükseldi, zaman zaman acı çığlıklara kadar yükselen bir kaygı. Hiç düşünmeden karar vermiştim. Delilikti bu. Ne düşünüyordum?</p>

  <p>Yatağa yattım. Ayağa kalktım. Yatağa geri yattım ve uyumaya çalıştım. Sonra yatakta doğrulup oturdum ve rüyadaymışım gibi bir hızla, kendime engel olamadım ve resepsiyonu aradım.</p>

  <p>“Evet, Bay Decker, size nasıl yardımcı olabilirim?”</p>

  <p>“Şey...” Gözlerimi sımsıkı kapatıyordum, odanın ödemesini neden kredi kartıyla yapmıştım ki? “Ben merak etmiştim de az önce kuru temizlemeciye birtakım elbise gönderdim, hâlâ burada, otelde mi diye merak ediyordum?”</p>

  <p>“Pardon, anlamadım?”</p>

  <p>“Çamaşırları dışarıya bir yere mi gönderiyorsunuz? Yoksa burada mı temizleniyorlar?”</p>

  <p>“Dışarıya gönderiyoruz, efendim. Çalıştığımız şirket oldukça güvenilirdir.”</p>

  <p>“Henüz gönderilip gönderilmediğini öğrenmenizin bir yolu var mı acaba? Bu gece bir etkinlik için onu giymem gerektiği daha şimdi kafama dank etti de.”</p>

  <p>“Hemen kontrol edeceğim efendim. Lütfen bekleyin.”</p>

  <p>Ümitsizce bekledim, komodinin üstünde duran, üstüne gökkuşağı renklerinde bir kafatası ve <b>afterparty</b> sözcüğü damgalanmış eroin paketine bakıyordum.</p>

  <p>Resepsiyonist bir dakika bile geçmeden geri dönmüştü. “Ceketiniz size ne zaman lazımdı, efendim?”</p>

  <p>“Erken.”</p>

  <p>“Korkarım çoktan gönderilmiş. Kamyonet az önce gitmiş. Kuru temizleme hizmetimiz aynı gün içerisinde sağlanır. Bugün akşam üzeri saat beşte elinizde olur kesinlikle. Başka bir arzunuz var mıydı, efendim?” diye sordu sözlerini izleyen sessizlikte.</p>

  <h3 id="sigil_toc_id_165">XVI</h3>

  <p class="p1">Boris, verdiği kokain konusunda haklıydı, ne kadar saf olduğu konusunda - bembeyaz, normal büyüklükte bir parça bile beni fena yamulttu, öyle ki belirsiz bir süre boyunca ölümün eşiğinde keyifle bir ileri bir geri sallandım durdum. Şehirleri, yüzyılları dolaştım. Ağır anların içinde süzüldüm, nefisti, perdeler çekilmiş, bomboş puslu rüyalar ve gitgide büyüyen gölgeler, Jan van Weenix’in muazzam av sahnelerindeki gibi bir durgunluk, ayaklarından asılı tüyleri kanlanmış ölü kuşlar ve benliğimde geriye kalan şuur kırıntısıyla ölmenin gizli görkemini anladığımı hissettim, insanoğlundan ta son ana kadar saklanan o bilgiyi edindim: Acı yok, korku yok, müthiş bir kopukluk, tüm ihtişamıyla ölümün kıyısında dururken ve tıpkı bir imparator gibi uçsuz bucaksız enginliklere çekilirken, gidiyor, gidiyor, kıyıdaki bütün uzak koşuşturmaları izleyerek aşk ve korku ve keder ve ölüme dair bütün o eski ve önemsiz insani şeylerden azat ediliyordum.</p>

  <p>Saatler sonra, hatta yüzlerce yıl geçmiş de olabilirdi, kapı zili o tiz sesiyle rüyama sızdığında irkilmedim bile. Keyifle ayağa kalktım -sevinçle havada süzülerek, yürürken mobilyalardan destek alarak- kapıdaki kıza gülümsedim: sarışın, utangaç görünen bir kız, bana muşambaya sarılmış giysilerimi uzatıyordu.</p>

  <p>“Kıyafetleriniz, Bay Decker.” Bütün Hollandalıların yaptığı gibi ya da öyle göründüğü gibi, soyadımı Bayan DeFrees’in vakti zamanında tanıdığı Decca Mitford’daki “Decca” gibi telaffuz etmişti. “Özürlerimizi kabul edin.”</p>

  <p>“Ne?”</p>

  <p>“Umarım herhangi bir sıkıntıya sebebiyet vermemiştir.” Tapılası! Şu mavi gözlere bak! Aksanı da çekiciydi.</p>

  <p>“Anlamadım?”</p>

  <p>“Size saat beşte teslim edeceğimize söz vermiştik. Resepsiyon bunun faturanıza işlenmeyeceğini belirtti.”</p>

  <p>“Ah, pekâlâ,” dedim, ona bahşiş vermeli miyim diye düşünüyordum, parayı almanın, saymanın fazla zahmetli olacağına kanaat getirdim ve -kapıyı kapattıktan, giysileri yatağın ayak ucuna bıraktıktan, sarsak adımlarla komodine yürüdükten- sonra Gyuri’nin kol saatine baktım: Altı buçuk, yüzüme bir gülümseme kondurmaya yetti. İnsana kendi elleriyle yüzünü parçalamayı istetecek bir endişeden kurtarmıştı kokain beni - bir saat yirmi dakikalık işkenceden! Telaşla, resepsiyonu aramaktan! Polislerin aşağıda beklediklerini düşünmekten! İçimi müthiş bir sükûnetle doldurmuştu. Endişe! Ne vakit kaybı ama. Tüm kutsal kitaplar haklıydı. “Endişe” ilkel ve ruhani gelişimini tamamlamamış kişiliğin işaretiydi. Yeats’in sözü nasıldı, hani şu Çinli bilgelerle ilgili olan? Her yıkılan şey yeniden kurulurdu. Kadim pırıldayan gözler. Bilgelik buydu. İnsanlar yüz yıllardır hiddetleniyor, ağlayıp zırlıyor, bir şeyleri yok ediyordu ve kendi önemsiz şahsi hayatları için ağıtlar yakıyordu - ne anlamı vardı ki? Bütün bu yararsız kederin? <i>Kırdaki zambaklara bak.</i> İnsanlar neden bir şeyler için endişeleniyordu ki? Bizler, sezgili varlıklar olarak yeryüzüne bize ayrılan kısacık zamanlarda mutlu olmak için konmamış mıydık?</p>

  <p>Kesinlikle. İşte tam da bu yüzden oda temizlikçilerinin kapımın altından attıkları hazır basılı sivri dilli notu (<i>Değerli misafirimiz, odanıza hizmet verme teşebbüsünde bulunduk fakat ne yazık ki içeriye girme imkânı...)</i> dert etmemiştim, işte bu yüzden üstümde bornozumla koridora çıkma cesaretinde bulunmaktan ve pusuya yatıp kat hizmetlisine bir kucak dolusu suları damlayan havluyu vermekten mutluluk duymuştum - odadaki bütün havlular su içindeydi, bastırıp suyunu akıtmak için paltomu havluların içine sarmıştım, bazılarında daha önceden fark etmediğim pembemsi lekeler vardı - yeni havlu? Elbette! Ah, anahtarınızı mı unuttunuz efendim? Dışarıda mı kaldınız? Ah, bir saniye, size kapınızı açmamı ister misiniz? Ve yine bu yüzden, kapıda kaldıktan sonra bile, oda servisini arayıp sipariş vermeden, kominin odanın içine kadar girip tekerlekli masayı <i>yatağın ayak ucuna kadar</i> getirmesine rahatlıkla müsaade etmeden önce ikinci kez düşünmemiştim bile (domates çorbası, salata, kulüp sandviç, çoğunu daha üstünden yarım saat bile geçmeden çıkarmayı başarmıştım, dünyanın en tatlı kusmuğu, öyle komikti ki gülmekten yerlere yattım: Ayy! Gelmiş geçmiş en güzel kafa!), hastaydım, bunun farkındaydım, üstümde ıslak giysilerle saatlerce sıfır derece havada kalmak ateşimi çıkarmıştı ve beni tir tir titretiyordu ama yine de bunu kafaya takamayacak kadar kopuktum her şeyden. Beden böyledi işte: Yanılabilir, illete maruz kalabilir. Hastalık, acı. İnsanlar bunu neden bu kadar kafaya takıyordu ki? Bavulumdaki bütün giysileri üstüme giydim (iki gömlek, hırka, ekstra pantolon, iki çift çorap) ve oturup minibardan aldığım kolayı yudumlama koyuldum; kafam hâlâ güzeldi ve yavaş yavaş inişe geçiyordum - arada bir içim geçiyor, göz alıcı parlak kâbuslarla uykumdan uyanıyordum: İşlenmemiş elmaslar, pırıl pırıl siyah böcekler, özellikle pasparlak bir tanesinde Andy’yi gördüm, sırılsıklamdı, tenis ayakkabıları şlap şlap sesler çıkarıyordu, odaya girerken arkasında su izleri bırakıyordu, yolunda gitmeyen bir şeyler, tuhaf bir şeyler vardı, biraz solgun görünüyordu; ne haber Theo?</p>

  <p>fena değil, senden?</p>

  <p>fena değil hey Kits ile evleneceğinizi duydum babam söyledi</p>

  <p>süper</p>

  <p>evet ya süper, biz gelemiyoruz ama, babamın yat kulübünde bir etkinliğe katılması lazım</p>

  <p>ya, kötü olmuş bu</p>

  <p>ve sonra birlikte bir yere gidiyorduk, Andy ve ben ağır bavullarla bir tekneyle gidecektik, kanalın üstündeydi ama Andy ben hayatta o tekneye binmem falan demeye başladı ve ben de tabii anlıyorum falan dedim, sonra bu yelkenli tekneyi vida vida söküp parçalarına ayırdım ve bütün parçaları bavuluma koydum, karayoluyla taşıyorduk onu, yelkenlerini falan her şeyini, plan buydu, tek yapman gereken kanalları takip etmekti onlar seni doğruca gitmek istediğin yere götüreceklerdir ya da belki de başladığın yere geri döndürecekti ama bu düşündüğümden daha zorlu bir işti; bir yelkenliyi parçalarına ayırmak, bir masayı ya da sandalyeyi parçalarına ayırmaktan farklıydı ve parçaları da bavula sığmayacak kadar büyüktü ve giysilerimin arasına sıkıştırmaya çalıştığım kocaman bir pervane vardı, Andy ise sıkılmıştı kenarda tipini hiç gözümün tutmadığı biriyle satranç oynuyordu ve bana eğer önceden planlayamıyorsan yolda giderken halletmen gerekecek diyordu.</p>

  <h3 id="sigil_toc_id_166">XVII</h3>

  <p class="p1">Kafama bir şaplak yemişçesine, mide bulantısıyla ve derimin altında karıncalar geziniyormuş gibi bir kaşıntıyla uyandım. Uyuşturucunun etkisi bedenimi terk ederken panik eskisinin iki katı yükseliyordu çünkü besbelli hasta olmuştum, ateşim vardı ve terliyordum, artık inkâr etmenin âlemi yoktu. Yalpalaya yalpalaya banyoya gidip bir kez daha kustuktan sonra (bu, o komik keş kusmalarından değil, her zamanki sefil olandandı) odama geri döndüm ve yatağın ayak ucunda bir muşambanın içinde duran ceketime ve atkıma bakıp bir ürpertiyle ne kadar şanslı olduğumu düşündüm. Sonunda her şey yoluna girmişti (girmiş miydi?) ama girmeyebilirdi de.</p>

  <p>Acemi hareketlerle ceketi ve atkıyı muşambanın içinden çıkardım -ayaklarımın altındaki zemin, denizin üstündeymiş gibi sallanıyordu, sabit durmak için duvara tutunacak kadar mahmurdum- gözlüklerimi taktım ve onları ışığın altında incelemek için yatağın üstüne oturdum. Kumaş biraz yıpranmış görünüyordu ama onun dışında sıkıntı yoktu. Üstelik, hiçbir şey anlaşılmıyordu bile. Epey koyu renkliydi. Bazı noktalar görür gibi oluyor, sonra hiçbir şey görmüyordum. Gözlerim hâlâ pek iyi görmüyordu. Belki de bir numaraydı bu, belki de aşağıya, lobiye insem beni bekleyen polisleri görecektim ama hayır -bu düşünceyi hemen savuşturdum- saçma. Üstünde şüpheli herhangi bir şey bulmuş olsalar giysileri bana geri vermezlerdi ki, öyle değil mi? Onları böyle temizlenip ütülenmiş halde geri getirmezlerdi herhalde.</p>

  <p>Kafam hâlâ tam anlamıyla yerinde değildi: Kendimde değildim. Her nasılsa tekne rüyam kanıma girmiş ve bütün otel odasına da bulaşmıştı, yani burası hem bir oda hem de bir gemi kamarasıydı: (Yatağımın üstündeki ve saçakların altındaki) gömme raflar havşa başlı pirinçle sıkı sıkı tutturulmuş ve gemi yaldızıyla sırlanmıştı. Gemi dülgerliği, güverte bir o yana bir bu yana sallanıyor, dışarıda kapkara kanal suları kıyıya vuruyordu. Hezeyan: Vira etmiş ve akıntıyla sürükleniyordu. Dışarıda, sis yoğunlaşmıştı, tek bir yaprak kımıldamıyordu, sokak lambaları pusun içinde yumuşayıp donuklaşmış, geniş, bitkin, soluk bir durgunlukla yanıyordu.</p>

  <p>Kaşınıyor, kaşınıyordum. Tenim alev alev yanıyordu. Mide bulantısı ve keskin bir baş ağrısı. Kokain ne kadar muhteşem kafa yaparsa, etkisi geçtiğinde verdiği ızdırap da o kadar derin oluyordu - hem zihinsel hem fiziksel anlamda. Martin’in alnında patlayıp püsküren merminin çıktığı ana geri dönmüştüm ki bu kez daha yakın bir noktada, neredeyse ta içindeydim, her vuruşu ve püskürtüyü hissediyordum ve -çok daha kötüsü, daha derin bir buz kesme anında- tablonun gidişi. Kan lekeli mont, koşarak kaçan çocuğun ayakları. Şuur kaybı. Felaket. Biyolojilerinin mahkûmu insanlar için merhamet denen bir şey yoktu: Bir süre yaşıyor, biraz takılıyor ve ölüyorduk, sonra bir çöp gibi toprağın altında çürüyorduk. Zaman hepimizi çok geçmeden yok ediyordu. Ama ölümsüz bir şeyi yok etmek ya da yitirmek -fani olandan da güçlü bağları kırmak- kendi çapında metafiziksel bir ayrım, ürkütücü yeni bir çaresizlik çeşnisiydi. Bakara masasındaki babam, klimalı serin gece yarısı. <i>Her şeyin ardında, gizli bir noktada, daha fazlası vardır.</i> Daha karanlık haller ve tezahürlerde şans. Yıldızlara danışmak, Merkür gerilerken büyük bahisler oynamak için beklemek, bilinenin hemen ardındaki bilgiye ulaşmak. Uğurlu rengi siyah, uğurlu sayısı dokuzdu. Bir tane de at bakalım ahbap. <i>Bir düzen var ve bizler de onun birer parçasıyız.</i> Ama bu düzen fikrinin üstünü biraz fazla kaşırsan (ki belli ki o bunu yapma zahmetine hiç girmemişti) karşına öyle karanlık bir boşluk çıkıyordu ki o zamana kadar baktığın ya da ışık olduğunu sandığın her şeyi, kati suretle yok ediyordu.</p>
</body>
</html>