<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Ertesi yıl boyunca New York’u ve eski hayatımı kafamdan söküp atmakla öylesine meşguldüm ki zamanın nasıl geçtiğini anlamadım bile. Bu mevsimsiz parlak düzlükte günler hiçbir şey değişmeden geçip gidiyordu: okul otobüsünde akşamdan kaldığımız sabahlar, havuz başında uyuyakaldığımız için yanıp kızaran sırtlarımız, votkanın leş gibi benzin kokusu ve Popper’dan hep yükselen ıslak köpek ve klor kokusu, Boris’in bana sabırla küfretmeyi öğrettiği gibi Rusça sayı saymayı, yol sormayı, içki ısmarlamayı öğretmesi. Evet, lütfen, isterim. Teşekkürler, çok naziksiniz. <i>Govorite li vy po angliyski?</i> İngilizce konuşabiliyor musunuz? <i>Ya nemnogo govoryu porusski.</i> Ben birazcık Rusça konuşabiliyorum.</p>

  <p>Yaz ya da kış, günler başımızı döndürerek geçip gidiyordu; çöl havası burun deliklerimizi kavuruyor, boğazlarımızı kurutup kaşındırıyordu. Her şey komikti, her şey bizi güldürüyordu. Bazen güneş batmadan hemen önce, gökyüzünün maviliği mora çalmaya başlarken, Maxfield Parrish tarzı çarpıcı, elektrik yüklü bulutlar bütün altın pırıltıları ve bembeyaz halleriyle batıdaki Mormonlara gelen Kutsal Vahiy misali çöle hüküm sürüyordu. <i>Govorite medlerıno,</i> dedim, yavaş konuş ve <i>Povtorite, pozhaluysta.</i> Tekrar et, lütfen. Ama artık birbirimize öylesine uyum sağlamıştık ki istemediğimiz sürece konuşmamıza bile gerek yoktu; yalnızca tek bir kaşı havaya kaldırararak ya da dudak bükerek birbirimizi histeri krizine sokmayı iyi biliyorduk. Geceleri yerde bağdaş kurup öyle yemek yiyor, okul kitaplarımızda yağlı parmak izleri bırakıyorduk. Yediğimiz şeyler kötü beslenmemize yol açıyordu, kollarımızda ve bacaklarımızda hafif morluklar oluşmuştu - vitamin eksikliğinden, dedi okul hemşiresi, kıçımızdan fena halde acıtan birer iğne vurdu ve renkli bir şişe dolusu çocuklara verilen çiğneme haplarından verdi. (“Kıçım acıyor,” dedi Boris kalçasını ovuşturup okul otobüsündeki metal oturaklara sövüp sayarak.) Sürekli yüzmekten baştan ayağa her yanım çillenmişti; (şimdiye kadarki en uzun halinde olan) saçlarımın rengi havuzdaki kimyasallar yüzünden açılmıştı ve genel anlamda iyiydim ama göğsümde asla kaybolmayan bir ağırlık vardı ve yediğimiz bütün o şekerler yüzünden arka dişlerim çürüyordu. Bunun dışında iyiydim. Ve zaman böyle mutlu mesut geçip gidiyordu, derken -on beşinci doğum günümden hemen sonra- Boris, Kotku adında bir kızla tanıştı ve her şey değişti.</p>

  <p>Kotku adı (Ukraynaca hali: <i>Kotyku)</i> ona olduğundan daha ilgi çekici bir hava katıyordu ama aslında gerçek adı değildi bu, Boris’in ona taktığı bir takma addı sadece (“yavru kedi”nin Lehçesi). Soyadı Hutchins idi, kendi adıysa Kylie ya da Keiley veya Kaylee gibi bir şeydi, bütün hayatı boyunca Nevada, Clark County’de yaşamıştı. Bizim okula gitse ve bizden sadece bir sınıf üstte olsa da yaşça bizden çok daha büyüktü - benden tam üç yaş büyüktü. Boris, belli ki bir süredir ona göz koymuştu ama ben, Boris bir öğleden sonra kendini yatağın ayak ucuna atıp, “Ben âşığım,” deyinceye kadar bunun farkında bile değildim.</p>

  <p>“Ah, öyle mi? Kime?”</p>

  <p>“Yurttaşlık dersinden bir çıtır. Hani şu ot aldığım kız. Yani o da on sekiz yaşında, inanabiliyor musun? <i>Tanrım,</i> öyle <i>güzel</i> ki.”</p>

  <p>“Ot mu aldın?”</p>

  <p>Neşeyle güldü ve beni omzumdan yakaladı; benim en zayıf noktamı, kürek kemiğimin hemen altındaki, parmağını sokup bastırdığında beni ciyak ciyak bağırttığı noktayı çok iyi biliyordu. Ama hiç havamda değildim, ona sertçe vurdum.</p>

  <p>“Ah! Siktir!” dedi Boris, yuvarlanarak benden uzaklaştı, parmak uçlarıyla çene kemiğini ovuşturuyordu. “Neden böyle bir şey yaptın şimdi?”</p>

  <p>“Umarım canın yanmıştır,” dedim. “Şu bahsettiğin ot nerede?”</p>

  <p>Boris’in aşk meselesinden daha fazla söz etmedik, en azından o gün için ama birkaç gün sonra matematik dersinden çıkarken onu dolapların orada bir kıza doğru iyice yanaşmış halde gördüm. Boris yaşına göre öyle çok uzun sayılmazdı ama bu kız bizden yaşça ne kadar büyük görünürse görünsün, ufak tefek bir şeydi: çıkık elmacık kemikleri, parlak alnı ve keskin, parlak, üçgen biçimli yüzüyle tahta göğüslü, kalçası bile olmayan sıska bir kızdı. Burnunda hızma vardı. Kolsuz, siyah bir bluz giymişti. Tırnaklarında soyulmuş siyah ojeler vardı, saçları turuncu-siyah röfleliydi, siyah göz kalemiyle belirginleştirilmiş keskin, parlak, klor mavisi gözleri vardı. Kesinlikle hoş bir kızdı, seksiydi hatta ama bana attığı bakış kaygı vericiydi; şirret bir fast food tezgâhtarı ya da belki kötü bir bebek bakıcısını anımsatıyordu.</p>

  <p>“Ee, ne düşünüyorsun?” dedi Boris hevesle, okuldan sonra yanıma geldiğinde.</p>

  <p>Omuzlarımı silktim. “Hoş kız. Galiba.”</p>

  <p>“Galiba mı?”</p>

  <p>“Yani, Boris, demek istediğim, sanki yirmi beş yaşındaymış gibi görünüyor.”</p>

  <p>“Biliyorum! Harika!” dedi, serseme dönmüş gibiydi. “On sekiz yaşında! Yasal olarak yetişkin! Sorunsuzca içki alabilir! Hem bütün hayatı boyunca burada yaşamış, bu yüzden hangi mekânların yaş kontrolü yapmadığını biliyor.”</p>

  <h3 id="sigil_toc_id_67">II</h3>

  <p class="p1">Hadley, Amerikan tarihinde yanımda oturan, üstü yazılı ceketler giyen şu çenesi düşük kız, ona Boris’in yaşı büyük kadınını sorduğumda yüzünü buruşturdu. <i>“O</i> mu?” dedi. <i>“Tam</i> bir sürtük.” Hadley’nin ablası, Jan, Kyla ya da Kayleigh ya da adı her ne haltsa onunla aynı sınıftaymış. “Ve annesi, duyduğum kadarıyla cidden fahişeymiş. Arkadaşın hastalık falan kapmamak için dikkat etse iyi eder.”</p>

  <p>“Peki,” dedim, onun bu hararetli hali beni şaşırtmıştı ama belki de şaşırmamalıydım. Hadley, tam bir asker çocuğuydu, yüzme takımındaydı ve okul korosunda şarkı söylüyordu; üç çocuklu normal bir ailenin çocuğuydu, Almanya’dan getirdiği Gretchen isimli Weimaraner cinsi bir köpeği ve eve dönmesi gereken saati geçirdiğinde bağırıp çağıran bir babası vardı.</p>

  <p>“Şaka yapmıyorum,” dedi Hadley. “Diğer kızların sevgilileriyle yiyişir, başka kızlarla yiyişir, <i>herhangi</i> biriyle yiyişebilir. Ayrıca bence ot da içiyor.”</p>

  <p>“Aa,” dedim. Bu faktörlerden hiçbiri bana göre Kylie ya da adı her neyse o kızı sevmemek için geçerli bir sebep değildi, hele de Boris’le ben de son birkaç aydır kendimizi ot içmeye yürekten adamışken. Benim canımı sıkan -hem de çok sıkan- şey, Kotku’nun (ondan Boris’in ona koyduğu isimle bahsedeceğim, zira gerçek adının ne olduğunu hatırlamıyorum) bir gecede ortaya çıkıp âdeta Boris’in mülkiyetini eline almış olmasıydı.</p>

  <p>Önce cuma gecesi işi çıktı. Sonra bu, bütün hafta oldu - yalnızca geceleri değil, gündüzleri de. Çok geçmeden, yok Kotku şöyle yok Kotku böyle derken, bir de baktım akşam yemeğini Popper ve ben baş başa yiyip bir başımıza film izliyoruz.</p>

  <p>“Harika biri değil mi?” diye sordu bana bir kez daha, onu bizim eve ilk kez getirdikten sonra - oldukça başarısız bir akşamdı, üçümüz de öylesine kafayı bulmuştuk ki yerlerimizden kıpırdayamıyorduk bile, sonra o ikisi aşağı kattaki koltuğun üzerinde debelenirken ben yerde sırtım onlara dönük bir biçimde oturdum ve <i>The Outer Limits</i> dizisinin tekrarına konsantre olmaya çalıştım. “Ne diyorsun?”</p>

  <p>“Yani, ne bileyim...” Ne söylememi istiyordu ki? “Senden hoşlanıyor. Belli.”</p>

  <p>Huzursuzca yerinde kıpırdandı. Hava yüzmek için çok rüzgârlı ve serin olsa da yine havuz başındaydık. “Hayır, ciddi misin? <i>Sen</i> ne düşünüyorsun <i>onun</i> hakkında? Doğruyu söyle, Potter,” dedi ben tereddüt edince.</p>

  <p>“Bilmiyorum,” dedim kuşkuyla ve sonra hâlâ bana bakmayı sürdürünce, “Doğrusunu söyleyeyim mi?” diye devam ettim. “Bilmiyorum, Boris. Her şeyi göze almış birine benziyor.”</p>

  <p>“Evet? Bu kötü bir şey mi?”</p>

  <p>Ses tonundan bunu gerçekten merak ettiği belliydi, öfkeli değildi, alaycı değildi. “Yani,” dedim, afallamıştım. “Belki de değildir.”</p>

  <p>Boris -votkadan yanakları pembe pembe olmuştu- elini kalbinin üstüne koydu. “Ben onu seviyorum, Potter. Ciddiyim. Bu, hayatım boyunca başıma gelen en gerçek şey.”</p>

  <p>Öyle utanmıştım ki gözlerimi kaçırdım.</p>

  <p>“O küçük sıska cadı!” Mutlulukla iç geçirdi. “Kollarımdayken öyle cılız ve hafif ki! Hava gibi!” Boris, esrarengiz biçimde Kotku’ya tam da benim rahatsız edici bulduğum nedenlerle hayranlık duyuyordu: o bir deri bir kemik sokak kedisi vücudu, o cılız, ilgiye muhtaç yetişkinliği yüzünden. “Ve öyle cesur ve zeki ki, öyle büyük bir kalbi var ki! Tek istediğim ona kol kanat germek ve onu o Mike denen heriften uzak tutmak. Anlıyor musun?”</p>

  <p>Hiç sesimi çıkarmadan kendime bir votka daha doldurdum, aslında hiç ihtiyacım olmamasına rağmen. Kotku meselesi iki açıdan da kafa karıştırıcıydı -Boris’in bizzat kendisinin de sesinde mutlak bir gurur tınısıyla söylediği gibi- Kotku’nun bir erkek arkadaşı vardı zaten: havuz temizleme hizmetinde çalışan, yirmi altı yaşında, motosikletli bir adam olan Mike McNatt. “Harika,” demiştim, Boris bana bu haberi daha önce verdiğinde. “Havuz temizleme işine yardım etmesi için onu buraya getirmeliyiz.” Yüzme havuzuyla ilgilenmekten (büyük ölçüde benim üzerime düşen bu işten) bıkmış usanmıştım artık, özellikle de Xandra eve asla yeteri kadar ya da doğru türden kimyasal getirmediği için.</p>

  <p>Boris ellerinin tersiyle gözlerini ovuşturdu. “Durum ciddi, Potter. Bence Kotku’nun ondan ödü kopuyor. Ondan ayrılmak istiyor ama korkuyor. Onu askere gitmek için başvurmaya ikna etmeye çalışıyor.”</p>

  <p>“Bu herifin senin peşine düşmemesi için dikkat etsen iyi olur.”</p>

  <p>“Benim mi?” Öfkeyle kahkaha attı. “Ben onun için endişeleniyorum. Öyle ufacık ki! Otuz yedi kilocuk!”</p>

  <p>“Ya, ya.” Kotku “anoreksiya sınırında” olduğunu öne sürüyor ve bütün gün hiçbir şey yemediğini söyleyerek bütün işleri Boris’e yaptırabiliyordu.</p>

  <p>Boris kafama bir tane patlattı. “Bütün gün burada böyle tek başına oturuyorsun,” dedi, hemen yanıma oturup ayaklarını havuza soktu. “Bu akşam Kotku’nun eve gelsene. Yanında birini getir.”</p>

  <p>“Mesela?..”</p>

  <p>Boris omuzlarını silkti. “Hani şu senin tarih sınıfındaki saçı erkek gibi kesilmiş seksi minyon sarışına ne dersin? Hani şu yüzücü?”</p>

  <p>“Hadley mi?” Kafamı salladım. “Mümkünatı yok.”</p>

  <p>“Evet! Getirmelisin! Çünkü kız çok seksi! Ve kesinlikle gelecektir!”</p>

  <p>“İnan bana, bu hiç iyi bir fikir değil.”</p>

  <p>“Senin yerine ona ben sorarım! Hadi ama. Sana hep yakın davranıyor, her zaman seninle konuşuyor. Onu arasak mı?”</p>

  <p>“Hayır! O iş öyle değil, dur,” dedim, ayağa kalkmaya kalkışınca onu kolundan tuttum.</p>

  <p>“Götün yemedi mi?”</p>

  <p>“Boris.” Telefon etmek için içeri gidiyordu. “Sakın. Ciddiyim. Gelmez zaten.”</p>

  <p>“Nedenmiş o?”</p>

  <p>Sesindeki o alaycı tını sinirimi bozmuştu. “Doğrusunu istersen... Çünkü...” Tam ağzımı açıp tek doğru sebep, <i>Çünkü Kotku orospunun teki</i> diyecektim ki bunun yerine, “Bak, Hadley onur listesinde falan. Kotku’nun evinde takılmak istemeyecektir.”</p>

  <p>“Ne?” dedi Boris, olduğu yerde arkasını döndü, sinirlenmişti. “O kaltak ne dedi sana?”</p>

  <p>“Hiçbir şey. Sadece...”</p>

  <p>“Evet, bir şeyler söylemiş!” Şimdi yeniden havuza doğru geliyordu. “Anlatsan iyi edersin.”</p>

  <p>“Hadi ama. Bir şey yok. Sakin ol, Boris,” dedim, ne kadar öfkeli olduğunu görünce. “Kotku ondan kaç yaş büyük. Aynı sınıfta bile değiller.”</p>

  <p>“O kalkık burunlu kaltak. Kotku ona ne yapmış ki sanki?”</p>

  <p><i>“Sakin</i> ol.” Gözüm votka şişesine ilişti, üstüne vuran beyaz güneş ışığıyla aydınlanınca bir ışın kılıcına dönmüştü. Boris çok fazla içmişti ve kavga etmek, isteyeceğim son şeydi. Ama ben de onu bu konudan uzaklaştırmak için komik ya da kolay bir yol bulamayacak kadar sarhoştum.</p>

  <h3 id="sigil_toc_id_68">III</h3>

  <p class="p1">Boris’ten hoşlanan bizim yaşımızda bir sürü kız vardı - en dikkat çekeni, Danimarkalı Saffi Caspersen idi, İngilizceyi yüksek tonlu bir İngiliz aksanıyla konuşuyordu, bir Cirque de Soleil prodüksiyonunda ufak bir rolü vardı ve bizim dönemimizdeki kızların açık ara farkla en güzeliydi. Saffi İngilizce dersini bizimle birlikte alıyordu <i>(Yalnız Bir Avcıdır Yürek</i> hakkında söyleyecek ilginç fikirleri vardı) ve mesafeli biri olarak tanınsa da Boris’ten hoşlanıyordu. Bunu herkes anlayabilirdi. Boris espri yaptığında gülüyordu, çalışma grubunda onun yanında aptal gibi davranıyordu, onu koridorda coşkuyla Boris’le konuşurken görmüştüm, Boris de o elini kolunu fazlasıyla kullanan Rus haliyle onunla coşkuyla konuşuyordu. Yine de -esrarengiz biçimde- hiç ondan hoşlanıyora benzemiyordu.</p>

  <p>“Ama neden?” diye sordum Boris’e. “Sınıftaki en güzel kız o.” Danimarkalıların hep iri yarı ve sarışın olduklarını sanırdım ama Saffi ufak tefek ve kumraldı, gördüğüm profesyonel biri tarafından çekilmiş, göz alıcı sahne makyajlı fotoğrafında daha da öne çıkan masalsı bir güzelliği vardı.</p>

  <p>“Güzel bir kız, evet. Ama pek seksi sayılmaz.”</p>

  <p>“Boris, o kız <i>acayip</i> seksi. Sen aklını mı kaçırdın?”</p>

  <p>“Ah ama çok fazla çalışıyor,” dedi Boris, bir elinde birasıyla yanıma oturup diğer eliyle sigarama uzanarak. “Fazla dümdüz. Durmadan ders çalışıyor ya da prova yapıyor falan. Kotku,” ağzından koca bir sigara dumanı bulutu çıkardı, sigarayı bana geri uzattı, “o, bizim gibi.”</p>

  <p>Sesimi çıkarmadım. Nasıl olmuştu da bütün dersleri ileri seviye sınıflarda almaktan Kotku gibi bir enkazla eş tutulmaya kadar düşmüştüm?</p>

  <p>Boris dirseğiyle beni dürtükledi. “Bence ondan asıl sen hoşlanıyorsun. Saffi’den.”</p>

  <p>“Hayır, pek sayılmaz.”</p>

  <p>“Öyle öyle. Ona çıkma teklif etsene.”</p>

  <p>“Evet, belki,” dedim ama buna cesaret edemeyeceğimi çok iyi biliyordum. Eski okulumda, yabancılar ve değişim programlarıyla gelen öğrenciler kibarca bir kenarda dururdu, orada olsa Saffi gibi biri daha ulaşılabilir olabilirdi ama Vegas’ta çok popüler biriydi o, etrafı bir dolu insanla çevriliydi ve bir de onu nereye götüreceğim gibi büyük bir dert daha vardı. New York’ta olsa bu da kolaydı; onu buz pateni yapmaya götürebilirdim ya da sinemaya veya planetaryuma gidelim mi diye sorardım. Ama Saffi Caspersen’ı oyun parkında madde çekerken ya da kese kâğıdının içinden bira içerken veya Boris’le benim birlikte yaptığımız herhangi bir şeyi yaparken hayal bile edemiyordum.</p>

  <h3 id="sigil_toc_id_69">IV</h3>

  <p class="p1">Onu hâlâ görüyordum ama eskisi kadar değil. Gittikçe daha fazla geceyi Kotku ve annesiyle birlikte Duble S Apartları’nda geçirmeye başlamıştı - burası aslında kısa süreli ikamet edilen türden bir oteldi, havaalanıyla şehir merkezi arasındaki otobanda, kaçak göçmenlere benzer heriflerin havuzu çevreleyen bahçede dikilip motosiklet parçaları hakkında tartıştıkları, 1950’lerden kalma yıkık bir motor pistiydi. (“Duble S?” demişti Hadley. “Bunun ne anlama geldiğini biliyorsun, değil mi? ‘Sıçanlar ve Sinekler.’”) Kotku, neyse ki bizim eve gelirken Boris’e pek sık eşlik etmiyordu ama o yanımızda değilken bile Boris hep ondan bahsediyordu. Kotku’nun müthiş bir müzik zevki varmış ve ona içinde kesinlikle dinlemem gereken acayip ateşli hip hop parçalarının bulunduğu bir karışık CD yapmış. Kotku pizzasını sadece yeşil biberli ve zeytinli seviyormuş. Kotku bir elektronik klavye almayı cidden <i>cidden</i> çok istiyormuş - bir de Siyam kedisi ya da belki bir dağ gelinciği istiyormuş ama Duble S’te evcil hayvan bakılmasına izin verilmiyormuş.</p>

  <p>“Cidden, onunla daha fazla vakit geçirmen lazım, Potter,” dedi omzuyla omzuma vurup. “Onu seveceksin.”</p>

  <p>“Ah, yapma,” dedim benim yanımda nasıl da zoraki davrandığını düşününce - olmadık anlarda çirkin bir tavırla gülüşünü, bana sürekli buzdolabına gidip ona bira getirmemi emredişini.</p>

  <p>“Hayır! Seni seviyor! Gerçekten! Demek istediğim, seni küçük kardeşi olarak görüyor. Bunu bana kendi söyledi.”</p>

  <p>“Benimle tek kelime bile konuşmuyor.”</p>

  <p>“E sen onunla konuşmuyorsun da ondan.”</p>

  <p>“Siz düzüşüyor musunuz?”</p>

  <p>Boris sabırsız bir ses çıkardı, işler istediği gibi gitmediğinde çıkarırdı bu sesi. “Aklın hep pisliğe çalışıyor,” dedi, gözlerinin önüne düşen saçları arkaya atarak ve sonra, “Ne? Ne sanıyorsun? Sana haritasını yapmamı mı istiyorsun?” diye çıkıştı.</p>

  <p>“Haritasını <i>çizmemi</i> mi?”</p>

  <p>“Ha?”</p>

  <p>“Bu fiille kullanılır. ‘Sana haritasını çizmemi mi istiyorsun.’”</p>

  <p>Boris gözlerini devirdi. Ellerini kollarını havada sallaya sallaya yine Kotku’nun ne kadar zeki olduğundan, kafasının nasıl da “zehir gibi” çalıştığından, ne kadar akıllı olduğundan, ne kadar çok şey yaşadığından, daha onu tanıma zahmetine bile girmeden onu yargılayarak ve küçümseyerek ne büyük bir haksızlık ettiğimden dem vurmaya başladı ama ben bir yandan onun konuşmasını dinler, diğer yandan televizyondaki eski suç filmini <i>(Fallen Angel,</i> Dana Andrews) izlerken Kotku’yla aslında zekâsı dersi ekstra yardım almadan geçemeyecek kadar kıt (bizim beklentileri olağanüstü derecede düşük olan okulumuza göre bile) öğrenciler için açılan yurttaşlık dersi iyileştirme sınıfında tanıştıklarını düşünmeden edemedim. Boris -matematiği hiç çaba göstermeden başarmasına ve dil konusunda tanıdığım herkesten çok daha iyi olmasına rağmen- yabancı olduğu için bu Aptallar İçin Yurttaşlık dersini mecburen alıyordu: bu, onun müthiş zoruna giden bir okul kuralıydı. (“Neden peki? Günün birinde milletvekilliğine adaylığımı koyacağa mı benziyorum?”) Ama -on sekiz yaşındaki (!), doğma büyüme Clark Countyli (!)- Kotku’nun böyle bir bahanesi de yoktu. Sık sık kendimi bunun gibi kötücül düşünceler içinde yakalıyordum ve bu düşünceleri kafamdan atmak için elimden geleni yapıyordum. Bana neydi ki? Evet, Kotku kaltağın tekiydi; evet, normal yurttaşlık dersini geçemeyecek kadar mankafaydı ve sürekli bir şeylere takılıp duran, marketten aldığı ucuz halka küpeler takıyordu ve evet sadece ve sadece otuz yedi kilo mu ne olsa da yine de korkudan ödümü bokuma karıştırıyordu, yeterince kızarsa o sivri burunlu çizmeleriyle beni öldürünceye kadar tekmeleyebilirmiş gibi geliyordu. (“Küçük bir kavgacı zencinin teki o,” demişti Boris’in kendisi böbürlenerek bir keresinde hoplaya zıplaya ortalığa çete simgeleri ya da onun çete simgesi sandığı şeyleri saçarken ve bana Kotku’nun nasıl bir kızın saçlarını kanatıncaya kadar çekip kopardığını anlatmak lütfunda bulunmuştu -bu. Kotku’nun yaptığı bir başka şeydi, sürekli ürkütücü kız kavgalarına karışıyordu, çoğunlukla kendisi gibi işe yaramaz beyaz kızlarla kapışıyordu ama arada bir Latin ya siyahi gerçek çete üyesi kızlarla dalaştığı da oluyordu.) Boris’in hoşlandığı boktan kızdan kime neydi? Biz hâlâ arkadaş değil miydik? En iyi arkadaş? Hatta âdeta kardeş değil miydik?</p>

  <p>Kaldı ki Boris’le aramızdaki şeyi tam olarak tanımlayacak bir sözcük yoktu. Kotku hayatımıza girinceye kadar, bunun üzerinde neredeyse hiç düşünmemiştim bile. Olay sadece parlak ışığa karşı panjurların kapalı tutulduğu, boş şeker paketlerinin ve kurumuş portakal kabuklarının halının üzerine fırlatıldığı klimalı odalarda, (Boris’in hayran olduğu) The White Album’den “Dear Prudence”ın ya da Radiohead’in benzer bir hüzünlü eski şarkısının tekrar tekrar çalındığı, tembel ve sarhoş geçirilen uyuşuk öğleden sonralardan ibaretti:</p>

  <p class="bos2"></p>

  <p class="p6"><i>For a minute</i></p>

  <p class="p6"><i>I lost myself, I lost myself</i></p>

  <p class="bos2"></p>

  <p>Kokladığımız yapıştırıcı, pervanelerin hiddetli rüzgârı gibi karanlık, mekanik bir uğultu halinde ortaya çıkardı: <i>motorlar açık!</i> Uçaktan arka üstü düşen hava dalışçıları gibi sırtüstü yataktaki karanlığa düşerdik, yine de -kafan o kadar iyiyken, kendinden o kadar geçmişken- suratındaki poşete dikkat etmen gerekirdi yoksa kendine geldiğinde saçından ve burnunun kenarlarından kurumuş yapıştırıcı kalıntıları toplamak zorunda kalırdın. Bitkin uykular, sırt sırta, sigara külü ve köpek kokan çarşafların üzerinde, Popçik de ters dönmüş horuldardı, dikkatle dinlersen, duvardaki havalandırmadan esen havanın içindeki subliminal fısıltıları duyabilirdin. Rüzgâr bir an olsun kesilmeksizin aylar geçiyordu; esen kumlar tıkır tıkır pencerelere vuruyor, havuzun yüzeyi kırış kırış bir kız kurusuna benziyordu. Sabahları demli çay, çalıntı çikolata. Boris avucuyla bir tutam saçımı çeker ve kaburgalarıma dirsek atardı. <i>Uyan artık, Potter. Kalkma zamanı.</i></p>

  <p>Kendi kendime onu özlemediğimi söylüyordum ama özlüyordum. Tek başıma kafayı buluyor, on sekiz yaşından büyüklere uygun programları ve Playboy kanalını izliyordum, gelmiş geçmiş en sıkıcı kitaplar olarak birbirlerine bağlanıp öyle satılmaları gereken <i>Gazap Üzümleri’</i>ni ve <i>The House of the Seven Gables’ı</i> okudum ve âdeta binlerce saat boyunca -çabalasam Danca öğrenmeye ya da gitar çalmaya yetecek kadar uzun bir süre boyunca- Boris’le birlikte caddenin sonundaki borcu yüzünden mal sahibinin elinden alınmış evlerden birinde bulduğumuz bombok kaykayla sokaklarda boş boş dolaştım. Hadley ile birlikte yüzme takımının partilerine gittim -içki içilmeyen, ebeveynlerin de bulunduğu türden partilerdi- ve hafta sonlarındaysa doğru dürüst tanımadığım çocuklarla ebeveynlerin olmadığı, Xanax’larla Jaegermeister bardaklarının havada uçuştuğu partilere katıldım, sabahın ikisinde o tıslayan CAT otobüsüne binip eve giderken kafam öyle güzel oluyordu ki koridora düşmeme engel olmak için önümdeki koltuğa tutunmam gerekiyordu. Okuldan sonra canım sıkılırsa gidip Del Taco ve alışveriş merkezindeki atari salonları arasında dolanan o uyuşuk, büyük otçu gruplardan birine takılmam yeterliydi.</p>

  <p>Ama yine de yalnızdım. Özlediğim şey Boris’ti, onun bütün o fevri pisliğiydi: hüzünlü, gözü kara, hiddetli, korkunç derecede düşüncesiz. Marketten aşırdığı elmaları, okuduğu Rusça romanları, dibine kadar kemirilmiş tırnakları ve tozun toprağın içinde sürüklenen ayakkabı bağlarıyla soluk ve solgun Boris. Canı isterse tabağımdaki yemeğimi kapan ve sarhoş olup tokatlanmış gibi kıpkırmızı bir suratla yerde sızan -umut vadeden alkolik, dört dilde önüne gelene söven küfürbaz- Boris. Sıkça yaptığı gibi sormadan bir şeyleri alsa bile -ufak tefek şeyler sürekli kayboluyordu, DVD’ler ve dolabımdaki okul eşyalarım, hatta onu birden çok kez ceplerimi kurcalayıp para ararken yakalamıştım-kendi eşyaları onun için o kadar değersizdi ki aslında yaptığı hırsızlık sayılmazdı bile; eline ne zaman biraz para geçse onu tam ikiye böler ve benimle paylaşırdı ve eğer istersem (hatta bazen Bay Pavlikovsky’nin laf arasında çok beğendiğimi söylediğim altın çakmağını sırt çantamın dış cebinde buluvermem gibi, istemediğimde bile) ona ait olan herhangi bir şeyi seve seve bana verirdi.</p>

  <p>İşin komik yanı, bütün bu olup bitenin aksine biraz fazla sevecen olan Boris olduğu için kaygılanırdım, tabii <i>sevecen</i> kelimesi doğru sözcükse. Yatakta dönüp kolunu belime doladığı ilk seferinde uykuyla uyanıklık arasında bir an için ne yapacağımı bilemez halde öylece kalakakalmıştım: yerdeki pis çoraplarıma, boş bira şişelerine, <i>Kanlı Madalya</i> kitabının ciltsiz kopyasına bakar -utanıp- yapmacık bir esnemeyle yatakta yuvarlanıp ondan uzaklaşmaya çalışırdım ama o tam aksine, uykulu, sokulgan bir hareketle iç çekip beni daha da yakınına çekerdi.</p>

  <p><i>Şişşt, Potter,</i> diye fısıldardı enseme. <i>Korkma, benim.</i></p>

  <p>Tuhaftı. Tuhaf mıydı? Öyleydi, aynı zamanda değildi de. Yıkanmamış, keskin bira kokusu ve kulağımda duyduğum nefesiyle yatışır, çok geçmeden yeniden uykuya dalardım. Bunu olduğundan daha fazla anlam yüklemeden açıklamamın imkânsız olduğunun farkındaydım. Korkuyla sıçrayıp uykumdan uyandığım gecelerde yanımdaydı, dehşetle yataktan fırladığımda beni yakalar, çarşafların arasına hemen yanına çekerdi, o genizden gelen ve uykudan yabancılaşan sesiyle Lehçe bir şeyler mırıldanırdı. iPod’umdan müzik dinlerken (Thelonious Monk, the Velvet Underground gibi annemin sevdiği müzikleri) birbirimizin kollarında uyuyakalırdık ve bazen deniz kazazedeleri ya da küçük çocuklar gibi birbirimize sımsıkı sarılmış halde uyanırdık.</p>

  <p>Ve bir de (işin pis yanı, beni rahatsız eden kısmı da buydu) çok daha muğlak ve bombok başka geceler de vardı, yarı giyinik bir halde boğuştuğumuz, banyodan gelen zayıf ışıkla ve gözlüklerim olmadan her şeyin haleli ve kıpır kıpır göründüğü: ellerimiz birbirimizin üzerinde, kaba ve hızlı hareketler, bir tekmeyle devrilivermiş biralar halının üzerinde köpüklenmiş - olup biterken eğlenceli ve çok da abartılacak bir durum değildi, gözlerim geriye doğru kayıp her şeyi unuttuğumda kesilen nefesime değiyordu ama ertesi sabah yatağın iki ucunda yüzüstü yatmış, inleyerek uyandığımızda her şey kıpırtılı, kötü ışıklandırılmış deneysel bir film misali uzaklaşıp titreşen ışıklar haline geliyordu, Boris’in alışkın olmadığım yüz ifadeleri çoktan kaybolup hafızamın derinliklerine gitmiş oluyor ve bu olanların hiçbiri gerçek hayatlarımızda bir rüyadan daha fazla anlam taşımıyordu. Bundan hiç söz etmezdik, gerçek gibi değildi zaten, okula gitmek için hazırlanırken birbirimize ayakkabı fırlatır, su sıçratırdık, akşamdan kalma halimizden kurtulmak için aspirin çiğner, otobüs durağına giden yol boyunca gülüşür, şakalaşırdık. Bilseler insanların yanlış şeyler düşüneceklerini biliyordum, kimsenin öğrenmesini istemiyordum ve Boris’in de istemediğini biliyordum ama bununla birlikte, bu konuda kafası öyle rahatmış gibi görünüyordu ki bunun gülünüp geçilecek bir şey olduğundan, ortada öyle çok ciddiye alınıp galeyana gelecek bir şey olmadığından gayet emindim. Ama yine de birkaç defa, cesaretimi toplayıp bir şeyler söylesem mi acaba diye düşündüm: buna bir dur demek, kesinlikle yanlış bir fikre kapılmasın diye bir şeyleri açıklığa kavuşturmak için. Ama böyle bir an hiçbir zaman gelmedi. Şimdiyse ortaya çıkıp bütün her şeyi daha da tuhaflaştırmanın hiçbir anlamı yoktu, bu gerçek beni ne kadar rahatsız ederse etsin.</p>

  <p>Onu böylesine özlüyor olmaktan nefret ediyordum. Evde su gibi içki içiliyordu, Xandra tarafından neyse ki, kapılar çarpılıyordu (“Eh, ben yapmadıysam eğer, sen yapmış <i>olmalısın,”</i> diye bağırdığını duymuştum Xandra’nın) ve Boris yokken (Boris evdeyken ikisi de hareketlerine daha çok dikkat ediyordu) her şey çok daha zordu. Sorunun kaynağı Xandra’nın bardaki çalışma saatlerinin değişmiş olmasıydı. İşyerindeki çalışma planı tamamen değişmişti; çok fazla stres altındaydı, birlikte çalıştığı insanlar ya işten ayrılmış ya da farklı saatlerde mesai yapıyorlardı; çarşamba ve pazartesi günleri okula gitmek için uykudan kalktığımda o işten daha yeni gelmiş oluyor, gidip uyuyamayacak kadar gergin olduğu için televiz yonun karşısında oturup tek başına en sevdiği sabah programını izliyor, Pepto-Bismol şurubunu doğrudan şişesinden içiyordu.</p>

  <p>Beni merdivenlerde görünce, “Koca yaşlı ve bitkin ben,” dedi gülümsemeye çalışarak.</p>

  <p>“Gidip biraz yüzmelisin. Uykunu getirecektir.”</p>

  <p>“Yok, sağ ol. Sanırım Pepto’mla birlikte burada takılacağım. Ne ürün yapmışlar ama. Bu kesinlikle balonlu sakız aromalı müthiş bir güzellik.”</p>

  <p>Babama gelince: o artık evde daha fazla vakit geçiriyordu - benimle birlikte takılıyordu, çalkantılı ruh halleri beni yıpratsa da bu durum hoşuma gidiyordu. Futbol sezonu başlamıştı, neşesi hareketlerine yansıyordu. BlackBerry’sini kontrol edip “çak bir beşlik” yaptıktan sonra kalkıp odanın içinde dans etmeye başladı: “Ben bir dâhi miyim neyim, ha? Neyim?” Maç analizlerine, takım karşılaştırmalarına ve -arada sırada- <i>Akrep: Spor Sezonu Tahminleriniz</i> adlı bir kitaba başvuruyordu. “Hep bir çıtayı tutturman lazım,” dedi, onu tabloları inceler ve sanki gelir vergisini hesaplıyormuş gibi döve döve hesap makinesinin tuşlarına vururken bulduğumda. “Bu işten seni geçindirecek kadar para yapmak istiyorsan yüzde elli üçü, elli dördü bulman lazım, görüyorsun, sadece ve sadece eğlence amaçlı, öyle bir beceri falan gerektirmiyor, ben de kendime limitler belirliyorum ve asla onları aşmıyorum ama disiplinli bir şekilde çalışırsan bu bahis işinde ciddi anlamda para yapabilirsin. Olaya bir yatırımcı gibi yaklaşman gerekir. Bir taraftar gibi değil, hatta bir kumarbaz gibi de değil çünkü işin sırrı şu, maçı genelde daha iyi olan takım kazanır ve oranları belirleyenler sayıları belirlemekte ustadır. Sanılanın aksine, bu oranları belirleyenler için de bazı kısıtlamalar vardır. Bu da kimin kazanacağını değil, insanların kimin kazanacağını düşündüğünü tahmin etmektir. Yani bu oran kendi favorinle gerçek değerler arasında bir yerdedir. <i>Ha siktir,</i> sayı çizgisindeki tutucuyu görüyor musun? Pittsburglu bir tanesi daha şurada duruyor, şimdi sayı yapacaklarına kafamıza sıksalar daha iyi, her neyse, dediğim gibi, takımını beş dakika spor sayfasına bakıp öyle seçen Joe Beefburger’ın aksine ben cidden oturup ödevimi yapsam mesela? Avantaj kimde? Bak, ben Giants yense de yenilse de kendini takımına kaptıran o mallardan değilim, siktir, annen sana bunları da söyleyebilirdi. Akrep burcu, kontrol demektir, tam da ben yani. Ben rekabetçiyimdir. Ne pahasına olursa olsun kazanmak isterim. Aktörlük gücümü de buradan alırdım, oyunculuk yaptığım zamanlarda. Güneş Akrep burcunda, Aslan yükseliyor. Hepsi benim haritamda. Sen Yengeç burcusun mesela, münzevi Yengeç, kendi kabuğuna çekilir, tam bir kapalı kutu, tamamen farklı. Bu kötü değil, kötü bir şey değil kesinlikle, öyle işte. Neyse, her neyse, ben her zaman savunma çizgilerini kılavuz edinirim ama yine de yıldızların oyun günündeki geçişlerine ve güneş sistemindeki ilerlemelerine dikkat etmekte de fayda var...”</p>

  <p>“Seni bu işlere Xandra mı bulaştırdı?”</p>

  <p>“Xandra mı? Vegas’taki bahisçilerin yarısının telefonundaki hızlı aramalarda bir astrolog kayıtlıdır. Her neyse, dediğim gibi, diğer bütün şartlar eşitken, gezegenler bir fark yaratır mı? Evet. Buna kesinlikle evet demek zorundayım. Hani bir oyuncu iyi bir gün mü geçiriyor, kötü bir gün mü geçiriyor, keyifsiz mi, falan filan gibi. Doğrusu, nasıl söylesem, ha ha, biraz <i>gerildiğinde</i> avantajlı olmanı sağlar, gerçi,” bir lastikle tutturulmuş yüzlüklerden oluşuyormuş gibi görünen şişkin bir para tomarını gösterdi, “bu yıl benim için cidden harika bir yıl oldu. Yüzde elli üç, yılda bin oyun. Sihirli nokta bu.”</p>

  <p>Pazar günlerine büyük bahis günü derdi. Uyandığımda onu alt katta dört bir yana dağılmış gazete hışırtılarının arasında, sanki Noel sabahıymış gibi capcanlı ve hareketli bir halde buluyordum, etrafta dört dönüyor, dolapları açıp kapatıyor, BlackBerry’sinden bahis takipçisiyle konuşuyor ve doğrudan paketinden katır kutur mısır cipsi yiyordu. Büyük maçlardan biri oynanırken aşağıya inip onunla birlikte biraz izlersem eğer kazanırsa bazen bana da “al bir parça” deyip yirmi beş dolar, elli dolar falan verirdi. “İlgini çeksin diye,” derdi koltukta oturduğu yerden öne doğru eğilip telaşla ellerini ovuşturarak. “Bak, ihtiyacımız olan şey, maçın ilk yarısında Colts’un haritadan silinmesi. Mahvolması. Ve Cowboys ve Niners’ta da skorun ikinci yarıda otuzun üstüne çıkması gerek, evet!” diye bağırdı yumruğunu havaya kaldırıp coşkuyla zıplayarak. “Topu düşürdü! Redskins kaptı! Harekete geçtik!”</p>

  <p>Ama bu çok kafa karıştırıcıydı çünkü topu kaybeden Cowboys’tu. Bense Cowboys’un en az on beş farkla kazanması gerektiğini sanmıştım. Babamın bu maç yarısı değişiklikleri benim takip edemeyeceğim kadar aniydi ve sık sık yanlış takım için tezahürat yapıp mahcup oluyordum, yine de maçlar arasında, sahalar arasında rastgele değişebilen bu çılgın coşkusu, gün boyu yağlı yiyecekler atıştırmak ve havadan yağıyormuşçasına bana doğru fırlattığı yirmilikler ve ellilikleri toplamak hoşuma gidiyordu.</p>

  <p>Diğer zamanlarda -kendisini boğuk bir coşku dalgasına kaptırıp koyverdikten sonra- anladığım kadarıyla maçların nasıl gittiğiyle çok da alakası olmayan karmaşık bir huzursuzluk kaplıyordu içini ve ortada benim görebildiğim hiçbir sebep olmaksızın iş hayatındaki başarısızlık yüzünden kafayı sıyırmış bir adam havasıyla ellerini tepesinde birleştirip boş boş bakarak odanın içinde volta atıyordu: koçlarla, oyuncularla konuşuyor, onlara sorunlarının ne olduğunu, ne halt yediklerini soruyordu. Bazen tuhaf, âdeta yalvarır bir tavırla peşimden mutfağa geliyordu, “içeride beni öldürüyorlar,” diyordu şakayla, mutfak tezgâhına dayanıp bu gülünç hali, kamburu çıkmış duruşu, kurşun yarasıyla iki büklüm olmuş bir banka soyguncusunu akla getiriyordu.</p>

  <p>Oran x. Oran y. Koşulan yard, korunan saha. Maç gününde, saat beşe kadar falan, beyaz çöl aydınlığı pazar gününün esas kasvetini -kışa dönen sonbaharı, ertesi gün okul olduğunun farkındalığıyla ekim akşamının yalnızlığını- geciktiriyordu ama futbolla geçen bu öğleden sonraların sonuna doğru, kalabalıkların havasının değiştiği, ekranda ve ekran dışında da her şeyin tenhalaşıp belirsizleştiği, verandaya çıkan cama vuran metalik ışıltının önce altın, sonra grimsi renklere döndüğü, uzun gölgelerin ve gecenin çöl dinginliğine, silkinemediğim bir hüzne, soğuk yağmurlar ta doğudaki üniversite kasabalarına düşerken stadyumun çıkış kapılarına doğru akın eden sessiz insanların hissine dönüştüğü uzun, dingin bir an olurdu.</p>

  <p>Böyle anlarda beni ele geçiren paniği ifade etmek çok zordu. Maç günlerinin böylesine, âdeta kan kaybedercesine bir süratle dağılıp gitmesi, bana New York’taki evimizin kutulara doldurulup uzaklara götürülmesini anımsatıyordu: altımda basacak toprak yokmuş, her şey akıp gidiyormuş, tutunacak hiçbir şey yokmuş gibi. Üst katta odamın kapısını kapatır, bütün ışıkları açar, eğer elimde varsa ot içer, portatif hoparlörlerimden müzik dinlerdim -daha önce dinlemediğim türden şeyler, Şostakoviç ve Erik Satie gibi iPod’uma annem için koyduğum ve o zamanlar hiç şans vermediğim şeyler dinlerdim- ve kütüphaneden aldığım kitaplara bakardım: çoğu sanat kitabıydı çünkü bana onu hatırlatıyorlardı.</p>

  <p><i>Hollanda Resim Sanatının Şaheserleri. Delft: Altın Çağ. Rembrandt’ın Çizimleri, Anonim Talebeleri ve Takipçileri.</i> Okuldaki bilgisayara bakınca Carel Fabritius hakkında bir kitap olduğunu görmüştüm (sadece yüz sayfalık, minicik bir kitaptı) ama bu kitap okul kütüphanesinde yoktu ve okulda bilgisayar kullandığımız zaman öyle yakından izleniyorduk ki internet üzerinden herhangi bir araştırma yapamayacak kadar paranoyaklaşıyordum - özellikle de düşüncesizce tıkladığım bir link <i>(Het Puttertje, Saka Kuşu,</i> 1654) beni adım ve adresimle kaydolmam gereken Kayıp Sanat Veritabanı adlı, ürkütücü ölçüde resmî görünüşlü bir siteye yönlendirince. Hiç beklemediğim bir anda <i>Interpol</i> ve <i>Kayıp </i>sözcüklerini karşımda görünce öylesine paniklemiş ve bilgisayarı toptan kapatmıştım ki bunu yapmamamız gerekiyordu. Ben daha bilgisayarı yeniden açmaya fırsat bulamadan Kütüphaneci Bay Ostrow, “Ne yaptın sen?” diye tepemde belirdi. Omzumun üzerinden uzandı ve şifreyi girmeye başladı. “Ben...” Arama geçmişini incelemeye başlayınca kendime rağmen porno bakmadığım için rahatladım. Babamın Noel’de verdiği beş yüz dolarla kendime ucuz bir laptop almak istemiştim ama bu para bir şekilde elimden çıkıvermişti - Kayıp Sanat, dedim kendi kendime; <i>kayıp </i>kelimesi yüzünden panik yapmaya hiç gerek yoktu, tahrip olmuş sanat da kayıp sanat sayılırdı, öyle değil mi? Oraya hiçbir isim yazmamış olsam da bu veritabanım okulumun IP adresinden kontrol etmeyi denemiş olmak beni kaygılandırıyordu. Bildiğim kadarıyla benimle görüşmeye gelen müfettişler beni takip ediyorlar ve Vegas’ta olduğumu biliyorlardı; aradaki bağlantı, küçük olsa da gerçekti.</p>

  <p>Tablo bana göre oldukça zeki bir fikirle selo bantla karyola başlığımın arkasına yapıştırılmış temiz, pamuklu bir yastık kılıfının içinde saklı duruyordu. Hobie’den eski eşyalara ne kadar özenle dokunulması (bazen özellikle hassas nesnelerde beyaz pamuklu eldivenler kullanırdı) gerektiğini öğrenmiştim ve tabloya asla çıplak elle dokunmamıştım, onu sadece kenarlarından tutmuştum. Babam ve Xandra evde olmadığı ve bir süre daha eve geri dönmeyeceklerinden emin olduğum zamanlar haricinde onu olduğu yerinden hiç çıkarmadım, yine de onu gözümle görmediğimde bile sahip olduğu derinlik ve sağlamlık, altyapıyı destekleyişi ve o görünmez, temel gerçekliği yüzünden orada olduğunu bilmek hoşuma gidiyordu; tıpkı uzaklarda bir yerde balinaların Baltık sularında tüm kaygılardan uzak yüzdüklerini ve gizemli zaman dilimlerindeki keşişlerin dünyanın selameti için hiç durmaksızın ilahiler söylediklerini bilmenin verdiği rahatladık gibi rahatlatıyordu içimi. Onu çıkarmak, ona dokunmak, ona bakmak öyle üstünkörü yapılacak şeyler değildi. Onu almak için uzanma eyleminde bile bir genleşme, bir sürüklenme ve yükselme hissi vardı ve öylesine tuhaf bir an geliyordu ki soğutulmuş çöl havasından kuruyan gözlerle ona yeterince uzun süre baktığımda onunla aramızdaki boşluk yok oluyordu, öyle ki ona baktığımda gerçek olan kendim değil de tablo oluveriyordu.</p>

  <p>1622-1654. Bir ilkokul öğretmeninin oğlu. Kendisine ait olduğu bilinen bir düzineden az sayıda eser var. Delft şehir tarihçisi Van Bleyswijck’e göre, sabah saat on buçukta barut cephaneliği patladığı anda Fabritius stüdyosunda Delft Oude Kerk zangoçunun resmini yapıyordu. Ressam Fabritius’un cesedi stüdyosunun enkazından kasaba sakini komşuları tarafından, “müthiş bir keder”le “ve epey güçlükle” çıkarılmıştı, kitabın söylediğine bakılırsa. Bu kısa kütüphane kitabı kayıtlarında hemen dikkatimi çeken şey şans unsuru oldu: aynı görülmeyen noktada birleşen rastlantısal felaketlerdi benim ve onun başına gelenler; babam herhangi bir alaycı ya da kibirli bir yorumla değil, aksine kendi hayatında da hüküm süren kaderin gücünü saygı dolu bir kabullenişle <i>büyük patlama</i> diyordu buna. Oturup yıllarca aradaki bağlantıların üzerinde çalışabilirdiniz - bu yalnızca bir şeylerin bir araya gelmesi, bir şeylerin dağılmasıydı, <i>zaman sıçramasıydı,</i> annem müzenin önünde duruyordu ve zaman titreşti, ışık tuhaflaştı, belirsizlikler engin bir parlaklığın eşiğinde dönüp durmaya başladı. Her şeyi değiştirebilecek ya da değiştirmeyebilecek, rastgele şans.</p>

  <p>Üst katta banyonun lavabosundan akan çeşme suyu içilmeyecek kadar klorluydu. Geceleri kuru bir rüzgâr sokaktaki çöpleri ve bira kutularını beraberinde sürüklüyordu. Nem ve rutubet, antikalar için dünyadaki en kötü şeydi, Hobie öyle söylemişti; oradan ayrıldığımda tamir etmekte olduğu uzun, ayaklı saatin alt kısmındaki ahşabın nemden ötürü nasıl çürüdüğünü göstermişti bana (“Birileri bir kova suyla yerdeki taş döşemeyi yıkayınca görüyor musun şimdi bu ahşabın nasıl yumuşadığını, nasıl yıprandığını?”).</p>

  <p><i>Zaman sıçraması:</i> bir şeyleri iki ya da ikiden fazla kez görmenin yolu. Babamın ritüelleri, bahis sistemleri, bütün o kehanetleri ve büyülerinin görünmeyen şekillerden oluşan bir farkındalık alanına dayandığı gibi, Delft’teki patlama da şimdiki zamana sıçrayan karmaşık olayların bir parçasıydı. Çok yönlü neticeleri başınızı döndürebilirdi. “Para önemli değil,” dedi babam. “Paranın tek temsil ettiği şey olayın enerjisi, anlıyor musun? Onu nasıl izlediğin önemli. Şansın akışı önemli.” Saka kuşu, parlak, sabit gözlerle bakışlarını hiç ayırmadan bakıyordu bana. Ahşap levha ufacıktı, sanat kitaplarımdan birinde belirtildiği gibi, “bir A-4 kâğıdından ancak birazcık daha büyüktü”, gerçi bütün bu tarihler ve boyutlar meselesi, bütün bu kuru ders kitabı bilgileri, Packers dördüncü çeyrekte iki sayı öndeyken ve sahaya incecik, buz gibi bir kar düşmeye başlamışken gazetelerin spor sayfalarında yazanlar kadar yersiz kalıyordu. Tablo ve onun o sihri ve canlılığı, artık oyunu, kimin yenip kimin yenildiğini umursamadığın, yalnızca kelimelere dökülemeyen o esintili anın tadını çıkarmak istediğiniz, karların düştüğü, yeşilimsi ışığın ve kar tanelerinin kameraların önünde fırıl fırıl döndüğü o tuhaf, neşeli ana benziyordu. Ben de o tabloya baktığımda tek bir noktada bu aynı benzerliği duyumsuyordum: şimdi ve sonsuza kadar var olan göz alıcı bir güneş çarpması anı. Nadiren fark ediyordum sakanın bileğindeki zinciri ya da bunun, bu küçücük yaratık için -ancak kanatlarını çırpan, hep aynı ümitsiz yere konmak zorunda bırakılan bu zavallıcık için- ne zalim bir hayat olduğunu.</p>

  <h3 id="sigil_toc_id_70">V</h3>

  <p class="p1">İşin güzel yanı, babamın bu denli iyi olmasından memnundum. Haftada en az iki kez beni akşam yemeklerine götürüyordu, beyaz masa örtülü restoranlarda hoş akşam yemekleri yiyorduk, sadece ikimiz. Bazen Boris’i de bizimle gelmesi için davet ediyordu ve Boris her zaman bu davetlerin üzerine atlıyordu -güzel bir yemek yiyecek olmanın cazibesi, Kotku’nun yerçekimini andıran çekim gücünden bile ağır basıyordu- ama tuhaftır, babamla ikimiz yalnız olduğumuzda bu yemeklerden daha çok keyif alıyordum.</p>

  <p>“Biliyor musun?” dedi babam, bu akşam yemeklerinden birinde tatlımızı yiyip geceyi uzatır, okuldan, her türlü şeyden (bu yeni, ilgili baba! nereden çıkmıştı böyle?) konuşur, laflarken. “Buraya geldiğinden beri seni tanımaya başlamaktan çok keyif alıyorum, Theo.”</p>

  <p>“Şey, ıı, evet, ben de,” dedim, utanmıştım ama söylediğimde ciddiydim.</p>

  <p>“Demek istediğim,” babam elini saçlarının arasından geçirdi, “bana ikinci bir şans verdiğin için teşekkür ederim, evlat. Çünkü ben büyük bir hata yaptım. Annenle olan ilişkimin seninle olan ilişkimin arasına girmesine izin vermemeliydim. Hayır, hayır,” dedi, elini havaya kaldırarak. “Bunun için anneni suçlamıyorum, bütün bunları aştım artık. Sadece, o seni o <i>kadar çok</i> seviyordu ki ben kendimi hep aranıza girmeye çalışan biriymiş gibi hissettim. Kendi evimde yabancı türünden bir durum işte. Siz ikiniz çok yakındınız,” güldü, hüzünle, “üçüncü bir kişiye pek yer yoktu.”</p>

  <p>“Şey...” Annem ve ben evin içinde parmak uçlarımızda yürür, fısıldaşır, ondan uzak durmaya çalışırdık. Sırlar, kahkahalar. “Yani ben sadece...”</p>

  <p>“Hayır, hayır, ben senden özür dilemeni falan istemiyorum. Baba olan benim, doğru olanı benim yapmam gerekirdi. Durum tam bir kısır döngüydü, bilmem anlatabiliyor muyum? Benim kendimi dışlanmış, ötelenmiş hissetmem, çok içmem. Ki bunların hiçbirinin olmasına izin vermemeliydim. Senin hayatının, ne bileyim, gerçekten önemli yıllarını kaçırdım. Bununla yaşaması gereken benim.”</p>

  <p>“Iıı...” Kendimi öyle kötü hissetmiştim ki söyleyecek hiçbir şey bulamıyordum.</p>

  <p>“Seni zor durumda bırakmaya çalışmıyorum, dostum. Sadece artık arkadaş olabildiğimiz için mutlu olduğumu söylüyorum.”</p>

  <p>“Ya evet,” dedim dibini kazıdığım krem briile tabağına bakarak, “ben de.”</p>

  <p>“Ve demek istediğim, bunu telafi etmek istiyorum. Biliyorsun, bu yıl spor bahislerinde epey iyi iş çıkarıyorum.” Kahvesinden bir yudum aldı. “Senin için bir tasarruf hesabı açmak istiyorum. Anlarsın işte, kenara az buçuk bir şeyler koymak. Çünkü biliyorsun, senin için annen kadar iyi şeyler yapmadım ve evden çekip gittiğim onca ayı da düşünürsek.”</p>

  <p>“Baba,” dedim, afallamıştım. “Bunu yapmak zorunda değilsin.”</p>

  <p>“Ah ama yapmak istiyorum! Sosyal güvenlik numaran var, değil mi?”</p>

  <p>“Tabii.”</p>

  <p>“Peki, kenara koyduğum bir on bin var. Bu iyi bir başlangıç olur. Eve gittiğimizde bunu bir düşün, sonra bana o numaranı ver de bankaya bir dahaki uğrayışımda senin adına bir hesap açayım, tamam mı?”</p>

  <h3 id="sigil_toc_id_71">VI</h3>

  <p class="p1">Boris’i okul dışında neredeyse hiç görmüyordum, babamın bizi kurabiye ve soğanlı poğaça yemek için Mirage’daki Carnegie Deli’ye götürdüğü cumartesi öğleden sonraları hariç. Ama sonra Şükran Günü’nden birkaç hafta önce, onu hiç beklemediğim bir zamanda merdivenleri güm güm çıkarak odama geldi ve, “Babanın işleri yolunda gitmiyor, bundan haberin var mıydı?” dedi.</p>

  <p>Okul için okuduğum <i>Silas Marner</i>’i elimden bıraktım. “Ne?”</p>

  <p>“İki yüz dolarlık masalarda oynuyor, tek atışta iki yüz dolar,” dedi. “Beş dakikada kolaylıkla bin kâğıt kaybedebilirsin.”</p>

  <p>“Bin dolar onun için hiçbir şey,” dedim. Sonra Boris karşılık vermeyince, “Ne kadar kaybettiğini söyledi?” diye sordum.</p>

  <p>“Söylemedi,” dedi Boris. “Ama çok.”</p>

  <p>“Seninle taşak geçmediğinden emin misin?”</p>

  <p>“Olabilir,” dedi dirseklerinin üzerinde geriye doğru dayanarak. “Senin haberin yok muydu?”</p>

  <p>“Yani...” Benim bildiğim kadarıyla bir önceki hafta Biliş kazandığında babam ortalığın tozunu attırmıştı. “Nasıl <i>bu kadar</i> kötü durumda olabileceğini anlamıyorum. Beni Bouchon falan gibi yerlere götürüyor.”</p>

  <p>“Evet ama belki de bunun için de iyi bir sebebi vardır,” dedi Boris bilmiş bilmiş.</p>

  <p>“Sebep mi? Ne sebebi?”</p>

  <p>Boris bir şey söyleyecekmiş gibi duruyordu, sonra fikrini değiştirdi. “Yani kim bilir?” dedi, bir sigara yaktı ve derin bir nefes çekti. “Baban, kısmen Rus sayılır.”</p>

  <p>“Doğru,” dedim, ben de uzanıp bir nefes aldım. Boris’le babamın o ellerini kollarını sallaya sallaya yaptıkları “entelektüel sohbetler” sırasında Rus tarihindeki meşhur kumarbazlardan söz ettiklerini duymuştum: Puşkin, Dostoyevski, bilmediğim başka isimler.</p>

  <p>“Yani her zaman işlerin ne kadar kötü olduğundan bahsedip durmak tam Rus işidir, bilirsin. Hayat harika gitse bile bunu kendine sakla. Şeytanı kışkırtmak istemezsin.” Babamın elden düşme gömleklerinden birini giyiyordu, neredeyse transparan hale gelecek kadar yıpranmıştı ve üstüne öylesine büyük geliyordu ki bir Arap ya da Hintli kostümünün bir parçasıymış gibi üstünden düşüyordu. “Fakat söz konusu baban olunca şaka mı yapıyor ciddi mi ayırt etmek bazen güç olabiliyor.” Sonra dikkatle suratıma baktı. “Ne düşünüyorsun?”</p>

  <p>“Hiç.”</p>

  <p>“Konuşacağımızı biliyor. Bana da bu yüzden söyledi. <i>Senin</i> öğrenmeni istemeseydi bana anlatmazdı.”</p>

  <p>“Evet.” Durumun böyle olmadığından adım gibi emindim. Babam havasındaysa kendi şahsi hayatım patronunun karısıyla ya da uygunsuz kim varsa onunla seve seve konuşabilecek türden bir adamdı.</p>

  <p>“Sana kendisi anlatırdı,” dedi Boris, “bilmek istediğini düşünseydi eğer.”</p>

  <p>“Bak. Senin de dediğin gibi bazen biraz fazla abartır.” Babamın mazoşizmden, abartılı hareketlerden hoşlanan bir yanı vardı; birlikte geçirdiğimiz pazar günlerinde ah vah ederek talihsizliklerini abartırdı, bir düzine başka oyunu kazansa ve kazançlarını hesap makinesinde toplaması gerekse de tek bir oyunu bile kaybettiğinde “bittiğini” ve “mahvolduğunu” söyleyerek yüksek sesle yakınırdı.</p>

  <p>“Yani, evet, doğru,” dedi Boris söylediklerimi mantıklı bularak. Sigarayı elimden geri aldı, bir nefes çekti ve sonra dostane bir tavırla bana geri uzattı. “Gerisi senin olsun.”</p>

  <p>“Hayır, sağ ol.”</p>

  <p>Televizyonun ve babamın izlediği futbol maçının gürültüsünü duyabildiğimiz bir sessizlik oldu. Sonra Boris yeniden dirseklerinin üzerine dayandı ve “Aşağıda yiyecek ne var?” diye sordu.</p>

  <p>“Hiçbir bok yok.”</p>

  <p>“Dünden kalma Çin yemeği vardır sanmıştım.”</p>

  <p>“Artık yok. Biri yemiş.”</p>

  <p>“Ha siktir. Belki Kotku’nun evine giderim, annesinin dondurulmuş pizzaları oluyor. Gelmek ister misin?”</p>

  <p>“Hayır, sağ ol.”</p>

  <p>Boris güldü ve çok yapmacık görünen bir çete işareti yaptı. “Keyfin bilir, yo,” dedi o “çete” sesiyle (kendi normal sesinden ancak yaptığı el hareketi ve “yo” sesiyle ayırt edilebiliyordu). Ayağa kalktı ve sallana sallana yürüyüp odadan çıktı. “Bu zencinin karnını doyurması gerek.”</p>

  <h3 id="sigil_toc_id_72">VII</h3>

  <p class="p1">Boris ve Kotku hakkındaki en tuhaf şey, ilişkilerinin çabucak itici, rahatsız edici bir hal almış olmasıydı. Hâlâ durmadan yiyişiyorlar, ellerini birbirlerinin üzerinden zor ayırıyorlardı ama ağızlarını açtıkları anda sanki on beş yıllık evli bir çifti dinliyormuş gibi oluyordun. Alışveriş merkezinin yemek katında yedikleri son öğle yemeğini kimin ödediği gibi önemsiz para meseleleri yüzünden didişiyorlardı; kulak misafiri olduğum konuşmaları aynen şu şekildeydi:</p>

  <p>Boris: “Ne! Ben kibarlık yapmaya çalışıyordum!”</p>

  <p>Kotku: “Eh, bu çok da kibar sayılmaz.”</p>

  <p>Boris, ona yetişmek için peşinden koşarak: “Ciddiyim, Kotyku! Gerçekten! Sadece kibarlık etmek istemiştim!”</p>

  <p>Kotku: (somurtur)</p>

  <p>Boris, onu öpmeye çalışır ama başaramaz: “Ne yaptım ki ben? Sorun ne? Neden artık kibar olmadığımı düşünüyorsun?”</p>

  <p>Kotku: (sessizlik)</p>

  <p>Havuzcu adam Mike -Boris’in rakibi- sorunu Mike’ın Sahil Güvenlik’e katılmak gibi son derece uygun bir karar almasıyla çözülmüştü. Kotku, görünüşe bakılırsa her hafta onunla saatlerce telefonda konuşuyordu, bu her nedense Boris’i hiç rahatsız etmiyordu (“Sadece ona destek olmaya çalıyor, anlıyor musun?”). Ama okuldayken rahatsız edici derecede kıskanç oluyordu. Kotku’nun ders programını ezbere biliyordu ve derslerimiz bittiği anda sanki İş İspanyolcası dersi sırasında onu boynuzlayacağından şüpheleniyormuş gibi koşa koşa kızı bulmaya gidiyordu. Bir gün okuldan sonra Popper ve ben evde baş başayken beni arayıp, “Tyler Olowska adındaki herifi tanıyor musun?” diye sormuştu.</p>

  <p>“Hayır.”</p>

  <p>“Senin Amerikan Tarihi sınıfındaymış.”</p>

  <p>“Üzgünüm. Sınıf çok kalabalık.”</p>

  <p>“Peki, bak. Onunla ilgili bir şeyler öğrenebilir misin? Nerede yaşadığını falan mesela?”</p>

  <p>“Nerede <i>yaşadığını</i> mı? Kotku’yla alakalı bir mesele mi?” Aniden -beni müthiş şaşırtarak- kapının zili çaldı: dört yüksek çan sesi. Las Vegas’a geldiğimden beri, hiç kimse evimizin zilini çalmamıştı, tek bir kez bile. Öte yandan bunu Boris bile duymuştu.</p>

  <p>“O da ne?” dedi. Köpek kendi etrafında daireler çizerek dönüyor ve avazı çıktığı kadar havlıyordu.</p>

  <p>“Kapıda biri var.”</p>

  <p><i>“Kapıda</i> mı?” Oturduğumuz -tek bir komşunun olmadığı, çöplerin toplanmadığı, sokak lambasının bile olmadığı- ıssız sokak için bu büyük bir olaydı. “Kim geldi sence?”</p>

  <p>“Bilmiyorum. Seni geri ararım.”</p>

  <p>Popçik’i -ciddi anlamda kendini kaybetmişti- kucağıma aldım ve (o kucağımdan inmek için kıpırdanıp acı acı havlarken) tek elimle kapıyı açmayı başardım.</p>

  <p>“Şuna da bir bakın hele,” dedi Jersey aksanlı hoş bir ses. “Ne tatlı bir ufaklık.”</p>

  <p>Parlak öğleden sonra ışığında gözlerimi kırpıştırarak yaşını belli etmeyen çok uzun, çok çok bronz tenli, çok zayıf bir adama bakarken buldum kendimi. Biraz rodeocuya biraz da boku yemiş bir eğlence mekânı sahibine benziyordu. Altın çerçeveli pilot gözlüklerinin camlarının üst kısmı mora boyalıydı; inci çıtçıtlı kırmızı bir kovboy gömleğinin ve siyah kot pantolonun üstüne beyaz spor bir ceket giymişti ama gözüme en çok çarpan şey saçları olmuştu: dokusu fiberglas yalıtım malzemesinden yapılmış gibi görünüyordu ve teneke kutusunun içindeki ayakkabı cilası kadar koyu kahve renkte, kısmen peruk kısmen nakil ya da spreylenmiş gibiydi.</p>

  <p>“Hadi, koy onu yere!” dedi, hâlâ kucağımdan inmek için debelenen Popper’a doğru kafasını sallayarak. Sesi kalındı, tavrı sakin ve samimiydi; bütün o botlarıyla falan aksanı dışında tam bir Teksaslıydı. “Bırak koştursun! Benim için sakıncası yok. Köpekleri severim.”</p>

  <p>Popçik’i serbest bırakınca kamp ateşinin başındaki sırık gibi bir kovboyu andıran bir duruşla öne doğru eğilip köpeğin başını okşadı. Saçıyla başıyla her ne kadar yabancı görünürse görünsün, kendiyle oldukça barışık olduğunu gösteren hali ve tavrına hayran kalmadan edemedim.</p>

  <p>“Evet, evet,” dedi. “Seni küçük adam. Evet öylesin!” Yakından bakınca, güneş yanığı yanaklarının kurumuş bir elma gibi minicik çizgilerle dolu, kırış kırış olduğunu gördüm. “Benim evimde de bundan üç tane var. Minik peniler.”</p>

  <p>“Anlamadım?”</p>

  <p>Ayağa kalktı; bana gülümsediğinde, düzgün, göz kamaştırıcı beyazlıktaki dişleri ortaya çıktı. “Minyatür pinscher,” dedi. “Nevrotik piç kuruları, evden çıktığım anda her şeyi ısırıp paramparça ediyorlar ama onları seviyorum. Senin adın ne delikanlı?”</p>

  <p>“Theodore Decker,” dedim onun kim olduğunu merak ederek.</p>

  <p>Yine gülümsedi, yarı karanlık pilot gözlüklerinin ardındaki gözleri küçük ve ışıl ışıldı. “Hey! Başka bir New Yorklu! Sesinde duyabiliyorum bunu, haksız mıyım?”</p>

  <p>“Doğru.”</p>

  <p>“Manhattanlı bir çocuk, tahminim bu yönde. Doğru mu?”</p>

  <p>“Doğru,” dedim, sesimde duyduğu şeyin tam olarak ne olduğunu merak etmiştim. Daha önce kimse yalnızca konuşmamı duyduktan sonra Manhattan’dan geldiğimi tahmin etmemişti.</p>

  <p>“Güzel, hey, ben de Canarsie denim. Orada doğdum büyüdüm. Doğudan biriyle tanıştığıma her zaman memnun olurum. Ben Naaman Silver.” Elini uzattı.</p>

  <p>“Tanıştığıma memnun oldum, Bay Silver.”</p>

  <p>“Bay, ha!” İçten kahkahalar attı. “Kibar çocukları severim. Artık senin gibi çocuklardan pek yapmıyorlar. Sen Yahudi misin, Theodore?”</p>

  <p>“Hayır, efendim,” dedim ve sonra keşke evet deseydim diye düşündüm.</p>

  <p>“Bak, sana ne diyeceğim. New Yorklu kim olursa olsun, bana göre fahri Yahudi sayılır. Ben öyle görüyorum. Canarsie’ye gittin mi hiç?”</p>

  <p>“Hayır, efendim.”</p>

  <p>“Eh, zamanında muhteşem bir halkı vardı ama şimdi...” Omuzlarını silkti. “Ailem dört nesildir oradaydı. Büyükbabam Saul, Amerika’daki ilk koşer restoranlarından birini işletiyordu. Büyük, meşhur bir yerdi. Ben çocukken kapandı ama. Ve sonra babam ölünce dayım Harry ve ailesine daha yakın olalım diye annem bizi Brooklyn’e taşıdı.” Elini zayıf kalçasına dayadı ve bana baktı. “Baban evde mi, Theo?”</p>

  <p>“Hayır.”</p>

  <p>“Hayır mı?” Arkama, evin içine doğru baktı. “Yazık oldu. Ne zaman döner biliyor musun?”</p>

  <p>“Hayır, efendim,” dedim.</p>

  <p><i>“Efendim.</i> Bu hoşuma gitti. Sen iyi bir çocuksun. Sana bir şey diyeyim mi, bana senin yaşlarındaki halimi anımsatıyorsun. Yeşivadan yeni çıkmış halimi,” ellerini havaya kaldırdı, güneş yanığı, kıllı bileklerinde altın bileklikler vardı, “ve bu eller? Süt gibi bembeyazdı. Tıpkı seninkiler gibi.”</p>

  <p>“Hımm,” hâlâ tuhaf şekilde kapıda dikiliyordum, “içeri girmek ister misiniz?” Yabancı birini eve davet etmem doğru muydu emin değildim ama yalnızdım ve canım sıkılıyordu. “Dilerseniz bekleyebilirsiniz. Ama babam eve ne zaman döner hiç bilmiyorum.”</p>

  <p>Bir kez daha gülümsedi. “Hayır, teşekkürler. Uğramam gereken daha başka yerler var. Ama bak sana diyeceğim, seninle açık konuşacağım çünkü sen iyi bir çocuksun. Babana beş puan verdim. Bunun ne demek olduğunu biliyor musun?”</p>

  <p>“Hayır, efendim.”</p>

  <p>“Eh, Tanrı seni korusun. Bilmen de gerekmiyor zaten ve umarım hiçbir zaman bilmezsin. Ama şunu söyleyeyim, iyi bir iş politikası sayılmaz.” Elini dostane bir tavırla omzuma koydu. “İster inan ister inanma, Theodore, ben insani ilişkilerde iyiyimdir. Bir adamın evine gidip onun çocuğuyla muhatap olmaktan hoşlanmam, şimdi seninle yaptığım gibi. Bu doğru bir şey değil. Normal şartlarda babanın çalıştığı yere giderdim ve karşılıklı oturup konuşmamızı orada yapardık. Fakat senin baban peşinden koşulması zor bir adam, belki sen de biliyorsundur bunu.” Evin içinde telefonun çaldığını duyabiliyordum: arayan Boris’ti, bundan emindim. “Belki gidip şu telefonu açsan daha iyi olacak,” dedi Bay Silver kibarca.</p>

  <p>“Hayır, sorun değil.”</p>

  <p>“Git hadi. Bence açmalısın. Ben burada bekliyor olacağım.”</p>

  <p>Kendimi gittikçe daha da rahatsız hissederek içeri girdim ve telefonu açtım. Tahmin ettiğim gibi, arayan Boris’ti. “Kimmiş?” dedi. “Kotku değildi, değil mi?”</p>

  <p>“Hayır. Bak...”</p>

  <p>“Bence şu Tyler Olowska denen herifle eve gitti. İçimde tuhaf bir his var. Yani belki de onunla <i>eve</i> gitmemiştir. Ama okuldan birlikte çıktılar, park yerinde onunla konuşuyordu. Son dersini onunla birlikte alıyor, ağaç işi becerileri mi ne haltsa...”</p>

  <p>“Boris, üzgünüm, şu anda <i>cidden</i> konuşamam. Seni geri arayacağım, tamam mı?”</p>

  <p>“Telefondakinin baban olmadığına inanıyorum,” dedi Bay Silver kapıya geri döndüğümde. Arkasına, kaldırımın kenarına park etmiş beyaz Cadillac’a baktım. Arabanın içinde iki adam vardı, bir şoför ve ön koltukta oturan başka bir adam daha. “Baban değildi, öyle değil mi?”</p>

  <p>“Hayır, efendim.”</p>

  <p>“O olsaydı bunu bana söylerdin, değil mi?”</p>

  <p>“Evet, efendim.”</p>

  <p>“Sana neden inanmıyorum acaba?”</p>

  <p>Sessiz kaldım, ne diyeceğimi bilemiyordum.</p>

  <p>“Önemli değil, Theodore.” Yine eğilip Popper’ın kulaklarının arkasını kaşıdı. “Er ya da geç onu yakalayacağım. Ona ne dediğimi söylemeyi unutmazsın değil mi? Uğradığımı da?”</p>

  <p>“Unutmam efendim.”</p>

  <p>Uzun parmağını bana doğru uzattı. “Benim adım neydi?”</p>

  <p>“Bay Silver.”</p>

  <p>“Bay Silver. Doğru. Bir kontrol edeyim dedim.”</p>

  <p>“Ona ne dememi istiyorsunuz?”</p>

  <p>“Ona kumar turistler içindir dediğimi söyle,” dedi. “Yerliler için değil.” Zayıf, bronz elini kafamın tepesine koydu ve usul usul okşadı. “Tanrı seni korusun.”</p>

  <h3 id="sigil_toc_id_73">VIII</h3>

  <p class="p1">Yarım saat kadar sonra Boris kapıda belirdiğinde ona Bay Silver’ın ziyaretini anlatmaya çalıştım ama beni birazcık dinlese de daha çok başka bir çocukla, şu adı Tyler Olowska mıdır nedir, golf takımında ve bizden bir yaş büyük olan şu zengin, otçu çocukla flört ettiği için Kotku’ya kızgındı.</p>

  <p>“Siktirsin gitsin!” dedi öfkeyle burnundan soluyarak, bizim evde alt katta yerde oturuyor, Kotku’nun esrarından içiyorduk. “Telefonuna bakmıyor. Biliyorum, şu anda onunla, bunu <i>biliyorum.”</i></p>

  <p>“Hadi ama.” Bay Silver konusunda endişeli olduğum gibi, Kotku hakkında konuşmaktan da bıkmış usanmıştım. “Çocuk muhtemelen ondan biraz ot falan alıyordu.”</p>

  <p>“Öyle ama dahası da var, <i>biliyorum.</i> Artık gece onlarda kalmamı istemiyor hiç, bunu fark ettin mi? Artık hep <i>yapacak işleri</i> var. Ona aldığım kolyeyi bile takmıyor.”</p>

  <p>Gözlüğüm burnumdan aşağı kaymıştı, onu burun kemiğimin üstüne ittim. Boris o aptal kolyeye para bile vermemişti, alışveriş merkezinde ben (okul ceketli, namuslu bir vatandaş olarak) satış görevlisi kızı annemin doğum günü için babamla ne almalıyız gibi aptal ama kibar sorularla meşgul ederken, Boris kolyeyi kapıp koşarak dışarı çıkmıştı. “Hah,” dedim, anlayışlı görünmeye çalışıyordum.</p>

  <p>Boris kaşlarını çatıyordu, kaşları fırtına bulutlarına benzemişti. “Tam bir fahişe. Geçen gün ne oldu? Sınıfta ağlıyormuş numarası yapıyordu, şu Olowska denen piç kurusunun ona <i>acımasını</i> sağlamaya çalışıyordu. Ne amcık ama.”</p>

  <p>Omuzlarımı silktim -bu noktadan sonra bana söyleyecek bir şey kalmamıştı- esrarlı sigarayı ona uzattım.</p>

  <p>“Sırf parası var diye hoşlanıyor ondan. Ailesinin iki tane Mercedes’i var. E sınıfı.”</p>

  <p>“Yaşlı kadın arabası o.”</p>

  <p>“Saçma. Rusya’da mafya babaları kullanır. Ve...” derin bir nefes çekti, nefesini tutuyor, gözleri sulanarak <i>bekle, bekle, en iyi kısmı geliyor, dayan, al şunu, tutar mısın?</i> dercesine ellerini sallıyordu, “bu çocuk ona nasıl sesleniyor biliyor musun?”</p>

  <p>“Kotku?” Boris, ona Kotku diye seslenmekte öylesine ısrarcıydı ki okuldaki insanlar da -öğretmenler bile- ona Kotku diye seslenmeye başlamıştı.</p>

  <p>“Tam üstüne bastın!” dedi Boris, öfkelenmişti, ağzından dumanlar saçıyordu. <i>“Benim</i> adım! Ona <i>benim</i> taktığım <i>kliytchka.</i> Hem, geçen gün okul koridorunda o herifin Kotku’nun saçlarını karıştırdığını gördüm.”</p>

  <p>Sehpanın üzerinde, fişlerin ve para üstlerinin yanında, babamın cebinden çıkarıp bıraktığı yarısı erimiş bir çift nane şekeri vardı, bir tanesinin paketini açıp ağzıma attım. Paraşütçü gibi havalarda uçuyordum ve şekerin tatlılığı, ateş gibi bütün vücudumu ürpertiyordu.</p>

  <p>“Saçlarını mı karıştırdı?” dedim, şeker dişlerime çarpıp takırdıyordu. “Anlamadım?”</p>

  <p>“İşte böyle,” dedi, cigaradan son bir nefes alıp söndürürken eliyle saç dağıtma hareketi yaptı. “Buna ne deniyor bilmiyorum.”</p>

  <p>“Ben olsam kafaya takmazdım,” dedim kafamı koltuğa dayayarak. “Hadi şu nane şekerlerinden birini denemen lazım. Tatları cidden harika.”</p>

  <p>Boris eliyle yüzünü ovuşturdu, sonra üstündeki suları silkeleyen bir köpek gibi kafasını salladı. “Vay,” dedi ellerini darmadağınık saçlarının arasından geçirerek.</p>

  <p>“Yaa. Bence de,” dedim, bir an için titredikten sonra. Düşüncelerim ağda gibi uzayıp gidiyor, yüzeyde ilerleyemeyecek kadar yavaşlıyordu.</p>

  <p>“Ne?”</p>

  <p>“Boka batmış haldeyim.”</p>

  <p>“Harbiden mi?” Güldü. “Ne kadar battın?”</p>

  <p>“Ta şurama kadar, dostum.” Ağzımın içindeki nane şekeri yoğun ve kocaman geliyordu, koca bir kaya parçası gibi, o ağzımdayken zar zor konuşabiliyordum.</p>

  <p>Huzur dolu bir sessizlik oldu. Saat akşamüstü beş buçuktu ama havadaki aydınlık hâlâ saf ve çarpıcıydı. Beyaz gömleklerimden bazıları dışarıda, havuzun kenarında asılıydı ve yelkenler misali baş döndürürcesine dalgalanıyor ve kanat çırpıyorlardı. Gözlerimi kapattım, göz kapaklarım alev alev yanıyordu, sallanıp duran bir teknedeymişim gibi, yeniden (ansızın çok rahat bir hale gelen) koltuğa gömüldüm ve İngilizce dersinde okuduğumuz Hart Crane’i düşündüm. Brooklyn Köprüsü’nü. New York’tayken nasıl olmuştu da hiç şiir okumamıştım? Ve nasıl olmuştu da neredeyse her gün görmeme rağmen köprüye hiç dikkat etmemiştim? Martılar ve baş döndüren damlalar. <i>Sinemaları, panoramik aldatmacaları düşünüyorum...</i></p>

  <p>“Onu boğabilirim,” dedi Boris bir anda.</p>

  <p>“Ne?” dedim, sadece <i>boğmak</i> kelimesini ve Boris’in şüpheye yer bırakmayacak ölçüde çirkin ses tonunu duymuş, afallamıştım.</p>

  <p>“Lanet sıska kancık. Beni deli ediyor.” Boris omzuyla beni dürtükledi. “Hadi ama, Potter. O iğrenç sırıtışını suratından söküp almak istemez miydin?”</p>

  <p>“Yani...” dedim, şaşkın bir duraksamadan sonra; bu besbelli tuzak bir soruydu. “Kancık da ne demek?”</p>

  <p>“Amcıkla aynı şey aslında.”</p>

  <p>“Aaa.”</p>

  <p>“Yani, o kim ki!”</p>

  <p>“Doğru.”</p>

  <p>Bunu, ayağa kalkıp müzik açmayı düşündüğüm ama ne açacağıma karar veremedim uzun ve tuhaf bir sessizlik izledi. Hareketli bir şeyler açmak doğru olmaz gibi geliyordu ve onu iyiden iyiye coşturacak karanlık ya da öfkeli bir şeyler açmaksa isteyeceğim son şeydi.</p>

  <p>“Hımm,” dedim, yeterince uzun olduğunu umduğum bir duraksamadan sonra, <i>“Dünyalar Çarpışıyor</i> başlayacak on beş dakika sonra.”</p>

  <p>“Ben ona göstereceğim dünyalar nasıl çarpışıyormuş,” dedi Boris esrarengiz bir sesle. Ayağa kalktı.</p>

  <p>“Nereye gidiyorsun?” diye sordum.</p>

  <p>“Duble S’e?” dedi Boris kaşlarını çatarak. “Hiç durma, istediğin gibi gül,” dedi sertçe, gri <i>sovietskoye</i> yağmurluğuna kollarını geçirirken. “O adama borçlandığı parayı ödemezse babanın başına Üç S gelecek, ne haber?”</p>

  <p>“Üç S mi?”</p>

  <p>“‘S’ilahla vurulacak, ‘S’andığa konulacak ve ‘S’azlığa atılacak,” dedi Boris, simsiyah, Slav tınılı bir kıkırdamayla.</p>

  <h3 id="sigil_toc_id_74">IX</h3>

  <p class="p1">Bu bir film falan mıydı yoksa? Merak ediyordum. Üç S? Nereden uydurmuştu böyle bir şeyi? O öğleden sonra olanları kafamdan çıkarıp atmakla iyi bir iş çıkarmış olsam da Boris bu veda cümlesiyle adamakıllı ödümü koparmıştı ve oturma odasında bir saat falan <i>Dünyalar Çarpışıyor</i> ekranda sesi kısık bir şekilde dönerken kaskatı kesilmiş halde oturdum, buz makinesinin çatırtılarını ve bahçe şemsiyesine vuran rüzgârın tıkırtısını dinledim. Popper da -ruh halimi derhal kavramıştı- en az benim kadar diken üstündeydi, evin içindeki sesleri anlamak için havlayıp duruyor ve koltuğun üzerine zıplıyordu - öyle ki karanlık bastıktan hemen sonra, bir araba gerçekten garaj yoluna döndüğünde fırlayıp kapıya koştu ve beni korkudan ölecek hale getirecek kadar büyük bir yaygara kopardı.</p>

  <p>Ama gelen yalnızca babamdı. Dağılmış ve bakışları donuklaşmış gibi görünüyordu, belli ki keyfi yerinde değildi.</p>

  <p>“Baba?” Kafam hâlâ o kadar güzeldi ki kendi sesim bile çok uzaktan ve bir acayip geliyordu kulağıma. Babam merdivenlerin başında durdu ve bana baktı. “Bir adam geldi. Bay Silver diye biri.”</p>

  <p>“Ah, öyle mi?” dedi babam olabildiğince sıradan bir durummuş gibi davranarak. Ama elini tırabzandan ayırmadan, hiç kıpırdamadan dikiliyordu hâlâ.</p>

  <p>“Sana ulaşmaya çalıştığını söyledi.”</p>

  <p>“Ne zaman oldu bu?” dedi odaya doğru geri dönerken.</p>

  <p>“Bugün öğleden sonra saat dört gibiydi sanırım.”</p>

  <p>“Xandra burada mıydı?”</p>

  <p>“Onu hiç görmedim.”</p>

  <p>Bir elini omzumun üzerine koydu ve bir süre bir şeyler düşündü. “Peki,” dedi, “bu konuda hiçbir şey söylemezsen çok sevinirim.”</p>

  <p>Boris’in cigarasının sonunun hâlâ küllükte durduğunu fark etmiştim. Ona baktığımı gördü, uzanıp eline aldı ve kokladı.</p>

  <p>"Kokusunu almıştım,” dedi elindeki cigarayı ceketinin cebine atarken. “Sen de leş gibi kokuyorsun, Theo. Siz çocuklar nereden buluyorsunuz bunları?”</p>

  <p>“Her şey yolunda mı?”</p>

  <p>Babamın gözleri biraz kızarmış ve odağını yitirmiş gibi görünüyordu. “Tabii ki yolunda,” dedi. “Sadece yukarı çıkıp birkaç telefon görüşmesi yapacağım.” Üstü başı sert, bayat tütün dumanı ve bakara salonundaki Çinli iş adamlarından kaptığı bir alışkanlıkla her zaman içtiği ginsengli çay kokuyordu: özellikle bu çay onun terine keskin, yabancı bir koku veriyordu. Merdivenlerden sahanlığa çıkarken onu izledim ve cigaranın kalanını ceketinin cebinden çıkarıp dalgın dalgın yeniden burnunun altına sürerek kokladığını gördüm.</p>

  <h3 id="sigil_toc_id_75">X</h3>

  <p class="p1">Üst katta -yatak odamın kapısı kilitli ve hâlâ huzursuz olan Popper odanın içinde gezinip dururken- aklıma tablo geldi. “Yatak başlığının arkasındaki yastık kılıfı” fikrimle gurur duymuştum hep ama şimdi, bu tabloyu evin içinde saklamanın ne kadar aptalca bir fikir olduğunu anlıyordum - birkaç bina aşağıdaki (Vegas’a geldim geleli boşaltıldığını hiç görmediğim) çöp bidonuna ya da sokağın karşısındaki terk edilmiş evlerden birine saklamak istemediğim müddetçe başka da seçeneğim yoktu gerçi. Boris’in evi de benimkinden daha güvenli sayılmazdı, yeterince iyi tanıdığım ya da güvendiğim başka kimse de yoktu. Diğer tek yer okuldu ve o da kötü bir fikirdi ama yine de henüz aklıma gelmeyen daha iyi bir seçenek olduğundan emindim. Okulda sık sık dolap araması yapıyorlardı ve şimdi -Boris aracılığıyla da olsa bir şekilde Kotku’yla bağlantılı olunca- akıllarına estikçe gelip arama yapabilecekleri pislik tiplerden biri de bendim muhtemelen. Yine de biri onu okuldaki dolabımda bulsa bile -bu ister okul müdürü ister korkutucu basketbol koçu Bay Detmars isterse de arada bir öğrencilere gözdağı vermek için bir güvenlik firmasından getirttikleri Kiralık Polisler olsun- yine de babamın ya da Bay Silver’ın bulmasından daha iyiydi. Yastık kılıfının içindeki tablo, bantlanmış birkaç kat resim kâğıdına -okuldaki resim odasından aldığım iyi kalite, arşivlik kâğıda- sarılıydı, onun altında da tablonun yüzeyini kâğıttaki asitlerden (asit var mı yok mu bildiğimden değil) korumak için çift katlı temiz beyaz pamuklu bulaşık bezi vardı. Ama tabloyu bakmak için o kadar sık çıkarıyordum ki -kolayca çekip almak için bantlanmış kenarının tepesini kesip açarak- artık kâğıt yıpranmış, bant da yapışkanlığını yitirmişti. Birkaç dakika yatakta yatıp gözlerimi tavana diktikten sonra, ayağa kalktım ve taşındığımız zamandan kalma ağır işlerde kullanılan ekstra büyük koli bandını aldım ve sonra yastık kılıfını yatak başlığının arkasındaki yerinden çıkardım.</p>

  <p>Ellerimi ona sürüp de açıp şöyle bir bakmamak çok zordu - çok davetkârdı çünkü. Çabucak açıp çıkardım ve ışıltısı beni derhal sarıp sarmaladı; yanındayken sevildiğinizi bildiğiniz ve kendinizi güvende hissettiğiniz biriyleyken kalp atışlarınızın yavaşlayıp dinginleşmesi gibi derin, kanınızı kaynatan türden bir gerçeklik ahenginden başka türlü açıklanamayacak âdeta müzikli, içten bir tatlılıktı bu. Bir güç, bir ışıltı saçıyordu etrafına, New York’taki eski odama vuran dingin ve aynı zamanda canlandırıcı sabah güneşi misali bir tazelik, keskin kenarlı her şeyi eriten ve gerçekte olduğundan daha narin, sevimli bir hale getiren ve geçmişin bir parçası olduğu ve telafi edilemeyeceği için de daha sevimli olan bir ışık: duvar kâğıdı ışıldıyordu, eski Rand McNally küresi yarı gölgede kalmıştı.</p>

  <p>Küçük kuş, sarı kuş. O sersemlik halinden kendimi sarsarak kurtarıp tabloyu kâğıtlara sarılmış bulaşık bezinin içine geri koydum ve babamın eski spor gazeteleriyle iki üç defa (hatta dört? beş?) sardım -o kafayı bulmuş, kararlı halime kendimi kaptırıp dürtülerimle hareket ederek- gazete kâğıdının tek bir parçası bile görünmeyene ve koskoca bir ekstra büyük koli bandı bitene kadar etrafında doladım da doladım. O paketi hiç kimse öyle bir hevesle açamayacaktı. Sadece makas da değil, elinde bir bıçak olsa bile, keskin bir bıçak olsa bile tabloya kadar ulaşmak epey uzun bir zamanını alacaktı. En sonunda işim bittiğinde -elimdeki paket tuhaf bir bilim kurgu filminden fırlamış bir kozaya benziyordu- bu mumyalanmış tabloyu bütün o yastık kılıfıyla falan sırt çantamın içine koydum, çantayı da ayak ucumdaki yatak örtülerinin altına. Popper rahatsız edici bir biçimde inleyerek kendine yer açmak için yerini değiştirdi. Her ne kadar minnacık ve komik görünüşlü olursa olsun hiddetle havlayabilirdi ve benim yanımdaki yeri konusunda da çok hassastı ve ben uyurken odama biri girecek olsa -Xandra ya da babam bile, ki zaten ikisini de pek sevmiyordu- hemen üstlerine atlayıp tehlikeye dikkat çekeceğini biliyordum.</p>

  <p>Güven verici bir düşünce olarak başlayan şey bir kez daha yabancılar ve haneye tecavüz düşüncelerine dönüşüyordu. Klima o kadar soğuk üflüyordu ki tir tir titriyordum ve gözlerimi kapattığımda kendimi bedenimden çıkıyor, ipini koparmış bir balon gibi hızla havaya uçuyormuşum gibi hissediyordum ama gözlerimi açtığım anda tüm vücudumu sarsan güçlü bir sarsıntıyla irkiliyordum. Bu yüzden gözlerimi kapalı tutup Hart Crane’in şiirinden hatırlayabildiğim kadarını hatırlamaya çalışıyordum ki aklımda çok bir şey kalmamıştı, yine de <i>martılar ve trafik ve kargaşa ve şafak vakti</i> gibi sözcükler müthiş mesafeleri, yüksekten alçağa sürüklenmeleri beraberinde getiriyordu ve tam içim geçecekken East River yakınlarındaki eski dairemizin oradaki daracık, rüzgârlı, egzoz kokulu parka, nehir hızla baş döndürücü akıntılarla girdaplar yapar ve bazen iki farklı yönde akıyormuş gibi görünürken hemen üzerindeki trafiğin gürültüsünün hepsini silip attığına dair zapt edemediğim bir duyusal hafızanın içinde buluyordum kendimi.</p>

  <h3 id="sigil_toc_id_76">XI</h3>

  <p class="p1">O gece pek uyuyamadım ve okula gidip tabloyu dolabıma sakladığımda o kadar yorgundum ki (şimdi sanki hiçbir şey olmamış gibi Boris’in tepesinden inmeyen) Kotku’nun dudağının şişmiş olduğunu fark etmedim bile. Ancak son sınıftaki sıkı tiplerden Eddie Riso’nun “Kamyon mu çarptı?” diye sorduğunu duyunca gördüm birinin Kotku’nun suratını fena halde dağıttığını. Biraz asabi kahkahalar atarak etrafta dolaşıyor, insanlara ağzına araba kapısının çarptığını söylüyordu ama bunu (en azından benim için) inandırıcı olmayacak şekilde biraz utanarak yapıyordu.</p>

  <p>“Bunu sen mi yaptın?” diye sordum Boris’e, onu İngilizce sınıfında yalnız (daha doğrusu nispeten yalnız) yakaladığımda.</p>

  <p>Omuzlarını silkti. “Yapmak istemezdim.”</p>

  <p>“Ne demek ‘yapmak istemezdim’?”</p>

  <p>Boris şaşırmış görünüyordu. “Beni mecbur bıraktı!”</p>

  <p>“Seni mecbur bıraktı,” diye tekrarladım.</p>

  <p>“Bak, sırf onu kıskanıyorsun diye...”</p>

  <p>“Siktir lan,” dedim. “Sen de Kotku da umurumda bile değilsiniz, kendi derdim bana yeter. İstersen kafasını patlat, sanki çok umurumda.”</p>

  <p>“Ah, Tanrım, Potter,” dedi Boris, bir anda ayılmıştı. “Geri mi geldi yoksa o adam?”</p>

  <p>“Hayır,” dedim kısa bir duraksamadan sonra. “Henüz değil. Yani ne bileyim, siktir et,” dedim Boris gözlerini dikip bana bakmayı sürdürünce. “Bu <i>onun</i> sorunu, benim değil. Bir yolunu bulmak zorunda.”</p>

  <p>“Ne kadar borcu varmış?”</p>

  <p>“Hiçbir fikrim yok.”</p>

  <p>“Parayı ona sen veremez misin?”</p>

  <p><i>“Ben</i> mi?” Boris gözlerini kaçırdı. Kolunu dürtükledim. “Hayır, sen ne demek istiyorsun, Boris? <i>Ben</i> ona veremez miymişim? Sen neden bahsediyorsun?” dedim yine karşılık vermeyince.</p>

  <p>“Boş ver,” dedi hızlıca, sırasında arkasına yaslandı ve ben de bu konuşmayı sürdürme şansı bulamadım çünkü tam da o anda Spirsetskaya sınıfa girdi ve tamamen o sıkıcı <i>Silas Mamer</i>’dan konuşmaya hazırlanmıştı.</p>

  <h3 id="sigil_toc_id_77">XII</h3>

  <p class="p1">O gece babam en sevdiği Çin lokantasından aldığı, benim sevdiğim baharatlı mantılardan ekstra bir porsiyon daha koydurduğu poşet dolusu yiyecekle birlikte eve erken geldi, keyfi o kadar yerindeydi ki sanki Bay Silver’ı ve bir gece önce olanları ben kafamdan uydurmuştum.</p>

  <p>“Eee...” dedim ve durdum. Çin böreklerini bitiren Xandra lavaboda bardakları yıkıyordu ama onun yanında konuşmaktan da çekinmeyecek kadar doluydu içim.</p>

  <p>Babam o kocaman “baba gülümsemesi”yle gülümsedi bana, bu gülümseme bazen hosteslerin onu birinci sınıf bölüme geçirmesini bile sağlardı. “Eee ne?” dedi Szechuan soslu karides kutusunu kenara itip bir tane fal kurabiyesi almak için uzanırken.</p>

  <p>“Iıı...” Xandra suyu epey açmıştı. “Her şeyi yoluna koydun mu?”</p>

  <p>“Neyi?” dedi usulca. “Bobo Silver’ı mı diyorsun?”</p>

  <p>“Bobo?”</p>

  <p>“Dinle, umarım o olayı kafana takmamışsındır. Takmadın, değil mi?”</p>

  <p>“Şey...”</p>

  <p>“Bobo...” güldü, “ona ‘The Mensch<a id="k37" href="../Text/dipnot.xhtml#a37"><sup>[37]</sup></a>’ derler. Aslında çok tatlı bir adamdır, yani onunla sen de konuştun, sadece küçük bir anlaşmazlık yaşadık, o kadar.”</p>

  <p>“Beş puan ne demek?”</p>

  <p>“Bak, sadece ufak bir karışıklık oldu. Demek istediğim, bu insanlar tuhaf tipler. Kendilerine ait dilleri, işleri kendilerine göre halletme şekilleri var. Ama, hey,” güldü, “bak bu harika, onunla Caesars’ta buluştuğumda, Bobo’nun ‘ofisim’ dediği yer orası, anlarsın ya, Caesars’taki havuz başı, her neyse, onunla buluştuğumda bana ne deyip durduğunu biliyor musun? ‘Senin çok düzgün bir oğlun var, Larry.’ ‘Gerçek bir küçük centilmen.’ Demek istediğim, ona ne söyledin bilmiyorum ama sana cidden bir teşekkür borçluyum.”</p>

  <p>“Hah,” dedim renksiz bir sesle, kendime biraz daha pilav koydum. Ama içten içe onun ruh halindeki bu yükselmeyle âdeta sarhoş olmuştum - küçük bir çocukken sessizlikler bölündüğünde, ayak sesleri yeniden hafiflediğinde ve onu yeniden bir şeylere gülerken, aynada tıraş olup bir şarkı mırıldanırken duyabildiğimizde hissettiğim aynı sevinç seliyle sarhoş olmuştum.</p>

  <p>Babam fal kurabiyelerinden birini kırıp açtı ve güldü. “Şuna baksana,” dedi, kâğıdı top haline getirip bana doğru fırlattı. “Çin mahallesinde kim oturup bütün bu saçmalıkları kafasından uyduruyor merak ediyorum.”</p>

  <p>Yüksek sesle okudum: “Talih için görülmedik bir donanımınız var, dikkatli kullanın!”</p>

  <p>“Görülmedik donanım?” dedi Xandra, arkadan gelip kollarını babamın boynuna doladı. “Kulağa biraz müstehcen geliyor.”</p>

  <p>“Ah.” Babam dönüp onu öptü. “Senin aklın fikrin hep orada. Gençlik çeşmesi.”</p>

  <p>“Galiba.”</p>

  <h3 id="sigil_toc_id_78">XIII</h3>

  <p class="p1">“Bir keresinde senin dudağını şişirmiştim,” dedi Boris, okul otobüsündeki tatlı sabah sessizliğinde bir anda bu konuyu açmasına bakılırsa Kotku meselesi yüzünden kendini suçlu hissediyordu.</p>

  <p>“Ya evet, ben de senin kafanı duvara vurmuştum.”</p>

  <p>“Öyle yapmak istememiştim!”</p>

  <p>“Ne yapmak istememiştin?</p>

  <p>“Ağzına vurmak!”</p>

  <p>“Ona vurmayı istedin yani?”</p>

  <p>“Bir bakıma evet,” diye kaçamak bir yanıt verdi.</p>

  <p>“Bir bakıma.”</p>

  <p>Boris bıkkın bir ses çıkardı. “Ona ne kadar üzgün olduğumu söyledim! Aramız şu anda gayet iyi, hiçbir sorun yok! Hem ayrıca, sana ne bundan?”</p>

  <p>“Konuyu <i>sen</i> açtın, ben değil.”</p>

  <p>Bir an için tuhaf, kararsız bir ifadeyle bana baktı, sonra güldü. “Sana bir şey diyebilir miyim?”</p>

  <p>“Ne?”</p>

  <p>Kafasını benimkine yaklaştırdı. “Kotku’yla ben dün gece tribe girdik,” dedi usulca. “Birlikte LSD çaktık. Harikaydı.”</p>

  <p>“Ciddi misin? Nereden buldunuz?” Bizim okulda eks bulmak oldukça kolaydı -Boris’le ben de en az on defa almış, çölde yürüyüp yarı hezeyanlı bir halde yıldızlara baktığımız, kelimelerle ifade edilemeyecek büyülü geceler geçirmiştik- ama kimsede LSD yoktu.</p>

  <p>Boris burnunu ovuşturdu. “Ah. Şey. Kotku’nun annesi silah dükkânında çalışan, Jimmy adında ürkütücü yaşlı bir herif tanıyor. Bize beş vuruşluk ayarladı, neden beş tane aldım bilmiyorum, keşke altı tane alsaydım. Her neyse, hâlâ biraz daha var. Tanrım, müthişti.”</p>

  <p>“Ah, öyle mi?” Şimdi ona daha yakından bakınca göz bebeklerinin genişlemiş ve bir tuhaf gözüktüğünü fark ediyordum. “Hâlâ kıyaksın galiba?”</p>

  <p>“Belki biraz. Sadece iki saatçik uyudum. Her neyse, aramızı tamamen düzelttik. Hani sanki annesinin yatak örtülerinin üstündeki çiçekler bile samimiydi. Ve biz de o çiçeklerle aynı şeyden yapılmaydık ve birbirimizi ne kadar çok sevdiğimizi anladık ve ne olursa olsun birbirimize ihtiyacımız olduğunu ve aramızda geçen bütün o nefret dolu şeylerin sadece ve sadece aşktan kaynaklandığını da.”</p>

  <p>“Vay be,” dedim, Boris’in kaşlarını çatarak bana bakışından anladığım kadarıyla sesim istediğimden daha kederli çıkmıştı. “Eee?” dedim Boris bana bakmayı sürdürünce. “Ne var?”</p>

  <p>Gözlerini kırpıştırıp kafasını salladı. “Hayır, onu <i>görebiliyorum </i>işte. Şu keder yüklü pusu, hani başının etrafındaki. Sanki bir asker ya da onun gibi bir şeymişsin gibi, <i>tarihten</i> biriymişsin gibi, bütün bu derin hislerle bir savaş meydanında yürüyorsun sanki...”</p>

  <p>“Boris, senin kafan hâlâ gidik.”</p>

  <p>“Hiç de değil,” dedi sersem sersem. “Şak diye bir girip bir çıkıyorum sanki. Ama gözümün ucuyla olması gerektiği gibi baktığımda nesnelerden çıkan renkli kıvılcımları hâlâ görebiliyorum.”</p>

  <h3 id="sigil_toc_id_79">XIV</h3>

  <p class="p1">Hem babam hem de Boris-Kotku cephelerinde hiçbir hadise yaşanmaksızın bir hafta on gün geçti - bu süre yastık kılıfını eve getirmemde sıkıntı olmayacağını düşünmeme yetti. Onu okuldaki dolabımdan çıkarırken fazlasıyla hacimli (ve ağır) göründüğünü fark etmiştim ve evde üst katta onu yastık kılıfından çıkardığımda bunun nedenini anladım. Onu sarıp bantlarken belli ki aklım pek yerinde değilmiş: ağır işler için üretilmiş o ekstra büyük fiber destekli koli bandıyla sarılmış kat kat gazeteler, korkudan ödüm koptuğu ve kafamın güzel olduğu o anda mütevazı bir tedbir gibi gelmişti ama şimdi, öğlen güneşinin ayık aydınlığında odama geri getirdiğimde aklını kaçırmış ve/veya evsiz biri tarafından sarıp sarmalanmış, daha doğrusu mumyalanmış gibi görünüyordu: üstünde o kadar çok bant vardı ki artık kare şeklinde değildi, köşeleri bile yuvarlaktı. Mutfakta bulabildiğim en keskin bıçağı aldım ve başta bıçağın kayıp tabloya zarar vereceğinden korkup temkinlice ama sonra daha çok çaba harcayarak köşelerden birini kestim. Ama daha yedi sekiz santimlik bir kısmını kesebilmiştim ve ellerim şimdiden yorulmaya başlamıştı ki alt kattaki kapıdan eve giren Xandra’nın sesini duydum ve tabloyu bir süre evde olmayacaklarından emin olduğum bir zamana kadar yastık kılıfının içine koyup yeniden yatak başlığının arkasına bantladım.</p>

  <p>Boris, kafası yerine gelir gelmez elinde kalan asit vuruşlarından iki tanesini birlikte yapacağımıza söz vermişti, aynen şöyle söylemişti; hâlâ biraz uçmuş hissediyormuş, bana öyle söylüyordu, okuldaki sırasının taklit ağaç damarı desenlerinin hareket ettiğini görüyormuş ve ilk ot içişinde de birkaç defa tekrar tekrar tribe girdiği olmuş.</p>

  <p>“Bu biraz fazla değil mi?” dedim.</p>

  <p>“Hayır, sorun yok. İstediğim zaman bırakabilirim. Bence oyun parkında almalıyız,” diye ekledi. “Şükran Günü tatilinde mesela.” Issız oyun parkı eks alacağımız her defasında gittiğimiz yerdi ama ilkinde Xandra gelip odamın kapısına vurmuş ve çamaşır makinesini tamir etmesine yardım etmemizi istemişti ve bunu elbette yapamamıştık ama kırk beş dakika boyunca çamaşır odasında onunla dikilince taklanın en güzel kısmı büyük bir hayal kırıklığına dönüşmüştü.</p>

  <p>“Eksten çok daha güçlü mü olacak?”</p>

  <p>“Hayır, yani evet ama harika bir şey, güven bana. Kotku’yla hep dışarıda, açık havada yapmak istiyorum ama orası otobana <i>çok fazla </i>yakın, bütün o ışıklara, arabalara... Belki bu hafta sonu?”</p>

  <p>İşte bu dört gözle beklenecek bir şeydi. Ama tam yeniden kendimi iyi ve umut dolu hissetmeye başlamıştım ki -ESPN kanalı bir haftadır açık değildi ki bu kesinlikle bir tür rekordu- okuldan eve geldiğimde babamı beni beklerken buldum.</p>

  <p>“Seninle konuşmam gerek, Theo,” dedi, evden içeri adımımı atar atmaz. “Bir dakikan var mı?”</p>

  <p>Olduğum yerde kalakaldım. “Şey, peki, tabii.” Oturma odası âdeta soyguna uğramış gibi görünüyordu - kâğıtlar etrafa saçılmıştı, koltuğun yastıkları bile yerlerinden oynamışa benziyordu.</p>

  <p>Volta atmayı kesti - sanki dizini sakatlamış gibi biraz zorlanarak yürüyordu. “Buraya gel,” dedi sıcak bir ses tonuyla. “Otursana.”</p>

  <p>Oturdum. Babam yüksek sesle nefes verdi, elini saçlarının arasından geçirdi.</p>

  <p>“Avukat,” dedi, ellerini dizlerinin arasına sokup öne doğru eğilerek açık yüreklilikle gözlerimin içine baktı.</p>

  <p>Bekledim.</p>

  <p>“Annenin avukatı. Demek istediğim, bu biraz acil oldu farkındayım ama benim için ona bir telefon etmen gerekiyor.”</p>

  <p>Hava rüzgârlıydı; dışarıda, uçuşan kumlar cam kapılara vuruyor ve verandanın tentesi çırpınan bir bayrak gibi sesler çıkararak vuruyordu. “Ne?” dedim dikkatli bir duraksamadan sonra. Annem o gittikten sonra bir avukatla konuşacağından bahsetmişti -boşanma davası için diye düşünmüştüm- ama bu işin ne olduğu konusunda hiçbir fikrim yoktu.</p>

  <p>“Evet...” Babam derin bir nefes aldı, tavana baktı. “Durum şöyle. Sanıyorum artık spor bahisleri yapmadığımı fark etmişsindir, ha? Şey,” dedi, “bunu bırakmak istiyorum. İyi durumdayken deyim yerindeyse. Bu demek değil ki,” durdu, düşünüyor gibiydi, “yani doğrusunu istersen, yapmam gerekenleri yapıp disiplinli davranarak epey iyi bir iş çıkardım. Karmaşık hesaplar yapıyorum. Aklıma estiği gibi bahis oynamıyorum. Ve yani dediğim gibi, oldukça iyi bir iş çıkarıyorum. Şu son birkaç ayda epey para zulaladım. Sadece...”</p>

  <p>“Doğru,” dedim kuşkuyla, onun bu sözlerini izleyen sessizlikte, nereye varmaya çalıştığını merak ediyordum.</p>

  <p>“Demeye çalıştığım, neden riske gireyim ki? Çünkü...” elini kalbinin üstüne koydu, “ben bir <i>alkoliğim.</i> Bunu ilk kabul etmesi gereken benim. <i>Tek bir yudum bile</i> içemiyorum. Tek bir kadeh çok fazla geliyor, bin kadehse yetmiyor. İçkiyi bırakmak yaptığım en iyi şeydi. Ve söylemeye çalıştığım, iş kumara gelince bağımlılık eğilimlerime rağmen durum hep biraz daha farklı oldu, hata yaptığım elbette olmuştur ama hiçbir zaman ne bileyim, zimmetine para geçiren ve ailesini, işini falan mahveden adamlardan biri haline gelecek kadar abartmadım. Ama,” güldü, “bunun er ya da geç başına gelmesini istemiyorsan en iyisi oradan ufak ufak uzaklaşmak, haksız mıyım?”</p>

  <p>“Yani?” dedim tedirginlikle, sözlerine devam etmesini bekliyordum.</p>

  <p>“Yani... of!” Babam ellerini saçlarının arasından geçirdi, küçük bir çocuk gibi şaşkın, tedirgin görünüyordu. “Durum şu. Şu anda ciddi anlamda büyük değişiklikler yapmak istiyorum. Çünkü ta en başından müthiş bir işe girişmek gibi bir fırsatım var. Bir arkadaşımın restoranı var. Ve demek istediğim, bu hepimiz için <i>gerçekten</i> harika bir şey olacak, hayatta bir kez karşına çıkacak türden bir fırsat. Anlıyor musun? Xandra işyerinde oldukça zor zamanlar geçiriyor, patronu tam bir pislik falan, ne bileyim işte, bunun çok daha akla yatkın bir iş olacağını düşünüyorum.”</p>

  <p>Babam? Bir restoran? “Vay be, bu harika!” dedim. “Vay.”</p>

  <p>“Evet.” Babam kafasını salladı. <i>“Gerçekten</i> harika. Ama sorun şu ki böyle bir yer açmak...”</p>

  <p>“Ne tür bir restoran?”</p>

  <p>Babam esnedi, kızarmış gözlerini ovuşturdu. “Ah, bilirsin, sıradan Amerikan yemekleri. Biftekler, hamburgerler falan filan. Sadece gerçekten basit ve iyi hazırlanmış yemekler. Sorun şu ki arkadaşımın bu yeri açması ve restoran vergilerini ödemesi için...”</p>

  <p>“Restoran vergileri mi?”</p>

  <p>“Ah, Tanrım, evet, ne gibi ücretler ödemen gerektiğine inanmazsın. Restoran vergilerini, içki ruhsatı vergilerini, mali sorumluluk sigortasını ödemen gerek, böyle bir yerin düzgün çalışmasını sağlamak için yüksek miktarda bir harcama yapman gerek.”</p>

  <p>“Peki.” Bu konuşmayla nereye varmaya çalıştığını anlayabiliyordum. “Tasarruf hesabımdaki paraya ihtiyacın varsa...”</p>

  <p>Babam afallamış görünüyordu. “Ne?”</p>

  <p>“Biliyorsun. Benim için açtığın şu hesap. Eğer oradaki paraya ihtiyacın varsa sorun değil.”</p>

  <p>“Ha, evet.” Babam bir an için sessiz kaldı. “Sağ ol. Bunun için sana minnettarım, dostum. Ama aslında,” ayağa kalkmıştı, odanın içinde yürüyordu, “mesele şu ki bunu yapabileceğimiz gerçekten zekice bir yol biliyorum. Yalnızca kısa vadeli bir çözüm, mekânı açıp düzgün işlemesini sağlayana kadar, anlarsın ya. Birkaç hafta içerisinde geri alırız, demek istediğim, böyle bir yerde o konumuyla falan para basmak için ruhsat almış gibi olursun. Sadece ilk masraflar. Bu şehir vergiler, ücretler vesaire anlamında çılgın bir yer. Yani,” güldü, özür dilercesine, “acil bir durum olmasa bunu asla istemezdim, biliyorsun.”</p>

  <p>“Anlamadım?” dedim, kafam karışmıştı.</p>

  <p>“Demek istediğim, söylediğim gibi, benim için bu aramayı yapman gerek. İşte numara burada.” Her şeyi bir parça kâğıdın üstüne yazmıştı benim için - 212’li bir numaraydı gördüğüm kadarıyla. “Bu adamı arayıp onunla kendin konuşman gerek. Adı Bracegirdle.”</p>

  <p>Önce kâğıda, sonra babama baktım. “Anlamıyorum.”</p>

  <p>“Anlamak zorundasın. Yapman gereken tek şey benim dediklerimi söylemek.”</p>

  <p>“Bu işin benimle ne alakası var?”</p>

  <p>“Bak, sen sadece yap. Ona kim olduğunu söyle, onunla konuşman gerektiğini, bir iş meselesi olduğunu, falan filan...”</p>

  <p>“Ama...” Kimdi ki bu adam? “Ona ne söylememi istiyorsun?”</p>

  <p>Babam derin bir nefes aldı, yüz ifadesini kontrol altında tutmaya çabalıyordu, bunu yapmakta epey başarılıydı.</p>

  <p>“Bu adam bir avukat,” dedi iki nefes arasında. “Annenin avukatı. <i>Şu </i>miktarda parayı göndermek için gerekli ayarlamaları yapması lazım...” Parmağıyla işaret ettiği miktarı görünce gözlerim yerlerinden fırlayacaktı neredeyse. <i>65.000$.</i> “Şu hesaba gönderecek.” Parmağını sürükleyip hemen altındaki bir rakam dizisini gösterdi. “Ona seni özel bir okula göndermeye karar verdiğimi söyle. Adını ve Sosyal Güvenlik numaranı alması gerekecek. İşte bu kadar.”</p>

  <p>“Özel okul mu?” dedim, zihnim allak bullak olup bir süre duraksadıktan sonra.</p>

  <p>“Yani, biliyorsun, vergi meselesi yüzünden.”</p>

  <p>“Ben özel okula gitmek istemiyorum ki.”</p>

  <p>“Bekle, bekle, önce beni dinle. Bu birikim senin yararına kullanıldığı sürece, yasal anlamda hiçbir sorun çıkmaz. Ve bu restoran da <i>tamamen</i> bizim yararımıza, görüyorsun. Belki de nihayetinde en çok da senin yararına. Ve yani bu aramayı ben kendim de yapabilirim ama bu işi olması gerektiği gibi kotarırsak diğer türlü devletin kasasına gidecek otuz bin doları da kurtarmış oluruz. Kahretsin, istersen seni özel okula da <i>gönderirim.</i> Yatılı okula. Bütün o ekstra parayla seni Andover’a bile gönderebilirim. Ama paranın yarısının Gelirler İdaresi’ne gitmesini istemiyorum, ne dediğimi anlıyor musun? Hem yani bütün bu düzenlemelere bakacak olursak üniversiteye gitme zamanın geldiğinde bu iş <i>senin için </i>epey maliyetli olacak çünkü oradaki bütün o paraya bakılırsa burs almaya hak kazanamayacaksın. Üniversitelerde maddi yardım sağlayan tipler derhal o hesaba bakacak ve seni farklı bir gelir dilimine sokup daha ilk yılda paranın yüzde yetmiş beşini alıverecekler, puf! Bu şekilde hiç olmazsa paranın tamamı bir işe yaramış olacak, anlıyor musun? Hemen şimdi. Gerçekten bir faydası olacağı zaman.”</p>

  <p>“Ama...”</p>

  <p><i>“Ama...”</i> Tiz bir ses, yuvarlanmış bir dil, aptal bir bakış. “Ah, hadi ama, Theo,” dedi normal sesiyle, yüzüne bakmaya devam edince. “Yemin ederim, buna harcayacak hiç vaktim yok. Bu aramayı derhal yapman gerekiyor, doğudaki bürolar kapanmadan önce. Bir şey imzalaman gerekiyorsa kâğıtları kargolamasını söylersin. Ya da fakslamasını. Bu işi olabildiğince çabucak halletmemiz lazım, anlaşıldı mı?”</p>

  <p>“Ama bunu neden <i>benim</i> yapmam gerekiyor?”</p>

  <p>Babam bir of çekti, gözlerini devirdi. “Bak, bana bunu yapma, Theo,” dedi. “Meblağı bildiğini biliyorum çünkü senin gelen postaları kontrol ettiğini gördüm, evet,” dedi ben itiraz edince, “evet, kontrol ediyorsun, her gün ok gibi fırlayıp o posta kutusuna bakıyorsun.”</p>

  <p>Bu dedikleriyle öylesine afallamıştım ki nasıl karşılık vereceğimi bile bilmiyordum. “Ama...” Kafamı eğip kâğıda baktım ve o rakam bir kez daha gözüme çarptı: <i>65.000$.</i></p>

  <p>Ben daha ne olduğunu bile anlayamadan babam öne atıldı ve suratıma bir tane patlattı; öyle sert ve hızlı vurdu ki bir an için neye uğradığımı şaşırdım. Sonra daha gözümü kırpmaya bile fırsat bulamadan bir tane daha vurdu, karikatürlerdeki gibi BAM diye suratıma kamera flaşı gibi çarptı, bu kez yumruk atmıştı. Ben sendelerken -dizlerimin bağı çözülmüştü, her yeri bembeyaz görüyordum- beni boğazımdan yakaladığı gibi sertçe havaya kaldırdı ve parmak uçlarımda durmaya zorladı.</p>

  <p>“Bana bak.” Suratıma suratıma bağırıyordu, burnu benimkinden birkaç santim uzaktaydı ama Popper deli gibi zıplayıp havlıyordu ve kulaklarımdaki çınlama öyle bir hale gelmişti ki bana bağırışı radyo cızırtısı gibi geliyordu. “Bu adamı arayacaksın,” kâğıdı suratıma doğru sallıyordu, “ve ben sana ne bok diyorsam aynen söyleyeceksin. Bunu olması gerektiğinden daha zor bir hale getirme çünkü şu adamı derhal aramazsan sana bunu <i>yaptırırım,</i> Theo, yalan yok, kolunu kırarım, seni bokunu çıkarana kadar döverim. Tamam mı? Tamam mı?” diye tekrarladı baş döndürücü, kulak tırmalayıcı sessizlikte. Sigara kokan nefesi ekşi ekşi yüzüme vuruyordu. Boğazımı sıkmayı bıraktı, geri çekildi. “Beni duyuyor musun? Bir şey söyle.”</p>

  <p>Kolumla yüzümü kapadım. Gözümden yaş süzülüyordu ama otomatikman olmuştu bu, musluk suyu gibi, hiçbir duygu barındırmıyordu.</p>

  <p>Babam gözlerini sımsıkı kapattı, kafasını salladı. “Bak,” dedi gevrek bir sesle, hâlâ nefes nefeseydi. “Üzgünüm.” Hiç de üzgün <i>görünmüyordu, </i>zihnimden silmenin çok zor olacağı şekilde gördüğüm kadarıyla, hâlâ beni bokumu çıkarıncaya kadar dövmek istiyormuş gibi görünüyordu. “Ama yemin ederim, Theo. Bu işte bana güven. Benim için bunu yapmak zorundasın.”</p>

  <p>Her şey bulanıktı, iki elimle uzanıp gözlüklerimi düzelttim. Öylesine yüksek sesle nefes alıp veriyordum ki odadaki en gürültülü şey benim nefesimdi.</p>

  <p>Babam, ellerini kalçasına koymuş, gözlerini tavana dikmişti. “Ah, hadi ama,” dedi. “Kes şunu.”</p>

  <p>Hiçbir şey söylemedim. Saatler gibi gelen bir iki dakika boyunca orada öylece durduk. Popper havlamayı kesmişti ve ne olup bittiğini anlamaya çalışıyormuşçasına kaygıyla bir ona bir bana bakıyordu.</p>

  <p>“Yalnızca... yani biliyorsun...” Şimdi aklı başına gelmişti yine. “Üzgünüm, Theo, yemin ederim çok üzgünüm ama başım cidden belada, bu paraya acil ihtiyacımız var, şu anda gerçekten.”</p>

  <p>Gözlerimin içine bakmaya çalışıyordu: bakışları içten ve duyarlıydı. “Kim bu adam?” dedim, ona değil, arkasındaki duvara bakarak, sesim her nedense yanık ve bir tuhaf çıkıyordu.</p>

  <p>“Annenin avukatı. Sana daha kaç kez söylemem gerekecek?” Bana vurmaktan acıtmış gibi parmaklarının boğumlarını ovuşturuyordu. “Bak, mesele şu ki, Theo,” bir kez daha iç çekti, “yani üzgünüm ama yemin ederim, çok önemli bir durum olmasa böyle allak bullak olmazdım. Çünkü cidden, cidden çok zor bir durumdayım. Bu yalnızca geçici bir durum, anlıyor musun? Bu iş yoluna girinceye kadar. Ama eğer alacaklılardan bazılarına ödeme yapmaya başlamazsam bütün her şey yerle bir olabilir, işte böyle,” parmaklarını şıklattı. “Geri kalanını seni daha iyi bir okula göndermek için <i>kullanacağım.</i> Özel bir okula belki. Bunu isterdin, değil mi?”</p>

  <p>Kendi attığı nutuğun heyecanına kapılarak numarayı çevirmeye başlamıştı bile. Telefonu bana uzattı ve -biri cevap vermeden önce-koştu ve karşı odadaki paralel telefonu kaldırdı.</p>

  <p>“Alo,” dedim, telefonu açan kadına, “şey, affedersiniz,” sesim çatlak ve pürüzlüydü, neler olup bittiğine hâlâ inanamıyordum. “Bay... şeyle görüşebilir miyim, m...”</p>

  <p>Babam parmağıyla kâğıdı işaret ediyordu: <i>Bracegirdle.</i></p>

  <p>“Bay, ıı, Bracegirdle ile,” dedim yüksek sesle.</p>

  <p>“Peki kim arıyor diyeyim?”</p>

  <p>Babam paralel telefondan dinlediği için hem onun hem benim sesim çok yüksek çıkıyordu. “Theodore Decker.”</p>

  <p>“Ah, evet,” dedi bir erkek sesi telefonun diğer ucundan. “Merhaba! Theodore! Nasılsın?”</p>

  <p>“İyiyim.”</p>

  <p>“Sesin nezle olmuşsun gibi geliyor. Söyle bana. Sen nezle mi oldun yoksa?”</p>

  <p>“Iıı, evet,” dedim ne diyeceğimi bilemeyerek. Babam, odanın diğer tarafından dudaklarıyla <i>larerıjit</i> kelimesini heceliyordu.</p>

  <p>“Ne yazık,” dedi yankılanan sesi - öyle yüksek çıkıyordu ki telefonu kulağımdan biraz uzaklaştırmak zorunda kaldım. “İnsanların senin olduğun yerde, o güneş ışığında nezleye yakalanacakları hiç aklıma gelmezdi. Her neyse, beni aramana sevindim, seninle doğrudan iletişim kurmanın bir yolunu bulamamıştım. Her şeyin hâlâ çok zor olabileceğini biliyorum. Ama umarım işler seni son görüşümden beri biraz daha yoluna girmiştir.”</p>

  <p>Sesimi çıkarmadım. Ben bu adamla tanışmış mıydım?</p>

  <p>“Kötü bir zamandı,” dedi Bay Bracegirdle, sessizliğimi doğru şekilde yorumlayarak.</p>

  <p>Kadifemsi, akıcı ses tonu bir şeyler çağrıştırıyordu. “Tamam, vay canına,” dedim.</p>

  <p>“Kar fırtınası, hatırladın mı?”</p>

  <p>“Doğru.” Annem öldükten belki bir hafta sonra falan gelmişti: bembeyaz saçlı, yaşlıca bir adam - şık giyimliydi, çizgili bir gömlek giymiş ve bir papyon takmıştı. O ve Bayan Barbour birbirlerini tanıyor gibiydiler ya da en azından adam Bayan Barbour’u tanıyormuş görünüyordu. Kanepeye en yakın koltuğa, hemen karşıma oturmuş ve bir dolu şeyden, karmakarışık işlerden bahsetmişti, yine de bütün o anlattıklarının arasından kafama gerçek anlamda kazınanı annemle nasıl tanıştıklarını anlatışı olmuştu: müthiş bir kar fırtınası, görünürde tek bir taksi yokmuş -derken- Seksen Dördüncü Caddeyle Park’ın köşesine ardında sulu karları püskürterek dolu bir taksi yanaşmış. Camı açılmış, annem (“bütün o sevimliliğiyle!”) Doğu Elli Yedinci Cadde’ye kadar devam edeceğini, kendisinin de o yöne mi gitmek istediğini sormuş.</p>

  <p>“O fırtınayı hep anlatırdı,” dedim. Babam -telefon hâlâ kulağında-sertçe bana bakıyordu. “Şehirdeki hayatın durduğu fırtına.”</p>

  <p>Adam güldü. “Ne tatlı bir kadındı! Uzun bir toplantıdan çıkmıştım, Park ve Doksan İkinci Cadde’nin köşesinde yaşlı bir vakıf yöneticisi, bir taşımacılık şirketinin vârisiyle. Şimdi öldü maalesef. Her neyse, cadde üzerindeki çatı katından aşağıya bir indim ki, elimde dava dosyalarını taşıdığım çanta vardı bir de tabii, kar bir karış olmuş. Müthiş bir sessizlik. Park Bulvarı’nda çocuklar kızak kaydırıyordu. Her neyse, trenler Yetmiş İkinci Cadde’den yukarı çıkmıyordu ve ben oracıkta, dizime kadar kara batmış, yürümekte bile zorlanır halde kalakalmıştım, derken, ta da! İçinde annenle birlikte sarı bir taksi çıkıp geldi! Tekerleklerini gıcırdatarak durdu. Anneni sanki bir arama kurtarma ekibi göndermişti... ‘Atlayın, sizi de bırakayım.’ Şehir merkezi tamamıyla terk edilmiş gibiydi... Kar taneleri döne döne düşüyordu ve şehirdeki bütün ışıklar açıktı. Ve biz o taksinin içinde, saatte üç kilometre hızla ilerliyorduk, atlı kızağa binsek daha iyiydi, kırmızı ışıkları falan transit geçiyorduk, durmanın bir anlamı yoktu. Fairfield Porter hakkında konuştuğumuzu hatırlıyorum, kısa süre önce New York’ta bir sergisi olmuştu, derken söz Frank O’Hara ve Lana Turner’a ve o eski Horn and Hardart otomatlarını nihayet hangi sene kapattıklarına geldi. Ve sonra karşılıklı binalarda çalıştığımız ortaya çıktı! Hani ne derler, güzel bir dostluğun başlangıcıydı bu.”</p>

  <p>Dönüp babama baktım. Yüzünde komik bir ifade vardı, halının üzerine kusuverecekmiş gibi dudaklarını sımsıkı kapatmıştı.</p>

  <p>“Annenin mal varlığından bahsetmiştik biraz, hatırlarsan,” dedi telefonun diğer ucundaki ses. “Çok konuşmadık gerçi. Zamanı değildi. Ama kendini konuşmaya hazır hissettiğinde beni görmeye geleceğini ummuştum. Gideceğini bilseydim sen şehirden ayrılmadan sana telefon ederdim.”</p>

  <p>Babama baktım, elimdeki kâğıda baktım. “Ben özel okula gitmek istiyorum,” dedim pat diye.</p>

  <p>“Gerçekten mi?” dedi Bay Bracegirdle. “Bence bu harika bir fikir olabilir. Nereye gitmeyi düşünüyordun? Doğuya dönmeyi mi? Yoksa oralarda bir yer mi?”</p>

  <p>Bunu hiç düşünmemiştik. Babama baktım. “Ah,” dedim, “ah.” Bu sırada babam suratını ekşiterek bana bakıyor ve telaş içinde elini sallıyordu.</p>

  <p>“Orada, batıda iyi yatılı okulları olabilir ama hiçbirini bilmiyorum,” diyordu Bay Bracegirdle. “Ben Milton’a gittim, benim için harika bir deneyimdi. En büyük oğlum da oraya gitti, yalnızca bir yıl devam etti gerçi, onun için hiç de uygun bir yer sayılmazdı...”</p>

  <p>O konuşmaya devam ederken -Milton’dan Kent’e kadar arkadaşlarının ve tanıdıklarının çocuklarının gittikleri çeşitli yatılı okulları anlatırken- babam bir not karalamıştı, kâğıdı bana doğru fırlattı. <i>Parayı bana gönder,</i> diyordu. <i>Teminatı.</i></p>

  <p>“Iıı,” dedim, konuya daha başka nasıl gireceğimi bilemiyordum, “annem bana para bıraktı mı?”</p>

  <p>“Şey, pek sayılmaz,” dedi Bay Bracegirdle, bu soru karşısında biraz durgunlaşmışa benziyordu ya da belki de lafını böyle tuhaf bir şekilde kestiğim için de olabilirdi. “Son zamanlarda bazı maddi sıkıntılar yaşıyordu, senin de bunun gayet farkında olduğundan eminim. Ama senin bir 529’un var. Ve ayrıca ölmeden hemen önce senin için küçük bir UTMA<a id="k38" href="../Text/dipnot.xhtml#a38"><sup>[38]</sup></a> da açmıştı.”</p>

  <p>“O nedir?” Babam -gözleri bende- konuşmamızı dikkatle dinliyordu.</p>

  <p>“Reşit olmayanlara tek tip transfer. Eğitimin için kullanılmak üzere. Ama başka bir şey için kullanılamaz, en azından sen reşit olana kadar.”</p>

  <p>“Neden kullanılamıyor?” dedim kısa bir duraksamadan sonra çünkü bu son noktayı üzerine basa basa söylemişti.</p>

  <p>“Çünkü yasalar böyle,” dedi sertçe. “Ama tabii okula gitmek istiyorsan bir şeyler ayarlanabilir. En büyük oğlunun 529’unun bir kısmını en küçük çocuğunu şık bir anaokuluna göndermek için kullanan bir müşteri tanıyorum. Yıllık yirmi bin dolar harcamanın o düzeyde eğitim için gereksiz olduğunu düşündüğümden değil, Manhattan’daki en pahalı boya kalemlerini kullanıyorlardı belli ki! Ama evet, anlayacağın üzere, olay bu şekilde işliyor.”</p>

  <p>Dönüp babama baktım. “Yani bana diyelim ki 65.000$ gönderme şansınız yok,” dedim. “Hemen şimdi ihtiyacım olsa bile.”</p>

  <p>“Hayır! Kesinlikle yok! Bu yüzden bu fikri aklından çıkarıp at.” Tavrı değişmişti, belli ki benim hakkımdaki düşüncelerini yeniden gözden geçiriyordu, artık annemin oğlu ve İyi Bir Çocuk değil, açgözlü, küçük pisliktim. “Bu arada, neden özellikle o rakama karar verdiğini sorabilir miyin?</p>

  <p>“Iıı...” Yine dönüp bir eliyle gözlerini kapamış olan babama baktım. <i>Siktir,</i> diye düşündüm ve sonra bunu yüksek sesle söylediğimi fark ettim.</p>

  <p>“Neyse, önemi yok,” dedi Bay Bracegirdle ipeksi bir sesle. “Bu zaten mümkün değil.”</p>

  <p>“Hiçbir şekilde?”</p>

  <p>“Hiçbir şekilde, hiçbir suretle.”</p>

  <p>“Tamam, peki...” Düşünmek için beynimi zorluyordum ama zihnim aynı anda iki yönde işliyordu. “Bir kısmını gönderebilir misiniz, o zaman? Yarısını mesela?”</p>

  <p>“Hayır. Para işinin doğrudan seçeceğin okul ya da üniversiteyle ayarlanması gerekiyor. Başka bir deyişle okul faturalarını ben göreceğim ve ben ödeyeceğim. Epey kâğıt işi de var tabii. Ve olmaz ya hani olur da üniversiteye <i>gitmemeye</i> karar verirsen...” Adam, annemin benim için ayarladığı birikimin detaylarıyla ilgili kafa karıştırıcı bir biçimde konuşmayı sürdürdükçe (bütün bu ayarlamalar babam ya da ben asıl harcanabilir meblağa hemen elimizi sürmeyelim diye oldukça kısıtlayıcıydı), ahizeyi kulağından uzaklaştıran babamın yüzünde âdeta korku dolu bir ifade vardı.</p>

  <p>“Şey, ııı, bunları öğrenmem iyi oldu, teşekkür ederim, efendim,” dedim konuşmayı kısa kesmeye çaba göstererek.</p>

  <p>“Vergi avantajları da var tabii. Parayı bu şekilde ayarlamanın. Ama annenin asıl istediği şey babanın bu paraya hiçbir şekilde dokunamamasını sağlamaktı.”</p>

  <p>“Aa?” dedim tereddütle, onun bu sözlerini izleyen uzun sessizlikte. Adamın ses tonundaki bir şeyler, paralel telefonda duyulabilir şekilde (ben duyabiliyordum - o duyabiliyor muydu bilmiyorum) nefes alıp veren Darth Vadervari varlığın babam olabileceğini bildiğinden kuşku duymama neden olmuştu.</p>

  <p>“Başka hususlar da var. Demek istediğim...” uygun miktarda sessizlik, “sana bunu söylemeli miyim bilmiyorum ama yetkisiz bir kişi iki kez hesaptan büyük miktarlarda para çekmeye çalıştı.”</p>

  <p>“Ne?” dedim, karnıma bir yumruk yemiş gibi olmuştum.</p>

  <p>“Anlayacağın üzere,” dedi Bay Bracegirdle, sesi denizin dibinden konuşuyormuşçasına uzaktan geliyordu, “bu hesabın vasisi benim. Ve annen öldükten yaklaşık iki ay sonra, mesai saatleri içerisinde Manhattan’daki bankaya biri gelmiş ve belgeler üzerinde imzamı taklit etmeye çalışmış. Eh, merkez şubedekiler beni tanıyor ve hemen beni aradılar ama onlar daha telefondan benimle konuşurken güvenlik görevlisi yaklaşıp adama kimliğini sormasına fırsat bulamadan kapıdan çıkıp gitmiş. Bu, Tanrım, iki yıl önce yaşandı. Ama sonra, daha geçen hafta sana bununla ilgili yazdığım mektubu aldın mı?”</p>

  <p>“Hayır,” dedim bir şey söylemem gerektiğini fark edince.</p>

  <p>“Yani çok detaylarına girmeyeceğim, tuhaf bir telefon aldık. Oradaki avukatın olduğunu öne süren birinden. Paranın transfer edilmesini rica ediyordu. Ve sonra, durumu biraz araştırınca sosyal güvenlik numarana erişebilen biri senin adına oldukça büyük miktarda bir kredi almak için başvuruda bulunmuş ve almış da. Bu konuda bir şeyler biliyor olabilir misin? Neyse, endişelenecek bir şey yok,” diye devam etti ben bir şey söylemeyince. “Elimde nüfus cüzdanının bir kopyası var ve bu belgeyi krediyi veren bankaya faksladım ve bu para hattını derhal kapattırdım. Equifax ve diğer bütün kredi kuruluşlarını alarma geçirdim. Reşit olmasan ve yasal olarak böyle bir sözleşmenin altına imza atamayacak olsan da reşit olduğun anda senin adına yapılan bütün bu borçlardan sorumlu sayılabilirsin. Ne olursa olsun, bundan sonra sosyal güvenlik numaran konusunda çok dikkatli olmanı öneririm. Yeni bir numara çıkarttırmak da mümkün teorik olarak ama bürokratik işlemler öyle bir baş belası ki bunu hiç tavsiye etmem...”</p>

  <p>Telefonu kapattığımda soğuk soğuk terlemiştim ve babamın kopartacağı kıyamate hiç ama hiç hazır değildim. Kızgın olduğunu -bana kızdığını- sanıyordum, ahize elinde orada öylece dikiliyordu hâlâ, ona biraz yakından bakınca ağladığını fark ettim.</p>

  <p>Korkunçtu. Ne yapacağım konusunda hiçbir fikrim yoktu. Üstüne kaynar su dökülmüş gibi -kurt adama dönüşüyormuş gibi- işkenceye uğruyormuş gibi sesler çıkarıyordu. Onu orada bıraktım -Popçik benim önümden merdivenlere atılmıştı bile, belli ki o da bu ulumaların bir parçası olmak istemiyordu- odama girdim, kapıyı arkamdan kilitledim ve başım ellerimin arasında yatağımın kenarına oturdum, bir aspirin almak istiyor ama hapı almak için aşağı kattaki banyoya gitmek istemiyordum, Xandra’nın acele edip eve gelmesini diliyordum. Alt kattan yükselen çığlıklar korkunçtu, sanki babam bir pürmüzle yakılıyordu. iPod’umu aldım, moral bozmayan türden yüksek sesli müzikler bulmaya çalıştım (Şostakoviç’in Dördüncü Senfonisi klasik müzik olsa da moral <i>bozucuydu</i>) ve kulaklıklarımı takıp yatağa uzandım, gözlerimi tavana diktim. Popper ise kulakları hava olduğu yerde dikiliyor, gözlerini kapalı kapıya dikmiş bakıyordu, ensesindeki tüyler bile diken diken olmuştu.</p>

  <h3 id="sigil_toc_id_80">XV</h3>

  <p class="p1">“Bir servetin olduğunu söyledi,” dedi Boris o gecenin ilerleyen saatlerinde oyun parkında uyuşturucunun işe yaramasını beklerken. Bu iş için başka bir geceyi seçseydik keşke diye düşünüyordum aslında ama Boris kendimi daha iyi hissetmemi sağlayacağı konusunda ısrarcıydı.</p>

  <p>“Bir servetim olup bunu sana söylemediğime inandın yani?” Sonsuzmuş gibi gelen bir süredir salıncaklarda oturuyor, bilmediğim bir şeyin olmasını bekliyorduk.</p>

  <p>Boris omuzlarını silkti. “Bilmem. Bana söylemediğin bir sürü şey var. Ben olsam <i>sana</i> söylerdim. Sorun değil ama.”</p>

  <p>“Ne yapacağımı bilmiyorum.” Belli belirsiz de olsa ayağımın ucundaki çakıl taşlarının arasında uyuşuk uyuşuk dönüp duran gri kaleydoskop desenleri görmeye başlamıştım - kirli buz, elmas, kırık cam pırıltıları. “İşler korkutucu bir hal alıyor.”</p>

  <p>Boris beni hafifçe dürtükledi. “Benim de sana söylemediğim bir şey var, Potter.”</p>

  <p>“Ne?”</p>

  <p>“Babamın gitmesi gerek. İş için. Birkaç ay içinde Avustralya’ya geri dönüyor. Oradan sonra da Rusya’ya sanırım.” Belki yalnızca beş saniyecik süren bir sessizlik oldu ama sanki bir saat sürmüş gibi geldi. Boris? Gidecek miydi? Her şey donmuş gibiydi, sanki evren durmuştu. “Şey, <i>ben</i> gitmiyorum,” dedi Boris tüm sakinliğiyle. Ay ışığının altındaki yüzü, sessiz film döneminden siyah beyaz bir film gibi, sinir bozucu, elektrikle aydınlatılmış gibi titrek bir ışığa bürünmüştü. “Siktir et. Ben kaçıyorum.”</p>

  <p>“Nereye?”</p>

  <p>“Bilmem. Gelmek ister misin?”</p>

  <p>“Evet,” dedim hiç düşünmeden ama sonra, “Kotku da gelecek mi?” diye sordum.</p>

  <p>Yüzünü ekşitti. “Bilmiyorum.” Bu film gibi hava, öyle çıplak bir sahne ışıklandırması haline gelmişti ki gerçek hayata dair bütün görüntüler ortadan kaybolmuştu; nötrlenmiş, kurgulanmış, donuklaştırılmıştık, görüş alanımın sınırları siyah bir dikdörtgenle çizilmişti, Boris’in ağzından çıkanların alttan altyazı olarak aktığını görebiliyordum. Derken, âdeta tam da aynı anda, bu alt kısım karnımdan pat diye düştü. <i>Ah, Tanrım,</i> diye düşündüm, ellerimi saçlarımın arasından geçirip neler hissettiğimi dile getiremeyecek kadar kendimden geçmiş gibi hissediyordum.</p>

  <p>Boris hâlâ konuşuyordu ve o anda, bu keskin gölgeli ve renk körü, pürüzlü Nosferatu dünyasında sonsuza dek yitip gitmek istemiyorsam onu dinlemenin ve nesnelerin bu yapay dokularına takılıp kalmamanın önemli olduğunu fark ettim.</p>

  <p>“...yani, sanırım anlıyorum,” diyordu Boris kederle, yanan filmdeki benekler ve yağmur damlalarının etrafında dans ederken. “Onun için kaçmak bile değil bu, yaşını doldurmuş, anlıyor musun? Ama bir ara sokaklarda yaşamış ve bundan hiç hoşlanmamış.”</p>

  <p>“Kotku sokaklarda mı yaşamış?” Ona karşı dalga dalga kabaran beklenmedik bir şefkat duyuyordum - âdeta sinematik bir müzik eşliğinde, bir şekilde ayarlanmış gibi görünse de içinde barındırdığı üzüntü tamamıyla gerçekti.</p>

  <p>“Yani ben de yaptım bunu, Ukrayna’dayken. Ama ben arkadaşlarım Maks ve Seryozha’yla olurdum ve birkaç günden fazla da sürmezdi. Bazen çok eğlenceli oluyordu. Metruk binaların bodrumlarında uyurduk - içer, butorfanol alır, hatta kamp ateşi bile yakardık. Ama babam ayıldığında eve dönerdim hep. Kotku’nun durumundaysa olay tamamen farklı. Annesinin erkek arkadaşlarından biri ona bir şeyler yapıyormuş. Bu yüzden kaçmış. Kuytu köşelerde uyumuş. Para dilenmiş, para için heriflere sakso çekmiş. Bir süre okula gitmemiş, bütün bu olanlardan sonra geri dönüp okulu bitirmeye çalışması bile cesaret işi. Çünkü yani insanlar konuşuyor. Bilirsin.”</p>

  <p>Sessizleşmiştik, bütün bunların ne kadar korkunç olduğunu düşünüyorduk, ben bir de bu birkaç cümlede Kotku’nun ve Boris’in hayatlarının bütün ağırlığını ve zorluğunu kendim yaşamışım gibi hissediyordum.</p>

  <p>“Kotku’yu sevmediğim için üzgünüm,” dedim, bu konuda samimiydim.</p>

  <p>“Eh, ben de üzgünüm,” dedi Boris karşılığında. Sesi kulaklarımdan geçmeden doğrudan beynime işliyor gibiydi. “Ama o da seni sevmiyor. Senin şımarık olduğunu düşünüyor. Onunla benim yaşadığımız türden şeylerin yakınından bile geçmediğini.”</p>

  <p>Bu haklı bir eleştiri gibi görünüyordu. “Haklı,” dedim.</p>

  <p>Ağır ve titrek bir zaman geçmiş gibiydi: titreşen gölgeler, görünmeyen bir sinema makinesinin durağan uğultusu. Elimi uzatıp baktığımda yanmakta olan bir film parçası gibi benekli ve parlaktı.</p>

  <p>“Vay, şimdi ben de görüyorum," dedi -saniyede on dört karelik, elle hareket ettirilmişçesine yavaş çekimde- bana doğru dönerek. Yüzü kireç gibi bembeyazdı ve göz bebekleri kararmış ve büyümüştü.</p>

  <p>“Görüyorum derken?” dedim dikkatle.</p>

  <p>“Bilirsin.” Işıklandırılmış, siyah beyaz elini havada salladı. “Her şeyin dümdüz olduğunu, tıpkı bir film gibi.”</p>

  <p>“Ama sen...” Yalnızca ben değil miydim? O da mı görüyordu?</p>

  <p>“Elbette,” dedi Boris, gizli bir kaynaktan gelip tam arkasına vuran ışıkla, her geçen saniye daha az insan, daha çok 1920’lerden kalma bozuk bir parça gümüş nitrat parçasına benziyordu. “Keşke renkli bir şeyler olsaydı ama. ‘Mary Poppins’ gibi mesela.”</p>

  <p>Öyle deyince kontrol edilemez biçimde gülmeye başladım, öyle ki az kalsın salıncaktan düşecektim çünkü o anda onun da benimle tıpa tıp aynı şeyi gördüğünden emin olmuştum. Dahası: bunu biz <i>yaratıyorduk. </i>Uyuşturucunun görmemizi sağladığı ne varsa, bunu ikimiz birlikte inşa ediyorduk. Ve bu farkındalıkla birlikte bu sanal gerçeklik simülatörü renklere bürünüverdi. İkimizde de aynı anda oldu, pat! Birbirimize baktık ve kahkahalar attık, her şey sinir bozucu biçimde komikti, parktaki kaydırak bile bize gülüyordu ve bir noktada, gecenin o geç saatinde çocuk merdiveninde sallanır ve ağızlarımızdan bir kıvılcım sağanağı taşarken kahkahanın ışık, ışığın kahkaha ve bunun de evrenin sırrı olduğunu idrak ettim. Saatlerce bulutların anlamlı desenlere bürünüşünü izledik; denizyosunu (!) olduğunu sanıp tozun toprağın içinde yuvarlandık, sırtüstü uzanıp kucaklayıcı ve kıymet bilir yıldızlara Beatles’tan “Dear Prudence”ı söyledik. Muhteşem bir geceydi - hayatımın en müthiş gecelerinden biriydi aslında, sonrasında yaşananlara rağmen.</p>

  <h3 id="sigil_toc_id_81">XVI</h3>

  <p class="p1">Boris bizim evde kaldı çünkü bizim ev oyun parkına daha yakındı ve o (kafası dumanlı olduğu hali için kullandığı en favori deyimiyle) <i>v gavno </i>idi, “bok surat” ya da “boka batmış” gibi bir anlama geliyordu bu - her halükârda gecenin karanlığında kendi evine gidemeyecek kadar dağılmış durumdaydı. Neyse ki öyleydi de ertesi gün öğleden sonra saat üç buçukta Bay Silver uğradığında evde yalnız değildim.</p>

  <p>Doğru düzgün uyumamamıza ve ayakta zor duruyor olmamıza rağmen her şey hâlâ birazcık da olsa büyülü ve ışık doluydu. Portakal suyu içip çizgi film seyrediyorduk (akşamın o neşeli Technicolor<a id="k39" href="../Text/dipnot.xhtml#a39"><sup>[39]</sup></a> modunu uzatmaya yaradığından iyi bir fikirdi) ve kapı çaldığında o öğlen ikinci esrarlı sigaramızı paylaşmayı henüz bitirmiştik - bu ise kötü fikirdi. İnanılmaz gergin haldeki Popçik her nasılsa kafamızın yerinde olmadığını hissediyor ve sanki bize cin çarpmış gibi havlayıp duruyordu - kapıyı duyunca böyle bir şey bekliyormuşçasına derhal o tarafa koştu. Ve göz açıp kapayıncaya dek geri dönüp üstüme atladı. “Lanet olsun,” dedim.</p>

  <p><i>“Ben</i> bakarım,” dedi Boris hemen, Popçik’i koltuğunun altına aldı. Tam bir umursamazlık havasında hop diye ayağa fırladı, ayakları da üstü de çıplaktı. Ama neredeyse bir saniye sonra geri döndü, beti benzi atmıştı.</p>

  <p>Hiçbir şey söylemedi, söylemesine gerek de yoktu. Ayağa kalktım, spor ayakkabılarımı giydim ve bağcıklarını sımsıkı bağladım (olur da kaçmak zorunda kalırsam diye, marketten bir şeyler aşırmadan önce bunu yapmayı alışkanlık haline getirmiştim) ve kapıya gittim. Gelen yine Bay Silver’dı -yine o beyaz spor ceketi, ayakkabı boyası saçlarıyla falan- ama bu defa yanında kollarının her yerini saran soluk mavi dövmeleriyle iri yarı bir adam duruyor ve elinde alüminyum bir beyzbol sopası tutuyordu.</p>

  <p>“Hey, Theodore!” dedi Bay Silver. Beni gördüğü için gerçek anlamda mutlu olmuşa benziyordu. “Ne haber?”</p>

  <p>“İyi,” dedim, esrardan uçmuş kafamın bir anda nasıl düzeliverdiğine hayret ediyordum. “Ya siz?”</p>

  <p>“Fena değil. Şuran fena morarmış, dostum.”</p>

  <p>Refleks olarak uzanıp yanağıma dokundum. “Ah...”</p>

  <p>“Ona bir baktırsan iyi edersin. Arkadaşın babanın evde olmadığını söyledi bana.”</p>

  <p>“Iı, doğru.”</p>

  <p>“Sizde her şey yolunda mı? Bu öğle vaktinde canınızı sıkan herhangi bir sorun var mı?</p>

  <p>“Iıı, hayır, pek sayılmaz,” dedim. Diğer herif tehdit edercesine sopayı sallıyordu, gerçi bunu yapmasa da her türlü tehdit ediciydi zaten ama özellikle tehdit etmek için yaptığının fazlasıyla farkındaydım.</p>

  <p>“Çünkü eğer böyle bir sorun olursa?” dedi Bay Silver. “Herhangi bir sorunun varsa? Bunun çaresine işte <i>böyle</i> bakabilirim.”</p>

  <p>Bu adam neden bahsediyordu? Arkasına, sokağa, arabasına baktım. Camları karartılmış da olsa içinde bekleyen başka adamlar olduğunu görebiliyordum.</p>

  <p>Bay Silver derin bir iç geçirdi. “Hiçbir sorunun olmadığını duyduğuma sevindim, Theodore. Keşke ben de aynısını söyleyebilseydim.”</p>

  <p>“Pardon, anlamadım?”</p>

  <p>“Çünkü mesele şu,” diye devam etti sanki ben hiçbir şey söylememişim gibi. <i>“Benim</i> bir sorunum var. Gerçekten büyük bir sorun. Babanla ilgili.”</p>

  <p>Ne diyeceğimi bilemez halde başımı eğip kovboy çizmelerine baktım. Siyah timsah derisinden yapılmışlardı, yumurta topukluydu, burnu öyle sivriydi ve cilalanıp öyle parlak bir hale getirilmişti ki annemin ofisinde çalışan uçuk stilist Lucie Lobo’nun her zaman giydiği tam kız işi kovboy çizmelerini anımsatmışlardı bana.</p>

  <p>“Bak, durum şöyle,” dedi Bay Silver. “Babana ait elli binlik bir senet tutuyorum elimde. Ve bu benim için büyük sorunlar yaratıyor.”</p>

  <p>“Parayı bir araya getiriyor,” dedim ne diyeceğimi bilemeyerek. “Belki de ne bileyim, ona birazcık daha zaman verseniz...”</p>

  <p>Bay Silver bana baktı. Gözlüklerini düzeltti.</p>

  <p>“Dinle beni,” dedi makul bir ses tonuyla. “Baban bir avuç geri zekâlının sikik bir topun peşinden koşması üzerine kendi kıçını tehlikeye atıyor, yani kullandığım dilin kusuruna bakma. Ama onun gibi bir adama karşı anlayışlı davranmak benim için çok zor. Yükümlülüklerini yerine getirmiyor, ödemeyi üç hafta geciktirdi, telefonlarıma geri dönmüyor,” babamın suçlarını parmaklarıyla bir bir sayıyordu, “bu öğlen benimle buluşmak için plan yapıyor ve sonra ortaya çıkmıyor. Oturup o beleşçiyi kaç saat bekledim ben, biliyor musun? <i>Tam bir buçuk saat.</i> Sanki başka, daha önemli işlerim yokmuş gibi.” Başını yana eğdi. “Baban gibi herifler yüzünden ben ve bu Yurku gibi tipler iş yapıyoruz. Böyle çıkıp evinize gelmek hoşuma gidiyor mu sence? Ta buraya kadar gelmek?”</p>

  <p>Bunun yanıtlanmayı beklemeyen bir soru olduğunu sanmıştım -onlar gibi aklı başında hiçbir adam ta buraya, yaşadığımız yere gelmekten hoşlanmazdı- ama üstünden uzun bir zaman geçtikten sonra o hâlâ bir cevap bekliyormuşçasına yüzüme bakınca sıkıntıyla gözlerimi kırpıştırdım ve “Hayır,” dedim.</p>

  <p><i>“Hayır.</i> Bu doğru, Theodore. Kesinlikle hiç hoşlanmıyorum. Bütün bir öğleden sonramızı baban gibi bir beleşçinin peşinden koşarak harcamaktan başka yapacak daha iyi işlerimiz var, benim de Yurko’nun da, inan bana. Bu yüzden bana bir iyilik yap lütfen ve bu meseleyi iki centilmen gibi yoluna koyabileceğimizi, benimle karşılıklı oturup bu işi çözmesi gerektiğini babana söyle.”</p>

  <p>“Çözmek mi?”</p>

  <p>“Bana olan borcunu getirmesi gerekiyor.” Gülümsüyordu ama pilot gözlüklerinin tepesindeki gri renkli kısım ona rahatsız edici ölçüde itici bir hava katıyordu. “Ve ona bunu benim için yapması gerektiğini söylemeni istiyorum, Theodore. Çünkü buraya bir dahaki gelişimde inan bana bu kadar nazik olmayacağım.”</p>

  <h3 id="sigil_toc_id_82">XVII</h3>

  <p class="p1">Oturma odasına geri döndüğümde Boris çizgi filmin sesini kapatmış sessizce oturuyor ve -az önceki öfkesine rağmen- şimdi kucağında uykuya dalmış olan Popçik’i okşuyordu.</p>

  <p>“Saçma,” dedi kısaca.</p>

  <p>Bu sözcüğü öyle bir telaffuz etmişti ki ne dediğini anlamam için biraz zaman geçmesi gerekti. “Haklısın,” dedim, “ucubenin teki olduğunu söylemiştim sana.”</p>

  <p>Boris kafasını salladı ve sırtını koltuğa yasladı. “O peruklu, ihtiyar Leonard Cohen kılıklı heriften bahsetmiyorum.”</p>

  <p>“Peruk mu takıyor sence?”</p>

  <p>Kimin umurunda der gibi suratını buruşturdu. “O da öyle ama ben şu iri yarı Rus’u kastediyorum, elinde şu metal şey olan, ne diyorsunuz ona?”</p>

  <p>“Beyzbol sopası.”</p>

  <p>“Sırf gözdağı vermek içindi,” dedi küçümseyerek. “Sadece seni korkutmaya çalışıyordu, dingil.”</p>

  <p>“Rus olduğunu nereden biliyorsun?”</p>

  <p>Omuzlarını silkti. “Biliyorum işte. ABD’de kimsede öyle dövmeler olmaz. Rus vatandaşı kesin. Benim de Rus olduğumu anladı, daha ağzımı açtığım anda.”</p>

  <p>Orada öylece oturmuş bomboş baktığımı fark etmeden önce epey bir zaman geçmişti. Boris uyandırmamak için çok usulca hareket ederek Popçik’i kaldırıp koltuğun üstüne koydu. “Bir süre buradan dışarı çıkmak ister misin?”</p>

  <p>“Tanrım,” dedim bir anda kafamı sallayarak -bu ziyaret üstümdeki etkisini her nedense şimdi göstermişti, gecikmiş reaksiyon- “siktir, <i>keşke, </i>babam evde olsaydı. Biliyor musun? Keşke o adam onu eşek sudan gelinceye kadar dövseydi. Ah, keşke. Bunu hak ediyor.”</p>

  <p>Boris ayak bileğime bir tekme attı. Ayakları kirden simsiyahtı ve ayrıca ayak tırnaklarında siyah ojeler vardı, Kotku’nun sayesinde.</p>

  <p>“Dün ne yedim biliyor musun?” dedi neşelenerek. “İki Nestle çikolata yedim ve bir Pepsi içtim.” Boris için bütün çikolatalar ‘Nestle çikolatası’, bütün gazlı içeceklerse ‘Pepsi’ idi. “Peki bugün ne yedim biliyor musun?” Başparmağıyla işaret parmağım birleştirerek sıfır yaptı. <i>“Sıfır.”</i></p>

  <p>“Ben de hiçbir şey yemedim. Bu mal, insanın iştahını kapatıyor.”</p>

  <p>“Evet de benim bir şeyler yemem lazım. Midem...” Suratını buruşturdu.</p>

  <p>“Gidip krep yemek ister misin?”</p>

  <p>“Evet, ne olursa, hiç önemli değil. Paran var mı?”</p>

  <p>“Etrafa bir bakacağım.”</p>

  <p>“Güzel. Sanırım bende de bir beş dolar olacaktı.”</p>

  <p>Boris ayakkabılarını ve gömleğini bulmak için odayı ararken ben yüzüme biraz su çarptım, göz bebeklerimi ve çenemdeki morluğu inceledim, yanlış iliklendiğini görünce gömleğimin düğmelerini baştan ilikledim ve sonra Popçik’i dışarı çıkarmaya gittim, bir süre tenis topunu atarak onunla oyun oynadım, tasmasından tutulup yürüyüşe çıkarılmadığı için kendisini kafese kapatılmış gibi hissettiğini biliyordum. Popçik’le birlikte içeri geri döndüğümüzde Boris -artık giyinikti- aşağa kattaydı; çabucak oturma odasını araştırdık, çeyrekliklerimizi ve onluklarımızı bir araya getiriyor, nereye gitmek istediğimizi ve oraya en çabuk nasıl gideceğimizi konuşuyor, gülüşüp şakalaşıyorduk ki bir anda Xandra’nın evin kapısından içeri girdiğini ve yüzünde tuhaf bir ifadeyle orada öyle dikildiğini fark ettik.</p>

  <p>İkimiz de derhal konuşmayı kestik ve sessizlik içinde bozukluklarımızı saymayı sürdürdük. Xandra’nın normalde eve geldiği zaman değildi ama çalışma programı öyle düzensizdi ki daha önce de bizi böyle şaşırttığı olmuştu. Fakat sonra, tereddüt ediyormuş hissini veren bir sesle adımı söyledi.</p>

  <p>Bozuk paralarla uğraşmayı bıraktık. Xandra bana genelde <i>ufaklık</i> ya da <i>hey sen</i> ya da Theo dışında herhangi bir şekilde seslenirdi. İşyerinde giydiği üniformasının hâlâ üzerinde olduğunu fark ettim.</p>

  <p>“Baban bir araba kazası geçirmiş,” dedi. Sanki bunu bana değil de Boris’e söylüyormuş gibiydi.</p>

  <p>“Nerede?” dedim.</p>

  <p>“İki saat falan önce olmuş. Hastanedekiler beni işyerinden aradı.”</p>

  <p>Boris ve ben birbirimize baktık. “Vay be,” dedim. “Ne olmuş? Arabayı hurdaya mı çevirmiş?”</p>

  <p>“Kanındaki alkol oranı .39’muş.”</p>

  <p>Bu rakam benim için hiçbir anlam ifade etmese de içki içtiği gerçeği ediyordu. “Vay,” dedim, bozuklukları cebime attım. “Eve ne zaman geliyor peki?”</p>

  <p>Boş gözlerle bana baktı. “Eve mi?”</p>

  <p>“Hastaneden yani.”</p>

  <p>Hızlı hızlı kafasını sallıyordu, oturmak için bir sandalye arandı ve sonra bulup oturdu. “Anlamıyorsun.” Yüzündeki ifade bomboş ve bir tuhaftı. “Öldü. Baban ölmüş.”</p>

  <h3 id="sigil_toc_id_83">XVIII</h3>

  <p class="p1">Sonraki altı yedi saat şaşkınlık içinde geçti. Xandra’nın arkadaşlarından birkaçı eve geldi: en yakın arkadaşı Courtney, işyerinden Janet ve Xandra’nın eve davet ettiği her zamanki tiplere kıyasla daha nazik ve normal olan Stewart ile Lisa adlı bir çift. Boris tüm cömertliğiyle Kotku’nun otundan kalanları sarmış ve bu orada bulunan herkes tarafından minnetle karşılanmıştı ve neyse ki biri (Courtney olabilir) pizza sipariş etmişti, nasıl olmuştu da Domino’s’un siparişi ta bizim eve kadar getirmesini sağlamıştı, bilmiyorum çünkü bir yıldan fazladır Boris ve ben aklımıza gelen bütün tatlı sözleri ve bahaneleri kullanıp dil dökmüş ve yalvarmıştık.</p>

  <p>Janet kolunu Xandra’nın beline dolamış yanında oturuyor, Lisa başını okşuyor, Stewart mutfakta kahve yapıyor, Courtney sehpanın üzerinde neredeyse Kotku’nunkiler kadar ustalıklı bir cigara sarıyordu. Boris ve bense serseme dönmüş bir halde arka tarafta bir yerlerde takılıyorduk. Sigaraları hâlâ mutfak tezgâhının üzerindeyken ve eski, beyaz tenis ayakkabıları arka kapının orada dururken babamın öldüğüne inanmak zordu. Görünüşe bakılırsa -bütün bu bilgiler yanlış sıralamada gelmiş, parçaları kafamda birleştirmek zorunda kalmıştım- babam öğlen saat ikiden hemen önce, Lexus’la otobanda yolun yanlış tarafına sapıp karşısına çıkan traktör römorkuna bodoslama dalmış ve oracıkta ölmüştü (şanslıymış ki traktörün şoförü ya da traktöre arkadan çarpan arabanın içindeki yolcular ölmemişti ama arabanın şoförünün bacağı kırılmıştı). Kanda çıkan alkol hem şaşırtıcıydı hem de değildi -onu içerken görmesem de babamın yeniden içmeye başlamış olabileceğinden şüpheleniyordum zaten- ama gördüğüm kadarıyla Xandra’yı en çok şaşkına çeviren babamın müthiş sarhoş olmasından çok (direksiyon başında neredeyse bilinçsiz haldeymiş) kaza mahalliydi - Vegas’ın dışında, batı yönünde, çöle giden yolda. “Bana söylerdi, bana söylerdi,” diye cevap veriyordu kederle, Courtney’nin sorduğu sorulardan biri ya da diğerine, bense ellerimi gözlerimin üstüne kapatmış halde yerde otururken herhangi bir şey hakkında doğruyu söylemenin babamın huyu olduğunu mu sanıyor diye düşünüyordum.</p>

  <p>Boris kolunu omzuma attı. “Haberi yok, değil mi?”</p>

  <p>Bay Silver’dan bahsettiğini biliyordum. “Söylemeli miyim sence...”</p>

  <p>“Nereye gidiyordu?” diye soruyordu Xandra, Courtney ve Janet’a, sanki onların bu bilgiye sahip olmalarını bekliyormuş gibi âdeta öfkeyle. “Ta oralarda ne işi vardı?” Onu böyle iş üniformalarının içinde görmek çok tuhaftı çünkü normalde evin kapısından içeri girdiği anda derhal üstünü değiştirirdi.</p>

  <p>Boris, “Yapması gerektiği gibi o adamla buluşmaya gitmemiş belli ki,” diye fısıldadı.</p>

  <p>“Biliyorum.” Belki de gidip Bay Silver’la karşılıklı oturup konuşmaya <i>niyet etmişti.</i> Ama -annem ve benim çok sık, çok kaçınılmaz biçimde yaptığını bildiğimiz gibi- her zamanki bahanesiyle sakinleşmek amacıyla bir iki kadeh atmak için barın birinde durmuştu muhtemelen. O noktada kafasından ne geçtiğini kim bilebilirdi ki? Bu koşullar altında çıkıp bunu Xandra’ya söylemenin bir faydası yoktu ama daha önce de kesinlikle borçları yüzünden şehirden kaçtığı olmuştu.</p>

  <p>Ağlamadım. Şüphe ve panik soğuk dalgalar halinde yüzüme çarpıp dursa da olup biten her şey son derece gerçek dışı geliyordu ve etrafıma bakınıp babamı aramayı sürdürüyordum, bir odanın içinde onu başkalarınınkinden ayıran sesinin -o rahat, makul, aspirin reklamı sesinin <i>(beş doktordan dördü...)-</i> diğerlerininkinin arasında olmadığı gerçeği tekrar tekrar çarpıyordu yüzüme. Xandra oldukça soğukkanlı olmakla -gözlerinin yaşını silip pizza için tabak getiriyor, herkese başka bir yerden gelmiş gibi görünen kadeh kadeh kırmızı şarap dolduruyordu- yeniden gözyaşlarına boğulmak arasında gidip geliyordu. Bir tek Popçik mutluydu; evde nadiren bu kadar çok insan oluyordu, birinden diğerine koşuyor, tekrar tekrar geri püskürtülmeyi aldırmıyormuş gibi görünüyordu.</p>

  <p>Akşamın ilerleyen saatlerinde, göz yaşartan bir anda -Xandra belki yirminci defa Courtney’nin kollarında ağlıyordu, <i>ah Tanrım, o gitti, inanamıyorum-</i> Boris beni kenara çekti ve “Potter, benim gitmem lazım,” dedi.</p>

  <p>“Hayır, gitme lütfen.”</p>

  <p>“Kotku çılgına dönecek. Çoktan annesinin evinde olmam gerekiyordu! Kırk sekiz saattir beni görmüyor.”</p>

  <p>“Bak, isterse buraya gelebileceğini söyle ona, neler olduğunu anlat. Şimdi gidersen her şey daha da bok olacak.”</p>

  <p>Xandra’nın dikkati misafirler ve üzüntü yüzünden yeterince dağınıktı ve bu sayede Boris üst kata çıkıp Kotku’yu onun yatak odasından arayabildi - genellikle kapısı kilitli tutulan ve Boris’le benim hiç görmediğimiz odadan. Yaklaşık on dakika sonra basamakları hızla inerek aşağıya geldi.</p>

  <p>“Kotku kalmamı söyledi,” dedi yanıma oturmak için koltuğa sığışırken. “Sana ne kadar üzgün olduğunu söylememi istedi.”</p>

  <p>“Vay be,” dedim, dokunsan ağlayacak haldeydim, ne kadar şaşırdığımı ve etkilendiğimi görmesin diye elimle yüzümü ovuşturdum.</p>

  <p>“Eh, yani, nasıl bir şey olduğunu o da biliyor. Onun babası da ölmüş.”</p>

  <p>“Öyle mi?”</p>

  <p>“Evet, birkaç yıl önce. Bir motor kazasında. O kadar da yakın değillermiş...”</p>

  <p>“Kim ölmüş?” dedi Janet, ot ve güzellik ürünleri kokan ipek bluzlu, kıvırcık saçlı varlığıyla bize doğru yanaştı.</p>

  <p>“Başka biri daha mı ölmüş?”</p>

  <p>“Hayır,” dedim kestirip atarak. Janet’tan hoşlanmıyordum - Popper’a bakmaya gönüllü olup sonra onu mama kabıyla baş başa bırakıp eve kilitleyen beyinsiz oydu.</p>

  <p>“Sana sormadım, ona sordum,” dedi, bir adım geri çekilip dumanlı dikkatini Boris’e yönlendirdi. “Biri mi öldü? Yakın olduğun biri?”</p>

  <p>“Birkaç kişi, evet.”</p>

  <p>Janet gözlerini kırpıştırdı. “Nerelisin sen?”</p>

  <p>“Neden soruyorsun?”</p>

  <p>“Sesin çok tuhaf. İngiliz falan gibi ama değil. İngiliz ve Transilvanya karışımı sanki.”</p>

  <p>Boris kahkahalarla güldü. “Transilvanya mı?” dedi azı dişlerini göstererek. “Seni ısırmamı ister misin?”</p>

  <p>“Ah, komik çocuklar,” dedi hayal meyal, şarap kadehinin altıyla hafifçe Boris’in kafasının tepesine vurmadan önce, sonra gitmek üzere olan Stuart ve Lisa’ya hoşça kal demek için yürüyüp uzaklaştı.</p>

  <p>Xandra görünüşe bakılırsa bir hap almıştı. (“Belki de birden fazla,” dedi Boris kulağıma.) Her an bayılıverecekmiş gibi görünüyordu. Boris -ben pisliğin teki olduğum için ama bunu yapmak içimden gelmemişti işte- elindeki sigarayı aldı ve söndürdü, sonra da Courtney’nin onu merdivenlerden çıkarıp kapısı açık kalacak şekilde yatak örtülerinin üstüne yüzüstü yatırdıkları odasına götürmesine yardım etti.</p>

  <p>Boris ve Courtney onun ayakkabılarını çıkarırlarken ben kapı eşiğinde dikiliyordum - bir kerecik de olsa babamla ikisinin sürekli kilitli tuttukları bu odayı görmek ilgimi çekmişti. Kirli bardaklar ve küllükler, bir yığın <i>Glamour</i> dergisi, pufpuf yeşil yatak örtüleri, kullanmama asla izin verilmeyen dizüstü bilgisayar, egzersiz bisikleti - burada bir egzersiz bisikleti olduğu kimin aklına gelirdi? Xandra’nın ayakkabıları çıkmıştı ama üstünü giyinik bırakmaya karar verdiler. “Geceyi burada geçirmemi ister misin?” diye soruyordu Courtney alçak sesle Boris’e.</p>

  <p>Boris, hiç çekinmeden gerindi ve esnedi. Gömleği yukarı sıyrılmıştı ve kot pantolonun beli o kadar düşüktü ki iç çamaşırı giymediğini görebiliyordunuz. “Çok düşüncelisin,” dedi. “Ama artık mışıl mışıl uyuyor, sanıyorum.”</p>

  <p>“Benim için sakıncası yok.” Belki kafam iyiydi -kafam <i>harbiden </i>iyiydi- ama Courtney, Boris’e öyle yakın duruyordu ki sanki onunla sevişmeye çalışıyormuş gibi görünüyordu ve bu çok gülünçtü.</p>

  <p>Yarı tıksırık ya da kahkaha gibi bir ses çıkarmış olmalıydım -ki Courtney tam da Boris’e yaptığım komik hareketi, kapıyı işaret eden başparmağımı görebileceği bir anda bana döndü- <i>onu buradan defet!</i></p>

  <p>“İyi misin sen?” dedi soğuk bir ifadeyle, beni baştan aşağıya süzüyordu. Boris de gülüyordu ama Courtney ona doğru döndüğünde kendini toparlamıştı, yüzünde hisli ve kaygılı bir ifade vardı ve bu beni daha da güldürüyordu.</p>

  <h3 id="sigil_toc_id_84">XIX</h3>

  <p class="p1">Eve gelenlerin hepsi gittiğinde Xandra kendinden geçmişçesine uyuyordu - öyle derin bir uykuydu ki bu, Boris onun (hap ve para buluruz diye talan ettiğimiz) çantasından bir cep aynası çıkardı ve nefes alıp almadığını kontrol etmek için burnunun altına tuttu. Cüzdanında iki yüz yirmi beş dolar vardı, bu parayı aldığım için kendimi hiç de kötü hissetmedim, sonuçta onun kredi kartları ve henüz nakde çevirmediği iki yüz yirmi beş dolarlık bir çeki daha vardı.</p>

  <p>“Xandra’nın gerçek adı olmadığını biliyordum,” dedim, ehliyetini Boris’e doğru fırlattım: turuncuya çalan bir surat, kabartılmış farklı bir saç, isim Sandra Jaye Terrell, hiçbir kısaltması yok. “Bu anahtarların nereyi açtığını merak ediyor musun?”</p>

  <p>Boris -eski bir filmdeki doktor karakteri gibi,yatağın başucunda, hemen yanında oturmuş parmaklarıyla Xandra’nın nabzını ölçüyordu-aynayı kaldırıp ışığa tuttu. <i>“Da, da,”</i> dedi, sonra anlamadığım bir şeyler mırıldandı.</p>

  <p>“Ha?”</p>

  <p>“Baygın.” Bir parmağıyla Xandra’nın omzunu dürtükledi ve sonra uzanıp bir dolu ıvır zıvırı ayıkladığım komodin çekmecesine bir göz attı: bozukluklar, oyun pulları, dudak parlatıcısı, bardak altlıkları, takma kirpikler, aseton, yırtık pırtık bir kitap <i>(Hatalı Alanlarınız),</i> parfüm numuneleri, eski tip kasetler, süresi on yıl önce dolmuş sigorta kartları ve Reno’daki bir hukuk bürosunun üstünde ALKOLLÜ ARAÇ KULLANIMI VE BÜTÜN UYUŞTURUCU SUÇLARINI TEMSİL EDİYORUZ yazan eşantiyon kibrit kutuları.</p>

  <p>“Hey, bunlar benim olsun,” dedi Boris uzanıp bir kutu prezervatifi cebe attı. “Bu da ne?” İlk bakışta teneke kola kutusuna benzeyen bir şeyi eline almıştı ama sallayınca tıngırdadı. Kulağını kutuya dayadı. “Ha!” deyip bana doğru fırlattı.</p>

  <p>“Aferin.” Kapağını çekip çıkardım -çakma olduğu çok belliydi- ve içindekileri komodinin üstüne boşalttım. “Vay,” dedim birkaç saniye sonra. Görünüşe göre Xandra bahşişlerini -kısmen nakit, kısmen oyun pulu- bunun içinde saklıyordu. Bir dolu başka şey daha vardı -o kadar çoktu ki neye bakacağımı şaşırıyordum- ama gözlerim doğruca babam evi terk etmeden hemen önce annemin kaybettiği elmas zümrüt küpelere kaydı. “Vay,” dedim bir kez daha, küpelerin tekini başparmağımla işaret parmağımın arasında tutup havaya kaldırarak. Annem her kokteylde ya da şık giyimli ortamda bu küpeleri takardı - taşlarının mavi-yeşil şaffaflığı, o muzip sabahın üçü pırıltısı en az gözlerinin rengi ya da saçlarının baharatsı yoğun kokusu kadar ona ait bir parçaydı.</p>

  <p>Boris kesik kesik gülüyordu. Derhal gözüne çarpan nakit paranın arasından bir film kutusu bulup çıkarmış, titreyen ellerle kapağını açmıştı. Serçe parmağının ucunu içine batırıp tadına baktı. “Bingo,” dedi, parmağını diş etlerine sürdü. “Kotku buraya gelmediğine çok pişman olacak.”</p>

  <p>Avuçlarımın içindeki küpeleri ona doğru uzattım.</p>

  <p>“Oo, güzel,” dedi, onlara doğru düzgün bakmamıştı bile. Komodinin üstüne döktüğü bir yığın tozu toparlıyordu. “Onlar için birkaç bin dolar alırsın.”</p>

  <p>“Bunlar annemindi.” Babam annemin takılarının çoğunu daha New York’tayken satmıştı, alyansı da dâhil. Ama şimdi -görüyordum ki- Xandra bu takıların bir kısmını kendine ayırmıştı ve seçtiği şeyleri görünce tuhaf biçimde üzülmüştüm - inciler ya da yakut broş değil de annemin ergenlik günlerinden kalma, pahalı olmayan şeylerdi bunlar, hatta lisenin ilk yılından kalma, at nalı, bale ayakkabısı ve dört yapraklı yonca şıkırtılı şans bilekliğini bile almıştı.</p>

  <p>Boris doğruldu, burun deliklerini sıkıştırdı, boru haline getirdiği banknotu bana uzattı. “Biraz ister misin?”</p>

  <p>“Hayır.”</p>

  <p>“Hadi ama. Kendini daha iyi hissettirecek.”</p>

  <p>“Hayır, sağ ol.”</p>

  <p>“Burada dört beş paket kadar kokain olmalı. Belki daha fazla! Bir tanesini kendimize ayırıp gerisini satabiliriz.”</p>

  <p>“Sen bu malı kullanmış mıydın daha önce?” dedim şüpheyle Xandra’nın yüzükoyun yatan bedenine bakarak. Kendinde olmadığı gayet belli olsa da bu tarz konuşmaları onun yanında yapmaktan hoşlanmıyordum.</p>

  <p>“Evet. Kotku bayılıyor buna. Pahalıdır gerçi.” Bir dakika için bilincini yitirmişe benziyordu, sonra hızlı hızlı gözlerini kırpıştırdı. “Vay be. Hadi hadi,” dedi gülerek. “Al bak. Neler kaçırdığını bilmiyorsun.”</p>

  <p>“Ben yeterince boktan bir haldeyim,” dedim elimdeki paraları toparlayarak.</p>

  <p>“Evet ama bu seni ayıltacak.”</p>

  <p>“Boris, ben artık oyalanamam,” dedim, küpeleri ve şans bilekliğini cebime koydum. “Eğer gideceksek şimdi gitmemiz lazım. İnsanlar çıkıp gelmeden.”</p>

  <p>“Hangi insanlar?” dedi Boris kuşkuyla, parmağını burnunun altına sürtüyordu.</p>

  <p>“İnan bana, göz açıp kapayıncaya kadar olup bitiyor. Çocuk hizmetleri geliveriyor, birdenbire.” Nakit paraları saydım - bin üç yüz yirmi bir dolar artı bozukluklar, oyun pullarının değeri bundan da fazlaydı, beş bin dolara yakındı ama onları da Xandra’ya bırakabilirdik. “Yarısı sana, yarısı bana,” dedim, elimdeki paraları iki eşit parçaya bölmeye başladım. “Burada iki bilet almaya yetecek para var. Son uçuşu yakalamak için harhalde artık çok geç ama yine de evden çıkıp havaalanına gidecek bir araba bulmamız lazım.”</p>

  <p>“Şimdi? Bu gece mi?”</p>

  <p>Paraları saymayı bırakıp ona baktım. “Burada kimsem yok benim. Hiç kimse. <i>Nada.</i> Beni daha ne olduğunu bile anlamadan evin birine sokuverecekler.”</p>

  <p>Boris başıyla Xandra’yı işaret etti, yatağın üzerinde yüzükoyun yatmış haliyle daha çok ölü birine benziyor olması sinir bozucuydu. “Peki ya o ne olacak?”</p>

  <p>“Ne saçmalıyorsun sen be?” dedim kısa bir duraksamadan sonra. “Ne yapalım? Uyanıp onu soyup soğana çevirdiğimizi görmesini mi bekleyelim?”</p>

  <p>“Bilmem,” dedi Boris şüpheyle Xandra’ya bakarak. “Ona acıyorum nedense.”</p>

  <p>“Acıma o zaman. <i>O</i> beni istemiyor. Başına kaldığımı anladığı anda onları kendisi arayacaktır.”</p>

  <p>“Onlar? Bu <i>onlar</i> kimmiş anlamıyorum ben.”</p>

  <p>“Boris, ben reşit değilim.” İçimde fazla tanıdık bir panik duygusunun yükseldiğini duyumsuyordum - belki bir ölüm kalım meselesi değildi ama o anda bana öyle geldiği kesindi, ev dumanla doluyor, bütün çıkışlar kapanıyordu sanki. “Senin ülkende nasıl işliyor bilmiyorum ama benim ne bir ailem kaldı ne de arkadaşım...”</p>

  <p>“Ben! Ben varım ya!”</p>

  <p>“Sen ne yapacaksın ki? Beni evlat mı edineceksin?” Ayağa kalktım. “Bak, eğer geleceksen acele etmeliyiz. Pasaportun var mı? Uçağa binerken ihtiyacımız olacak.”</p>

  <p>Boris elerini havaya kaldırarak o Rusvari <i>bu kadarı yeterli</i> hareketini yaptı. “Bekle! Her şey çok hızlı olup bitiyor.”</p>

  <p>Kapıya doğru giderken yarı yolda durdum. “Senin sorunun ne, Boris?”</p>

  <p><i>“Benim</i> sorunum mu?”</p>

  <p>“Kaçmayı isteyen <i>sendin</i>! Seninle gitmemi isteyen sendin! Daha dün gece.”</p>

  <p>“Nereye gidiyorsun? New York’a mı?”</p>

  <p>“Başka nereye olacak?”</p>

  <p>“Ben sıcak bir yere gitmek istiyorum,” dedi hemen. “Kaliforniya’ya.”</p>

  <p>“Sen kafayı yemişsin. Kimi tanıyoruz ki orada?..”</p>

  <p>“Kaliforniya!” diye bağırdı.</p>

  <p>“Peki...” Kaliforniya hakkında ben neredeyse hiçbir şey bilmiyor olsam da (mırıldanıp durduğu “California Über Alles” şarkısı dışında) Boris’in benden de az şey bildiği kesindi. “Kaliforniya’nın neresine? Hangi şehre?”</p>

  <p>“Kimin umurunda?”</p>

  <p>“Orası büyük bir eyalet.”</p>

  <p>“Müthiş! Çok eğlenceli olacak. Kafamız sürekli kıyak olacak, kitap okuyacağız, kamp ateşi yakacağız. Kumsalda uyuyacağız.”</p>

  <p>Katlanılamayacak kadar uzun bir süre ona baktım. Yüzü alev alev yanıyordu ve kırmızı şarap yüzünden ağzının etrafı simsiyah leke olmuştu. “Pekâlâ,” dedim, adımımı uçurumdan aşağı attığımın ve hayatımın en büyük hatasını yapmak üzere olduğumun gayet farkındaydım; ufak çaplı hırsızlıklar, dilenci kutusu, yol kenarlarında uyuklamalar ve evsizlik, kendimi asla toparlayamayacağım bir rezillik.</p>

  <p>Neşeliydi. “Sahile gidiyoruz o halde? Hı?”</p>

  <p>İnsan yanlış yola işte böyle sapıyordu: bu kadar çabuk. “Sen nereye istersen,” dedim gözlerimin önüne düşen saçları geriye atarak. İnanılmaz yorgun ve bitkindim. “Ama hemen gitmemiz lazım. Lütfen.”</p>

  <p>“Nasıl yani, hemen şimdi?”</p>

  <p>“Evet. Eve gidip bir şeyler alman gerekiyor mu?”</p>

  <p><i>“Bu gece?”</i></p>

  <p>“Ben şaka yapmıyorum, Boris.” Onunla tartışmak içimdeki paniğin yeniden yükselmesine neden oluyordu. “Ben öyle oturup bekleyemem...” Tablo sorun yaratacaktı, onu nasıl halledeceğimden emin değildim ama Boris’i evden çıkarır çıkarmaz bir şeyler bulabilirdim. “Hadi, lütfen.”</p>

  <p>“Devlet Koruması Amerikada o kadar kötü mü?” dedi Boris şüpheyle. “Sanki polisler kadar kötülermiş gibi anlatıyorsun.”</p>

  <p>“Benimle geliyor musun? Evet mi, hayır mı?”</p>

  <p>“Biraz zamana ihtiyacım var. Demek istediğim,” dedi, peşimden geliyordu, “hemen şimdi gidemeyiz! Cidden, yemin ederim. Birazcık bekle. Bana bir gün ver! Bir güncük!”</p>

  <p>“Neden?”</p>

  <p>Ne diyeceğini bilemez haldeydi. “Yani, şey çünkü...”</p>

  <p>“Çünkü?..”</p>

  <p>“Çünkü... çünkü Kotku’yu görmem gerek! Ve daha bir sürü şey! Ciddiyim, <i>bu gece</i> gidemezsin,” diye tekrarladı ben hiçbir şey söylemeyince, gözünün önündeki saçları geriye itti. “Güven bana. Pişman olacaksın, çok ciddiyim. Bizim eve gel! Gitmek için sabaha kadar bekleyelim!”</p>

  <p>“Ben bekleyemem,” dedim sertçe, paranın benim payıma düşen yarısını alıp odama doğru yürüdüm.</p>

  <p>“Potter...” peşimden geliyordu.</p>

  <p>“Evet?”</p>

  <p>“Sana söylemem gereken çok önemli bir şey var.”</p>

  <p>“Boris,” dedim ona doğru dönüp, “ne diyorsun ya? Ne var?” dedim karşılıklı durmuş birbirimize bakarken. “Bir şey söyleyeceksen hiç durma, hemen söyle.”</p>

  <p>“Korkarım seni kızdıracak.”</p>

  <p>“Neymiş? Ne yaptın?”</p>

  <p>Boris sesini çıkarmıyor, başparmağının kenarını kemiriyordu.</p>

  <p>“Eee, ne?”</p>

  <p>Gözlerini kaçırdı. “Kalmak zorundasın,” dedi belli belirsiz. “Hata yapıyorsun.”</p>

  <p>“Unut gitsin,” dedim, yeniden arkamı döndüm. “Benimle gelmek istemiyorsan gelme, tamam mı? Ama ben bütün gece burada zaman harcayamam.”</p>

  <p>Boris yastık kılıfının içinde ne olduğunu sorabilirdi -öyle sanıyordum- hele de şu fazla hevesli sarıp sarmalama işinden sonra aldığı şişkin ve tuhaf şekilden sonra. Ama onu yatak başlığının arkasından çıkarıp (iPodum, defterim, şarj aletim, <i>Yel, Kum ve Yıldızlar,</i> annemin birkaç fotoğrafı, diş fırçam ve birkaç giysi ile birlikte) küçük valizime koyarken sadece kaşlarını çatıp baktı, hiçbir şey söylemedi. Dolabımın arkasından okul ceketimi (annem ilk aldığı zaman bana çok büyük gelirken şimdi çok küçük geliyordu) alınca kafasını salladı ve “Bu, çok iyi fikir,” dedi.</p>

  <p>“Ne?”</p>

  <p>“Seni daha az evsiz gösterecek.”</p>

  <p>“Kasım ayındayız,” dedim. New York’tan sadece bir tanecik kalın kazak getirmiştim, ceketi de valize koyup fermuarını çektim. “Hava soğuk olacak.”</p>

  <p>Boris yüzünde küstah bir ifadeyle duvara yaslandı. “Ne yapacaksın peki? Sokakta mı, tren istasyonunda mı, nerede yaşayacaksın?”</p>

  <p>“Daha önce yanlarında kaldığım arkadaşımı arayacağım.”</p>

  <p>“O insanlar seni istiyor olsalardı çoktan evlat edinirlerdi zaten.”</p>

  <p>“Edinemediler! Nasıl edineceklerdi ki?”</p>

  <p>Boris kollarını göğsünde kavuşturdu. “Seni istemedi o aile. Bunu bana sen kendin söyledin, hem de kaç defa. Hem onlardan hiç haber de almadın.”</p>

  <p>“Bu doğru değil,” dedim, kısacık bir an için tereddüt ettikten sonra. Daha birkaç ay önce Andy bana uzunca (ona göre uzun sayılırdı) bir e-posta göndermiş, okulda olup bitenlerden, bizim sınıftaki kızlara sarkıntılık eden tenis hocası skandalından bahsetmişti, gerçi o hayat bana artık o kadar uzaktı ki okuduklarım sanki hiç tanımadığım insanlar hakkındaymış gibi hissetmiştim.</p>

  <p>“Çok fazla çocuk?” dedi Boris, ukala bir tavırla. “Kalacak yer yok? Biraz olsun hatırladın mı bari? Annesinin ve babasının gitmenden memnuniyet duyduklarını söylemiştin.”</p>

  <p>“Siktir git.” Başıma çoktan büyük bir ağrı saplanmıştı bile. Sosyal Hizmetler yine ortaya çıkıp beni bir arabanın arkasına koyarlarsa ne yapacaktım? Kimi arayacaktım Nevada’da? Bayan Spear? The Playa? Bize model almadan model tutkalı satan şişman model dükkânı tezgâhtarını mı?</p>

  <p>Boris alt kata kadar peşimden geldi, aşağıda, oturma odasının ortasında işkence edilmiş gibi görünen Popper tarafından durdurulduk - bizi görür görmez hemen yanımıza koşmuş, sonra durmuş ve neler olup bittiğini biliyormuş gibi ikimize bakmaya başlamıştı.</p>

  <p>“Ha siktir,” dedim, çantamı yere bıraktım. Bir sessizlik oldu. “Boris,” dedim, “sen...”</p>

  <p>“Hayır.”</p>

  <p>“Peki ya Kotku...”</p>

  <p>“Hayır.”</p>

  <p>“Peki, siktirin gidin,” dedim Popper’ı kaldırıp kolumun altına sıkıştırarak. “Onu kilitleyip açlıktan ölmeye terk etsin diye burada bırakamam.”</p>

  <p>“Peki nereye gidiyorsun?” dedi Boris ben ön kapıya doğru yönelince.</p>

  <p>“Ha?”</p>

  <p>“Yürüyerek? Havaalanına mı?”</p>

  <p>“Bekle,” dedim, Popçik’i yere koydum. Bir anda midem bulanmış ve içtiğim kırmızı şarabı hemen oracıkta halıya kusuverecekmişim gibi hissetmiştim. “Uçağa köpek alırlar mı?”</p>

  <p>“Hayır,” dedi Boris acımasızca, kemirdiği tırnağını yere tükürdü.</p>

  <p>Tam bir pislik gibi davranıyordu, onu yumruklamak istiyordum. “Tamam o zaman,” dedim. “Belki havaalanında birileri onu almak ister. Ya da siktir ya, trenle giderim ben de.”</p>

  <p>Yine alaycı bir şey söyleyecekti, dudakları çok iyi tanıdığım bir biçimde büzüldü ama tam da o anda -ansızın- yüzünde bocalayan bir ifade belirdi ve arkama dönüp baktığımda merdivenlerin başındaki sundurmada ayakta zor duran, rimeli akmış, çıldırmış gibi bakan Xandra’yı gördüm.</p>

  <p>Donakalmış bir halde ona bakıyorduk. Yüzyıllar kadar uzun gelen bir süre geçtikten sonra, ağzını açtı, sonra tekrar kapadı, dengesini bulmak için tırabzana tutundu ve sonra çatlak bir sesle konuştu: “Larry anahtarlarını banka kasasına mı bırakmış?”</p>

  <p>Donakalmış bir halde ona baktık, sorusuna yanıt beklediğini anlayıncaya kadar epey zaman geçmişti. Saçları karmakarışıktı, kafası tamamen karışmışa benziyordu ve olduğu yerde düzgün duramıyor, her an merdivenlerden yuvarlanıverecekmiş gibi görünüyordu.</p>

  <p>“Iıı, evet,” dedi Boris yüksek sesle. “Yani hayır.” Ve sonra, Xandra orada öyle dikilmeye devam edince, “Her şey yolunda. Sen yatağına geri dön,” diye karşılık verdi.</p>

  <p>Xandra bir şeyler mırıldandı ve -ayaklarının üzerinde doğru dürüst duramaz halde- sendeleye sendeleye uzaklaştı. İkimiz bir süre hiç kıpırdamadan olduğumuz yerde kalakaldık. Sonra -sessizce, ensemde bir karıncanlanma hissiyle- çantamı aldım ve ön kapıdan çıktım (o evi ve onu son görüşüm oldu bu, gerçi şöyle dönüp son bir kez bakmadım bile), Boris ve Popçik de arkamdan geldi. Üçümüz birlikte, hızla yürüyerek evden uzaklaşıp sokağın sonuna vardık, Popçik’in tırnakları kaldırımın üzerinde tıkırdıyordu.</p>

  <p>“Pekâlâ,” dedi Boris, süpermarkette yakalanmaktan kıl payı kurtulduğu zamanlarda takındığı neşeli ses tonuyla. Tamam. Belki de öyle <i>düşündüğüm kadar</i> kendinden geçmemiş olabilir.”</p>

  <p>Soğuk terler dökmüştüm ve gece havası -biraz serin olsa da- iyi gelmişti. Batı taraflarında sessiz Frankenstein şimşekleri karanlığı ikiye bölüyordu.</p>

  <p>“Yani en azından ölmemiş, ha?” Kıkırdadı. “Onun için endişeleniyordum. Tanrım.”</p>

  <p>“Telefonunu kullanayım mı?” dedim, kollarımı ceketime sokmaya çalışıyordum. “Bir araba çağırmam lazım.”</p>

  <p>Cebini kurcaladı ve telefonu bana doğru uzattı. Kullan at telefonlardandı bu, Kotku’ya göz kulak olmak için almıştı.</p>

  <p>Arama yaptıktan sonra telefonu ona geri uzattığımda, “Hayır, sende kalsın,” dedi ellerini havaya kaldırarak. Lucky Taksi, 777-7777, bu numara Vegas’taki tüm güven vermeyen otobüs duraklarının oturaklarına yapıştırılmış olurdu. Sonra cebinden bir tomar para -Xandra’dan aldığımız paranın ona düşen yarısını- çıkarıp zorla bana vermeye çalıştı.</p>

  <p>“Unut gitsin,” dedim, arkama dönüp kaygıyla eve doğru baktım. Yeniden uyanır da bizi bulmak için sokağa çıkar diye korkuyordum. “O para senin.”</p>

  <p>“Hayır! Senin ihtiyacın olabilir!”</p>

  <p>“İstemiyorum,” dedim, zorla elime tutuşturmaya kalkışmasını engellemek için ellerimi ceplerime soktum. “Hem senin de paraya ihtiyacın olabilir.”</p>

  <p>“Hadi ama, Potter! Keşke <i>hemen şu anda</i> gitmeseydin.” Eliyle sokağı, sıra sıra dizili boş evleri gösterdi. “Bizim eve gelmeyeceksen bile bir iki gün şunlardan birinde kalsana! Şuradaki tuğla evin içinde mobilya bile var. İstersen sana yiyecek bir şeyler de getiririm.”</p>

  <p>“Ya da hey, Domino’s’u da arayabilirim,” dedim telefonu ceketimin cebine koyarken. “Sonuçta artık ta buraya kadar sipariş getiriyorlar.”</p>

  <p>Yüzünü buruşturdu. “Hemen kızma.”</p>

  <p>“Kızmıyorum.” Doğrusu, kızmıyordum da ama zihnim öyle allak bullak olmuştu ki bir anda uyanıp suratımda bir kitapla uyuyakaldığımı anlayacakmışım gibi hissediyordum. Boris’in gökyüzüne bakıp kendi kendine annemin en sevdiği Velvet Underground şarkılarından birinin sözlerini mırıldandığını fark etmiştim: <i>But if you close the door... the night could last forever...</i><a id="k40" href="../Text/dipnot.xhtml#a40"><sup>[40]</sup></a></p>

  <p>“Peki ya sen?” dedim gözlerimi ovuşturarak.</p>

  <p>“Ha?” dedi yüzünde bir gülümsemeyle bana bakarak.</p>

  <p>“Senden ne haber? Seni bir daha görecek miyim?”</p>

  <p>“Belki,” dedi, Karmeyvrallag’daki Bami ve meyhanecinin karısı Judy’yle ve hayatında ayrılması gereken diğer herkesle vedalaşırken kullandığını sandığım aynı neşeli ses tonuyla. “Kim bilir?”</p>

  <p>“Bir iki gün içinde yanıma gelecek misin?”</p>

  <p>“Şey...”</p>

  <p>“Sonradan katıl bana. Bir uçak bileti al, paran var. Seni arayıp nerede olduğumu söylerim. Hayır deme sakın.”</p>

  <p>“Peki o zaman,” dedi Boris aynı neşeli sesle. “Hayır demeyeceğim.” Ama aslında hayır <i>dediği</i> ses tonundan gayet belliydi.</p>

  <p>Gözlerimi kapadım. “Ah, Tanrım.” Öyle yorgundum ki ayakta zor duruyordum; uzanıp yere yatıverme isteğiyle savaşmak zorunda kalıyordum, somut bir çekim gücü beni kaldırıma doğru çekiyordu. Gözlerimi açtığımda Boris’in kaygılı bir yüzle bana baktığını gördüm.</p>

  <p>“Şu haline bak,” dedi. “Neredeyse yere yığılacaksın.” Elini cebine attı.</p>

  <p>“Hayır, hayır, hayır,” dedim, elinde ne olduğunu görünce geri çekilerek. “Asla olmaz. Unut gitsin.”</p>

  <p>“Kendini daha iyi hissedeceksin!”</p>

  <p>“Diğer mal için de aynı şeyi söylemiştin.” Daha fazla su yosunuyla ya da şarkı söyleyen yıldızlarla uğraşacak halde değildim. “Ciddiyim, kesinlikle istemiyorum.”</p>

  <p>“Ama bu farklı. Tamamen farklı. Seni <i>ayıltacak.</i> Zihnini açacak, söz veriyorum.”</p>

  <p>“Peki.” İnsanı ayıltıp zihnini açacak türden bir uyuşturucu pek Boris’in tarzı değildi aslında ama bana kıyasla daha kafası yerinde göründüğü açıktı.</p>

  <p>“Bana bak,” dedi ciddi bir ses tonuyla.</p>

  <p>“Evet.”</p>

  <p>Beni kandırdığının farkındaydı. “Sence ben saçmalıyor muyum? Bunları kafamdan mı uyduruyorum? Hayır, ben sadece yardımcı olmaya çalışıyorum! Al,” dedi elinin tersine bir parça dökerek, “hadi. Seni besleyeyim.”</p>

  <p>Bir tarafım beni oyuna getireceğini bekliyordu, oracıkta bayılacağımı ve kim bilir nerede, belki de sokağın karşısındaki boş evlerden birinde gözlerimi açacağımı düşünüyordu. Bütün bunları kafaya takamayacak kadar yorgundum, hem belki daha iyi bile olurdu. Öne doğru eğildim ve burun deliklerimden birine parmağının ucuyla bastırmasına izin verdim. “İşte!” dedi beni cesaretlendirerek. “İşte böyle. Şimdi içine çek.”</p>

  <p>Neredeyse hemen o dakikada, <i>gerçekten</i> daha iyi hissettim. Mucize gibiydi. “Vay be,” dedim o keskin, tatlı sızıdan sonra burnumu sıkarak.</p>

  <p>“Ben sana söylemedim mi?” Biraz daha dökmeye başlamıştı bile. “Al bakalım, diğer burnuna. Sakın nefes verme. Tamam, <i>şimdi.”</i></p>

  <p>Her şey gözüme daha aydınlık ve daha açık görünmeye başlamıştı, Boris bile.</p>

  <p>“Ben sana ne dedim?” Daha çok kendi kendine konuşuyor gibiydi şimdi. “Beni dinlemediğin için üzgün müsün?”</p>

  <p>“Sen bunu satacak mısın şimdi, <i>Tanrım,”</i> dedim gökyüzüne bakarak. “Neden?”</p>

  <p>“Doğrusu, çok para ediyor. Birkaç bin dolar kadar.”</p>

  <p>“Bu kadarcığı?”</p>

  <p>“Bu kadarcık değil bu! Kim bilir kaç gram, belki yirmi, belki daha fazla. Küçük parçalara ayırıp K. T. Bearman gibi kızlara satarsam bir servet kazanırım.”</p>

  <p>“Sen K. T. Bearman’ı tanıyor musun?” Bizden bir sınıf büyük olan Katie Bearman’ın kendi arabası vardı - siyah, üstü açılır bir araba ve bizim sosyal çevremizden öyle uzaktı ki bize göre âdeta bir film yıldızı sayılırdı.</p>

  <p>“Tabii. Skye, K.T., Jessica, bütün o kızları. Her neyse,” bana yeniden o küçük şişeyi teklif etti, “Kotku’ya o istediği klavyeyi alabilirim artık. Para derdimiz bitti.”</p>

  <p>Biraz ileri geri yürüdükten sonra gelecek ve genel olarak her şey hakkında kendimi daha iyimser hissetmeye başlamıştım bile. Ve biz orada durmuş burunlarımızı ovuşturur ve sokağın ortasında geyik yaparken, Popper merakla bize bakarken, New York’un mükemmelliği tam da dilimin ucundaydı, gerçekleştirilmesi mümkün bir gözden kayboluştu. “Yani, orası harika,” dedim. Sözcükler içimden döne döne, yuvarlanarak çıkıyorlardı. “Gerçekten gelmek <i>zorundasın.</i> Brighton Plajı’na gideriz, bütün Ruslar orada takılır. Yani ben daha hiç gitmedim. Ama oraya giden bir tren var, hattın son durağı orası. Orada büyük bir Rus topluluğu var, tütsülenmiş balık ve mersin balığı yumurtası yapan restoranlar var. Annemle hep bir gün oraya gitmekten bahsederdik, birlikte çalıştığı kuyumcu ona gidilecek iyi yerleri söylemişti ama hiç fırsatını bulamadık. Harika olduğundan eminim. Hem hani okul için yetecek param var, sen de <i>benim</i> okuluma gidebilirsin. Hayır, kesinlikle gidebilirsin. Benim bursum var. Yani vardı. Ama adam dedi ki hesabımdaki para eğitim için kullanıldığı müddetçe sorun yok, <i>herhangi</i> birinin eğitimi için olabilir. Sadece benim değil. İkimize yeter de artar bile. Gerçi yani devlet okulu da olur, New York’taki devlet okulları iyidir, o okullara giden birilerini tanıyorum, bana devlet okulu da uyar.”</p>

  <p>Ben hâlâ gevezelik etmeye devam ediyordum ki Boris, “Potter,” dedi. Ben daha ona karşılık vermeye fırsat bulamadan iki elini birden yüzüme koydu ve beni dudağımdan öptü. Ve ben öyle kalakalmış, gözlerimi kırpıştırırken -ben daha ne olduğunu anlayamadan olup bitivermişti- Popper’ı kollarından tutup kaldırdı ve onu da havada, burnunun ucundan öptü. Sonra köpeği bana uzattı. “Araban orada,” dedi Popper’ın kafasını son defa okşarken. Ve dönüp baktığımda -hakikaten- bir araba yolun karşı tarafında yavaş yavaş ilerliyor, adresi bulmaya çalışıyordu.</p>

  <p>Karşılıklı durmuş birbirimize bakıyorduk, ben tamamen afallamış bir halde, zor nefes alıyordum.</p>

  <p>“Bol şans,” dedi Boris. “Seni unutmayacağım.” Sonra Popper’ın kafasını okşadı. “Hoşça kal, Popçik. Ona iyi bak, tamam mı?” dedi bana.</p>

  <p>Daha sonra -taksideyken ve sonrasında da- o anı başa alacak ve öylesine el sallayıp yürüyüp gittiğime hayret edecektim. Neden kolundan tutup ona son bir kez daha arabaya binmesi için yalvarmamıştım, <i>hadi ama, lanet olsun, Boris, okulu kırmak gibi işte, güneş açtığında mısır tarlalarına bakarak kahvaltı ederiz</i>? Doğru anda doğru şekilde sorsaydım, ne dersem diyeyim yapacağını bilecek kadar iyi tanıyordum onu ve daha ona arkamı dönerken bile arkamdan koşup geleceğini ve gülerek arabada yanıma oturuvereceğini biliyordum, ona son bir kez daha sorsaydım eğer.</p>

  <p>Ama sormadım. Ve doğrusu, sormadığım belki de daha iyi olmuştu - tabii bunu şimdi söylüyorum ama o zamanlar uzun bir süre pişmanlık duyacaktım bundan. Her şeyden çok, bu alışılmadık gevezelik eden ve konuşmak isteyen halimde, dilimin ucuna kadar gelen, sokağın ortasında yüksek sesle söylemesem de ikimizinde gayet bildiği bir şey olmasına rağmen asla dile getirmediğim şeyi ağzımdan kaçırmadığıma memnundum - bu, elbette, <i>seni seviyorumdu.</i></p>

  <h3 id="sigil_toc_id_85">XX</h3>

  <p class="p1">Çok yorgundum ve uyuşturucunun etkisi uzun sürmedi, en azından kendini iyi hissetme kısmı.</p>

  <p>Taksi şoförü -konuşmasından anladığım kadarıyla buraya sonradan gelmiş bir New Yorkluydu- bir şeylerin yolunda olmadığını hemen çaktı ve bana Ulusal Kaçak Bürosu’nun santralinin kartını vermeye çalıştı ama almadım. Beni tren istasyonuna götürmesini istediğimde (Vegas’ta tren var mı onu bile bilmiyordum ama olmalıydı herhalde) kafasını salladı ve “Biliyorsun, değil mi, ufaklık, Amtrak trenlerine köpek almıyorlar?” dedi.</p>

  <p>“Almıyorlar mı?” dedim, kalbim sıkışıyordu.</p>

  <p>“Uçağa belki alırlar, bilmiyorum.” Biraz kilolu, bebek yüzlü, genç bir adamdı, hızlı konuşuyor, üstünde PENN &amp; TELLER: RIO’DA SAHNEDE yazan bir tişört vardı. “Onu koyacağın bir kutu falan olmalı ama. Belki de senin için en iyisi otobüstür. Ama belli bir yaşın altındaki çocukların ebeveyn izni olmadan seyahat etmesine izin vermiyorlar.”</p>

  <p>“Sana söyledim! Babam öldü! Kız arkadaşı da beni doğudaki ailemin yanına gönderiyor.”</p>

  <p>“Tamam, hey, endişeleneceğin hiçbir şey yok o zaman, değil mi?”</p>

  <p>Yolculuğun geri kalanı boyunca çenemi kapalı tuttum. Babamın öldüğü gerçeğini daha tam olarak idrak edememiştim ve arada bir otobanda hızla geçip giden ışıklar mide bulandırıcı bir akın halinde üstüme çullanıp bunu hatırlatıyorlardı. Bir kaza. Hiç olmazsa New York’tayken sarhoş halde araba kullanmasından endişelenmiyorduk - en büyük korkumuz bir arabanın önüne düşmesi ya da sabaha karşı üçte barın birinden sendeleye sendeleye çıkarken cüzdanı için bıçaklanmasıydı. Naaşına ne olacaktı peki? Annemin küllerini Central Park’a saçmıştım, aksi yönde bir kural olmasına rağmen üstelik, bir akşam hava kararırken Andy ile birlikte göletin batı tarafındaki ıssız bir yere gitmiş ve -Andy etrafı kolaçan ederken- küpü boşaltmıştım. Beni ondan geri kalanları etrafa saçıyor olmaktan çok daha fazla rahatsız eden şey, elimdeki küpün gazetedeki porno ilanlarından koparılma parçalarla sarılmış olmasıydı: SABUNLU ASYALI ÇITIRLAR ve ISLAK SICAK ORGAZMLAR, ay taşı rengindeki gri toz mayıs alacakaranlığında havalanıp dağılırken gözüme çarpan rastgele ifadelerden ikisiydi.</p>

  <p>Derken ışıklar yandı ve araba durdu. “Pekâlâ, ufaklık,” dedi şoför kolunu koltuğunu arkasına dayayıp bana doğru dönerek. Greyhound otobüs terminalinin park alanındaydık. “Adın ne demiştin?”</p>

  <p>“Theo,” dedim hiç düşünmeden ve daha o anda pişman oldum.</p>

  <p>“Pekâlâ, Theo. Ben J.P..” Elimi sıkmak için arka koltuğa kadar uzandı. “Bir konuda tavsiye vermemi ister misin?”</p>

  <p>“Tabii,” dedim hafiften korkuya kapılarak. Olup biten bunca şeyin arasında ki çok şey olup bitiyordu, bu adamın Boris’in beni sokağın ortasında öptüğünü görmüş olabileceği düşüncesi beni inanılmaz rahatsız ediyordu.</p>

  <p>“Beni hiç ilgilendirmez ama bu tüy yumağını içine koyacağın bir şey bulman gerekecek.”</p>

  <p>“Anlamadım?”</p>

  <p>Başıyla çantamı işaret etti. “Onun içine sığar mı?”</p>

  <p>“Hımm...”</p>

  <p>“Gerçi o çantayı da bir kontrol etmen gerekecek muhtemelen. Otobüse alman için fazla büyük olabilir, bagaja koyabilirler. Uçak gibi değil tabii.”</p>

  <p>“Ben...” Düşünemeyeceğim kadar çok şey vardı. “Benim hiçbir şeyim yok.”</p>

  <p>“Bekle bakalım. Buradaki ofisime bir bakayım.” Arabadan indi, arkadan dolandı ve elinde bir sağlıklı gıda dükkânının üstünde <i>Yeşeren Amerika</i> yazan büyük, kanvas alışveriş poşetiyle geri döndü.</p>

  <p>“Senin yerinde olsam,” dedi, “içeriye bu tüy yumağı olmadan girer biletimi öyle alırdım. Onu burada benim yanımda bırak, ne olur ne olmaz, tamam mı?”</p>

  <p>Yeni arkadaşım, Greyhound’un bir ebeyveyn tarafından imzalanmış Refakatsiz Çocuk formu olmadan seyahat etmeye izin vermediği konusunda haklıydı ve çocuklar için daha başka kısıtlamalar da vardı. Gişedeki görevli -saçlarını geriye doğru sımsıkı toplamış soluk tenli bir Meksika kökenli Amerikalı- monoton bir ses tonuyla uzun ve meşum bir liste halinde saymaya başladı bunları. Aktarma yok. Tek seferde beş saatten uzun yolculuk yapmak yok. Refakatsiz Çocuk Formu’nda adı geçen kişi yanıma geçerli kimlik belgesiyle birlikte gelmezse Çocuk Koruma Hizmetleri’nin nezaretine ya da gideceğim şehirdeki yerel emniyet görevlilerine teslim edilecektim.</p>

  <p>“Ama...”</p>

  <p>“On beş yaşından küçük tüm çocuklar. İstisnasız.”</p>

  <p>“Ama ben on beş yaşından <i>küçük</i> değilim,” dedim, resmî görünümlü devlet tarafından verilen New York kimliğimi bulup çıkarmaya çalıştım. “On beş <i>yaşındayım.</i> Bakın.” Enrique -kendi deyimiyle Sistem’e dâhil olmak zorunda kalma ihtimalimi öngörerek- annem öldükten kısa süre sonra şehir merkezine, bu kimlik için fotoğraf çektirmeye götürmüştü beni ve o zaman buna, Büyük Birader’in her yere uzanan pençelerine (“Vay be, sana ait bir barkod,” demişti Andy merakla kimliğe bakıp) içerlemiş olsam da şimdi beni şehir merkezine götürüp ikinci el bir motorlu araç gibi kayıt ettirme öngörüsüne sahip olduğu için ona minnettardım. Görevli kadın karta birkaç farklı ışık altında birkaç farklı açıdan bakıp nihayet gerçek olduğuna kanaat getirirken ben uyuşmuş bir halde bir mülteci gibi uyduruk floresanların altında bekledim.</p>

  <p>“On beş,” dedi şüpheyle, kartı bana uzatırken.</p>

  <p>“Doğru.” Yaşımı göstermediğimin farkındaydım. Popper konusunda dürüst davranmanın söz konusu bile olmadığını da masanın önünde kırmızı harflerle KÖPEK, KEDİ, KUŞ, KEMİRGEN, SÜRÜNGEN YA DA BAŞKA. BİR HAYVAN TAŞINAMAZ yazan büyük levhadan anlamıştım.</p>

  <p>Otobüs konusundaysa şanslıydım: on beş dakika içinde terminalden kalkan aktarmalı bir 1.45 New York otobüsü vardı. Makine mekanik bir şapırtıyla biletimi tükürürken şaşkınlık içinde durmuş Popper’ı ne halt edeceğimi düşünüyordum. Dışarıya çıkarken bir yanım taksi şoförümün çekip gittiğini -belki de daha sevgi dolu ve güvenli bir yuva bulmak için Popper’ı alıp kaçtığını- umut ediyordu ama aksine onu bir kutu Red Bull içip cep telefonuyla konuşurken buldum, Popper ise görünürde yoktu. Beni karşısında dikilirken görünce telefonu kapattı. “Ne düşünüyorsun?”</p>

  <p>“Nerede o?” Zihnim allak bullak olmuş halde arka koltuğa baktım. “Ne yaptın ona?”</p>

  <p>Taksici güldü. “Bir yokmuş ve... bir varmış!” Abartılı bir hareketle ön yolcu koltuğunda duran kanvas çantanın üstünde duran darmadağınık katlanmış <i>U.S.A. Today</i> gazetesini kaldırdı ve altından, çantanın dibindeki bir karton kutunun içinde mutlu mesut bir halde kıtır kıtır patates cipsi yiyen Popper çıktı. “Hedef şaşırtma,” dedi. “Kutu çantanın içini dolduruyor ve böylece içindeki köpeğin şekli belli olmuyor, hem ona da hareket edecek daha geniş bir alan bırakmış oluyor. Ve gazete de müthiş bir destek. Hem onun üstünü kapıyor hem çantayı dolu gösteriyor hem de ağırlık yapmıyor.”</p>

  <p>“Sence orada olması iyi olacak mı?”</p>

  <p>“Şey, yani, öyle ufacık ki ancak iki kilo mu, üç kilo mu? Sessiz midir?”</p>

  <p>Şüpheyle kutunun dibinde kıvrılmış yatan Popper’a baktım. “Her zaman değil.”</p>

  <p>J.P. elinin tersiyle ağzını sildi ve patates cipsi paketini bana uzattı. “Huysuzlanmaya başlarsa ona bunlardan ver. Birkaç saatte bir duracaksınız zaten. Olabildiğince otobüsün en arka taraflarında oturmaya çalış ve işini halletmesi için dışarı salmadan önce onu istasyondan uzak bir yere götürdüğünden emin ol.”</p>

  <p>Çantayı omzuma aldım ve kolumu üstüne koydum. “Anlaşılıyor mu?” diye sordum ona.</p>

  <p>“Hayır. Bilmesem anlamazdım. Ama sana bir ipucu vereyim mi? Bir sihirbaz sırrı?”</p>

  <p>“Tabii.”</p>

  <p>“Öyle kafanı eğip çantaya bakıp durma. Çantadan başka nereye bakarsan bak. Manzaraya, ayakkabı bağlarına... işte, aynen böyle, harika. Kendinden emin ve doğal ol, işin sırrı bu. İnsanların gözlerini dikip sana baktıklarını fark edersen de bir sakarlık etmek ya da lenslerini arıyormuş gibi yapmak da işe yarar. Cipsleri dök, ayağını çarp, içeceğin boğazına kaçsın, ne olursa.”</p>

  <p>Vay canına, diye düşündüm. Demek ki oraya boşuna Lucky Taksi demiyorlardı.</p>

  <p>Yine güldü, sanki düşündüklerimi yüksek sesle dile getirmişim gibi. “Hey, bu çok aptalca bir kural, otobüse köpek binemezmiş,” dedi, Red Bull’undan büyük bir yudum daha alarak. “Ee, ne yapacakmışsın yani? Onu yolun kenarına mı atıverecekmişsin?”</p>

  <p>“Sen sihirbaz falan mısın?”</p>

  <p>Güldü. “Nereden anladın? Orleans tarafında bir barda kart numaraları yaptığım bir gösterim var, içeri girmeye yaşın yetiyor olsaydı, bir ara uğrayıp numaralarımı görmeni isterdim. Her neyse, işin sırrı, dikkatlerini hilebazlığın döndüğü şeyden tamamen <i>uzağa</i> çekmek. Sihirbazlığın ilk kuralı budur ufaklık. Hedef şaşırtmak. Bunu asla unutma.”</p>

  <h3 id="sigil_toc_id_86">XXI</h3>

  <p class="p1">Utah. Gün ağarırken San Rafael Swell, insanlıktan uzak, Mars’a benzer manzaralar: kumtaşı ve şist, vadiler ve ıssız, pas kızılı platolar. Uyumakta güçlük çekiyordum, biraz uyuşturucu yüzünden, biraz da Popper kımıldanır ya da mızmızlanır diye gözümü kırpmıyordum ama biz eğri büğrü dağ yollarında ilerlerken o tamamen sessizdi, hemen yanımdaki, pencere kenarındaki koltuğa koyduğum çantasının içinde sessizce oturuyordu. Şansıma, valizim otobüste yanıma alabileceğim kadar küçük <i>çıkmıştı,</i> birkaç şey yüzünden buna çok sevinmiştim: kazağım, <i>Yel, Kum ve Yıldızlar</i> ve hepsinden öte, böyle sarıp sarmalanmış ve gözden uzakta da olsa bir savaşçının harp meydanına götürdüğü kutsal bir eşya gibi koruyucu bir nesneymiş hissi veren tablom. Arka tarafta kucaklarında bir yığın plastik yemek kutusuyla oturan utangaç görünümlü İspanyol kökenli çiftten ve kendi kendine konuşan ihtiyar sarhoş bir adamdan başka kimse yoktu. Utah boyunca bütün o dolambaçlı yolları sorunsuzca geçtik ve elli dakikalık bir mola vereceğimiz Colorado, Grand Junction’a ulaştık. Valizimi jetonlu dolaba kilitledikten sonra Popper’ı otobüs terminalinin arkasına, şoförün görebileceğinden uzak bir yere götürdüm, bize Burger King’den birer hamburger aldım ve çöpte bulduğum eski bir yemek kutusunun plastik kapağıyla ona su verdim. Grand Junction’dan ta Denver’daki molaya kadar bir saat on altı dakika uyudum, Denver’da tam da güneş batarken otobüsten inmenin katıksız rahatlığıyla Popper’la koştuk, koştuk, bilmediğimiz loş sokaklara koştuk, neredeyse kaybolduğumuzdan korkar olmuştum ama sonra çalışanları genç ve cana yakın olan (“Onu da getir içeri!” demişti tezgâhın arkasındaki mor saçlı kız Popper’ı dükkânın ön tarafına bağladığımı görünce, “biz köpeklere bayılırız!”) ve iki hindili sandviçin (biri benim biri Popper için) yanında bir vegan browni ve yağlı bir kesekâğıdı dolusu ev yapımı vejetaryen köpek bisküvisi aldığım bir hippi kafesi buldum. Bilinmedik bir karanlık kıta ayrımı ve Rocky dağları boyunca hızla geçip giderken krem rengi kâğıt zayıf bir ışık çemberi altında sararırken saatlerce okudum, Popper ise Denver’daki koşturmalarının ardından mutlu mesut çantasının içinde uyukluyordu. Bir ara uyudum, sonra uyandım ve biraz daha okudum. Saat sabah karşı ikide, tam da Saint-Exupery çöldeki uçak kazasının hikâyesini anlatırken Kansas, Salina’ya (“Amerika’nın Kavşağı”na) vardık -eski püskü bir sodyum lambasının altında, yirmi dakikalık ihtiyaç molasında, Popper’la birlikte ıssız bir benzin istasyonunun park alanında karanlığın ortasında koşturduk, kafam hâlâ kitapla doluydu, öte yandan hayatımda ilk defa annemin durumunda olmanın tuhaflığına seviniyordum- acaba o da babasıyla gezerken Dokuzuncu Cadde eyaletlerarası çıkışından vızır vızır arabaların geçtiği, ışıklandırılmış tahıl silolarının kilometrelerce uzanan boşlukta uzay gemileri gibi belli belirsiz göründüğü bu kasabadan geçmiş miydi? Otobüse geri döndüğümde Popçik de ben de -uykulu, pis, yorgun ve üşümüş haldeydik- Salina’dan Topeka’ya, Topeka’dan terminale sabaha karşı girdiğimiz Missouri, Kansas City’ye kadar uyuduk.</p>

  <p>Annem büyüdüğü yerin nasıl dümdüz olduğunu sık sık anlatırdı bana -öylesine düz ki kilometrelerce uzanan bozkırlar boyunca hortumların döne döne ilerlediğini görebilirmişsiniz- ama ben hâlâ bu uçsuz bucaksızlığa, bu bitmek bilmez gökyüzüne inanmakta güçlük çekiyordum, öyle büyüktü ki bu sonsuzluk karşısında kendinizi kırılmış ve ezilmiş hissediyordunuz. Öğlene doğru, St. Louis’te bir buçuk saatlik bir mola verdik (Popper’ın yürümesi ve öğle yemeği olarak berbat bir biftekli sandviç yemek için bolca zaman vardı fakat bu muhit öyle çok fazla uzaklaşılmayacak kadar tehlikeli görünüyordu) ve -terminale geri döndüğümüzde- tamamen yeni bir otobüse aktarma yaptık. Derken -yalnızca bir ya da iki saat geçtikten sonra- otobüsün durmasıyla uyandım ve uyanır uyanmaz Popper’ın burnunu kutudan dışarı çıkarmış halde sessizce oturduğunu ve pasparlak pembe bir ruj sürmüş, orta yaşlı siyahi bir kadının tepemde dikilmiş bağırdığını fark ettim: “O köpeği otobüse sokamazsın!”</p>

  <p>Ne olduğunu anlayamadan kadına bakıyordum. Sonra kafasındaki şapkasına ve üniformasına bakınca maalesef onun herhangi bir yolcu değil otobüsün şoförü olduğunu anladım.</p>

  <p>“Dediğimi duydun mu?” diye tekrarladı, agresifçe kafasını sağa sola sallaya sallaya. Profesyonel bir boksör kadar iriydi; göğsünün üstündeki gözalıcı isim etiketinde <i>Denese</i> yazıyordu. “O köpeği <i>otobüse sokamazsın”</i> Sonra -sabırsızca- <i>onu şu lanet çantanın içine geri sok!</i> dercesine bir hareket yaptı elini sallayarak.</p>

  <p>Gazeteyle Popper’ın kafasının üstünü kapadım -rahatsız olmuşa benzemiyordu- ve hızla içim çekilerek yerime oturdum. Illinois’da, Effingham adlı bir kasabada durmuştuk: Edward Hopper tablolarından çıkma evler, film setiymiş havası veren bir mahkeme binası, el yazısıyla <i>Fırsatların Kavşağı!</i> yazan bir afiş.</p>

  <p>Şoför parmağını havada döndürdü. “Siz buradaki insanlar, bu köpeğin burada kalmasına karşı çıkıyor musunuz?”</p>

  <p>Arka taraftaki yolcuların - (pala bıyıklı derbeder adam, dişleri telli yetişkin kadın, yanında ilkokul yaşındaki kızıyla gergin siyahi bir anne, W. C. Fields’ı andıran, burun tüplü ve oksijen kapsüllü ihtiyar) hepsi konuşamayacak kadar şaşkın görünüyordu ama gözleri faltaşı gibi açılmış küçük kız belli belirsiz kafasını sallıyordu: <i>hayır.</i></p>

  <p>Şoför bekledi. Etrafına bakındı. Sonra yeniden bana döndü. “Pekâlâ. Bu senin ve kuçukuçun için iyi haber, tatlım. Ama HERHANGİ biri,” parmağını bana doğru sallıyordu, “diğer yolculardan HERHANGİ biri HERHANGİ bir zamanda senin otobüse hayvan sokmandan şikâyet ederse seni otobüsten indirmek zorunda kalacağım. Anlaşıldı mı?”</p>

  <p>Beni otobüsten atmıyor muydu? Kıpırdamaktan ya da tek kelime etmekten korkarak gözlerimi kırpıştırdım.</p>

  <p><i>“Anlaşıldı mı?”</i> diye tekrarladı daha da ürkütücü bir şekilde.</p>

  <p>“Teşekkür ederim...”</p>

  <p>Biraz kavgacı bir tavırla kafasını salladı. <i>“Ah,</i> hayır. Bana teşekkür etme, tatlım. Çünkü tek bir şikâyet geldiği anda seni bu otobüsten atacağım. Tek bir şikâyette.”</p>

  <p>Kadın otobüsün koridoru boyunca yürüyüp motoru çalıştırırken ben hâlâ tir tir titreyerek yerimde oturuyordum. Otobüs sallana sallana park alanından çıkarken ben diğer yolculara bakmaya bile çekiniyordum, oysa ki hepsinin bana baktıklarını hissedebiliyordum.</p>

  <p>Dizimin hemen yanındaki Popper ufacık puf sesi çıkarıp kutunun içindeki yerini değiştirdi. Popper’ı her ne kadar sevsem ve ona acısam da bütün köpekleri göz önüne alınca onu hiçbir zaman öyle özellikle ilgi çekici ya da zeki bulmamıştım. Aksine kaç defa keşke daha havalı bir köpek olsaydı, bir İskoç çoban köpeği ya da bir labrador veya bir kurtarma köpeği falan olsaydı demiştim, barınaktan alınma bir kırma belki, top yakalayan ve insanları ısıran türden kavgacı, küçük bir it - doğrusu, o her nasıl bir köpekse tam tersi işte: Popper tam bir kız köpeğiydi, oyuncak gibi, son derece nonoş, sokakta gezdirmeye utanacağınız türden bir köpekti. Sevimli olmadığından değil; aslında birçok insanın sevdiği türden, hoplayıp zıplayan ufacık bir tüy yumağıydı - belki ben değil ama koridorun karşı tarafındaki gibi küçük bir kız onu yolun kenarında bulup evine götürür ve saçlarına bir kurdele bile takardı.</p>

  <p>Hâlâ kaskatı kesilmiş halde yerimde oturuyor, o korku anını tekrar yaşıyordum: şoförün gelişi, yaşadığım şok. Beni asıl korkutan şeyse, beni Popper’ı otobüsten atmaya zorlarsa benim de Illinois’un kuş uçmaz kervan geçmez bir yerinde onunla birlikte otobüsten inmek zorunda kalacağımın (ve acaba ne yapacağımın?) farkına şimdi varmamdı. Yağmur, mısır tarlaları: yolun kenarında kalakalmak. Böylesine gülünç bir hayvana nasıl bu kadar bağlanmıştım? Xandra’nın seçtiği bir süs köpeğine?</p>

  <p>Illinois ve Indiana boyunca gözümü kırpmadan sarsıla sarsıla yerimde oturdum: uyuyamayacak kadar korkuyordum. Ağaçlar çıplaktı, verandalarda Cadılar Bayramı’ndan kalma çürümüş balkabakları duruyordu. Koridorun karşı tarafında, annesi kolunu küçük kızına dolamış usulcacık bir şarkı mırıldanıyordu: <i>Sen benim günışığımsın.</i> Taksicinin verdiği patates cipsinden kalan kırıntılar dışında yiyecek hiçbir şeyim yoktu ve -ağzımda çirkin, tuzlu bir tat, yanımızdan geçip giden sanayi tesisleri, kimsenin bilmediği küçücük kasabalar- kendimi üşümüş ve kimsesiz hissediyor, dışarıdaki sevimsiz arazilere bakıyor ve ta ne kadar zaman önce annemin bana söylediği şarkıları düşünüyordum. <i>Toot toot tootsie goodbye, toot toot tootsie, don’t cry.</i><a id="k41" href="../Text/dipnot.xhtml#a41"><sup>[41]</sup></a> Nihayet -Ohio’da hava kararır ve ta uzaklardaki kederli küçük evlerin ışıkları yanarken- biraz uyuklayacak kadar güvende hissettim kendimi, uykumda kafam önüme düşüp durdu, ta ki Cleveland’e, sabahın ikisinde otobüs değiştirdiğim soğuk, beyaz ışıklı şehre kadar. Biri bizi görür korkusuyla (çünkü sırrımız ortaya çıkarsa ne yapacaktık? Sonsuza dek Cleveland’de mi kalacaktık?) ihtiyacı olduğunu bilmeme rağmen Popper’ı öyle çok uzun bir yürüyüşe çıkaramadım. Ama o da korkmuş görünüyordu; bir sokağın köşesinde on dakika boyunca tir tir titreyerek durduk, sonra ona biraz su verdim, onu çantanın içine geri koydum ve otobüse binmek için terminale geri döndüm.</p>

  <p>Gecenin bir yarısıydı ve herkes ayakta uyuyor gibiydi, bu da aktarma işini daha kolay bir hale getirdi ve ertesi gün öğle vaktinde otobüsün birikmiş kar yığınlarının üstünden çatur çutur geçip gittiği Buffalo’da yeniden aktarma yaptık. Hafiften nemli, sert rüzgâr insanın canını acıtıyordu; son iki yılı çölde geçirince gerçek kışın neye benzediğini -can yakan ve sert- unutmuştum. Boris hiçbir mesajıma yanıt vermemişti, bu belki anlaşılabilir bir durumdu çünkü mesajları Kotku’nun telefonuna gönderiyordum ama yine de bir mesaj daha gönderdim: BFALO NY NYC BU GECE. UMARM HER EY YOLNDADR X'TEN HBR VAR MI?</p>

  <p>Buffalo, New York City’den bayağı uzaktı ama Syracuse’daki Popper’ı yürütüp su verdiğim ve başka hiçbir şey olmadığı için ikimize de birer peynirli kek aldığım rüya gibi, telaşlı mola dışında neredeyse bütün bir yol süresince, Batavia ve Rochester ve Syracuse ve Binghamton boyunca yanağımı cama dayayıp uyumayı başardım, çatlaktan soğuk hava geliyor, camın sarsıntısı beni <i>Yel, Kum ve Yıldızlar</i>’a ve çölün ta üstünde bir yerlerde yalnız bir kokpite geri götürüyordu.</p>

  <p>Sanırım Cleveland’deki moladan beri yavaş yavaş hastalanmaya başlamıştım bile ama Port Authority’de nihayet otobüsten indiğimde akşam olmuştu ve alev alev yanıyordum. Üşümüştüm, bacaklarım tir tir titriyordu ve egzoz gazları, çöpleri ve dört bir yandan hızla gelip geçen tanımadığım bir dolu insanla -deliler gibi özlediğim- şehir yabancı, gürültülü ve soğuk geliyordu.</p>

  <p>Terminal polislerle doluydu. Nereye baksam kaçak barınakları, kaçak yardım hatları afişleri vardı ve telaşla dışarı çıkarken özellikle bir kadın polis bana gözlerini dikmiş bakıyordu -altmış küsur saatlik otobüs yolculuğundan sonra, pis ve yorgundum ve düzgün görünmediğimin farkındaydım- ama kimse beni durdurmadı ve sokağa çıkıp iyice uzaklaşıncaya kadar arkama dönüp bakmadım. Sokakta farklı yaşlardan ve uyruklardan birçok adam bana sesleniyordu, dört bir yandan yumuşak sesler geliyordu <i>(hey, kardeşim! nereye gidiyorsun? götüreyim mi?)</i> ama özellikle kızıl kafalı bir adam hoş, normal ve benden çok fazla büyük görünmese ve neredeyse arkadaş olabileceğim türden bir tipe benzese de onun neşeli merhabasını göz ardı edip nereye gideceğimi biliyormuşum gibi yürümeye devam edebilecek kadar New Yorkluydum.</p>

  <p>Popper’ın kutudan çıkıp yürüyünce sevinçten havalara uçacağını düşünmüştüm ama onu kaldırıma koyduğumda Sekizinci Cadde ona çok fazla geldi ve öyle korktu ki bir iki bloktan fazla gidemedi; daha önce hiçbir şehrin caddesinde yürümemişti, her şey korkutuyordu onu (arabalar, kornalar, insanların bacakları, kaldırım boyunca uçuşup duran boş poşetler) ve öne doğru sıçrıyor, kaldırıma doğru fırlıyor, oraya buraya zıplıyor, korkuyla arkama saklanıyor ve tasmasının kayışını bacaklarımın etrafında doluyordu, öyle ki bir defasında sendeleyip neredeyse hızla gelen bir kamyonetin önüne düşüyordum. Onu yerden kaldırıp kıçına bir şaplak atarak çantasına geri soktuktan sonra (sessizleşinceye kadar kızıp eşelenip durdu) iş çıkış saati kalabalığının ortasında durup kendimi toparlamaya çalıştım. Her şey hatırladığımdan çok daha kirli ve nahoş görünüyordu - çok daha soğuktu da, sokaklar eski bir gazete kadar griydi. Annemin söylemeyi sevdiği gibi <i>Que faire?</i><a id="k42" href="../Text/dipnot.xhtml#a42"><sup>[42]</sup></a> O neşeli, umursamaz sesiyle bunu dediğini duyar gibiydi.</p>

  <p>Babam mutfak dolaplarını çarpa çarpa ve bir içki istediğinden yakına yakına evin içinde dört dönerken “bir içki istemenin” nasıl bir şey olduğunu - su değil, Pepsi değil ya da başka bir şey değil de alkol istemenin nasıl bir şey olduğunu hep merak etmiştim. <i>Artık biliyorum, </i>diye düşündüm kederle. Bir bira için ölebilirdim ama bir dükkâna girip kimliğimi göstermeden bir bira almayı deneyemeyeceğimin farkındaydım. Özlemle Bay Pavlikovsky’nin votkasını hayal ettim, çoktan kanıksamaya başladığım o günkü sıcak ateşi.</p>

  <p>Dahası da vardı; açlıktan ölüyordum. Lüks bir <i>cupcake</i> dükkânından birkaç metre uzaktaydım ve o kadar açtım ki derhal içeri girip gözüme çarpan ilk keki satın aldım (içi vanilya dolgulu yeşil çay aromalı olduğu ortaya çıktı, tuhaf ama yine de lezzetliydi). Şeker beni neredeyse anında kendime getirmişti ve kremayı parmaklarımdan yalayarak kekimi yerken, aval aval önümdeki her biri başka bir amacın peşinde koşturan izdihama bakıyordum. Vegas’tan ayrılırken bütün işlerin yolunda gideceği konusunda kendimden çok daha emindim. Bayan Barbour çıkıp geldiğimi haber vermek için Sosyal Hizmetler’i arar mıydı? Aramayacağını düşünüyordum ama şimdi şüpheliydim. Ve bir de “çok da önemsiz olmayan” Popper sorunu vardı çünkü (süt ürünleri, ağaç yemişleri, yapışkan bant, sandviç hardalı ve her evde karşınıza çıkacak türden yirmi beş ayrı şeyin yanı sıra) Andy’nin köpeklere de şiddetli alerjisi vardı - sadece köpeklere de değil, kedilere, atlara, sirk hayvanlarına ve biz ta ikinci sınıftayken sınıfımızda duran kobay faresine de (“Fare Newton”), bu yüzden Barbourların evinde hiç evcil hayvan yoktu. Bu, Vegas’tayken üstesinden gelinemeyecek bir sorunmuş gibi gelmemişti ama şimdi -hava buz gibiyken ve gitgide kararırken Sekizinci Cadde’de duruyorken- öyle geliyordu.</p>

  <p>Başka ne yapacağımı bilmediğimden doğuya, Park Bulvarı’na doğru yürümeye başladım. Rüzgâr sertçe yüzüme vuruyor, havadaki yağmur kokusu beni endişelendiriyordu. New York’taki gökyüzü batıdakinden daha alçak ve ağırmış gibi görünüyordu - kalın bir kâğıdın üstüne kurşun kalemle çizilip silgiyle silinince iz bırakmış gibi, kirli bulutlar. Sanki çöl ve bütün o enginlik, uzaklık görüşümü tamamen değiştirmiş gibiydi. Her şey rutubetli ve basık geliyordu gözüme.</p>

  <p>Yürümek bacaklarımdaki kas tutulmasını açmıştı. Doğuya, kütüphaneye yürüdüm (Aslanlar! Memleketine geri dönen bir askerin evini ilk kez görmesi gibi, bir an için olduğum yerde kalakaldım) ve sonra dönüp Beşinci Cadde’ye çıktım -sokak lambaları yanıyordu, gece için boşalmaya başlamışsa da hâlâ epey yoğun sayılırdı- oradan da Central Park’ın güney tarafına yürüdüm. Ne kadar yorgun ve üşümüş olsam da Park’ı görünce yüreğim sızladı ve Elli Yedinci Cadde (Keyif Caddesi!) boyunca koşup yapraklarla kaplı bir karanlığa çıktım. Kokular, gölgeler, hatta çınar ağaçlarının benekli soluk gövdeleri bile beni keyiflendiriyordu ama yine de bu elle tutulur, gerçek olanın ardında bambaşka bir park görüyordum; geçmişe giden bir harita, hatıralarla, uzun zaman önceki okul gezileriyle ve hayvanat bahçesi ziyaretleriyle kararan hayalet bir park. Beşinci Cadde tarafındaki kaldırım boyunca yürüyor, içeriye doğru bakıyordum; patikalara sokak lambalarının ışıklarıyla taçlanmış ağaçların gölgeleri vuruyor, <i>Aslan, Cadı ve Dolap’</i>tâki orman gibi gizemli ve davetkâr görünüyordu. Dönüp bu aydınlık patikalardan birinden yürüyüp gitsem yine bambaşka bir yıla, hatta belki farklı bir geleceğe, annemin -işten daha yeni çıkmış- göletin oradaki bankta (bizim bankımızda) oturmuş, biraz rüzgârda kalarak beni bekliyor olacağı bir geleceğe çıkar mıydım? Cep telefonunu çantasına koyup beni öpmek için ayağa kalkar mıydı? <i>Selam, delikanlı, okul nasıldı, akşam yemeği için ne istersin?</i></p>

  <p>Derken -ansızın- durdum. Takım elbiseli tanıdık biri omzuma çarpıp yanımdan geçip gitmiş, kaldırımda benden biraz ileride yürüyordu. Beyaz saçların yarattığı şaşkınlık karanlıkta iyice göze çarpıyordu, uzatılıp arkadan bir kurdeleyle tutturulması gerekiyormuş hissi veren beyaz saçlar; dalgındı, her zamankinden daha darmadağınıktı ama yine de onu hemen tanımıştım, kafasının şekli hayal meyal Andy’nin aksi gibiydi: Bay Barbour, elinde evrak çantasıyla işten çıkmış evine gidiyordu.</p>

  <p>Ona yetişmek için koşturdum. “Bay Barbour?” diye seslendim. Kendi kendine konuşuyordu ama ne dediğini duyamıyordum. Onu kolundan yakalayıp, “Bay Barbour, ben Theo,” dedim yüksek sesle.</p>

  <p>Şaşırtıcı bir hiddetle döndü ve elimi silkip attı. Kuşkusuz Bay Barbour’du bu, onu nerede olsa tanırdım. Ama bana bakan gözleri bir yabancıya aitti - parlak, sert ve aşağılayıcı.</p>

  <p>“Bu sadaka isteyenler de yetti artık!” diye bağırdı yüksek sesle. “Kaybol.”</p>

  <p>Cinneti gördüğümde tanımalıydım. Oyun günü babamın yüzünde beliren ifadenin biraz daha coşkulu haliydi - ya da hatta kendini kaybedip beni dövdüğü zamanki halinin. İlacını kullanmadığı zamanlarda Bay Barbour’un yakınlarında olmamıştım hiç (Andy’nin normal olarak babasının “coşkuları”ndan söz etmesi yasaklanmıştı, Dışişleri Bakanı’nı aramaya ya da işe giderken pijama giymeye kalkıştığı nöbetlerden haberim yoktu o zamanlar); bu öfke benim tanıdığım şaşkın ve dalgın Bay Barbour’un karakterine o kadar aykırıydı ki tek yapabildiğim utanç içinde geri çekilmek oldu. Uzun bir an boyunca bana baktı ve sonra (sanki pismişim gibi, sanki ona dokunarak pisliğimi ona da bulaştırmışım gibi) kolunu silkeledi ve sonra yürüyüp gitti.</p>

  <p>“O adamdan para mı istiyordun?” diye sordu bir adam ben şaşkın bir halde kaldırımda dikilirken bir anda yanıma sokulup. Ben kafamı başka tarafa çevirince, “Para mı istiyordun?” dedi biraz daha ısrarla. Tıknaz bir tipi vardı, takım elbisesi ona yavan, kurumsal ve “evli çocuklu” havası katıyordu ve o ağlak tavrı tüylerimi ürpertiyordu. Ben ondan uzaklaşmaya çalıştıkça o benim yoluma çıkıyordu ve sonra ağır elini omzuma koyunca panik içinde dönüp elinden kurtuldum ve parkın içine doğru koştum.</p>

  <p>Sonbahar yapraklarıyla sararıp ıslanan patikalardan gölete doğru ilerledim ve içgüdüsel olarak doğrudan Randevu Noktasına (annemle bankımıza koyduğumuz isim) gidip tir tir titreyerek oturdum. Bay Barbour’u sokakta görmek insanın aklına en gelmeyecek, en inanılmaz tesadüftü; o ilk tuhaflık ve kafa karışıklığından sonra beni sevinçle selamlayacak, birkaç soru soracak, <i>ah, neyse boş ver, boş ver, bunları konuşmak için daha çok vaktimiz olacak</i> ve eve kadar benimle birlikte yürüyeceğini sanmıştım, sadece beş saniyeliğine de olsa. <i>Aman Tanrım, ne macera ama. Andy seni gördüğüne çok sevinecek!</i></p>

  <p>Tanrım, diye düşünüyordum, elimi saçlarımın arasından geçirirken hâlâ olayın etkisi altındaydım. İdeal bir dünyada Bay Barbour o ailenin sokakta karşılaşmayı en çok isteyeceğim ferdi olurdu - Andy’den de çok, Andy’nin kardeşlerinden kesinlikle daha çok, hatta o donuk duraksamaları, bana yabancı olan toplumsal incelikleri ve davranış biçimleri, o dondurucu ve anlaşılmaz bakışlarıyla Bayan Barbourdan bile daha çok.</p>

  <p>Sırf alışkanlıktan, kim bilir belki on bininci kez mesaj gelmiş mi diye telefonumu kontrol ettim ve sonunda bir mesaj geldiğini görünce kendime rağmen neşelendim, numarayı tanımıyordum ama Boris olmalıydı.SLM! UMARM SN DE IYISINDR.COK KIZGN DEGİL.XNR’YI ARA TMM MI BASIMIN ETINI YIYOR</p>

  <p>Onu geri aramaya çalıştım -yoldayken de neredeyse elli defa mesaj atmıştım- ama kimse cevap vermedi, Kotku’nun telefonuysa doğrudan telesekretere düşüyordu. Xandra bekleyebilirdi. Popper’la birlikte Central Park’ın güney tarafına geri dönerken tezgâhını o akşamlık kapatmak üzere olan birinden üç sosisli aldım (biri Popper’a, ikisi bana) ve Scholar’s Gate’in iç tarafında gözlerden uzak bir bankta oturup sosislilerimizi yerken önümdeki seçenekleri gözden geçiriyordum. Çöldeyken New York’a dair kurduğum fantezilerde Boris’le benim St. Marks ya da Tompkins Meydanı taraflarında sokaklarda yaşadığımız, bir defasında Andy ile birlikte üstümüzde okul üniformalarımızla yanlarından geçerken bizimle alay eden aynı kaykaycı çocuklarla takılıp dilenme kaplarımızı tıngırdattığımız gibi eğlenceli görüntüler de yer alıyordu bazen. Ama kasım soğuğunda yalnızken ve ateşim çıkmışken gerçek anlamda sokakta uyuma fikri o kadar da çekici gelmiyordu.</p>

  <p>İşin boktan yanı şuydu: Andylerin evinden sadece beş blok uzaktaydım. Ona telefon etmeyi düşündüm, belki de benimle buluşmasını istemeyi ve sonra bundan vazgeçtim. Çaresiz kalırsam onu kesinlikle arayabilirdim, seve seve evden sıvışır, bana giyecek bir şeyler ve annesinin cüzdanından aşırdığı paraları getirirdi, kim bilir, belki önceki günden kalma bir sürü yengeç etli kanepe ve Barbourların hep yedikleri şu kokteyl fıstıklarından bile getirirdi. Ama <i>sadaka</i> kelimesi kaynar su dökülmüş gibi hâlâ yakıyordu canımı. Andy’yi her ne kadar sevsem de aradan neredeyse iki yıl geçmişti. Ve Bay Barbour’un bana nasıl baktığını unutamıyordum bir türlü. Belli ki bir şeyler yolunda gitmiyordu, kötü bir şeyler vardı ama ne olduğundan emin değildim - yine de asla peşimi bırakmayan, o hayatımın her yanını zehirleyen utanç, değersizlik ve “yük oluyorum” düşüncesiyle bundan da benim sorumlu olduğumu hissediyordum.</p>

  <p>İstemeden -öylece boşluğa bakıyordum- karşı taraftaki banklardan birinde oturan bir adamla göz göze geldim. Hemen kafamı çevirdim ama artık çok geçti; ayağa kalmış, bana doğru geliyordu bile.</p>

  <p>“Sevimli köpek,” dedi Popper’ı okşamak için yere eğilirken ve ben karşılık vermeyince, “Senin adın ne bakalım?” diye sordu. “Yanına oturmamın sakıncası var mı?” Sırım gibi bir adamdı, ufak tefekti ama gücü kuvveti yerindeydi ve kokuyordu. Gözlerine bakmaktan kaçınarak ayağa kalktım ama ondan uzaklaşmaya yeltenince hemen kolunu uzattı ve beni bileğimden yakaladı.</p>

  <p>“Sorun ne,” dedi çirkin bir sesle, “beni sevmedin mi?”</p>

  <p>Bileğimi döndürüp elinden kurtuldum ve koştum, Popper da peşimden koşuyordu, caddeye doğru ama fazla hızlıydı, şehir trafiğine, hızla gelip geçen araçlara alışkın değildi, onu tam zamanında yakaladım ve Beşinci Cadde’yi koşarak geçip Pierre’e çıktım. Beni kovalayan adam -trafik ışıkları değişince diğer tarafta kapana kısılmıştı- yayaların dikkatini çekip dönüp ona bakmalarına neden oluyordu; otelin sıcak, güzel aydınlatılmış girişinin etrafa saçtığı ışığın altında -hoş giyimli çiftler, taksi çağıran kapı görevlileri- kendimi güvende hissedince yeninden dönüp baktığımda adamın parka doğru yürüyerek gözden kaybolduğunu gördüm.</p>

  <p>Sokaklar hatırladığımdan çok daha gürültülüydü, ayrıca çok daha kötü kokuyordu. A La Vieille Russie’nin olduğu köşede dikilirken o tanıdık, eski şehir merkezinin kötü kokusunun etkisi altına girdiğimi fark ettim: at arabaları, otobüs egzozları, parfüm ve sidik. Uzun zaman Vegas’ı geçici bir yer olarak görmüştüm, benim gerçek hayatım New York’tu ama öyle miydi gerçekten? Bergdorf’un önünden hızla geçip giden, az da olsa seyrekleşmiş kalabalığı inceleyerek <i>artık değil,</i> diye düşündüm sıkıntıyla.</p>

  <p>Ateşim çıktığı için her yanımın ağrımasına ve feci şekilde üşüyor olmama rağmen on blok falan yürüdüm, bacaklarımdaki sızıyı ve kasılmayı, otobüsün insanın her yerine nüfuz eden titreşimini üstümden atmaya çalıştım. Ama en sonunda hava dayanamayacağım kadar soğudu ve bir taksi yakaladım. Beşinci Cadde’den Village’a giden otobüse binip gitmek kolay olabilirdi, yarım saat falan sürerdi belki ama üç tam günü otobüste geçirdikten sonra, otobüsün sarsıntısına bir dakika daha katlanmanın düşüncesine bile dayanamıyordum.</p>

  <p>Durup dururken pat diye Hobie’nin evine gitmek konusunda çok da rahat hissetmiyordum kendimi, hiç rahat hissetmiyordum aslında çünkü bir süredir iletişimimiz kopmuştu ve bu benim hatamdı, onun değildi; bir noktadan sonra, mektuplarını yanıtlamayı bırakmıştım. Bir açıdan bu kopuş doğal bir süreçti, başka bir açıdansa Boris’in lakayt yorumları (“ihtiyar ibne”) sinsice beni ondan soğutmuştu ve yolladığı son iki üç mektuba cevap vermemiştim.</p>

  <p>Kendimi kötü hissediyordum, kendimi berbat hissediyordum. Kısa bir yolculuk olmasına rağmen arka koltukta içim geçmiş olmalı ki taksici aracı durdurup, “Burası iyi mi?” dediğinde sıçrayarak kendime geldim ve bir an için afallamış bir halde durup nerede olduğumu hatırlamaya çalıştım.</p>

  <p>Dükkân -taksici gaza basıp uzaklaşırken fark etmiştim- kapalı ve karanlıktı, sanki New York’tan uzakta geçirdiğim bütün o zaman zarfında bir daha hiç açılmamıştı. Camları kirle kaplıydı ve -içeri bakınca- mobilyaların bazılarının üstüne çarşaf örtüldüğünü gördüm. Başka hiçbir şey değişmemişti sanki, bütün o eski antikaların -mermer kakaduların, obelisklerin- bir kat daha tozla örtülmesinin dışında...</p>

  <p>Kalbim acıyordu. Zili çalacak cesareti toplayana kadar bir, iki dakika sokakta dikildim. O uzak yankıyı dinlerken yıllar geçmiş gibi geliyordu ama muhtemelen üstünden hiç zaman geçmemişti bile; kendimi evde kimsenin olmadığına inandırmak üzeredeydim ki (Bu durumda ne yapacaktım? Times Meydanı’na geri yürüyüp bir yerlerde ucuz bir otel mi bulacaktım, yoksa kaçaklarla ilgilenen polislere teslim mi olacaktım?) kapı bir anda açıldı ve kendimi Hobie’ye değil, benim yaşımda bir kıza bakarken buldum.</p>

  <p>Bu oydu - Pippa. Hâlâ ufacıktı (ben ondan çok daha fazla uzamıştım) ve zayıftı ama onu son gördüğüm zamana kıyasla çok daha sağlıklı görünüyordu, yüzü daha dolgundu; bir sürü çili vardı, saçları da farklıydı, uzayıp daha farklı bir renk ve yapıya bürünmüştü, kızıl-sarı değil, daha koyu, pas rengindeydi ve Margaret teyzesinin saçları gibi biraz dağınıktı. Bir erkek çocuğu gibi giyinmişti, ayaklarında çoraplar ve altında eski fitilli kadifeden bir pantolon, üstünde çok büyük gelen bir kazak vardı. Bir erkek çocuğundan tek farkı boynuna ancak kafayı fırlatmış bir ninenin giyeceği türden pasparlak, pembe-turuncu çizgili bir şal bağlamış olmasıydı. Çatık kaşlarla kibar ama ketum bir tavırla o altın kahve gözleriyle bana boş boş bakıyordu: bir yabancı. “Nasıl yardımcı olabilirim?” dedi.</p>

  <p><i>Beni unutmuş,</i> diye düşündüm sıkıntıyla. Beni hatırlamasını nasıl bekleyebilirdim ki? Çok uzun zaman geçmişti; ben de farklı görünüyordum, biliyordum. Öldüğünü sandığım birini görmek gibiydi bu.</p>

  <p>Ve sonra merdivenlerden patır patır inerek üstünde boya lekeli pantolonu ve dirsekleri çıkmış hırkasıyla arkasında biri belirdi - Hobie. <i>Saçlarını kestirmiş,</i> aklıma ilk gelen bu oldu; saçları hatırladığımdan daha kısa ve daha beyazdı. Yüzündeki ifade biraz tedirgin görünüyordu; kalbim duracakmış gibi hissettiğim kısacık bir anda onun da beni tanımadığını düşündüm ama sonra: “Aman Tanrım!” dedi, bir anda bir adım geri çekilerek.</p>

  <p>“Benim,” dedim çabucak. Kapıyı suratıma kapatacak diye korkuyordum. “Theodore Decker. Hatırladın mı?”</p>

  <p>Pippa hemen dönüp ona baktı <i>-beni</i> tanımadıysa da belli ki adımı tanımıştı- ve yüzlerinde beliren samimi hayret ifadesi beni öylesine şaşırtmıştı ki ağlamaya başladım.</p>

  <p>“Theo.” Beni bir baba gibi öyle kocaman, öyle sımsıkı kucakladı ki daha fazla ağlamaya başladım. Sonra elini, tek başına güven ve otorite timsali olan o sapasağlam elini omzumun üstüne koydu. Beni atölyenin, hayalini kurduğum o loş yaldızların ve zengin ahşap kokularının arasından geçirip merdivenlerden üst kata, kadifeleri, ayaklı vazoları ve bronzlarıyla uzun süredir görmediğim oturma odasına çıkardı. “Seni görmek ne güzel,” diyordu. “Çok bitkin görünüyorsun” ve “Ne zaman döndün?” ve “Karnın aç mı?” ve “Aman Tanrım, ne kadar büyümüşsün!” ve “Şu saçlara bak! Orman Çocuğu Mowgli gibi!” ve (bu defa biraz endişeyle) “Burası sana fazla kapalı mı geldi? Pencereyi açayım mı?” ve Popper kafasını çantadan dışarı çıkarınca: “Aaa! Bu da kim?”</p>

  <p>Pippa gülerek Popper’ı havaya kaldırdı ve kollarının arasına aldı. Ateşten ötürü kafam öylesine sersemlemişti -elektrikli ısıtıcının çubukları gibi kıpkırmızı ışık ve ısı saçıyordu sanki- ve kendini öyle serbest bırakmıştı ki ağladığım için utanç hissetmiyordum bile. Orada olmanın rahatlığı ve acı çeken, dolup taşan kalbimden başka hiçbir şeyin farkında değildim.</p>

  <p>Mutfakta mantar çorbası vardı, pek canım çektiği söylenemezdi ama sıcaktı ve ben ölesiye üşüyordum - çorbamı içerken (Pippa yerde bağdaş kurmuş Popper’la oynuyor, boynundaki nine şalının ponponunu Popper’ın yüzüne doğru sallıyordu. Popper/Pippa, isimlerinin arasındaki benzerliği daha önce nasıl fark etmemiştim ki?) Hobie’ye birazcık, karmakarışık bir şekilde babamın ölümünden ve olup bitenlerden bahsettim. Kollarını önünde kavuşturmuş beni dinlerken yüzünde müthiş kaygılı bir ifade vardı, inatçı kaşları ben konuştukça daha da çatılıyordu.</p>

  <p>“Onu araman lazım,” dedi. “Babanın karısını.”</p>

  <p>“Ama o babamın karısı değil ki! Sevgilisi sadece. Hem ben onun umurunda bile değilim.”</p>

  <p>Ciddiyetle kafasını salladı. “Fark etmez. Onu arayıp iyi olduğunu söylemek zorundasın. Evet, evet bunu yapmak zorundasın,” dedi sesini yükselterek, ben itiraz etmeye kalkışınca. “Aması maması yok. Hemen şimdi. Şu anda. Pips,” mutfakta eski model bir duvar telefonu vardı, “hadi gel benimle, bir süre buradan toz olalım.”</p>

  <p>Xandra konuşmak isteyeceğim dünya üzerindeki son insan olsa da -özellikle de yatak odasını yağmalayıp bahşiş paralarını çaldıktan sonra- orada olduğum için içim öyle rahatlamıştı ki Hobie’nin istediği ne olursa olsun yapardım. Numarayı çevirirken muhtemelen telefonu açmayacağını söylüyordum kendi kendime (evi her zaman o kadar çok avukat ve fatura tahsildarı arıyordu ki Xandra çoğu zaman tanımadığı numaralardan gelen aramaları hiç açmıyordu bile). Bu yüzden daha ilk çalışta telefonu açmasına çok şaşırdım.</p>

  <p>“Kapıyı açık bırakmışsın,” dedi hiç vakit kaybetmeden suçlayıcı bir sesle.</p>

  <p>“Ne?”</p>

  <p>“Köpeği dışarı çıkarmışsın. Kaçıp gitmiş, onu hiçbir yerde bulamıyorum. Herhalde bir arabanın altında falan kalmıştır.”</p>

  <p>“Hayır.” Gözlerimi tuğla döşeli avlunun karanlığına dikmiştim. Yağmur yağıyor, damlalar pencerelerin camlarına sertçe vuruyordu, neredeyse iki yıldır gördüğüm ilk gerçek yağmurdu bu. “O benim yanımda.”</p>

  <p>“Ah.” Rahatlamışa benziyordu. Sonra daha sert bir sesle, “Sen neredesin? Boris’le bir yere mi gittin?” diye sordu.</p>

  <p>“Hayır.”</p>

  <p>“Onunla konuştum, kafayı üşütmüş, sesinden belliydi. Nerede olduğunu bana söylemedi. Bildiğini biliyorum.” Orada saat daha erken olsa da sesi içki içiyormuş ya da ağlıyormuş gibi pürüzlü çıkıyordu. “Seni polise ihbar etmeliyim, Theo. O parayı ve malı çalan siz ikinizdiniz biliyorum.”</p>

  <p>“Evet, tıpkı senin annemin küpelerini çaldığın gibi.”</p>

  <p>“Ne...”</p>

  <p>“Şu zümrüt küpeler. Onlar büyükanneme aitti.”</p>

  <p>“Ben onları <i>çalmadım.”</i> Artık öfkelenmişti. “Bu ne cüret? Larry <i>verdi</i> onları bana, şeyden sonra...”</p>

  <p>“Evet. Annemden çaldıktan sonra.”</p>

  <p>“Şey, affedersin ama annen öldü.”</p>

  <p>“Evet ama onları çaldığında daha ölmemişti. Annem ölmeden bir yıl falan önce çaldı onları. Annem sigorta şirketini aramıştı,” dedim sesimi daha da yükselterek. “Ve polis zaptı tutturdu.” Polis kısmı doğru muydu bilmiyordum ama doğru olabilirdi de.</p>

  <p>“Hımm, evlilikte mal paylaşımı diye bir şey duymadın sanırım sen.”</p>

  <p>“Doğru. Ve sanırım sen de aile yadigârı diye bir şey duymadın. Seninle babam evli bile değildiniz. Onları sana vermeye hakkı yoktu.”</p>

  <p>Sessizlik. Telefonun diğer ucundaki çakmağının sesini ve yorgun bir nefes çekişini duyabiliyordum. “Bak, ufaklık. Sana bir şey diyeyim mi? Para konusunda değil, harbiden. Ya da kokain. Yine de şunu kesinlike söyleyebilirim, ben senin yaşındayken böyle şeyler yapmıyordum. Sen çok zeki olduğunu falan sanıyorsun ya hani ve bence de öylesin kesinlikle ama çok yanlış bir yoldasın, sen ve şu adı her neyse o. Evet, evet,” dedi sesini benimkinden daha da yükselterek, “ben onu da seviyorum falan ama hiç sağlam pabuç değil o çocuk.”</p>

  <p>“Sen ne anlarsın ki!”</p>

  <p>Güldü, sevimsizce. “Evet, ufaklık, tahmin et? Birkaç kez takip ettim, <i>anlıyorum.</i> Daha on sekizine girmeden kendini parmaklıkların ardında bulacak o ve her şeyine bahse girerim ki sen de orada onun yanında olacaksın. Yani seni suçlayamam,” dedi yeniden sesini yükselterek, “babanı sevdim ama beş para etmezdi ve bana anlattıklarından anladığım kadarıyla annen de beş para etmezmiş.”</p>

  <p>“Peki. Kes artık. Siktir git.” Sinirden tir tir titriyordum. “Kapatıyorum artık.”</p>

  <p>“Hayır, bekle. Bekle. Özür dilerim. Annen için öyle dememeliydim. Seninle konuşmak istememin sebebi bu değildi. Lütfen. Bir saniye bekler misin?”</p>

  <p>“Bekliyorum.”</p>

  <p>“Öncelikle, bilmek isteyeceğini farzediyorum, babanı yaktırıyorum. Senin için de uygun mu?”</p>

  <p>“Canın ne istiyorsa öyle yap.”</p>

  <p>“Onu hiçbir zaman sevmedin, değil mi?”</p>

  <p>“Bitti mi?”</p>

  <p>“Bir şey daha. Nerede olduğun umurumda bile değil, doğrusunu söyleyeyim. Ama seninle iletişime geçmem için bir adrese ihtiyacım var.”</p>

  <p>“Nedenmiş o?”</p>

  <p>“Hemen öyle ukalalık taslama. Bir noktada okuldan falan birileri arayacaktır...”</p>

  <p>“Hiç sanmam.”</p>

  <p>“Ve ne bileyim işte, nerede olduğuna dair bir açıklama yapmak için ihtiyacım olacak. Polislerin kayıp çocuk diye etrafa resimlerini falan asmasını istemiyorsan tabii.”</p>

  <p>“Sanırım bu çok uzak bir ihtimal.”</p>

  <p><i>“Çok uzak bir ihtimal,”</i> diye tekrarladı gıcık bir sesle benim sesimi taklit ederek. “Evet, öyle olabilir. Ama adresini ver böylece ödeştik sayalım. Yani,” dedi ben karşılık vermeyince, “şunu açıklığa kavuşturalım, nerede olduğunun benim için hiçbir önemi yok. Bir sorun falan çıkacak olursa ve sana ulaşmam gerekirse burada böyle eli kolu bağlı kalakalmak istemiyorum sadece.”</p>

  <p>“New York’ta bir avukat var. Adı Bracegirdle. George Bracegirdle.”</p>

  <p>“Numarası var mı sende?”</p>

  <p>“Araştırırsın,” dedim. Pippa köpeğe bir kâse su vermek için mutfağa gelmişti, durum bir tuhaftı, onunla göz göze gelmek zorunda kalmamak için yüzümü duvara döndüm.</p>

  <p>“Brace <i>Girdle</i>?” diyordu Xandra. “Böyle mi okunuyor? Ne biçim bi isim bu ya?”</p>

  <p>“Bak, onu bulabileceğinden eminim.”</p>

  <p>Bir sessizlik oldu. Sonra Xandra, “Ne var biliyor musun?” dedi.</p>

  <p>“Ne?”</p>

  <p>“Ölen senin babandı. Senin öz baban. Ve sen sanki ölen bir, ne bileyim, köpekmiş gibi davranıyorsun diyeceğim ama köpekmiş gibi <i>bile </i>değil. Çünkü araba çarpan köpek olsaydı bunu umursayacağını biliyorum, en azından umursayacağını sanıyorum.”</p>

  <p>“Onun beni umursadığı kadar umursuyorum onu diyelim.”</p>

  <p>“Pekâlâ, <i>sana</i> bir şey diyeyim mi? Sen ve baban senin sandığından çok daha fazla benziyorsunuz birbirinize. Sen onun çocuğusun, tamam mı, tepeden tırnağa.”</p>

  <p>“Peki sen de tamamen saçmalıyorsun,” dedim, kısa, ağır bir duraksamanın ardından - durumu gayet güzel özetleyen bir şekilde cevabı yapıştırmıştım bana göre. Ama telefonu kapattıktan çok sonra bile, sıcak küvetin ve yarattığı parlak sisin içinde oturmuş hapşırır ve titrerken (Hobie’nin verdiği aspirinleri içip, onun peşinden koridoru geçip küf kokulu misafir odasına giderken, <i>şifayı kapmışa benziyorsun, hazanın altında fazladan battaniyeler var, hayır, hayır, daha fazla konuşmak yok, seni artık yalnız bırakacağım)</i> yüzümü o ağır, yabancı kokulu yastığa dönerken söylediği son sözler zihnimde tekrar tekrar yankılanıyordu. Bu doğru değildi - en az annem hakkında söyledikleri kadar yanlıştı. Hattın diğer ucundan gelen o kulak tırmalıyıcı, kuru sesi hatırlamak bile kendimi kirlenmiş hissetmeme neden oluyordu. <i>Siktir et onu,</i> diye düşündüm uykulu uykulu. Unut gitsin. O artık milyonlarca kilometre uzakta. Ama yorgunluktan ölüyor olsam da -ölmekten de beter durumda olsam da- ve bu külüstür pirinç yatak hayatımda yattığım en yumuşak yatak olsa da onun o çirkin sözleri rüyalarımda bile peşimi bırakmadı.</p>
</body>
</html>