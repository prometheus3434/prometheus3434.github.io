<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  
<link href="../Styles/egmn.css" type="text/css" rel="stylesheet"/>
</head>

<body>
  <h3>I</h3>

  <p class="p1">Jose ve Goldie’nin bavula gözleri gibi bakacaklarını söyledikleri, eski apartmanımızın kargo odasında bırakmaya karar verdiysem de tarih yaklaştıkça gitgide daha da gerildim, ta ki son anda, şimdi tamamen aptalca gelen bir nedenle geri dönmeye karar verinceye kadar: tabloyu alelacele evden dışarı çıkarmaya çalışırken, çantanın içinde onunla birlikte elime ne geldiyse, yazlık kıyafetlerim de dâhil, rastgele doldurmuştum. Böylece babamın beni gelip Barbourlardan alacağı günden bir gün evvel bavulu açıp hemen en üstteki birkaç parça giysi alırım düşüncesiyle aceleyle Elli Yedinci Caddeye geri gittim.</p>

  <p>Jose orada değildi ama onun yerine yeni, geniş omuzlu bir adam (yaka kartına bakılırsa, Marco V) arkamdan geldi ve bir kapı görevlisinden çok güvenlik görevlisini andıran kesin, kararlı bir duruşla önümü kesti.</p>

  <p>“Affedersin, yardımcı olabilir miyim?” diye sordu.</p>

  <p>Bavul meselesini açıkladım. Ama kaydı inceledikten -kalın başparmağını tarih sütununda gezdirdikten- sonra bile içeri girmeye ve onu benim için raftan alıp getirmeye yanaşmış gibi görünmedi.</p>

  <p>“Peki bunu niye burada bırakmıştın?” dedi kuşkuyla burnunu kaşıyarak.</p>

  <p>“Jose bırakabileceğimi söylemişti.”</p>

  <p>“Makbuzun var mı?”</p>

  <p>“Hayır,” dedim şaşkın bir duraksamanın ardından.</p>

  <p>“O halde sana yardımcı olamam. Elimizde hiçbir kayıt yok. Hem burada yaşamayanların eşyalarını saklamıyoruz.”</p>

  <p>Bu binada adamın dediğinin doğru olmadığını bilecek kadar uzun süre yaşamıştım ama bunu onunla tartışacak değildim. “Bak,” dedim, “ben burada yaşıyordum. Goldie’yi, Carlos’u ve diğer herkesi tanıyorum. Yani, hadi ama,” dedim, dikkatinin dağıldığını hissettiğim soğuk, anlaşılması güç bir duraksama anından sonra. “Beni içeri götürürsen sana hangisi olduğunu gösterebilirim.”</p>

  <p>“Üzgünüm. Ancak çalışanlar ve burada yaşayanlar içeri girebilir.”</p>

  <p>“Kanvas bir çanta, kulbunda kurdele var. Üstünde adım da yazıyor, görüyor musun? Decker?” Kanıt olsun diye eski posta kutumuzda hâlâ duran etiketi işaret ediyordum ki Goldie sallana sallana molasından döndü.</p>

  <p>“Hey! Bakın kim gelmiş! Bu bizim ufaklık,” dedi Marco V’ye. “Daha şu kadarcık olduğu zamandan beri tanıyorum onu. Ne haber, dostum Theo?”</p>

  <p>“Hiç. Yani... şey, şehirden ayrılıyorum.”</p>

  <p>“Ya, öyle mi? Vegas’a mı yoksa?” dedi Goldie. Onun sesini duyunca, omzuma koyduğu eli hissedince, her şey kolay ve rahat gelmişti bir anda. “Orası yaşamak için çok çılgın bir yer olmalı, ha, haksız mıyım?”</p>

  <p>“Sanırım öyle,” dedim şüpheyle. İnsanlar Vegas’ta benim için her şeyin ne kadar da çılgın olacağını söyleyip duruyorlardı ama buna hiç anlam veremiyordum, sonuçta o kumarhanelerde ya da kulüplerde zaman geçirecek değildim.</p>

  <p><i>“Sanıyor</i> musun?” Goldie gözlerini devirip kafasını salladı, annemin haylazlık ettiği zamanlarda taklit ettiği o komik hareketiyle. “Ah, Tanrım, sana söyleyeyim. O şehir? Onlardaki sendikalar... demek istediğim, restoran işleri, otel işleri... <i>iyi</i> para dönüyor orada, kafanı nereye çevirirsen çevir. Peki ya havası? Güneş, yılın her günü tepede. Orayı çok seveceksin, dostum. Ne zaman gidiyorum demiştin?”</p>

  <p>“Iı, bugün. Yani yarın. İşte ben de bu yüzden...”</p>

  <p>“Aa, çantan için mi geldin? Ah, tabii ya.” Goldie, Marco V’ye İspanyolca bir şeyler söyledi, sertçe konuştuğu belliydi, Marco V ise uysalca omuz silkti ve kargo odasına doğru yürüdü.</p>

  <p>“Fena biri değildir Marco,” dedi Goldie bana alçak sesle. “Ama senin çanta olayından haberi yok çünkü Jose’yle ben deftere onun kaydını düşmedik, ne demek istediğimi anlıyor musun?”</p>

  <p>Ne demek istediğini anlıyordum. Bütün paketlerin binaya girdiklerine ve çıktıklarına dair kaydı tutulurdu. Bavulumu etiketlemeyerek ya da resmî olarak kaydetmeyerek birinin gelip o çantayı almak isteme olasılığına karşı beni korumuşlardı.</p>

  <p>“Hey,” dedim biraz çekinerek, “beni kolladığınız için teşekkürler...”</p>

  <p><i>“No problemo,”</i> dedi Goldie. “Hey, sağol dostum,” dedi Marco’ya yüksek sesle, çantayı elinden alırken. “Dediğim gibi,” diye devam etti sonra yine alçak sesle, ne dediğini duyabilmek için ona iyice yaklaşmam gerekti. “Marco iyi bir adam ama kiracılardan epey şikâyet aldık şu şey sırasında binada yeterince çalışan olmadığı için hani.” Bana manidar bir bakış attı. “Yani mesela Carlos o günkü mesaisine gelememişti ki bunun onun hatası olduğunu hiç sanmıyorum ama kovdular onu.”</p>

  <p>“Carlos’u mu?” Carlos, kapı görevlilerinin en yaşlısı ve en ağırbaşlısıydı: ince bıyıkları ve şakaklarındaki kırlaşmış saçlarıyla, göz alıcı şekilde cilalanmış siyah ayakkabıları ve herkesinkinden daha beyaz eldivenleriyle yaşlanmaya başlayan Meksikalı bir film yıldızını andırırdı.</p>

  <p>“Carlos’u kovdular mı?”</p>

  <p>“Biliyorum, inanılacak gibi değil. Otuz dört yıl ve...” Goldie parmağıyla omzunun üstüne bir fiske vurdu, “puff. Ve artık yönetim tamamen güvenliğe takmış durumda, yeni çalışanlar, yeni kurallar, giren çıkan herkesi ve her şeyi kaydediyorlar falan, neyse,” dedi, giriş kapısına doğru yürüdü, kapıyı itip açtı. “Sana bir taksi çağırayım, dostum. Buradan direkt havaalanına mı gidiyorsun?”</p>

  <p>“Hayır...” dedim, onu durdurmak için elimi havaya kaldırdım, öyle dalgındım ki ne yaptığını anlayamamıştım ama o bir <i>yok ya</i> hareketiyle beni savuşturdu.</p>

  <p>“Hayır, hayır,” dedi çantayı kaldırıma doğru sürükleyerek, “sorun değil, dostum, ben hallederim.” O anda hayretle, çantayı dışarı taşıdığı için bahşiş verecek param yok diye onu durdurmaya çalıştığımı sandığını anladım.</p>

  <p>“Hey, beklesene,” dedim ama aynı anda, Goldie ıslık çaldı ve elini havaya kaldırıp caddeye atladı. “Buraya! Taksi!” diye bağırdı.</p>

  <p>Ben kapı girişinde donakalmış dururken taksi kaldırıma yanaştı. “Bingo!” dedi Goldie arka kapıyı açarken. “Zamanlama nasıl ama?” Pisliğin teki gibi görünmeden onu nasıl durduracağımı bile düşünemeden, bavulum bagaja kondu ve ben de kendimi arka koltukta buldum, Goldie ise o iyi niyetli tavrıyla taksinin tepesine vuruyordu.</p>

  <p>“İyi yolculuklar, <i>amigo,”</i> dedi, önce bana, sonra gökyüzüne baktı. “Benim yerime de güneşin tadını çıkar. Biliyorsun günışığına düşkünümdür, tropik bir kuşum ben, anlarsın ya? Memleketime, Porto Riko’ya gidip arılarla konuşmak için can atıyorum. Iııımmm...” diye bir ezgi mırıldanmaya başladı gözlerini kapatıp başını yana yaslayarak. “Kız kardeşimin bir arı kovanı var, böyle mırıldanarak uyuturum onları. Vegas’ta da arılar var mı?”</p>

  <p>“Bilmem,” dedim, çaktırmadan ceplerimi kurcalayıp ne kadar param olduğunu anlamaya çalışıyordum.</p>

  <p>“Pekâlâ, eğer arı görecek olursan Goldie’nin selamı var de onlara. Geleceğimi söyle.”</p>

  <p>“Hey! <i>Espera!”</i><a id="k27" href="../Text/dipnot.xhtml#a27"><sup>[27]</sup></a> Jose’ydi bu, eli havada -üstünde hâlâ futbol oynarken giydiği kıyafetleri vardı, belli ki parktan doğruca işe geliyordu - kafasını iki yana sallaya sallaya, atletik bir yürüyüşle bana doğru geldi. “Hey, <i>manito,</i> gidiyorsun ha?” dedi, eğilip kafasını taksinin camından içeri soktu. “Aşağıya asmamız için bize fotoğraf göndermelisin!” Aşağıda, kapı görevlilerinin üstlerini değiştirip üniformalarını giydikleri bodrum katta, binada oturanların ya da kapı görevlilerinin yıllar içersinde Miami’den, Cancun’dan, Porto Riko’dan Doğu Elli Yedinci Cadde’ye gönderdikleri kartpostallar ve polaroid resimlerle kaplı bir duvar vardı.</p>

  <p>“Doğru!” dedi Goldie. “Bize bir resim yolla! Unutma sakın!”</p>

  <p>“Ben...” Ben onları özleyecektim ama çıkıp bunu söylemek <i>eşcinselce </i>geliyordu. Bu yüzden, “Tamam. Rahat olun,” diyebildim ancak.</p>

  <p>“Sen de,” dedi Jose eli havada geri çekilirken. “Blackjack masalarından uzak dur.”</p>

  <p>“Hey, evlat,” dedi taksici. “Seni bir yere götürmemi istiyor musun, istemiyor musun?”</p>

  <p>“Hop, hop, sabret biraz, sıkıntı yok,” dedi Goldie adama. Sonra bana döndü. “İyi olacaksın, Theo.” Taksiye son bir kez daha pat pat diye vurdu. “Bol şans, dostum. Görüşürüz. Tanrı seni korusun.”</p>

  <h3 id="sigil_toc_id_40">II</h3>

  <p class="p1">“Sakın bana <i>bu ıvır zıvırları</i> uçağa götüreceğini söyleme,” dedi babam ertesi sabah beni almak için taksiyle Barbourlara geldiğinde. Tabloyu koyduğum bavul dışında, en başından beri götürmeyi planladığım bir bavulum daha vardı çünkü.</p>

  <p>“Bence bagaj limitini aşacaksın,” dedi Xandra biraz histerikçe. Kaldırımın zehirli sıcağında, durduğum yerden bile alabiliyordum saç spreyinin kokusunu. “Sadece belli bir miktara izin veriyorlar.”</p>

  <p>Benimle birlikte aşağıya inen Bayan Barbour sakince, “Ah, bu ikisi sıkıntı yaratmaz. Ben limitimi her zaman geçiyorum,” dedi.</p>

  <p>“Evet ama bir sürü para tutacak.”</p>

  <p>“Doğrusu, bence bunu gayet makul bulacaksınız,” dedi Bayan Barbour. Saatin daha çok erken olmasına ve üstünde takıları, dudağında ruju olmamasına rağmen, bir şekilde o sandaletlerinin ve basit, pamuklu elbisesinin içinde bile kusursuz şıklığını hissettirebiliyordu. “Gişede yirmi dolar fazladan ödemek zorunda kalabilirsiniz belki ama bu çok da sorun olmamalı, öyle değil mi?”</p>

  <p>Xandra ve babam iki kedi gibi birbirlerine baktı. Sonra babam bakışlarını çevirdi. Üstündeki spor ceketi beni biraz utandırmıştı, <i>Daily News</i>’teki resimlerde haraç aldığından şüphelenilen adamları getiriyordu aklıma.</p>

  <p>Bayan Barbour’un bu faydalı yorumunu izleyen sessizlikte, “İki çantan olduğunu bana önceden söylemeliydin,” dedi babam suratını asarak. “Bütün bu eşyalar bagaja sığacak mı bilmiyorum.”</p>

  <p>Taksinin bagajı açık halde kaldırımda öyle dururken, bavulu Bayan Barbour’a bırakmayı ve sonra onu arayıp içinde ne olduğunu söylemeyi bile düşünecektim neredeyse. Ama ben daha bir şey deyip demeyeceğime karar veremeden geniş sırtlı Rus taksici Xandra’nın çantasını bagajdan çıkardı ve benim ikinci bavulumu koydu ve -biraz itip kakmayla- sığdırmayı başardı.</p>

  <p>“Görüyor musunuz, hiç de o kadar ağır değil!” dedi, bagajı çat diye kapattı, alnını sildi. “Yumuşak kumaş!”</p>

  <p>“Ama benim el çantam!” dedi Xandra, paniğe kapılmıştı.</p>

  <p>“Sorun değil, madam. Benim yanıma, ön koltuğa koyabiliriz. Ya da arkaya, sizin yanınıza, nasıl tercih ederseniz.”</p>

  <p>“Sıkıntı yok, o halde,” dedi Bayan Barbour ve evlerine geldiğimden beri ilk defa eğilip yanağıma hızlı bir öpücük kondurdu - öğle yemeğine çıkan hanımefendilerin, nane ve gardenya kokan, hava öpücüğünden. “Görüşmek üzere,” dedi. “Müthiş bir yolculuk geçir, olur mu?” Andy ve ben bir gün önce vedalaşmıştık; gidişimi görmenin onu üzeceğini bilmeme rağmen beni geçirmek yerine ailenin geri kalanıyla birlikte Maine’de sözüm ona sevmediği yazlığa gitmeyi tercih etmesi biraz kalbimi kırmıştı. Bayan Barbour’a gelince, o beni son kez gördüğü için öyle pek üzülüyor gibi görünmüyordu ama doğrusu, gideceğim için benim karnıma ağrılar giriyordu.</p>

  <p>Gözlerime diktiği gri bakışları açık ve soğuktu. “Çok teşekkür ederim, Bayan Barbour,” dedim. “Her şey için. Andy’ye hoşça kal dediğimi iletirsiniz.”</p>

  <p>“İletirim tabii ki,” dedi. “Sen müthiş iyi bir misafirdin, Theo.” Park Bulvarı’ndaki nemli sabah sıcağının pusunda, elini bir süre bırakmadım, bir şeye ihtiyacım olursa onu aramamı söyleyeceğini umuyordum ama o yalnızca, “O halde, bol şans,” dedi ve geri çekilip gitmeden önce bana küçük, soğuk bir öpücük daha verdi, o kadar.</p>

  <h3 id="sigil_toc_id_41">III</h3>

  <p class="p1">New York’tan ayrılıyor olduğumu tam olarak idrak edebilmiş değildim. Hayatım boyunca şehirden sekiz günden daha uzun ayrı kalmamıştım. Havaalanına giden yolda pencereden dışarıya, bir süre için görmemin pek mümkün olmayacağı reklam panolarındaki striptiz kulübü ve ferdî kaza avukatı ilanlarına bakarken tüylerimi ürperten bir şey geldi aklıma. Güvenlik kontrolünde ne olacaktı? Daha önce pek uçmamıştım (yalnızca iki defa, birinde daha anaokulundaydım) ve güvenlik kontrolünün neler içerdiğinden emin değildim: x-ray cihazlar? Bavul taraması?</p>

  <p>“Havaalanında her şeyi açıp bakıyorlar mı?” diye sordum ürkek bir sesle - ve sonra aynı soruyu bir kez daha yineledim çünkü kimse beni duymamış gibiydi. Babam ve Xandra’nın romantik mahremiyetini bozmamak için ön koltuğa oturmuştum.</p>

  <p>“Tabii ya,” dedi taksici. Adaleli, geniş omuzlu bir Sovyet’ti: kaba yüz hatları, şişmanlamaya başlamış bir haltercininkilere benzer, terli, kıpkırmızı elma gibi yanaklar. “Açmazlarsa bile x-ray cihazından geçirirler.”</p>

  <p>“Ben kontrol etmiş olsam bile?”</p>

  <p>“Ah, tabii ki,” dedi beni temin ederek. “Patlayıcı falan gibi şeyler için arıyorlar. Çok güvenli.”</p>

  <p>“Ama...” Sormam gereken şeyi sırrımı ağzımdan kaçırmadan sormanın bir yolunu bulmaya çalışıyordum ama bulamadım.</p>

  <p>“Endişelenme,” dedi şoför. “Havaalanında bir sürü polis var. Hem üç dört gün önce... <i>Bariyerler</i> falan.”</p>

  <p>“Yani diyeceğim o ki buradan siktirip gitmek için can atıyorum,” dedi Xandra o kısık sesiyle. Bir an için kafam karıştı, benimle konuştuğunu sandım ama arkamı dönüp bakınca babama doğru döndüğünü gördüm.</p>

  <p>Babam elini onun dizine koydu ve benim duyamayacağım kadar alçak sesle bir şey söyledi. Renkli camlı gözlüklerini takmıştı, arka koltukta başını geriye yaslamış oturuyordu ve sesinde rahat, genç tınılı bir durgunluk vardı, Xandra’nın dizini sıkışı aralarındaki bir sırrı işaret eder gibiydi. Kafamı çevirdim ve dışarıda geçip giden sahipsiz topraklara baktım: yüksek ve alçak binalar, şarap dükkânları ve kaportacılar, sabah sıcağında hararetlenen arabalar...</p>

  <p>“Bak, uçuş numarasındaki yedileri sallamıyorum,” dedi Xandra sessizce. “Benim ödümü koparan asıl sekizler.”</p>

  <p>“Evet ama sekiz Çin’de uğurlu bir sayı. McCarran’a gittiğimizde uluslararası panosuna bir bak. Pekinden gelen bütün uçuşlar? Sekiz sekiz sekiz.”</p>

  <p>“Sen ve senin Çin bilgeliğin.”</p>

  <p>“Sayı kalıpları. Hepsi ayrı enerji. Göğün ve yerin buluşması.”</p>

  <p>‘“Göğün ve Yerin.’ Böyle söyleyince sihirden bahsediyormuşsun gibi oluyor.”</p>

  <p>“Öyle zaten.”</p>

  <p>“Öyle mi?”</p>

  <p>Fısıldaşıyorlardı. Dikiz aynasına bakınca yüzleri şapşal ve birbirine fazla yakın görünüyordu; öpüşmek üzere olduklarını anlayınca (yaptıklarını kaç kere görmüş olursam olayım beni hâlâ şaşırtıyordu) dönüp dosdoğru önüme baktım. Annemin nasıl öldüğünü bilmiyor olsaydım, dünyadaki hiçbir güç onu bu ikisinin öldürmediğine inandıramazdı beni diye düşündüm.</p>

  <h3 id="sigil_toc_id_42">IV</h3>

  <p class="p1">Uçuş kartlarımızı almak için beklerken korkudan kaskatı kesilmiş, güvenliğin bavulumu açıp tabloyu hemen oracıkta, checkin sırasında ortaya çıkarmasını bekliyordum. Yüzünü hâlâ hatırladığım (sıra bize gelince ona gitmek zorunda kalmayalım diye dua etmiştim), aslan yelesi saç kesimli, huysuz kadın doğru düzgün bakmadan bavulumu alıp banda koydu. Bavulun sallana sallana bilinmez çalışanlara ve işlemlere doğru gidişini izlerken çevremdeki yabancı akınının içinde kapana kısılmış ve korkmuş hissettim kendimi - ve dikkatleri üzerime çekiyormuşum gibi, sanki herkes gözlerini dikmiş bana bakıyordu. Annemin öldüğü günden beri böylesine yoğun bir kalabalığın içine girmemiş ya da bu kadar polisi bir arada görmemiştim. Ağır teçhizatların içindeki tüfekli ulusal muhafızlar pek kıpırdamadan metal dedektörlerin yanında duruyor, soğuk gözlerle kalabalığı tarıyorlardı.</p>

  <p>Görebildiğim kadarı sırt çantalarıyla, evrak çantalarıyla, alışveriş torbaları ve bebek arabalarıyla, yükselip alçalan kafalarla doluydu. Ayağımı sürüye sürüye güvenlik çizgisine doğru ilerlerken bir bağırış duydum - benim adımı söylüyorlardı, tıpkı tahmin ettiğim gibi. Donakaldım.</p>

  <p>“Hadisene, <i>hadi,”</i> dedi babam, tam arkamda tek ayağının üzerinde zıplaya zıplaya makosenini çıkarmaya çalışıyordu, dirseğiyle arkamdan itekledi, “orada öyle durmasana, bütün lanet sıranın önünü tıkıyorsun...”</p>

  <p>Metal dedektörden geçerken gözlerimi yerdeki halıya diktim -korkudan kaskatı kesilmiştim, her an bir elin omzuma dokunmasını bekliyordum. Bebekler ağlıyordu. Yaşlı insanlar motorlu arabalarla yanımızdan geçiyordu. Bana ne yapacaklardı? Hiçbir şeyin göründüğü gibi olmadığını anlamalarını sağlayabilir miydim? Filmlerdeki gibi beton bir oda hayal ettim, çarparak kapanan kapılar, gömleğinin kollarını sıvamış öfkeli polisler, <i>unut gitsin, hiçbir yere gitmiyorsun, evlat.</i></p>

  <p>Güvenlikten çıktığımız anda yankı yapan koridorda, belirgin, ne yaptığını bilen ayak sesleri duydum, hemen arkamdan geliyordu. Yine durdum.</p>

  <p>“Bana sakın bir şeyini unuttunu söyleme,” dedi babam bıkkınlıkla gözlerini devirerek arkasını döndü.</p>

  <p>“Hayır,” dedim, etrafıma bakınarak. “Ben...” Arkamda hiç kimse yoktu. Yolcular dört bir yanımdan hızla geçip gidiyorlardı.</p>

  <p>“Tanrım, beti benzi atmış bunun,” dedi Xandra. Babama döndü. “Bir şeyi yok, değil mi?”</p>

  <p>“Yok ya, gayet iyi,” dedi babam, koridorda ilerlemeye devam etti. “Uçağa bir binsin hele. Herkes için zorlu bir hafta oldu.”</p>

  <p>“Yani onun yerinde ben olsam, uçağa bineceğim diye benim de ödüm kopardı,” dedi Xandra açık açık. “Bütün o yaşadıklarından sonra.”</p>

  <p>Tekerlekli el bagajını -birkaç yıl önce annemin ona doğum günü hediyesi olarak aldığı çantayı- peşi sıra çekiştiren babam bir kez daha durdu. “Zavallı çocuk,” dedi yüzündeki şefkat dolu ifadeyle beni şaşırtarak. “Korkmuyorsun, değil mi?”</p>

  <p>“Hayır,” dedim çarçabuk. Birilerinin dikkatini çekmek ya da aslında olduğumun çeyreği kadar balataları sıyırmış görünmek, yapmak isteyeceğim son şeydi.</p>

  <p>Babam kaşlarını çattı, sonra arkasını döndü. “Xandra?” dedi çenesini yukarı kaldırarak. “Theo’ya neden şu şeylerden bir tane vermiyorsun.”</p>

  <p>“Tamamdır,” dedi Xandra ne dediğini hemen anlayıp, çantasını kurcalamak için durdu, kurşun şeklinde iki büyük, beyaz hap çıkardı. Birini babamın açık avucunun içine koydu, diğerini bana uzattı.</p>

  <p>“Sağ ol,” dedi babam, hapı ceketinin cebine attı. “Hadi şunları yutabileceğimiz bir şeyler alalım, olur mu? Bir yere koy onu,” dedi bana, ben hapı başparmağımla işaret parmağım arasında tutup kaldırmış, ne kadar büyük olduğuna hayret ederken.</p>

  <p>“Bütün hapı içmesine gerek yok,” dedi Xandra, babamın kolunu tutup platform topuklu sandaletinin bandını düzeltmek için yana eğilirken.</p>

  <p>“Doğru,” dedi babam. Hapı elimden aldı, ustalıkla ikiye böldü ve bir yarısını spor ceketinin cebine attı; çantalarını çekiştire çekiştire önümde hızla yürümeye devam ettiler.</p>

  <h3 id="sigil_toc_id_43">V</h3>

  <p class="p1">Hap beni nakavt edecek kadar güçlü değildi ama kafamı güzelleştirdi ve bana keyif verdi, taklalar ata ata kendimi havalandırmalı rüyalarda buldum buldum kaybettim. Bedenen ortalıkta olmayan bir hostes uçuş içi promosyon çekilişinin -Treasure Island’da iki kişilik akşam yemeği ve içki- kazananlarını açıklarken etrafımdaki yolcular yerlerinde fısıldaşıyorlardı. Hostesin dingin vaatleri beni yeşilimsi karanlık sularda, bir yastık kılıfı dolusu pembe inci için dalan Japon çocuklarla meşalelerin aydınlattığı bir yarış içinde yüzdüğüm bir rüyaya gönderdi. Bütün bunlar olup biterken uçak, deniz kadar parlak ve beyaz ve durağan şekilde uğulduyordu ama öyle tuhaf bir an geldi ki -kraliyet mavisi battaniyeme sıkı sıkı sarınmış, çölün üstünde yukarıda bir yerlerde rüyalar görürken- motorlar durdu ve sessizliğe büründü sanki ve ben kendimi öyle ya da böyle bir şekilde diğer koltuklardan ayrılıp serbest kalan ve kabinin içinde özgürce havalanan koltuğumda kemerim hâlâ bağlı oturur halde, sıfır yer çekiminde sırtüstü havada süzülürken buldum.</p>

  <p>Uçak piste vurup zıplayınca ve feryat figan durunca ben de sarsılarak kendi bedenime geri döndüm.</p>

  <p><i>“Ve...</i> Nevada, Lost Wages’a<a id="k28" href="../Text/dipnot.xhtml#a28"><sup>[28]</sup></a> hoş geldiniz,” diyordu pilot interkomdan. “Sin City’de yerel saatimiz öğlen 11.47’yi gösteriyor.”</p>

  <p>Aynalı camların ve yansıyan yüzeylerin ışıltısından gözlerim yarı kör olmuş halde babamın ve Xandra’nın peşinden terminale girdim, kumar makinelerinin tıkırtıları ve ışıklarıyla ve daha sabahın bu saatinde bangır bangır, saçma sapan çalan müzikle afallamıştım. Havaalanı Times Meydanı’nın bir alışveriş merkezi büyüklüğündeki haliydi sanki: uzun palmiyeler, havai fişekli, gondollu, dansçılı, şarkıcılı ve akrobatlı kocaman ekranlar.</p>

  <p>İkinci çantamın bagaj bandından gelmesi uzun zaman aldı. Tırnaklarımı kemirerek, sırıtan Komodo ejderli bir panoya diktim gözlerimi, bir kumarhanenin eğlence programının reklamı: “2000’den fazla sürüngen sizi bekliyor.” Bagaj teslimi için toplanan kalabalık, üçüncü sınıf bir gece kulübünün önündeki bir grup rengârenk avareyi andırıyordu: güneş yanıkları, disko gömlekleri, devasa logolu güneş gözlükleri takmış, mücevherlerle donanmış ufak tefek Asyalı kadınlar. Bant büyük ölçüde bomboş dönüp duruyordu ve babam (bir sigara için can atıyordu, anlayabiliyordum) tıpkı canı içki çektiğinde yaptığı gibi gerinmeye, volta atmaya, parmaklarının boğumlarını yanağına sürtmeye başlamıştı ki sonuncusu, kırmızı etiketli ve annemin sapına bağladığı rengârenk kurdeleli hâki kanvas çanta da geldi.</p>

  <p>Babam, tek bir büyük adımla öne çıkıp daha ben uzanamadan çekip aldı çantayı. “Nihayet,” dedi abartılı hareketlerle bagaj arabasının üstüne koyarken. “Hadi, buradan çıkıp gidelim artık.”</p>

  <p>Otomatik kapılardan geçip dışarıya, nefes kesici bir sıcağın ortasına çıktık. Dört bir yanımızda kilometrelerce uzunlukta park etmiş bir araç silsilesi uzanıyordu. Dosdoğru önüme bakıyordum ben, krom bıçaklar parıldıyor, ufuk, dalgalı bir cam gibi ışıldıyordu, sanki dönüp arkaya bakmam ya da tereddüt etmem üniformalı birilerinin önümüzü kesmesine davetiye çıkarabilirdi. Ama hiç kimse yakama yapışmadı ya da durmamızı söylemek için bağırmadı. Kimse dönüp bize bakmadı bile.</p>

  <p>Bu parıltının içinde kafam öylesine allak bullak olmuştu ki babam yepyeni, gümüş rengi bir Lexus’un önünde durup, “Tamam, işte bizimki,” deyince sendeledim, neredeyse düşüp kaldırıma yapışacaktım.</p>

  <p>“Bu sizin mi?” diye sordum, bir ona bir diğerine bakarak.</p>

  <p>“Ne yani?” dedi Xandra cilveyle, babam bip diye kilidi açınca topuklu ayakkabılarının üzerinde ağır ağır yürüyüp yolcu koltuğuna geçerken. “Beğenmedin mi?”</p>

  <p>Bir Lexus ha? Her geçen gün, derhal anneme anlatmam gereken irili ufaklı bir dolu şeyle dehşete düşüyordum ve orada öyle aptal gibi dikilmiş babamın çantaları bagaja doldurmasını seyrederken aklımdan geçen ilk şey şu oldu: <i>vay be, anne bunu duyana kadar bekle.</i> Babamın eve para göndermemesine şaşmamalı. Yarısını içtiği Viceroy marka sigarasını abartılı bir hareketle yere fırlattı. “Tamam,” dedi, “atla bakalım.” Çöl havası ona yaramıştı. New York’tayken biraz bitkin ve kılıksız görünüyordu ama şimdi bu dalga dalga yükselen sıcakta o beyaz spor ceketi ve tarikat liderlerini andıran güneş gözlükleri makul geliyordu.</p>

  <p>Tek bir düğmeye basılarak çalışan araba öylesine sessizdi ki başta hareket ettiğimizi anlamadım bile. Ucu bucağı görünmeyen bir boşluğa doğru ilerliyorduk. Taksilerin, arka koltuklarında sarsıla sarsıla gitmeye alışkın olduğumdan bu yolculuğun rahatlığı ve sakinliği, dışarıdan yalıtılmış gibi, tüyler ürperticiydi: kahverengi kumlar, göz kamaştıran korkunç bir ışık, trans ve sessizlik, uçuşup tel örgülere vuran çer çöp. Haptan ötürü hâlâ uyuşuk ve ağırlığım yokmuş gibi hissediyordum kendimi; kum tepeciklerinin gökyüzüyle buluştuğu yerdeki yoğun parıltı sanki başka bir gezegene ayak basmışız gibi hissettiriyordu bana. Xandra ve babam ön tarafta sessizce konuşuyorladı. Derken Xandra bana doğru döndü - cak cak sakız çiğniyordu, zinde ve neşeliydi, o güçlü ışığın altında takıları da parıl parıl parlıyordu. “Ee, ne düşünüyorsun?” dedi, nefesi buram buram meyveli sakız kokuyordu.</p>

  <p>“Çok acayip,” dedim, penceremin yanından süzüle süzüle bir piramidin ve Eyfel Kulesi’nin geçmesini seyrediyordum, gördüklerimi kavrayamayacak kadar afallamıştım.</p>

  <p>“Şimdiden acayip mi buldun?” dedi babam, gergin sinirler ve işten eve geç geldiğinde yaşanan gece yarısı kavgalarıyla özdeşleştirdiğim bir hareketle tırnağıyla direksiyona vuruyordu. “Bir de gece olunca ışıklandırılmış hallerini görmeyi bekle.”</p>

  <p>“Gördün mü, şuna baksana,” dedi Xandra babamın tarafındaki pencereye doğru uzanıp bir yeri işaret ederek. “Yanardağ var orada. Cidden aktif.”</p>

  <p>“Aslına bakarsan sanırım yeniliyorlar onu. Ama teorik olarak, eh, evet. Sıcak lavlar. Her saat başı.”</p>

  <p>“Çıkış üç kilometre sonra sol tarafta,” dedi elektronik bir kadın sesi.</p>

  <p>Karnaval renkleri, devasa palyaço kafaları ve XXX levhaları: bu tuhaflıklar beni keyiflendirdiği kadar ürkütmüştü de. New York’tayken her şey bana annemi hatırlatıyordu -her taksi, her sokağın köşesi, güneşin önünden geçip giden her bulut- ama bu sıcak madenî boşluğun içindeyken sanki o hiç var olmamış gibiydi; gökyüzünden beni izleyen ruhunu bile hayal edemiyordum. Ona ait tüm izler bu kuru çöl havasında yanıp kül olmuş gibiydi.</p>

  <p>Arabayla ilerledikçe ulaşılmaz gibi görünen ufuk çizgisi küçülüp otoparklar, outlet alışveriş merkezleri, ilmik ilmik birbirini takip eden kişiliksiz alışveriş plazaları, Circuit City, Toys-R-Us, süpermarketler ve eczaneler, yirmi dört saat dükkânlar, nereden başlayıp nerede bittiği belli olmayan bir kalabalığa bırakmıştı yerini. Gökyüzü engin ve uçsuz bucaksızdı, denizin üstündeki gökyüzü gibi. Uyanık kalmak için -göz alıcı parlaklığa karşı gözlerimi kırpıştırarak- savaş verirken, arabanın deri iç dizaynının pahalı kokusunun içinde uykulu uykulu kafa patlatıyor ve annemin sık sık anlattığını duyduğum bir hikâyeyi düşünüyordum: babamla flört ederken, babamın nasıl bir gün onu etkilemek için arkadaşından ödünç alıp bir Porsche ile çıkıp geldiği hikâyesi. Ancak evlendikten sonra öğrenmiş arabanın aslında ona ait olmadığını. Bunu komik buluyormuş gibi görünüyordu - ama evlendikten sonra ortaya çıkan daha az gülünç gerçekleri (bilinmeyen suçlardan ötürü daha çocukken gerçekleşen tutuklanmaların kayıtları gibi) göz önüne alınca, bu hikâyenin neresini bu kadar eğlenceli bulmayı başarıyordu, merak ediyordum.</p>

  <p>“Iıı, bu araba bayağıdır senin mi?” dedim yüksek sesle, ön taraftaki sohbetlerinin üzerinden sesimi duyurmak için.</p>

  <p>“Hımm... şey... bir yılı biraz aşkın süredir, değil mi, Xan?”</p>

  <p>Bir yıl? Ben hâlâ bunu düşünüp duruyordum -bu sayı babamın arabayı (ve Xandra’yı) ortadan kaybolmadan önce aldığı anlamına geliyordu- ki kafamı kaldırdım ve sıra sıra dizilmiş alışveriş merkezlerinin yerini sonsuza dek uzanıyormuş gibi görünen bir küçük müstakil ev kalabalığının aldığını gördüm. Kutu kutu, beyaza boyanmış -mezarlıktaki mezar taşları gibi sıra sıra dizilmiş- hallerinin yarattığı aynılık havasına rağmen, evlerin bazıları neşeli pastel renklere (mint yeşili, uçuk pembe, sütlü çöl mavisi) boyalıydı ve bu keskin gölgelerin, sivri uçlu çöl bitkilerinin heyecan uyandıracak ölçüde yabancı bir yanı vardı. Asla hiçbir şey için yeterince yer olmayan şehirde büyümüş biri olarak hoş bir şaşkınlık yaşıyordum. Bahçeli bir evde yaşamak yeni bir şey olacaktı, o bahçede yalnızca kahverengi kayalar ve kaktüsler olsa bile.</p>

  <p>“Burası hâlâ Las Vegas mı?” Oyun olsun diye, evleri birbirlerinden ayıran şeyleri bulmaya çalışıyordum: burada kemerli kapı var, şurada yüzme havuzu ya da bir palmiye.</p>

  <p>“Artık tamamen başka bir yanını görüyorsun,” dedi babam, üçüncü Viceroy’unu söndürürken hırıltıyla nefes veriyordu. “Turistlerin hiç görmedikleri yanı bu.”</p>

  <p>Epeydir ilerliyor olmamıza rağmen etrafta hiçbir işaret yoktu, nereye ya da hangi yönde gittiğimizi söylemek imkansızdı. Ufuk çizgisi tekdüze ve hiç değişmeksizin uzanıyordu ve bu pastel evleri hepten geçip ardındaki alkali araziye, filmlerdeki gibi güneşin dövdüğü bir karavan parkına çıkacağız diye ödüm kopuyordu. Ama aksine -beni şaşırtacak şekilde- evler büyümeye başladı: ikinci katlar, kaktüslü bahçeler, çitler, havuzlar ve birden fazla araba alacak kadar büyük garajlar.</p>

  <p>“Evet, işte geldik,” dedi babam, bakır rengi harflerle yazılmış gösterişli bir granit levhanın belirdiği bir yola doğru dönerek: <i>Canyon Shadows Çiftlikleri.</i></p>

  <p>“Siz <i>burada</i> mı yaşıyorsunuz?” dedim, etkilenmiştim. “Kanyon mu var burada?”</p>

  <p>“Hayır, sadece adı öyle,” dedi Xandra.</p>

  <p>“Gördün mü? Buralarda farklı farklı bir sürü site var,” dedi babam burnunun kemerini tutarak. Ses tonundan -o eski, pürüzlü, bana bir içki lazım sesi- yorulduğunu ve keyfinin pek de yerinde olmadığını anlıyordum.</p>

  <p>“Çiftlik toplulukları diyorlar onlara,” dedi Xandra.</p>

  <p>“Doğru. Her neyse. Aah, kapa çeneni be,” diye söylendi babam, navigasyon sistemindeki kadın yine komut vermeye başlayınca uzanıp sesini kıstı.</p>

  <p>“Hepsinin farklı bir teması falan var,” dedi serçe parmağıyla dudak parlatıcısını dağıtan Xandra. “Pueblo Breeze, Ghost Ridge, Dancing Deer Villaları var. Spirit Flag golf topluluğu muydu? Encantada en süslüsü, orada bir sürü gayrimenkul var. Hey, buradan dön, tatlım,” dedi babamın kolunu tutup.</p>

  <p>Babam arabayı dosdoğru sürmeye devam etti ve ona karşılık vermedi.</p>

  <p>“Lanet olsun!” Xandra oturduğu yerde arkasını dönüp arkamızda kalan yola baktı. “Neden hep uzun yoldan gitmek zorundasın?”</p>

  <p>“Kestirme falan demeye başlama yine. Sen de bu konuda en az şu Lexus kadını kadar berbatsın.”</p>

  <p>“Ee ama daha kısa. On beş dakika kadar. Şimdi ta Dancing Deer’ın o tarafa kadar dolaşmak zorunda kalacağız.”</p>

  <p>Babam bıkkınlıkla iç çekti. “Bak...”</p>

  <p>“Gitana Patikaları’ndan kestirme yapıp önce iki sol sonra bir sağ yapmanın nesi zor? Bu kadarcık işte. Desatoya’dan çıkarsan eğer...”</p>

  <p>“Bak. Arabayı sen mi kullanmak istiyorsun? Yoksa bu lanet şeyi benim sürmeme izin verecek misin?”</p>

  <p>Bu ses tonuna büründüğünde babama kafa tutmanın pek de iyi olmayacağını biliyordum ve belli ki Xandra da biliyordu. Öfkeyle önüne döndü -babamı sinir etmek için bilerek yaptığı belli olan bir hareketle-radyoyu açıp sesini yükseltti ve parazitlerle reklamlar arasında kanalları vura vura değiştirdi. Ses öyle güçlüydü ki oturduğum beyaz deri koltukta gümbür gümbür yankılanışını hissedebiliyordum. <i>Tatil, tek istediğim buydu...</i> Işık yükselmiş, vahşi çöl bulutlarının arasından fırlamıştı - bir bilgisayar oyunu ya da bir deneme pilotunun halüsinasyonu gibi, sonsuz gökyüzü, asit mavi.</p>

  <p>“Vegas 99, Seksenler ve Doksanlar’ı sunar,” dedi radyodaki hızlı, coşkulu ses. “Ve şimdi de Pat Benatar geliyor sizler için, öğle vakti Ladies of the Eighties Lapdance programında.”</p>

  <p>Desatoya Çiftlik Evleri’ne, bahçelerin kimilerinde kereste yığınlarının durduğu ve sokaklarda kumların estiği 6219 Desert End Road’a gelince geniş, İspanyol tarzı gibi görünen ya da Fas tarzıydı belki, bir evin garaj yoluna döndük; yan duvarları kemerli ve kiremit döşeli çatısı çeşitli şaşırtıcı açılarda eğilen, panjurları sımsıkı kapanmış, bej rengi sıvalı bir evdi bu. Evin bu başıboşluğuna ve genişliğine, pervazlarına ve sütunlarına ve kapı görevlilerinin kargo odasında hep açık tuttuğu Telemundo pembe dizilerindeki evlerden birinin setiymiş havası veren gösterişli demir kapısına hayran kalmıştım.</p>

  <p>Arabadan inip bavullarımızla birlikte garaj kapısının etrafından dolanırken ürkütücü, can yakan bir ses duydum: evin içinde biri çığlık atıyor ya da feryat ediyordu.</p>

  <p>“Aman Tanrım, bu da ne?” dedim çantaları elimden bırakıp. Sinirlerim bozulmuştu.</p>

  <p>Xandra yüksek topuklularının üzerinde sendeleye sendeleye, iki yana yaslanarak anahtarını arıyordu. “Aaa, kapa çeneni, kapa çeneni, kapa şu lanet çeneni,” diye mırıldanıyordu alçak sesle. Daha kapıyı ardına kadar açmaya fırsat bulamadan, isterik iplik iplik bir paspas acı acı bağırarak dışarı fırladı ve etrafımızda zıplamaya, dans etmeye, oynaşmaya başladı.</p>

  <p>“Otur yerine!” Xandra bağırıyordu. Yarı açık kapıdan öyle yüksek sesli bir safari müziği (borazan gibi ses çıkaran filler, bıcır bıcır konuşan maymunlar) geliyordu ki ta garajdan bile duyabiliyordum.</p>

  <p>“Vay canına,” dedim içeri bir göz atarak. İçeride sıcak ve ağır bir hava vardı: eski sigara dumanı, yeni halı ve -şüphesiz- köpek boku.</p>

  <p>“Büyük kediler hayvan bakıcıları için eşsiz güçlükler yaratırlar,” diye gümbürdedi televizyondaki ses. “Neden Andrea ve ekibini sabah devriyelerinde takip etmiyoruz.”</p>

  <p>“Hey,” dedim, elimde çantamla kapıda durdum, “televizyonu açık unutmuşsunuz.”</p>

  <p>“Hayır,” dedi Xandra, beni kenara itip içeri girdi, “Animal Planet bu, onun için açık bıraktım. Popper için. Sana otur dedim!” Patileriyle dizlerini tırmalayan köpeğe doğru elini şıklattı ve platform topuklarının üzerinde sendeleye sendeleye gidip televizyonu kapattı.</p>

  <p>“Tek başına mı kaldı?” dedim köpeğin feryatlarının üzerinden. Temiz olsa beyaz ve pofuduk olacak şu uzun tüylü kız köpeklerindendi.</p>

  <p>“Ah, Petco’dan su çeşmesi aldım ona,” dedi Xandra, köpeğin üzerinden geçerken elinin tersiyle alnını sildi. “Bir de hani şu mama kaplarından.”</p>

  <p>“Cinsi ne?”</p>

  <p>“Malta Teriyeri. Safkan. Onu bir çekilişte kazandım. Yani yıkanması lazım, farkındayım, bunları bakımlı tutmak tam bir eziyet. Aynen öyle, pantolonuma ne yaptığına bir baksana,” dedi köpeğe dönüp. “Bembeyaz kotuma.”</p>

  <p>Yüksek tavanlı ve bir tarafında bir tür raylı asma kata çıkan merdivenleri olan geniş, açık bir odada duruyorduk - neredeyse büyüdüğüm dairenin tamamı kadar büyüktü. Ama parlak ışıktan sonra gözüm alışınca odanın ne kadar boş olduğuna şaşırdım. Kemik beyazı duvarlar. Taş şömine, yapay bir av köşkü havası katmıştı. Koltuk, bir hastanenin bekleme odasından alınmış gibiydi. Verandaya açılan camdan kapıların karşısında büyük ölçüde boş olan gömme raflar uzanıyordu.</p>

  <p>Babam kapıyı gıcırdatarak içeri girdi ve bavulları halının üstüne bıraktı. “Aman Tanrım, Xan, burası bok kokuyor.”</p>

  <p>Xandra -el çantasını koymak için yere eğilmişti- köpek zıplamaya, üzerine atlamaya ve her yanını tırmalamaya başlayınca geri çekildi. “Ya, Janet’ın gelip onu dışarı çıkarması gerekiyordu.” Köpeğin tiz çığlıklarının arasından sesini duyurmaya çalışıyordu. “Anahtarı falan her şeyi vardı. Tanrım, Popper,” dedi yüzünü buruşturup kafasını çevirerek, “leş gibi kokuyorsun.”</p>

  <p>Evdeki boşluk beni şok etmişti. O ana kadar, annemin kitaplarını ve kilimlerini ve antikalarını satmanın gerekliliğini ya da geri kalan neredeyse her şeyi Goodwill’e ya da çöp tenekesine yollamanın gerekliliğini hiç sorgulamamıştım. Ben, dolapların ağzına kadar dolup taştığı, her yatağın altında kutuların durduğu ve mutfak dolaplarında yer olmadığı için tencere ve tavaların tavana asıldığı dört odalı bir apartman dairesinde büyümüştüm. Ama annemin eşyalarından bazılarını, mesela annesinden kalan gümüş kutuyu ya da Stubbs’a aitmiş gibi duran kestane rengi bir kısrak tablosunu veya <i>Siyah İnci</i>’nin çocukluğundan kalma kopyasını buraya getirmek hiç de zor olmazdı! Birkaç güzel resmi ya da anneme kendi anne babasından kalan mobilyalardan birkaçı babamın işine yaramayacak değildi ya. Annemden nefret ettiği için ona ait her şeyden kurtulmuştu.</p>

  <p>“Aman Tanrım,” diyordu babam, sesi, tiz havlamaların arasında öfkeyle yükseliyordu. “Bu köpek evi berbat etmiş.”</p>

  <p>“Yani bilmiyorum, demek istediğim, evi bok götürdüğünü biliyorum ama Janet dedi ki...”</p>

  <p>“Sana <i>söylemiştim,</i> köpeği kulübeye bağlamalıydın. Ya da ne bileyim, barınağa falan bırakmalıydın. Evin içinde olmasından hoşlanmıyorum. Onun yeri dışarısı. Bunun sorun yaratacağını söylemedim mi ben sana? O Janet da kahrolasıca uyuzun teki...”</p>

  <p>“Birkaç kez halının üstünden geçmiş işte? Ne olmuş yani? Hem <i>sen</i> hangi cehenneme bakıyorsun öyle?” dedi Xandra öfkeyle, bir adım atıp feryat figan havlayan köpeğin üzerinden geçti ve yerimdem biraz sıçrayarak ters ters baktığının ben olduğumu anladım.</p>

  <h3 id="sigil_toc_id_44">VI</h3>

  <p class="p1">Yeni odam bana öyle çıplak ve yalnız geliyordu ki çantalarımı boşalttıktan sonra içinde asılı duran giysilerimi görebileyim diye gardırobun sürme kapısını açık bıraktım. Aşağı katta babam hâlâ halı konusunda bağırıp çağırıyordu. Ne yazık ki Xandra da bağırıyor, babamı daha fazla tahrik ediyordu ama bu (bana sorsaydı ona söylerdim) onu idare etmenin en kötü yoluydu. Evdeyken annem sessizliğe bürünerek, odanın içindeki tüm oksijeni emen ve onun söylediği ve yaptığı her şeyin saçma görünmesini sağlayan hafif, tereddütsüz bir küçümseme alevini ayakta tutarak babamın öfkesini boğmayı iyi bilirdi. En sonunda dış kapıyı şimşek gibi çarparak çıkıp giderdi ve geri döndüğünde -saatler sonra, kilidi sessizce tık diye açarak- sanki hiçbir şey olmamış gibi evin içinde dolanırdı: bira almak için buzdolabına gider, son derece normal bir sesle ona gelen postaların nerede olduğunu sorardı.</p>

  <p>Üst kattaki üç boş yatak odasından en büyüğünü seçmiştim, otel odası gibi yan tarafında kendine ait küçücük bir banyosu vardı. Yerler çelik mavisi pelüş halıyla kaplanmıştı. Çıplak yatak, ayak ucunda plastik paketinden çıkarılmamış nevresimler. Legends Percale. Yüzde yirmi indirimli. Akvaryum filtresinin vızıltısına benzer hafif, mekanik bir vızıltı geliyordu duvarlardan. Televizyonda gördüğüm, bir telekızın ya da hostesin öldürüldüğü türden bir odayı andırıyordu.</p>

  <p>Kulağım hâlâ babam ve Xandra’da olduğu halde paketlenmiş tablo dizlerimin üzerinde, yatağın üstüne oturdum. Kapı kilitli olsa bile ya üst kata çıkarlarsa diye kâğıdı yırtıp atmaya çekiniyordum ama yine de içimdeki açıp bakma isteği karşı konulmazdı. Dikkatle, dikkatle, başparmağımın tırnağıyla bandı çıkardım ve kenarlarından söktüm.</p>

  <p>Tablo tahmin ettiğimden de kolayca ortaya çıktı ve kendimi zevkten nefesim kesilir halde buldum. Tabloyu gündüz gözüyle ilk görüşüm olmuştu. Bütün alçıpanı ve beyazlığıyla bu çorak odanın içinde, onun yumuşak renkleri capcanlı çiçekleniyordu ve resim, üstünü kaplayan hafif toz yüzünden gölgelenmiş olsa da teneffüs ettiği hava, açık bir pencerenin tam karşısındaki duvar gibi ışıkla yıkanmış havadarlığa sahipti. Bayan Swanson gibilerinin çöl ışığıyla ilgili konuşup durması bu yüzden miydi? New Mexico’daki kendi deyişiyle “geçiçi ikameti”ni anlata anlata bitiremezdi - engin ufuklar, açık gökyüzü, ruhani berraklık. Fakat sanki bir ışık oyunuyla tablo başkalaşmış gibiydi, annemin yatak odasının penceresinden görünen su depolarıyla dolu karanlık çatı manzarasının, akşamüzeri aniden bastıran yaz yağmurundan hemen önce beliren ışık yağmuru altında sadece birkaç dakikalığına yaldızlanmış ve elektriklenmiş gibi görünmesi gibi.</p>

  <p>“Theo?” Babam kapıyı tıklatıyordu. “Aç mısın?”</p>

  <p>Ayağa fırladım, kapıyı açmaya çalışıp kilitli olduğunu anlamamasını diliyordum. Yeni odam bir hapishane hücresi kadar çıplaktı ama gardırobun babamın göz hizasından da yukarıda, yüksek ve çok derin rafları vardı.</p>

  <p>“Gidip biraz Çin yemeği alacağım. Sana da bir şeyler alayım mı?”</p>

  <p>Babam tabloyu görse ne olduğunu anlar mıydı acaba? Hep anlamaz diye düşünmüştüm ama şimdi onu, yaydığı parıltıyı ışığın altında görünce bir aptalın bile anlayacağını fark ettim.</p>

  <p>“Iıı, şey, hemen geliyorum,” diye seslendim, sesim yapmacık ve çatlak çıkmıştı. Alelacele odadan fırlamadan önce tabloyu yedek yastık kılıfının içine koyup yatağın altına sakladım.</p>

  <h3 id="sigil_toc_id_45">VII</h3>

  <p class="p1">Las Vegas’ta okul başlamadan önceki aylarda, iPod’umun kulaklıkları kulağımda ama sesi kapalı halde alt katta aylak aylak dolanırken birkaç ilginç bilgi edindim. Öncelikle babamın eski işi, bizim öyle sanmamızı sağladığı gibi pek öyle Şikago ve Phoenix’e iş gezileri içermiyormuş. Annemden ve benden habersizce aslında uçağa atlayıp birkaç aylığına Vegas’a geliyormuş ve Xandra’yla da Vegas’ta -Bellagio’daki Asya temalı bir barda- tanışmış. Babam ortadan kaybolmadan önce bir süredir -anladığım kadarıyla bir yıldan biraz fazla süredir- görüşüyorlarmış zaten; görünüşe bakılırsa “yıldönümlerini” annem ölmeden kısa süre önce Delmonico Steakhouse’ta ve MGM Grand’deki Jon Bon Jovi konserinde kutlamışlar. (Bon Jovi! Anneme anlatmak için yanıp tutuştuğum onca şeyin arasında -ki milyonlarca diyemesem de binlerce şey vardı- bu gülünç gerçeği asla öğrenemeyecek olması çok kötüydü.)</p>

  <p>Desert End Road’daki eve geldikten sonra birkaç gün içinde anladığım bir başka şey de şuydu: Xandra ve babamın, onun “içkiyi bıraktığını söylerken asıl demek istedikleri Scotch’tan (en sevdiği içecek) Corona Lights ve Vicodin’e geçiş yaptığıymış. Barış işaretinin ya da Victory’nin V’sinin, aralarında olur olmaz durumlarda sık sık görünce kafam karışmıştı ve babam benim dinlemediğimi sandığı bir zamanda ağzından kaçırıp Xandra’dan bir Vicodin istememiş olsaydı, bu durum benim için uzun zaman gizemini koruyacaktı.</p>

  <p>Vicodin hakkında hiçbir şey bildiğim yoktu; sevdiğim çılgın bir film aktrisinin magazin sayfalarında arkada polis arabalarının farlarıyla Mercedes’inden sendeleyerek inerken çekilen fotoğraflarının altında adı geçen bir şey olduğu haricinde. Birkaç gün sonra içi nerdeyse üç yüz tane hapla dolu plastik bir torbaya rastladım - mutfak tezgâhının üzerinde, babamın saç dökülmesi için kullandığı Propecia şişesiyle birlikte bir yığın ödenmemiş faturanın yanında duruyordu - Xandra torbayı kaptığı gibi çantasına attı.</p>

  <p>“Onlar ne?” diye sordum.</p>

  <p>“Şey, vitamin.”</p>

  <p>“Neden öyle poşetin içindeler?”</p>

  <p>“İşyerindeki vücut geliştirmeci bir tipten alıyorum onları.”</p>

  <p>İşin tuhaf tarafı -ki bu da keşke annemle konuşabilseydik dediğim bir başka şeydi- bu yeni, haplanan babam, eski halinden çok daha keyifli ve ne yapacağı belli olan bir adamdı. Babam içki içtiğinde ruh hali tamamen değişirdi -münasebetsiz şakalar yapar, agresif enerji patlamaları yaşardı, ta ki sızana kadar- ama içkiyi kestiğinde daha da fenaydı. Kaldırımda annemle benden on adım ileride yürür, kendi kendine konuşup tabancasını ararmışçasına ceplerini kontrol ederdi. Eve istemediğimiz ve paramızın yetmeyeceği şeyler getirirdi, (yüksek topuklu ayakkabılardan nefret eden) annem için timsah derisinden Manolo Blahnik’ler gibi, ki doğru numarada bile değillerdi. Ofisten eve yığınlarca kâğıt getirir ve gece yarılarına kadar buzlu kahve içip hesap makinesindeki rakamlara dövercesine vururdu ve bu sırada Stairmaster’da kırk dakikalık bir set bitirmişçesine deli gibi terlerdi. Ya da ta Brooklyn’deki bir partiye gitmeyi büyük bir meseleye dönüştürür (“Ne demek ‘belki ben gelmesem daha iyi olur’? Sen benim keşiş gibi evde inzivaya çekilerek mi yaşamamı istiyorsun, ha?”) ve sonra -annemi de peşinden sürükledikten sonra-daha on dakika geçmeden birine hakaret ettiği ya da insanların yüzüne karşı alay ettiği için partiden öfkeyle çıkıp giderdi.</p>

  <p>Şimdiki daha farklı, daha sevimli bir enerjiydi, haplardan gelen: rehavetle neşenin birleşimi, dalgın, şapşal, sanki havada uçuyormuş gibi. Sallana sallana yürüyordu. Daha fazla şekerleme yapıyor, uysalca kafasını sallıyor, söyleyeceklerini unutuyor, bornozunun önü açık ve yalın ayak halde sallana sallana dolanıyordu. Neşeli küfürleri, nadiren tıraş ettiği sakalları, dudaklarının kenarında bir izmaritle konuşup durduğu rahat tavrıyla sanki bir karakteri oynuyor gibiydi: ellilerdeki bir film noir’dan “havalı” bir herif ya da belki de <i>Ocean’s Eleven</i>’dan kaybedecek pek bir şeyi olmayan tembel, bıkkın bir gangster. Ama bu yeni rahat ve geniş halinde bile o heyecanlı ve bir parça kahramanlık taslayan küstah okul çocuğu ifadesini hâlâ taşıyordu, mevsim sonbahara yaklaşıp daha harap ve umursamaz hale geldikçe iyiden iyiye coşuyordu.</p>

  <p>Annemin almamıza asla izin vermeyeceği müthiş pahalı kablolu TV paketinin olduğu Desert End Yolu’ndaki evde, babam günışığına karşı panjurları kapatıyor ve esrarkeşlerinki gibi donuk bakışlarla televizyonun karşısında sigara içiyor, sesi kapalı olduğu halde ESPN’de özel olarak belli bir sporu değil, ayırt etmeden ne çıkarsa onu izliyordu: kriket, jai alai<a id="k29" href="../Text/dipnot.xhtml#a29"><sup>[29]</sup></a> , badminton, kroket. Eski, buzdolabından çıkmış gibi kokan hava fazlasıyla serindi; saatlerce hiç kıpırdamadan otururdu, Viceroy’undan çıkan duman, tütsü dumanı gibi upuzun, tavana kadar yükselirdi, bu haliyle Profesyonel Golfçüler Birliği kurulu için Buda, Dharma ve Sangha’yı düşünüyor olabilirdi.</p>

  <p>Babamın bir işi var mı, belli değildi - ya da varsa bile ne tür bir işi olduğu. Telefon gece ve gündüz her saatte çalıyordu. Babam elinde ahizeyle hole çıkıyor, arkası bana dönük, bir eliyle duvara yaslanarak ve gözlerini yerdeki halıya dikerek konuşuyordu; bu duruş şekli, bir koçun zorlu bir maçın sonundaki tavrını andırıyordu bana. Genelde alçak sesle konuşmaya dikkat ediyordu ama bunu yapmadığında bile konuşmanın onun ağzından çıkan kısmını anlamak zordu: handikap, beraberlikte iade, banko, direkt banko ve çifte şans. Çoğu zaman hiçbir açıklama yapmadığı işleri halletmek için çıkıyordu ve birçok gece o ve Xandra eve hiç gelmiyorlardı bile. “MGM Grand’de bize sık sık kıyak yaparlar,” diyerek açıklama yaptı bir gün, gözlerini ovuştura ovuştura, bezgin bir iç çekişle koltuğun yastıklarının arasına gömülerek - ve yine oynadığı karakteri hissedebiliyordum, seksenlerden kalma, kolay sıkılan aksi <i>playboy.</i> “Umarım senin için sakıncası yoktur. Xandra gece mesaisinde çalışırken orada bir yerlere kıvrılıp yatmak daha kolayımıza geliyor.”</p>

  <h3 id="sigil_toc_id_46">VIII</h3>

  <p class="p1">“Etraftaki bütün bu kâğıtlar da ne?” diye sordum bir gün Xandra’ya, mutfakta kendisine beyaz bir diyet içeceği hazırlarken. Evin içinde rastlayıp durduğum baskılı boş kartlar kafamı kurcalıyordu. Bilimsel şeylere benziyorlardı biraz, tuhaf biçimde DNA zincirlerini ya da ikili kodla yazılmış casus mesajlarını andırıyorlardı.</p>

  <p>Blenderi kapattı, gözlerinin önüne düşen saçları arkaya itti. “Anlamadım?”</p>

  <p>“Şu müsveddeler ya da her neyse.”</p>

  <p>“Baka-<i>ra</i>!” dedi Xandra - r harfini vurgulayarak parmaklarıyla fiske vurur gibi tuhaf bir hareket yaptı.</p>

  <p>“Ha,” dedim, biraz duraksadıktan sonra, bu sözü daha önce hiç duymamama rağmen.</p>

  <p>Parmağını içeceğine daldırdı ve sonra çıkarıp yaladı. “MGM Grand’deki bakara salonuna sık sık gidiyoruz ya hani?” dedi. “Baban oynadığı oyunların kaydını tutmayı seviyor.”</p>

  <p>“Ben de bir defa gelebilir miyim?”</p>

  <p>“Hayır. Şey yani, sanırım <i>gelebilirsin,”</i> dedi, sanki istikrarsız bir İslam ülkesindeki tatil imkânlarını sormuşum gibi. “Gerçi kumarhanelerde çocukları pek de hoş karşılamıyorlar. Gelip bizi oynarken izlemene izin verilmiyor aslında.”</p>

  <p><i>Ne olmuş yani,</i> diye geçirdim içimden. Orada öyle dikilip babamla Xandra’nın kumar oynamasını izlemek benim eğlence anlayışıma pek uymuyordu zaten. Yüksek sesle, “Ama ben orada kaplanlar, korsan gemileri falan gibi şeyler var sanıyordum,” dedim.</p>

  <p>“Şey, evet. Sanırım.” Raftan bardak almak için uzanınca tişörtüyle düşük belli kotunun arasında mavi mürekkeple dörtgen şeklinde yazılmış Çince karakterler ortaya çıktı. “Birkaç yıl önce bu aile dostu ambalajını satmaya çalıştılar ama tutmadı.”</p>

  <h3 id="sigil_toc_id_47">IX</h3>

  <p class="p1">Başka şartlar altında olsa Xandra’yı sevebilirdim - ki bu, sanırım beni dövmeseydi beni döven çocuğu sevebilirdim demek gibi bir şey. O, kırk yaşın üstündeki kadınların -öyle pek güzel bir kadın da değildi belki-seksi olabileceklerini göstermişti bana. Yüzü pek güzel olmasa da (patlak gözler, küçük, küt bir burun, ufacık dişler), vücudu oldukça formdaydı, egzersiz yapıyordu ve kollarıyla bacakları öyle parlak ve bronzdu ki spreyle boyanmış gibi, sanki kendisini bir dolu krem ve yağ ile ovuyormuş gibi görünüyordu. Yüksek topuklu ayakkabılarının üzerinde sendeleye sendeleye, hızlı hızlı yürürdü, fazla kısa eteğini çekiştirip dururdu; öne doğru eğik, tuhaf şekilde çekici bir yürüyüşü vardı. Bazı açılardan onu çok itici buluyordum -kekeleyen sesini, üstünde “Cam Dudak” yazan bir tüpün içinde satılan kalın, parlak dudak parlatıcısını, kulaklarındaki bir dolu küpe deliğini ve diliyle oynamayı pek sevdiği ön dişlerinin arasındaki boşluğu- ama şehvet uyandıran, heyecan verici ve sert bir yanı da vardı: hayvani bir güç, topuklularını çıkarıp yalın ayak dolaştığında mırlayan, sinsice etrafı kolaçan eden bir kediydi sanki.</p>

  <p>Vanilyalı kola, vanilyalı dudak nemlendiricisi, vanilyalı diyet içeceği, vanilyalı votka. İşten çıkınca kısa beyaz etekleri ve bir dolu altın takısıyla tenis oynayan kokoş bir anneye benziyordu. Tenis ayakkabıları bile yepyeni ve göz alıcı beyazlıktaydı. Havuz başında güneşlenirken tığ işi beyaz bir bikini giyerdi; sırtı geniş ama zayıftı, gömleğini çıkarmış bir adam gibi kaburga kemikleri sayılıyordu. “Eyvah, elbisenin azizliğine uğradım,” dedi şezlongdan üstünü bağlamadan kalkıverdiğinde, göğüslerinin de vücudunun geri kalanıyla aynı bronzlukta olduğunu gördüm.</p>

  <p><i>Reality show</i>’lara bayılıyordu: <i>Surviuor, American Idol.</i> Intermix ve Juicy Couture mağazalarından alışveriş yapmayı seviyordu. Arkadaşı Courtney’yi arayıp “içini dökmeyi” de ve bu iç dökmeler ne yazık ki büyük çoğunlukla benim hakkımda oluyordu. “İnanabiliyor musun?” dediğini duymuştum telefonda, bir gün babam evde yokken. “Ben böyle bir şey beklemiyordum. Bir çocuk? Merhaba?”</p>

  <p>“Evet, tam bir baş belası, tabii,” diye devam etti, miskin miskin Marlboro Light’ından bir nefes çekerek - havuza açılan cam kapıların önünden geçerken durdu, eğilip yeni boyanmış, kavun yeşili ayak tırnaklarına baktı. “Hayır,” dedi, bir süre duraksadıktan sonra. “Ne kadar sürecek bilmiyorum. Yani ne düşünmemi bekliyor ki? Lanet olsun, ben bir anne değilim.”</p>

  <p>Şikâyetleri olağan görünüyordu, öyle özellikle tepesini attırmış ya da şahsi şeyler değildi. Yine de benden nasıl hoşlanacağını anlamak zordu. Anne olabilecek yaştaki kadınların etraflarında dolanıp onlarla konuşmamı sevecekleri kanısına göre hareket etmiştim ama söz konusu Xandra olunca, canı sıkkın bir halde eve geldiğinde onunla şakalaşmamanın ya da günü hakkında bir sürü soru sormamanın daha iyi olacağını çok geçmeden öğrendim. Bazen, evde sadece ikimiz olduğunda ESPN’i kapatıp kanalı değiştirirdi ve birlikte oturup meyve kokteyli yer, Lifetime’da uslu uslu film izlerdik. Ama bana siniri dokunduğu zamanlarda, ben ne desem cevap olarak soğuk soğuk, “E yani,” deyip kendimi aptal gibi hissetmeme neden oluyordu.</p>

  <p>“Şey, konserve açacağını bulamıyorum.”</p>

  <p>“E yani.”</p>

  <p>“Bu gece ay tutulması olacak.”</p>

  <p>“E yani.”</p>

  <p>“Baksana, prizden kıvılcımlar çıkıyor.”</p>

  <p>“E yani.”</p>

  <p>Xandra geceleri çalışıyordu. Genelde öğleden sonra saat üç buçuk gibi üstünde kıvrımlarını belli eden üniformasıyla -siyah ceket, esnek, sımsıkı oturan bir kumaştan yapılma siyah pantolon ve çilli göğüs kısmının düğmeleri açık bluzuyla- evden fırlayıp giderdi. Blazer ceketine iğneyle tutturulmuş isim kartında büyük harflerle XANDRA yazıyordu, altında da <i>Florida.</i> New York’ta, o gece akşam yemeği için dışarı çıktığımızda, emlak işine girmeye çalıştığını söylemişti bana ama aslında yaptığı şey, çok geçmeden öğrendiğim kadarıyla bölgedeki kumarhanelerden birindeki “Nickels” adlı bir barı işletmekti. Bazen eve plastik tabaklarda streç filme sarılmış mezeler getirirdi, köfteler ve tavuk teriyaki parçaları gibi şeyler, babamla bu mezeleri alıp televizyonun karşısına oturur, televizyonun sesi kapalı halde bunları yerlerdi.</p>

  <p>Onlarla yaşamak öyle çok da anlaşamadığım ev arkadaşlarıyla yaşamak gibiydi. Onlar evdeyken kapımı kapatır, odamda otururdum. Dışarıda olduklarındaysa -ki çoğu zaman öyleydiler- evin daha geniş alanlarına yayılır, bu boşluğuna alışmaya çalışırdım. Odalarının çoğunun mobilyası yoktu ya da neredeyse bomboştu ve bu açık alan, bu perdelenmemiş aydınlık -tamamen açıkta kalmış halı ve paralel parkeler- vira etmiş bir gemi gibi hissetmeme neden olurdu. Ama yine de Barbourların evinde olduğu gibi, kendimi sürekli göz hapsinde ya da sahnedeymişim gibi hissetmemek rahatlatıcıydı. Gökyüzü, sanki aslında orada olmayan bir cenneti vadedermişçesine zengin, umursamaz, ebedî bir mavilikteydi. Üstümdekileri hiç değiştirmemem ya da terapiye gitmemem kimsenin umrunda değildi. Boş boş oturmak, bütün sabah yataktan çıkmamak, canım isterse art arda beş tane Robert Mitchum filmi izlemek serbestti.</p>

  <p>Babam ve Xandra yatak odalarının kapısını kilitli tutuyorlardı - bu çok kötüydü çünkü Xandra dizüstü bilgisayarını buraya koyuyordu ve bu bilgisayar da o evde olmadığında ve kullanmam için aşağıya, oturma odasına getirmediğinde benim yasak bölgem sayılıyordu. Onların evde olmadığı zamanlarda evi kurcalarken emlak broşürleri, kutusundan hâlâ çıkarılmamış yeni şarap kadehleri, bir yığın eski TV rehberi, bir koli dolusu kötü baskılı, yıpranmış kitap buldum: <i>Ay Burcunuz, South Beach Diyeti, Caro’nun Poker Kitabı Bilir,</i> Jackie Collins’ten <i>Âşıklar ve Oyuncular.</i></p>

  <p>Çevremizdeki evler boştu - hiç komşumuz yoktu. Beş altı ev kadar aşağıda, yolun karşı tarafında, dışarıya park edilmiş eski bir Pontiac duruyordu. Bu araba arada sırada, akşamüstleri elinde bir paket sigarayla evinin önünde yalın ayak durup cep telefonuyla konuştuğunu gördüğüm koca memeli ve darmadağınık saçlı, yorgun görünümlü kadına aitti. Kadın aklımda “Oyuncu” olarak kalmıştı çünkü onu ilk gördüğümde üstünde OYUNCUDAN DEĞİL, OYUNDAN NEFRET ET yazan bir tişört giyiyordu. Ondan, yani Oyuncudan başka, oturduğumuz sokakta gördüğüm yaşayan tek insan, ta çıkmaz sokakta, çöp tenekesini sürüye sürüye kaldırımın kenarına çıkaran siyah spor bir gömlek giymiş, koca göbekli bir adamdı (bizim sokaktan çöplerin alınmadığını ona söyleyebilirdim gerçi. Çöpü dışarı çıkarma vakti gelince Xandra beni elimde çöp torbasıyla gizlice birkaç kapı aşağıdaki inşaat halindeki ıssız evin çöp bidonuna gönderiyordu). Geceleri -bizim ev ve Oyuncu’nun evi dışında-sokağa tam bir karanlık çöküyordu. Üçüncü sınıftayken okuduğumuz, Nebraska bozkırındaki öncü çocuklar hakkında kitaptaki kadar ıssızdı ki burada kardeşler, dost canlısı çiftlik hayvanları ya da Annecik ile Babacık da yoktu.</p>

  <p>En zor olanıysa kesinlikle bu kuş uçmaz kervan geçmez yerde mahsur kalmış olmaktı - ne bir sinema vardı ne kütüphane ne de köşede ufak bir büfe. “Otobüs falan yok mu buralarda?” diye sormuştum bir akşam Xandra’ya, mutfakta önceki gece getirdiği platik tabaktaki tavuk kanatlarıyla mavi peynir sosunu paketinden çıkarırken.</p>

  <p>“Otobüs mü?” dedi Xandra, parmağına bulaşan barbekü sosu yaladı.</p>

  <p>“Burada toplu taşıma yok mu?”</p>

  <p>“Yok.”</p>

  <p>“İnsanlar ne yapıyor peki?”</p>

  <p>Xandra kafasını yana eğdi. “Arabalarını kullanıyorlar?” dedi, sanki arabadan haberi olmayan geri zekâlının tekiymişim gibi.</p>

  <p>Bir şey daha: evin havuzu vardı. Geldiğim ilk gün bir saat içinde ıstakoz gibi yakmıştım kendimi ve kaşındıran yeni çarşafların üzerinde uykusuz bir gece geçirmiştim. Bu olaydan sonra ancak güneş batmaya başladıktan sonra çıktım dışarı. Turuncu, kızıl ve çöldeki Lawrence misali narçiçeği dokunuşlarla alacakaranlık vakti gösterişli ve melodramatik oluyordu ve gece, hemen ardından, çarpılan bir kapı gibi kapkara ve sepsert iniveriyordu. Ben havuzda sırtüstü yatar ve gökyüzüne serpilmiş bembeyaz yıldız topluluğu arasından tanıdığım takımyıldızlarını bulmaya çalışırken Xandra’nın -çoğu zaman çitlerin gölgeli tarafındaki kahverengi plastik bir igloda yaşayan- köpeği Popper havuzun kenarında ileri geri koşup acı acı havlıyordu: Şilyak Takımyıldızı, Kraliçe Takımyıldızı, kuyruğundaki ikiz iğnesiyle Kamçılı Akrep; New York’taki odamın tavanında göz kırpıştırarak beni uyutan, bütün o karanlıkta parıldayan planetaryum yıldızlarının oluşturduğu çocukluğumdan kalma tanıdık desenler. Şimdiyse şekil değiştirmişlerdi -maskeleri çekilip alınmış tanrılar gibi soğuk ve görkemli- gökyüzündeki asıl yuvalarındaki yerlerini almak için uçup çatıdan çıkmışlar ve gökyüzüne gitmişlerdi sanki.</p>

  <h3 id="sigil_toc_id_48">X</h3>

  <p class="p1">Okulum ağustosun son haftasında başladı. Uzaktan bakınca, üstü kapalı yürüme yollarıyla birbirine bağlanmış uzunlu kısalı kum rengi binalardan oluşan etrafı çitlerle çevrili bu kompleks, aklıma minimum güvenlikli bir cezaevini getirmişti. Ama kapıdan içeri adımımı atar atmaz bütün o parlak renkli posterler ve çın çın öten koridorlarla bilindik, eski bir okul rüyasına geri dönmüş gibiydim: kalabalık merdiven boşlukları, vızıldayan ışıklar, piyano büyüklüğündeki bir tankın içinde duran iguanalı biyoloji sınıfı ve kilitli dolapların sıralandığı koridorlar çok izlenen bir televizyon dizisinin seti gibi tanıdık geliyordu - ve eski okuluma yalnızca yüzeysel anlamda benzese de tuhaf bir dalga boyunda burası da teselli edici ve gerçekti.</p>

  <p>Diğer İngilizce sınıfı <i>Büyük Umutlar</i>’ı okuyordu. Benimkiyse <i>Walden</i>’ı; çölün sac metali ışıltısından kaçıp kitabın sakinliğine ve sessizliğine sığındım. Sabahki teneffüste (bir araya toplanıp dışarıya, tel örgülerle çevrili bahçede otomat makinelerinin yakınında bir yere çıkarılmıştık) kitabın bütün marketlerde satılan basımı ve bir kırmızı kalemle birlikte bulabildiğim en gölgelikli köşede durdum ve özellikle sarsıcı bulduğum cümleleri bir kez daha okuyup altlarını çizdim: “İnsan kitleleri hayatlarını sessiz bir çaresizlik içinde yaşıyor.” “Basmakalıp ama bilinçdışı bir ümitsizlik, insanlığın oyun ve eğlence dediği şeylerin bile altında yatmakta.” Thoreau, bütün bu ışıkları ve curcunasıyla, saçmalıkları ve gündüz düşleriyle, izdüşümleri ve kof cepheleriyle Las Vegas’a nasıl bir anlam verirdi acaba?</p>

  <p>Okuldaki geçicilik hissi rahatsız ediciydi. Bir sürü asker çocuğu, bir sürü yabancı vardı - bunların çoğu büyük idari ve yapı işleri için Las Vegas’a gelmiş yöneticilerin çocuklarıydı. Bazıları dokuz on yıl içinde bir o kadar farklı şehirde yaşamıştı, birçoğuysa yurt dışında kalmıştı: Sidney’de, Karakas’ta, Pekin’de, Dubai’de, Taipei’de... Aileleri taşradaki yoksulluktan kaçıp otellerde komilik ve hizmetçilik yapmaya gelen bir dolu utangaç, neredeyse görünmez kızlar ve erkekler de vardı. Görünüşe bakılırsa bu yeni ekosistemde popülerliği belirleyen şey ne para ne de yakışıklılıktı; zamanla anlayacağım üzere önemli olan, kimin Vegas’ta en uzun süredir yaşadığıydı, tam da bu yüzden ucuz Meksikalı güzeller ve gezgin inşaat vârisleri öğle yemeklerini tek başlarına yerken, yerel emlakçıların ve oto galericilerinin vasat çocukları okulun amigo kızları ve sınıf başkanları, yani tartışmasız en seçkinleri oluyordu.</p>

  <p>Eylül ayının günleri açık ve güzeldi ve ayın sonlarına yaklaştıkça o nefret uyandıran ışıltı, yerini belli bir parlaklığa, tozlu, altınsı bir ışığa bıraktı. Bazen öğle yemeğini İspanyolca pratik yapmak için İspanyol Masası’nda yiyordum, bazense Almanca bilmesem de Alman Masası’na oturuyordum çünkü Almanca II dersini alan çocukların bir kısmı da -Deutsche Bank ve Lufthansa yöneticilerinin çocukları- New York’ta büyümüşlerdi. Aldığım derslerin arasından dört gözle beklediğim tek ders İngilizceydi, yine de sınıf arkadaşlarımın birçoğunun Thoreau’yu sevmemeleri, hatta (yaşlı birinden değerli sayılabilecek hiçbir şey öğrenmediğini iddia eden) onun arkasından sanki dost değil de düşmanmış gibi sövüp saymaları beni rahatsız ediyordu. Ticareti hor görmesi -bana heyecan verici gelse de- İngilizce sınıfındaki sözünü sakınmayan çocukları kızdırıyordu. “Ya, evet!” diye bağırdı saçları Dragon Ball Z’den bir karakter gibi kaskatı jölelenip dimdik taranmış itici bir çocuk, <i>“herkes</i> işi gücü bırakıp ormanlarda bunalım takılsa dünya nasıl bir yer olurdu ama...”</p>

  <p><i>“Me, me, me,”</i> diye mızmızlandı arka taraftan bir ses.</p>

  <p>“Asosyallik bu,” diyerek şevkle araya girdi geveze bir kız bunu takip eden kahkahanın üzerinden - sırasının üzerinde kayıp (Bayan Spear adında, her zaman kahverengi sandalet ve toprak tonlarında elbiseler giyen ve majör depresyondan muzdaripmiş gibi görünen uzun kemikli, sıska bir kadın olan) öğretmene sırtını döndü. “Thoreau hep oturduğu yerden kendisinin ne kadar iyi bildiğini anlatıp duruyor.”</p>

  <p><i>“Çünkü,”</i> dedi Dragon Ball Z çocuk, sesi neşeyle yükseliyordu, “herkes işi gücü bıraksa, onun yapın dediği gibi... Nasıl bir toplum olurdu düşünsenize, herkes onun gibi olsaydı? Ne bir hastanemiz olurdu ne başka bir şey. Yollarımız bile olmazdı.”</p>

  <p>“Mankafa,” diye mırıldandı sıcak bir ses - yalnızca etrafındakilerin duyabileceği kadar yüksekti sesi. Dönüp bunu kimin söylediğine baktım: karşı tarafta, sıraya yayılıp oturmuş ve parmaklarıyla masanın üzerinde davul çalan, kafası iyiymiş gibi görünen çocuktu. Ona baktığımı görünce, <i>bu sikik ahmaklara inanabiliyor musun?</i> dercesine şaşırtıcı derecede hareketli tek kaşını havaya kaldırdı.</p>

  <p>“O tarafta bir şey söylemek isteyen biri mi var?”</p>

  <p>“Thoreau da yolları sallıyordu sanki,” dedi kafası güzel çocuk. Aksanı beni şaşırtmıştı: yabancıydı, nereli olduğunu tam olarak çıkaramıyordum ama.</p>

  <p>“Thoreau çevreci ilk kişiydi,” dedi Bayan Spear.</p>

  <p>“Ayrıca ilk vejetaryen,” dedi arka taraftan bir kız.</p>

  <p>“Anlaşıldı,” dedi başka biri. “Bay Yulaf Kepeği.”</p>

  <p>“Asıl olayı tamamen atlıyorsunuz,” dedi Dragon Ball Z çocuk heyecanla. “Birilerinin yollar inşa etmesi lazım, bütün gün ormanda oturup karıncaları ve sivrisinekleri izlemesi değil. Buna medeniyet derler.”</p>

  <p>Sıra arkadaşım havlar gibi keskin, aşağılayıcı bir kahkaha attı. Soluk tenli ve cılızdı, gözlerinin önüne düşen yağlı, dümdüz siyah saçları, evden kaçmış birinin hastalıklı, bakımsız görüntüsü, nasırlı elleri ve köküne kadar yenmiş tırnaklarıyla pek temiz sayılmazdı - Yukarı Batı Yakası’nda bulunan okulumdaki parlak saçlı, kayak yaparken bronzlaşmış kaykay sıçanlara, babaları CEO veya Park Bulvarı cerrahlarından olan punk tiplere benzemiyordu; daha çok, ipin ucuna bağladığı bir sokak köpeğiyle bir kaldırımın üstünde oturabilecek türden bir çocuktu.</p>

  <p>“Peki, bu soruların bazılarını ele alabilmek için herkesin sayfa on beşe geri dönmesini istiyorum,” dedi Bayan Spear. “Thoreau’nun yaşama deneyinden söz ettiği yere.”</p>

  <p>“Ne deneyi?” dedi Dragon Ball Z. “Onun yaptığı gibi gidip ormanda yaşamanın bir mağara adamından ne farkı var?”</p>

  <p>Siyah saçlı çocuk kaşlarını çattı, oturduğu yere daha da gömüldü. Bana St. Mark’s Place’te dolanıp birbirine sigaralarını ikram eden, yara izlerini kıyaslayan, bozuk para için dilenen evsiz görünümlü çocukları hatırlatıyordu - aynı yırtık pırtık giysiler ve sıska beyaz kollar, bileklerine dolanmış aynı siyah deri bileklikler. Onların bu çok katmanlı karmaşıklığı benim tam çözemediğim bir işaretti, yine de genel anlamı yeterince açıktı: <i>bambaşka bir topluluk, unut gitsin, ben senin için fazla havalıyım, benimle konuşmaya bile kalkma sakın.</i> Vegas’tayken edindiğim tek arkadaşım hakkındaki ilk ve yanlış izlenimim böyle olmuştu -ama sonunda- hayatımdaki en müthiş dostlarımdan biri olacaktı.</p>

  <p>Adı Boris idi. O gün okuldan sonra nasıl olduysa kendimizi otobüsü bekleyen kalabalığın arasında yan yana dikilirken bulmuştuk.</p>

  <p>“Hah. Harry Potter,” dedi beni şöyle bir süzüp.</p>

  <p>“Siktir oradan,” dedim kayıtsızca. Bu Vegas’ta Harry Potter yorumunu ilk duyuşum değildi. New York’a özgü giysilerim -bej rengi pantolonlarım, beyaz Oxford tişörtlerim, ne yazık ki görebilmek için ihtiyaç duyduğum kemik çerçeveli gözlüklerim- çoğu insanın kolsuz gömlekler ve parmak arası terliklerle gezdiği bir okulda tam bir ucube gibi görünmeme neden oluyordu.</p>

  <p>“Süpürge sopan nerede?”</p>

  <p>“Hogwarts’ta bıraktım,” dedim. “Ya sen? Senin kayağın nerede?”</p>

  <p>“Ha?” dedi, kulakları iyi duymayan ihtiyar bir adam gibi elini kulağının arkasına koyup bana doğru eğilerek. Benden yarım kafa daha uzundu; asker botları ve dizleri çıkmış tuhaf görünümlü eski asker giysilerinin yanı sıra üzerinde beyaz, gotik harflerle ASLA YAZ GELMEZ yazan ve bir kar kayağı logosu olan yırtık pırtık siyah bir tişört giyiyordu.</p>

  <p>“Tişörtün,” dedim başımla sertçe işaret ederek. “Çölde kaymaya pek fırsatın olmuyordur.”</p>

  <p>“Yok ya,” dedi Boris, tel tel ayrılmış siyah saçlarını gözlerinin önünden iterek. “Kayak yapmayı bilmiyorum. Güneşten nefret ediyorum, o kadar.”</p>

  <p>Otobüste de yan yana denk geldik, kapıya en yakın olan koltuklarda - diğer çocukların olanca hızla, şişine şişine arkaya doğru ilerlemelerine bakılırsa belli ki çok da popüler bir yer değildi burası ama ben okul otobüsünü kullanmaya alışkın değildim, görünüşe bakılırsa Boris de değildi çünkü o da kendini hemen en öndeki koltuklara bırakıvermenin çok doğal olduğunu düşünmüşe benziyordu. Bir süre hiçbir şey söylemeden oturduk ama yol o kadar uzundu ki en sonunda konuşmaya başladık. Meğer o da Canyon Shadows’ta yaşıyormuş - ama çok uzak bir yerinde, çölün yeniden el koymaya çalıştığı, evlerin çoğunun tamamlanmadığı ve sokakların kumlarla örtülü olduğu en uç yerinde.</p>

  <p>“Ne kadardır buradasın?” diye sordum ona. Yeni okulumda bütün çocukların birbirlerine sorduğu soruydu bu, sanki hapis yatıyorlarmış gibi.</p>

  <p>“Bilmem. İki ay belki.” İngilizceyi ağır bir Avustralya aksanıyla gayet akıcı biçimde konuşuyor olsa da başka bir şeyin karanlık, çamursu akıntısı da vardı dibinde: Kont Dracula nefesi sanki ya da KGB ajanıydı belki de. “Nerelisin sen?”</p>

  <p>“New York,” dedim, durup bir daha bakması, kaşlarının <i>havalı</i> dercesine düşmesi hoşuma gitmişti. “Ya sen?”</p>

  <p>Yüzünü buruşturdu. “Şey, bir düşüneyim,” dedi koltukta iyice yayılıp ülkeleri parmaklarıyla bir bir sayarak. “Rusya’da yaşadım, İskoçya’da da, kulağa hoş gelebilir ama orayı hatırlamıyorum bile, Avustralya’da, Polonya’da, Yeni Zelanda’da, birkaç ay Teksas’ta, Alaska’da, Yeni Gine’de, Kanada’da, Suudi Arabistan’da, İsveç’te, Ukrayna’da...”</p>

  <p>“Hadi ya.”</p>

  <p>Omuzlarını silkti. “Daha çok Avustralya, Rusya ve Ukrayna’da ama. Bu üç ülkede.”</p>

  <p>“Rusça biliyor musun?”</p>

  <p>Eliyle, <i>aşağı yukarı</i> demeye çalıştığını düşündüğüm bir işaret yaptı. “Ukraynaca ve Lehçe. Gerçi çoğunu unuttum. Geçen gün ‘yusufçuk’ için kullandıkları kelime neydi hatırlamaya çalıştım ama beceremedim.”</p>

  <p>“Bir şey söylesene.”</p>

  <p>Gırtlaktan, tükürüklü bir şeyler söyledi.</p>

  <p>“Ne anlama geliyor?”</p>

  <p>Kıkırdadı. ‘“Götünden sikerim’ demek.”</p>

  <p>“Öyle mi? Rusça mı?”</p>

  <p>Grileşmiş ve bir Amerikan’a yakışmayan dişlerini göstere göstere güldü. “Ukraynaca.”</p>

  <p>“Ukrayna’da da Rusça konuşuluyor sanıyordum ben.”</p>

  <p>“Ah, evet. Ukrayna’nın hangi kısmından bahsettiğine bağlı. Çok farklı diller değil zaten ikisi. Yani,” dilini şaklatıp gözlerini devirdi, “öyle çok farklı değiller. Sayılar farklı, haftanın günleri, bazı kelimeler. Adım Ukraynacada daha farklı yazılıyor mesela ama Kuzey Amerika’da Rusçadaki yazılışını kullanıp Boris olmak daha kolay, B-o-r-y-s değil. Batı’da herkes Boris Yeltsin’i tanıyor...” Başını diğer tarafa yatırdı. “Boris Becker’ı da-”</p>

  <p>“Boris Badenov...”</p>

  <p>“Ha?” dedi bir anda, ona küfretmişim gibi bana doğru dönüp. “</p>

  <p>“‘Bullwinkle’ hani? Boris ve Natasha?”</p>

  <p>“Ah, evet. Prens Boris! <i>Savaş ve Barış.</i> Onunla adlarımız aynı. Gerçi Prens Boris’in soyadı Drubetskoy, senin söylediğin değil.”</p>

  <p>“Peki anadilin hangisi? Ukraynaca mı?”</p>

  <p>Omuzlarını silkti. “Lehçe galiba,” dedi yeniden koltuğa yaslanırken, bir kafa savurma hareketiyle siyah saçlarını diğer tarafa attı. Gözleri sert ve şakacıydı, simsiyahlardı. “Annem Polonyalıydı, Ukrayna sınırına yakın Rzeszow’dan. Rusça, Ukraynaca, bildiğin gibi Ukrayna SSCB’nin uyduşehriydi, bu yüzden ikisini de konuşuyorum ben. Rusçam o kadar iyi sayılmaz belki de, küfretmek ve lanet okumak için en iyisi Rusçadır. Slav dillerinde -Rusça, Ukraynaca, Lehçe, hatta Çekçe- birini bile bilsen, diğerlerini de az çok çıkarırsın. Ama benim için şimdi en kolayı İngilizce. Eskiden tam tersiydi.”</p>

  <p>“Amerika hakkında ne düşünüyorsun?”</p>

  <p>“Herkes kocaman gülümsüyor! Yani çoğu insan. Belki sen öyle biri değilsindir. Bence çok aptal görünüyor bu.”</p>

  <p>O da benim gibi tek çocuktu. Babası (Sibirya’da doğmuş, Novoagansklı bir Ukrayna vatandaşıymış) madencilik ve sondaj işindeymiş. “Çok önemli bir iş, dünyayı dolaşıyor.” Boris’in annesi ise -babasının ikinci karısı- ölmüş.</p>

  <p>“Benimki de öldü,” dedim.</p>

  <p>Omuzlarını silkti. “Öleli ta kaç yıl oluyor,” dedi. “Alkolikti. Bir gece çok sarhoşmuş ve pencerenin birinden düşüp ölmüş.”</p>

  <p>“Vay be,” dedim, bunu nasıl bu kadar kolay anlatıverdiğine şaşırmıştım.</p>

  <p>“Evet, berbat bir durum,” dedi kayıtsızca, pencereden dışarıya baktı.</p>

  <p>“Peki senin uyruğun ne?” diye sordum kısa bir sessizlikten sonra.</p>

  <p>“Ha?”</p>

  <p>“Yani annen Polonyalı, baban Ukraynalıysa ve sen Avustralya’da doğduysan bu seni nereli yapar?”</p>

  <p>“Endonezyalı,” dedi şeytani bir gülümsemeyle. Konuşurken fazlasıyla hareket eden simsiyah, kalın, çok manalı kaşları vardı.</p>

  <p>“Nasıl yani?”</p>

  <p>“Yani pasaportumda Ukrayna yazıyor. Polonya’da da kısmi vatandaşlığım var. Ama geri dönmek istediğim yer Endonezya,” dedi Boris, saçlarını gözlerinin önünden çekerek. “PYG.”</p>

  <p>“Ne?”</p>

  <p>“Papua Yeni Gine. Yaşayıp en sevdiğim yer orası.”</p>

  <p>“Yeni Gine mi? Orada kelle avcıları var sanıyordum.”</p>

  <p>“Artık yok. Daha doğrusu pek yok. Bu bileklik oradan,” dedi bileğindeki siyah deri kordonlardan birini işaret ederek. “Arkadaşım Bami bunu benim için yaptı. Bizim aşçımızdı.”</p>

  <p>“Nasıl bir yer orası?”</p>

  <p>“Çok fena sayılmaz,” dedi, bana yan yan bakıp o yarı alaycı, derin düşüncelere dalıyormuş gibi yaptığı havaya büründü. “Bir papağanım vardı. Ve evcil bir kazım. Bir de sörf yapmayı öğreniyordum. Ama sonra, bundan altı ay önce babam beni de peşinden sürükleyip Alaska’da boktan bir kasabaya götürdü. Seward Yarımadası, Kuzey Kutup Dairesi’nin hemen altında. Ve sonra, mayısın ortasında külüstür bir uçağa atlayıp Fairbanks’e uçtuk ve ardından buraya geldik.”</p>

  <p>“Vay be,” dedim.</p>

  <p>“Burası <i>ölesiye</i> sıkıcı,” dedi Boris. “Ölü balık yığınları ve berbat internet bağlantısı. Çoktan kaçıp gitmeliydim, keşke yapsaydım bunu,” dedi üzüntüyle.</p>

  <p>“Ne yapacaktın ki?”</p>

  <p>“Yeni Gine’de kalırdım. Kumsalda yaşardım. Neyse ki bütün kış orada değildik. Birkaç yıl önce, ta Kanada’nın kuzeyinde bir yerde, Alberta’daydık, Pouce Coupe Nehri’nin geçtiği tek caddelik şehir hani? Hep karanlıktı, ekimden marta kadar, okumaktan ve CBC radyosunu dinlemekten başka yapacak bir bok yoktu. Çamaşır yıkamak için elli kilometre yol gitmemiz gerekiyordu. Yine de,” güldü, “Ukrayna’dan katbekat iyidir. Orayla kıyaslarsak Miami Beach sayılır.”</p>

  <p>“Baban ne iş yapıyordu senin?”</p>

  <p>“İçiyor, daha çok,” dedi Boris yüzünü ekşiterek.</p>

  <p>“Benim babamla kesin tanışmalı o zaman.”</p>

  <p>Ve yine o keskin kahkaha patlaması - üstüne tükürürcesine. “Evet. Harika. Ya fahişeler?”</p>

  <p>“Hiç şaşırmazdım,” dedim, başta şaşırıp kısa bir süre duraksadıktan sonra. Babam beni öyle çok şaşırttığından değil ama arabayla otoyolda giderken önünden geçtiğimiz Kızlar ve Centilmenler Kulübü gibi mekânlarda takılırken hayal edemiyordum nedense.</p>

  <p>Otobüs boşalıyordu; evden sadece birkaç sokak uzaktaydık. “Hey, benim durağım burası,” dedim.</p>

  <p>“Benimle eve gelip televizyon izlemek ister misin?” dedi Boris.</p>

  <p>“Şey...”</p>

  <p>“Aa, hadi ama. Evde kimse yok. Hem <i>S.O.S. Iceberg</i>’in DVD’si var bende.”</p>

  <h3 id="sigil_toc_id_49">XI</h3>

  <p class="p1">Okul otobüsü Canyon Shadows’un Boris’in yaşadığı o uzak köşesine kadar gitmiyordu aslında. Son durakta inip o yakıcı sıcağın altında kumlarla örtülü sokaklardan yirmi dakika kadar yürümek gerekiyordu. Benim yaşadığım sokakta da bir dolu ipotekli ve “Satılık” levhaları olsa da (geceleri, araba radyosunun sesi kilometrelerce uzağa ulaşabiliyordu) yine de Canyon Shadows’un bu en uzak köşelerinin ne kadar tekinsiz olabileceğinden hiç haberim yoktu: çölün kenarında, tehditkâr gökyüzünün altında ufacık kalmış oyuncak bir kasabadaydı sanki. Evlerin çoğu sanki içlerinde hiç kimse yaşamamış gibi görünüyordu. Diğerlerininse -henüz inşaatı bitmemiş olanların- camları takılmamış boyasız çerçeveli pencereleri vardı; etrafları iskelelerle çevriliydi ve uçuşan kumlar, çimento yığınları ve hemen kapının önündeki sararmakta olan inşaat malzemeleri yüzünden grileşmişlerdi. Üstüne tahta çakarak kapatılmış pencereler, dövülüp bandajlanmış bir surat gibi, bu evlere kör, dayak yemiş ve eğri büğrü bir adam havası katmıştı. Yürüdükçe bu terk edilmişlik havası daha da rahatsız edici bir hale geliyordu, sanki radyasyon ya da bir hastalık yüzünden bütün nüfusun yok olduğu bir gezegende dolaşıyorduk.</p>

  <p>“Bu boktan yeri bu kadar uzağa kurmuşlar,” dedi Boris. “Şimdi çöl onlardan öcünü alıyor. Ve tabii bankalar da.” Güldü. “Thoreau’yu siktir et, ha?”</p>

  <p>“Bütün bu şehir Thoreau’ya çekilen koca bir siktir gibi zaten.”</p>

  <p>“Aslında kimin sikildiğini söyleyeyim ben sana. Bu evlerin sahibi olan insanlar. Birçoğuna su bile getirilemiyor. Bankalar hepsini bir bir ellerinden alıyor çünkü insanlar ödeme yapamıyor, babam burayı bu sayede bu kadar ucuza kiraladı.”</p>

  <p>“Ha,” dedim kısa, şaşkın bir duraksamanın ardından. Babamın parasının şimdi oturduğumuz gibi kocaman bir evde yaşamaya nasıl yettiğini düşünmek hiç aklıma gelmemişti.</p>

  <p>“Babam maden kazıyor,” dedi durup dururken.</p>

  <p>“Anlamadım?”</p>

  <p>Terlemiş siyah saçlarını yüzünden çekti. “İnsanlar bizden nefret eder, gittiğimiz her yerde. Çünkü bu madenlerin çevreye zarar vermeyeceğine dair söz verirler ama sonra maden çevreye zarar verir. Ama burada,” Ruslara özgü kaderci bir tavırla omuzlarını silkti, “Tanrım, bu lanet kum havuzunda, kimin umurunda?”</p>

  <p>“Haha,” dedim, seslerimizin bu ıssız sokakta yankılanışı beni afallatmıştı, “burası <i>cidden bomboş,</i> değil mi ya?”</p>

  <p>“Evet. Tam bir mezarlık. Yalnızca bir aile daha yaşıyor burada, şurada, aşağıda oturuyorlar. Evin önünde büyük bir kamyonet var, görüyor musun? Kaçak göçmenler bence.”</p>

  <p>“Babanla sen yasalsınız, değil mi?” Okulda ciddi bir sorundu bu; çocuklardan bazıları yasal göçmen değildi, koridorlarda bu konuyla ilgili posterler asılıydı.</p>

  <p><i>Pufff, saçmalık</i> dercesine bir ses çıkardı. “Tabii ki. Maden bu işin çaresine bakıyor. Ya da birileri. Ama orada oturanlar? Belki yirmi otuz kişi, hepsi de erkek, hepsi tek bir evde yaşıyor. Uyuşturucu satıcısıdırlar belki.”</p>

  <p>“Öyle mi diyorsun?”</p>

  <p>“Çok tuhaf bir şeyler dönüyor,” dedi Boris esrarengiz bir tavırla. “Tek bildiğim bu.”</p>

  <p>Boris’in -çöplerle dolup taşan iki boş arsanın arasında kalan- evi babamla Xandra’nın evine çok benziyordu: duvardan duvara halı, kocaman yepyeni beyaz eşyalar, aynı kat planı, çok az mobilya. Ama içerisi konfor anlamında fazla sıcaktı; havuzun suyu çekilmişti, dibinde yarım karış kum vardı ve yalandan bir bahçe, birkaç kaktüs bile yoktu. Bütün yüzeyler -beyaz eşyalar, tezgâhlar, mutfak zemini- kum tanecikleriyle kaplıydı.</p>

  <p>“Bir şey içer misin?” dedi Boris, sıra halinde dizilmiş Alman biralarının göründüğü buzdolabının kapağını açtı.</p>

  <p>“Oo, vay, sağ ol.”</p>

  <p>“Yeni Gine’deyken,” dedi Boris elinin tersiyle alnını silerken, “orada yaşarken yani, korkunç bir sel oldu. Yılanlar... çok tehlikeli ve ürkütücüydü... İkinci Dünya Savaşı’ndan kalma patlamamış mayınlar çıkıyordu bahçemizden... kazların çoğu öldü. Her neyse,” dedi, biranın kapağını açtı, “bütün sular kirlendi. Tifüs. Elimizdeki tek şey biraydı, Pepsi’lerin hepsi bitti, Lucozade’lerin hepsi bitti, iyot tabletlerinin hepsi bitti, tam üç hafta, babam ve ben, hatta Müslümanlar bile, biradan başka içecek hiçbir şey bulamadık! Öğle yemeğinde, kahvaltıda, hepsinde.”</p>

  <p>“Kulağa çok da kötü gelmiyor.”</p>

  <p>Yüzünü buruşturdu. “Sürekli baş ağrısı yapıyor. Yeni Gine’deki yerel biranın tadı çok kötü. Bu iyi bir mal ama! Buzlukta votka da var.”</p>

  <p>Evet demek için ağzımı açtım, sırf onu etkilemek istediğim için ama sonra sıcağı ve eve yapacağım yürüyüşü düşündüm ve “Hayır, sağ ol,” dedim.</p>

  <p>Şişesini benimkine tokuşturdu. “Katılıyorum. Hava gündüz içilmeyecek kadar sıcak. Babam o kadar çok içiyor ki ayaklarındaki sinirler öldü.”</p>

  <p>“Ciddi misin?”</p>

  <p>“Buna şey deniyor...” doğru sözcükleri söyleme çabasıyla yüzünü buruşturdu, ‘“periferal nöropati’.” (O “periFERral nöroPATi” diye telaffuz ediyordu.) “Kanada’dayken hastanede ona yürümeyi yeniden öğretmek zorunda kaldılar. Ayağa kalkıyor, yere düşüyordu, burnu falan kanıyordu, çok komikti.”</p>

  <p>“Eğlenceliymiş,” dedim, kendi babamı ellerinin ve dizlerinin üzerinde sürüne sürüne buzdolabından buz almaya giderken gördüğüm zamanı hayal ediyordum.</p>

  <p>“Çok. Seninki ne içiyor? Senin baban?”</p>

  <p>“Viski. İçtiği zamanlarda. Güya bırakmış artık.”</p>

  <p>“Haha,” dedi Boris, bunu daha önce de duymuş gibi. “Benim babam da değiştirse iyi olur, iyi kalite viski burada çok ucuz. Söylesene, odamı görmek ister misin?”</p>

  <p>Kendi odamın tarzında bir şey görmeyi bekliyordum ama kapıyı açtığında leş gibi Marlboro kokan, dört bir yanda kitapların yığılı olduğu, boş bira şişelerinin, küllüklerin, kullanılmış havlu öbeklerinin ve yıkanmamış çamaşırların halının üzerine yayıldığı yırtık pırtık bezlerden yapılma çadırdan bir alana girdim. Duvarlarda -sarı, yeşil, çivit rengi, mor- basma kumaşlar dalga dalga yükseliyordu ve batik desenli yatak şiltesinin üzerinde orak ve çekiçli kırmızı bir bayrak asılıydı. Sanki Rus bir kozmonot kendini bir ormanın ortasında bulmuş ve ülkesinin bayrağından ve bulabildiği yerlilere ait kumaş, peştemal ne varsa toplayıp kendine sığınacak bir yuva yapmıştı.</p>

  <p>“Bunu sen mi yaptın?” diye sordum.</p>

  <p>“Katlayıp bir bavula koyuveriyorum,” dedi Boris, kendini acayip renkli şiltenin üstüne atarak. “Yeniden kurmak sadece on dakikamı alıyor. <i>S.O.S. Iceberg</i>’i izlemek istiyor musun?”</p>

  <p>“Kesinlikle.”</p>

  <p>“Müthiş bir film. Tam altı defa izledim. Onları buzun üstünden kurtarmak için uçağına atlıyor ya hani?”</p>

  <p>Ama her nasılsa o öğleden sonra <i>S.O.S. Iceberg</i>’ı izleme fırsatı bulamadık, belki de konuşmayı bırakıp aşağıya inemediğimiz ve televizyonu açamadığımız için. Boris şimdiye kadar tanıştığım, benim yaşımdaki herkesten çok daha ilginç bir hayat yaşamıştı. Görünüşe bakılırsa nadiren okula gitmişti ve gittiği okullar da babasının çalıştığı metruk bölgelerdeki uyduruk yerlerdi; çoğu zamansa gidebileceği bir okul bile yoktu.</p>

  <p>“Kasetler var?” dedi, bir gözü bende birasını bir dikişte içti. “Girilecek sınavlar da. Yalnız interneti olan bir yerde olman gerek ve bazen Kanada’nın ta kuzeyinde ya da Ukrayna’dayken o da yoktu.”</p>

  <p>“Peki o zaman ne yapıyorsun?”</p>

  <p>Omuzlarını silkti. “Bol bol okuyorum, herhalde.” Teksas’taki bir öğretmen, söylediğine bakılırsa internetten onun için bir okuma listesi çıkarmıştı.</p>

  <p>“Alice Springs’te bir okul vardı ama mutlaka.”</p>

  <p>Boris güldü. “Tabii vardı,” dedi, gözüne giren terli bir saç tutamını arkaya attı. “Ama annem öldükten sonra bir süre Northern Territory’de yaşadık, Arnhem Land’de, Karmeywallag adlı bir şehirde. Güya şehirdi. Kilometrelerce git, git yine dağın başındasın, madencilerin kalması için karavanlar vardı, bir de arka tarafında bir bar olan benzin istasyonu, bira, viski, sandviç falan. Neyse, barı işleten Mick’in karısı, Judy’ydi galiba adı. Tek yaptığım,” birasından koca bir yudum aldı, “tek yaptığım, her gün Judy’yle pembe dizi izlemek ve geceleri de babamla madendeki ekibi kafayı bulurken Judy’yle barın arkasında takılmaktı. Muson zamanı televizyon bile çekmiyordu. Judy bozulmasınlar diye kasetlerini buzdolabına koyardı.”</p>

  <p>“Nasıl bozulacak ki?”</p>

  <p>“Rutubet küf yapar. Ayakkabılarının içi, kitaplarının üstü küf tutar.” Omuzlarını silkti. “O zamanlar şimdi konuştuğum kadar çok konuşmuyordum çünkü çok iyi İngilizce konuşamıyordum. Çok utangaçtım, yalnız oturur, hep kendi başıma kalırdım. Ama Judy... Ne dediği hakkında hiçbir fikrim olmasa da o, ne olursa olsun benimle konuşurdu ve iyi biriydi. Her sabah ona giderdim, bana hep aynı kızartmadan yapardı. Yağmur yağmur yağmur. Süpürge, bulaşık, barın temizliğine yardım. Yavru kaz gibi her yere peşinden giderdim. Bu fincan, bu süpürge, bu bar taburesi, bu kalem. Okulum oydu. Televizyon -Duran Duran kasetleri ve Boy George’lar- her şey İngilizceydi. En sevdiği program <i>McLeod’un Kızları</i>’ydı. Hep ikimiz birlikte izlerdik ve ben bir şeyi anlamadım mı bana hemen açıklardı. Ve o kız kardeşlerden konuşurduk, Claire araba kazasında ölünce ikimiz de ağladık ve Drover’s gibi bir yeri olsa beni de alıp oraya götüreceğini, birlikte çok mutlu olacağımızı ve tıpkı McLeodlar gibi bizim de bütün çalışanlarımızın kadın olacağını söylerdi. Çok genç ve güzeldi. Kıvırcık sarı saçları ve masmavi gözleri vardı. Kocası ona kaltak diye seslenir, götüme benziyorsun derdi ama ben onu dizideki Jodi’ye benzetirdim. Bütün gün benimle konuşur ve şarkı söylerdi, pikaptan çalan bütün şarkıların sözlerini bana öğretti. ‘Şehir karanlık, gece capcanlı...’ Çok geçmeden epey beceri kazandım. İngilizce konuş, Boris! Polonya’daki okulda birazcık İngilizce öğrenmiştim, <i>hello excuse me thank you very much,</i> ama onunla iki ay geçirdikten sonra cır cır cır konuşuyordum! O zamandan beri de konuşmayı kesmedim! Bana karşı hep çok iyi ve nazikti. Yine de mutfağa gidip ağlardı her gün çünkü Karmeywallag’dan nefret ediyordu.”</p>

  <p>Saat geç olmaya başlamıştı ama hava hâlâ sıcak ve aydınlıktı. “Baksana, ben açlıktan ölüyorum,” dedi, ayağa kalkıp öyle bir gerindi ki pantolonuyla yırtık pırtık tişörtünün arasından göbeğinin bir kısmı göründü: açlıktan ölmüş bir aziz misali içe çekilmiş ve ölü beyazlığındaydı.</p>

  <p>“Yiyecek ne var?”</p>

  <p>“Ekmek ve şeker.”</p>

  <p>“Dalga geçiyorsun.”</p>

  <p>Boris esnedi, kızarık gözlerini ovuşturdu. “Ekmeğin üstüne şeker döküp yemedin mi hiç?”</p>

  <p>“Başka bir şey yok mu?”</p>

  <p>Bezgin bezgin omuz silkti. “Pizza kuponum var. Bir boka yaramıyor ama. Bu kadar uzağa getirmiyorlar.”</p>

  <p>“Daha önce yaşadığınız yerde bir aşçınız vardı sanıyordum.”</p>

  <p>“Evet, vardı. Endonezya’dayken. Suudi Arabistan’dayken de.” Sigara içiyordu, bana uzattığında geri çevirmiştim, kafayı bulmuş gibi görünüyordu, sanki müzik açıkmış gibi odanın içinde oradan oraya süzülüp sallanıyordu ama müzik falan yoktu. “Abdülfettah adında çok havalı bir adamdı. ‘Maişetin Kapılarını Açan Kul’ anlamına geliyor.”</p>

  <p>“Peki, baksana. Bize gidelim o zaman.”</p>

  <p>Kendini yatağa atıp ellerini dizlerinin arasında soktu. “O mal kadının yemek yaptığını söyleme bana sakın.”</p>

  <p>“Hayır ama büfesi olan bir barda çalışıyor. Bazen eve yemek falan getiriyor.”</p>

  <p>“Süper,” dedi Boris, ayağa kalkarken biraz yalpaladı. Üç birayı bitirmişti ve dördüncüye hâlâ devam ediyordu. Kapıya gelince, bir şemsiye alıp bana uzattı.</p>

  <p>“Şey, bu ne için?”</p>

  <p>Şemsiyeyi açıp kapıdan dışarıya adım attı. “Bunun altında yürüyünce daha serin oluyor,” dedi, şemsiyenin gölgesi altında yüzü masmavi görünüyordu. “Ve güneş yanığı da olmuyorsun.”</p>

  <h3 id="sigil_toc_id_50">XII</h3>

  <p class="p1">Boris’ten önce, ne kadar yalnız olduğumun farkına bile varmaksızın bu yalnızlığımı metanetle taşımıştım. Ve sanıyorum ikimizden biri, sokağa çıkma yasakları, ev işleri ve yetişkin nezareti gibi şeyler içeren birazcık normal bir ev hayatı sürüyor olsaydı, böylesine kısa bir sürede böylesine etle tırnak haline gelmezdik ama daha tanıştığımız o ilk günden itibaren her an birlikteydik, birbirimizin yemeğine ortak oluyor, ne kadar paramız varsa paylaşıyorduk.</p>

  <p>New York’tayken gün görmüş çocukların arasında büyümüştüm -yurt dışında yaşamış, üç dört dil konuşabilen, Heidelberg’de yaz okuluna giden ve tatillerini Rio ya da Innsbruck veya Cap d’Antibes gibi yerlerde geçiren çocuklardı bunlar. Ama Boris -eski bir gemi kaptanı misali- onların hepsine şapka çıkarttırırdı. Deveye binmişti; <i>witchetty grub</i> denen şu böcek larvalarından yemişti, kriket oynamıştı, sıtmaya yakalanmıştı, Ukrayna’da sokakta yaşamıştı (“ama sadece iki haftalığına”), kendi başına bir dinamit lokumunu patlatmıştı, timsahlarla dolu Avustralya nehirlerinde yüzmüştü. Çehov’u Rusça, adını bile duymadığım yazarları Ukraynaca ve Lehçe okumuştu. Sıcaklığın eksi kırklara kadar düştüğü Rusya’da kış ortası karanlığını çekmişti: bitmek bilmeyen tipiler, kar ve kapkara buz, tek neşesi babasının gidip içmeyi sevdiği taşra barının dışında günün yirmi dört saati yanan yeşil neon ışıklı palmiye ağacıymış. Benden sadece bir yaş büyük -on beş yaşında- olsa da Alaska’da bir kızla -bir marketin park yerinde bir dal sigara istediği biriyle- gerçekten yatmış. Kız ona kendisiyle birlikte arabada oturmak isteyip istemediğini sormuş, hepsi bu kadar. (“Ama sana bir şey diyeyim mi?” dedi dumanı ağzının kenarından dışarı üfleyerek. “Onun pek hoşuna gittiğini sanmıyorum.”</p>

  <p>“Ya senin?”</p>

  <p>“Ah, Tanrım, evet. Gerçi, sana dediğim gibi, bir şeyleri doğru yapmadığımın farkındayım. Arabanın içi çok sıkışıktı bence.”)</p>

  <p>Her gün eve otobüsle birlikte giderdik. Kapılarına asma kilit vurulmuş ve palmiyelerin dev saksıların içinde sararıp solduğu Desayota Evleri’nin kenarındaki yarısı tamamlanmış Şehir Kulübü’nde, otomatlardaki sınırlı stoktan kola ve erimiş çubuk şeker aldığımız, dışarıdaki salıncaklarda oturup sigara içtiğimiz, konuştuğumuz ıssız bir çocuk parkı vardı. Sıkça ortaya çıkan hırçınlıklarını ve karanlık ruh hallerini sağlıksız neşe patlamaları izlerdi; arsız ve hüzünlüydü, beni bazen karnıma ağrılar girinceye kadar güldürebiliyordu ve her zaman birbirimize anlatacak o kadar çok şeyimiz oluyordu ki zamanın nasıl geçtiğini anlayamıyor ve hava tamamen kararıncaya kadar dışarıda kalıp konuşuyorduk. Ukrayna’dayken, seçimle göreve gelmiş bir devlet memurunun arabasına yürürken karnından vurulduğunu görmüş - şans eseri bu olaya tanık olmuş, vuranı görmemiş ama yalnızca karanlığın ve karların içinde dizlerinin üzerine çöken, üstüne fazla küçük gelmiş bir palto giymiş geniş omuzlu adamı görmüş. Alberta’da Chippewa bölgesi yakınlarındaki ufacık, teneke çatılı okulu anlatıyordu, Leh dilinde ninniler söylüyordu bana (“Polonya’dayken ev ödevi olarak genelde bir şiir ya da şarkı ezberliyorduk ya da bir dua falan, öyle bir şeyler.”) ve Rusça küfür etmeyi öğretiyordu (“Gerçek küfürler bunlar işte, gulaglardan gelme.”). Endonezya’dayken yakın dostu aşçı Bami’nin onu nasıl İslam’a döndürdüğünü anlattı: domuz yemeyi bıraktığını, Ramazan boyunca oruç tuttuğunu, günde beş vakit namaz kıldığını. “Ama artık Müslüman değilim,” diye de belirtti ayaklarını tozun içinde sürükleyerek. Atlı karıncanın üstüne sırtüstü yatmıştık, dönüp durmaktan başımız dönüyordu. “Yakın zaman önce bıraktım.”</p>

  <p>“Neden?”</p>

  <p>“Çünkü içiyorum.” (İçmek sözcüğü onun yaptığının yanında çok hafif kalıyordu; Boris, diğer çocukların Pepsi içtiği gibi bira içiyordu, daha okuldan gelip eve adım attığımız anda içmeye başlıyordu.)</p>

  <p>“Ama kimin umurunda?” dedim. “Başkalarının neden bilmesi gereksin ki?”</p>

  <p>Sabırsızlığını belli eden bir ses çıkardı. “Çünkü düzgün şekilde yerine getirmiyorsan bir dini icra etmek yanlıştır. İslam’a saygısızlık olur.”</p>

  <p>“Ne olursa olsun. ‘Arabistanlı Boris.’ Kulağa hoş geliyor.”</p>

  <p>“Siktir lan.”</p>

  <p>“Hayır ya, ciddiyim,” dedim gülerek, dirseklerimin üzerinde doğruldum. “Bütün o şeylere inanıyor muydun gerçekten?”</p>

  <p>“Bütün o nelere?”</p>

  <p>“Bilirsin işte. Allah ve Muhammed. Allah’tan başka ilah yoktur’?..”</p>

  <p>“Hayır,” dedi biraz öfkeyle, “benim Müslümanlığım siyasi bir meseleydi.”</p>

  <p>“Nasıl yani, şu ayakkabı bombası gibi mi?”</p>

  <p>Kahkahalara boğuldu. “Ha siktir, hayır. Hem, İslam şiddeti öğretmez.”</p>

  <p>“Ne peki?”</p>

  <p>Ayağa kalkıp atlı karıncadan atladı, gözleri fal taşı gibi açılmıştı: “Ne derken ne demek istiyorsun? Ne demeye çalışıyorsun?”</p>

  <p>“Sakin ol! Bir soru soruyorum.”</p>

  <p>“Neymiş o?”</p>

  <p>“Eğer dinini falan değiştirdiysen neye inanıyordun yani?”</p>

  <p>Sanki onu zor bir durumdan kurtarmışım gibi kendini sırtüstü yere attı ve kıkır kıkır gülmeye başladı. “İnanmak mı? Hah! Ben HİÇBİR ŞEYE inanmam.”</p>

  <p>“Nasıl? Artık inanmadığını mı söylüyorsun?”</p>

  <p>“Hiç inanmadım diyorum. Yani Meryem Ana falan, birazcık. Ama Allah ve Tanrı falan... Pek sayılmaz.”</p>

  <p>“O zaman ne bokuma Müslüman olmak istedin?”</p>

  <p>“Çünkü...” ellerini öne doğru uzattı, ne yapacağını şaşırdığı zamanlarda yaptığı gibi, “öyle harika insanlar ki, hepsi bana öyle iyi davrandı ki!”</p>

  <p>“Bu da bir başlangıç.”</p>

  <p>“Öyleydi, cidden. Bana Arapça bir isim verdiler - Bedrettin. <i>Bedr </i>ay demek, iman dolu ay gibi bir şey anlamına geliyor ama onlar, ‘Boris, sen bedrsin çünkü her yere ışık saçıyorsun, şimdi de Müslüman olarak dünyayı dininle aydınlatacaksın, nereye gitsen parlayacaksın,’ dediler. Çok hoşuma gitti, Bedr olmak. Ayrıca cami de muhteşemdi. Yıkılan saray, geceleri yıldızlar parıldardı, çatısında kuşlar. Cavalı yaşlı bir adam bize Kuran’ı öğretti. Ve karnımı da doyurdular, çok naziklerdi, beni ve giysilerimi temiz tutmaya özen gösterdiler. Bazen seccadenin üzerinde uyuyakalırdım. Ve namaz vakti, gün ağarırken, kuşlar uykularından uyanırken çarpan kanat sesleri duyulurdu hep!”</p>

  <p>Avustralyalı-Ukraynalı aksanı oldukça tuhaf olsa da İngilizceyi en az benim kadar akıcı konuşuyordu ve Amerika’da ne kadar kısa bir süredir yaşadığını göz önüne alınca, <i>Amerikanski</i> konuşma biçimlerine epey aşinaydı. Çoğu zaman (kapağında üstte Kiril alfabesiyle, altına İngilizce olarak özenle adını yazdığı: <i>Borys Volodymyrovych Pavlikovsky</i>) yıpranmış cep sözlüğünü dikkatle incelerdi ve durmadan onun yazdığı sözcük ve terim listeleriyle dolu 7-Eleven peçeteleri ve karalama kâğıtları bulurdum:</p>

  <p class="bos2"></p>

  <p class="p6">dizginlemek ve evcilleştirmek</p>

  <p class="p6">sürat</p>

  <p class="p6">taverna</p>

  <p class="p6">bilge adam = Kpmou nauaH</p>

  <p class="p6">hısımlık</p>

  <p class="p6">Görevini ihmal etmek</p>

  <p class="bos2"></p>

  <p>Sözlüğü işine yaramadığında, bana danışırdı. <i>“Sophomore</i><a id="k30" href="../Text/dipnot.xhtml#a30"><sup>[30]</sup></a> nedir?” diye sordu bir defasında, okul koridorlarındaki ilan panosuna göz atarken. “<i>Home ec?</i><a id="k31" href="../Text/dipnot.xhtml#a31"><sup>[31]</sup></a><i>Poly Sci?</i><a id="k32" href="../Text/dipnot.xhtml#a32"><sup>[32]</sup></a> (Bunu “politzay” diye telaffuz ediyordu.) Yemekhanede öğle yemeği olarak çıkan yiyeceklerin çoğunu duymamıştı bile: fajita, falafel, hindi tetrazzini. Filmlerden ve müziklerden iyi anlasa da zaman olarak onlarca yıl geriden geliyordu; spor, oyun ya da televizyon hakkında en ufak fikri yoktu ve -Mercedes ve BMW gibi büyük Avrupa markaları dışında- bir arabayı diğerinden ayırt edemezdi. Amerikan parası kafasını karıştırıyordu, hatta bazen Amerikan coğrafyası da: Kaliforniya hangi ilin sınırları içindeydi? New England’ın başkenti neresiydi, ona söyleyebilir miydim?</p>

  <p>Ama kendi başına idare etmeye alışkındı. Okula gitmek için kendi başına keyifle uyanıyor, otostop çekerek yolunu buluyor, karnelerini kendisi imzalıyor, kendi yiyeceği yemekleri ve kullanacağı okul malzemelerini marketlerden aşırıyordu. Haftada bir kere falan bunaltıcı sıcakta, Endonezyalı kabile üyeleri gibi şemsiyelerimizin gölgesinin altında CAT denilen ve anladığım kadarıyla sarhoşlar, arabası olmayacak kadar fakir insanlar ve çocuklar dışında kimsenin kullanmadığı kıç kadar yerel otobüsü yakalayacağız diye kilometrelerce yürüyorduk. Otobüs çok seyrek geçiyordu ve eğer kaçırırsak bir sonrakinin gelmesi için bayağı beklemek zorundaydık ama geçtiği duraklardan biri de Boris’in çaktırmadan o çirkin, gri yağmurluğunun (bir erkek ceketiydi aslında, ona çok büyük geliyordu ve sarkık omuzları ve Doğu Bloku görüntüsüyle akla karneyle dağıtılan yiyecekleri, Sovyet zamanı fabrikalarını, Lviv ya da Odessadaki sanayi mahallelerini getiriyordu) astarındaki yırtıktan içeri atarak bizim için girip biftek, tereyağı, kutularca çay, salatalık (onun için leziz bir yiyecekti), paket paket domuz pastırması -hatta bir keresinde nezle olduğumda bir şişe öksürük şurubu- çaldığı serin, ışıl ışıl, yeterli personeli olmayan bir süpermarketi de olan alışveriş merkezinin durağıydı. O oradan oraya dolanıp dururken ben reyonların başında dikiliyordum, gerginlikten öylesine titriyordum ki düşüp bayılmaktan korkuyordum ama çok geçmeden ben de ceplerimi elmalar ve çikolatalarla (Boris’in en sevdiği bir başka yiyecek) doldurup sonra yüzsüz yüzsüz kasaya gidip çalmak için fazla büyük olan ekmek ve süt gibi şeylerin parasını ödüyordum.</p>

  <p>New York’ta, on on bir yaşlarındayken annem beni gündüz kampındaki Çocuklar Mutfakta kursuna yazdırmıştı ve orada birkaç basit yemek yapmayı öğrenmiştim: hamburger, ızgara peynir (geç saatlere kadar çalıştığı gecelerde anneme de yapardım bazen) ve Boris’in deyimiyle “yumurta ve kızarmış ekmek.” Ben yemek yaparken tezgâhın üzerine oturup topuklarıyla dolapları tekmeleyen ve benimle muhabbet eden Boris bulaşıkları yıkardı. Ukrayna’dayken yemek parası bulmak için yankesicilik yaptığını anlattı bana. “Bir iki defa peşime düştüler,” dedi. “Hiç yakalanmadım ama.”</p>

  <p>“Belki de bir ara kumarhanelerin ve eğlence merkezlerinin olduğu şehir merkezine inmeliyiz,” dedim. Bizim evde, elimizde çatal ve bıçaklarla mutfak tezgâhının başında dikilmiş, bifteklerimizi doğrudan tavanın içinden yiyorduk. “Bu işi yapacaksak, yeri tam da orası. O kadar sarhoş insanı hiçbir arada görmemiştim ve hepsi de şehir dışından geliyor.”</p>

  <p>Ağzındakini çiğnemeyi bıraktı, şaşırmış görünüyordu. “Neden gidelim ki? Buradaki o kocaman marketlerden bir şeyler çalmak bu kadar kolayken!”</p>

  <p>“Öylesine diyorum.” Kapı görevlilerinin verdiği -Boris’le birlikte bir defasında birkaç dolarını otomatlarda ve okulun yakınlarındaki Boris’in “şarjör” dediği 7-Eleven’da harcadığımız- para bir süre daha idare ederdi ama sonsuza kadar değil.</p>

  <p>“Hah! Peki tutuklanırsan ne yapacaksın, Potter?” dedi, arka bacaklarının üzerinde durup dans etmeyi öğrettiği köpeğe koca bir parça biftek verdi. “Akşam yemeğini kim pişirecek? Bu Çıtçıt’a kim bakacak?” Xandra’nın köpeği Popper’a “Amil”, “Nitrat”, “Popçik” ve “Çıtçıt” diye seslenmeyi seviyordu - gerçek adı dışında herhangi bir adla. Zincirini çekiştirip durmasından, cam kapıdan içeri bakmaya çalışmasından ve havlamasından bıktığım için onu içeri almam gerekmese de almaya başlamıştım. Gerçi evin içinde şaşırtıcı derecede sessizdi; ilgiye muhtaç bir halde nereye gitsek dibimizden ayrılmıyor, merdivenlerden yukarı aşağı hemen ayağımızın ucunda koşturuyor, Boris’le ben kitap okurken, tartışırken ve odamda müzik dinlerken kıvrılıp halının üstünde uyuyordu.</p>

  <p>“Ciddiyim, Boris,” dedim gözlerimin önüne inen saçları geriye iterek (acilen bir saç kesimine ihtiyacım vardı ama buna para harcamak istemiyordum), “cüzdan çalmakla biftek çalmak arasında pek bir fark göremiyorum ben.”</p>

  <p><i>“Büyük</i> fark var, Potter.” Farkın ne kadar büyük olduğunu göstermek için ellerini iki yana ayırdı. “Çalışan birinden çalmak? Ve insanları soyup soğana çeviren büyük, zengin bir şirketten çalmak?”</p>

  <p>“Costco insanları soymuyor ki. Orası ucuzluk marketi.”</p>

  <p>“İyi o zaman. Vatandaştan hayatının temellerini çal. Senin çok zeki planın bu. Hişşt,” dedi biraz daha biftek için yüksek sesle havlayan köpeğe.</p>

  <p>“Gidip zavallı bir çalışandan çalacak değilim,” dedim, Popper’a kendi bifteğimden bir parça kesip verdim. “Vegas’ta elinde bir tomar parayla dolaşan bir sürü adi herif var.”</p>

  <p>“Adi?”</p>

  <p>“Namussuz. Sahtekâr.”</p>

  <p>“Ha.” Keskin kavisli siyah kaşları havaya kalktı. “Öyle olsun. Ama adi birinden, mesela bir gangsterden para çalacak olursan canını yakma olasılığı da var, <i>nie?”</i><a id="k33" href="../Text/dipnot.xhtml#a33"><sup>[33]</sup></a></p>

  <p>“Ukrayna’dayken canının yanmasından korkmuyordun ama?”</p>

  <p>Omuz silkti. “Dayak yedim, belki. Vurulmadım ama.”</p>

  <p>“Vurulmak mı?”</p>

  <p>“Evet, <i>vurulmak.</i> Hiç öyle şaşırmış gibi bakma. Burası kovboyların ülkesi, kim bilir? Herkeste silah var.”</p>

  <p>“Ben polislerden bahsetmiyorum ki. Sarhoş turistlerden bahsediyorum. Cumartesi geceleri her yer onlarla dolup taşıyor.”</p>

  <p>“Ha!” Kalanları köpeğin bitirmesi için tavayı alıp yere koydu. “Sonunda muhtemelen hapse düşeceksin, Potter. Ahlaksızlık, ekonominin kölesi. Çok kötü bir vatandaşsın sen.”</p>

  <h3 id="sigil_toc_id_51">XIII</h3>

  <p class="p1">Artık -ekim gibi- neredeyse her gece yemeği birlikte yiyorduk. Yemekten önce üç ya da dört bira içen Boris, yemek vakitlerinde sıcak çay içmeye dönmüştü. Ardından yemek üstü birer tek votka attıktan sonra, çok geçmeden ondan bu huyunu da kapmıştım (“Yediklerini sindirmene yardımcı oluyor,” diye açıklama getiriyordu Boris), aylak aylak uzanıp kitap okuyor, ödev yapıyor, bazen kavga ediyor ve çoğu zaman televizyonun karşısında sızıncaya kadar içiyorduk.</p>

  <p>“Gitme!” dedi Boris bir gece onların evindeyken <i>Yedi Silahşörler</i>’in sonlarına doğru -son silahlı çatışma, Yul Brynner adamlarını topluyordu-gitmek için ayaklandığımda. “En güzel yerini kaçıracaksın.”</p>

  <p>“Öyle de saat neredeyse on bir oldu.”</p>

  <p>Boris -yerde yatıyordu- bir dirseğine dayanarak doğruldu. Uzun saçları, dar göğsü, çelimsiz ve sıska haliyle Yul Brynner’ın birçok açıdan tam zıttıydı ama yine de aralarında sanki ailevi bir benzerlik de var gibiydi: ikisi de aynı kurnaz, uyanık ve eğlenceli ama biraz da gaddar mizaca sahipti, gözlerinin çekikliğinde Moğolları ya da Tatarları andıran bir şeyler vardı. “Xandra’yı ara gelip seni alsın,” deyip esnedi. “İşten kaçta çıkıyor?”</p>

  <p>“Xandra mı? Unut gitsin.”</p>

  <p>Boris yine esnedi, içtiği votkadan göz kapakları düşüyordu. “Burada kal o zaman,” dedi, yere yuvarlandı ve bir eliyle yüzünü ovaladı. “Ararlar mı seni?”</p>

  <p>Eve uğradıkları mı vardı sanki? Bazı geceler hiç gelmiyorlardı. “Şüpheliyim,” dedim.</p>

  <p>“Hişşt,” dedi Boris - doğrulup oturdu ve sigara paketine uzandı. “İzle bak. İşte kötü adamlar geliyor.”</p>

  <p>“Sen bu filmi daha önce izlemiş miydin?”</p>

  <p>“Rusça dublajlı hem de, inanır mısın? Ama çok hafif bir Rusçayla. Hanım evladı. Söylemeye çalıştığım kelime <i>hanım evladı</i> mı? Silahlı adamlardan çok ilkokul öğretmeni gibi konuşuyorlardı işte, demeye çalıştığım şey bu.”</p>

  <h3 id="sigil_toc_id_52">XIV</h3>

  <p class="p1">Barbourlardayken üzüntüden perişan halde olsam da şimdi Park Bulvarı’ndaki o daireyi kayıp bir cennet misali özlemle arıyordum. Hem okuldaki bilgisayarda e-postalarıma ulaşabiliyordum ama Andy pek öyle yazan bir tip değildi ve karşılık olarak aldığım yanıtlar sinir bozucu biçimde yakınlıktan uzaktı. <i>{Selam, Theo. Umarım yaz tatilin iyi geçmiştir. Babam yeni bir tekne aldı</i> [Abşalom.] <i>Annem ona ayak basmayacak ama ne yazık ki ben buna mecburum. Japonca II başıma ağrılar sokuyor ama diğer her şey yolunda.)</i> Bayan Barbour da gönderdiğim mektuplara görev duygusuyla karşılık veriyordu -Dempsy ve Carrol’dan adlarının işlendiği mektup kartlarına yazılmış bir iki satırcık- ama asla kişisel bir şey olmuyordu. Hepsinde <i>nasılsın</i> diye soruyor ve <i>aklımdasın,</i> diye bitiriyordu ama asla <i>seni özlüyoruz</i> veya <i>keşke seni görebilsek</i> demiyordu.</p>

  <p>Teksas’taki Pippa’ya da yazıyordum ama o cevap veremeyecek kadar hastaydı - ki bunda hiçbir sıkıntı yoktu, zaten yazdığım mektupların çoğunu göndermiyordum bile.</p>

  <p class="bos2"></p>

  <p class="p6"><i>Sevgili Pippa,</i></p>

  <p class="p6">Nasılsın? Teksas’ı seviyor musun? Sık sık seni düşünüyorum. Sevdiğin o ata biniyor musun? Burada her şey yolunda. Orası da sıcak mı, merak ediyorum, burası çok sıcak da.</p>

  <p class="bos2"></p>

  <p>Çok sıkıcıydı bu; yırtıp attım ve baştan başladım.</p>

  <p class="bos2"></p>

  <p class="p8"><i>Sevgili Pippa,</i></p>

  <p class="p8"><i>Nasılsın? Seni düşünüyorum ve iyi olduğunu umuyorum. Umarım Teksas’ta senin için her şey harika gidiyordur. Şunu belirtmeliyim ki ben buradan biraz nefret ediyorum ama birkaç arkadaş edindim ve alışmaya çalışıyorum galiba.</i></p>

  <p class="p9"><i>Merak ediyorum, sen de evini özlüyor musun? Ben özlüyorum. New York’u çok özlüyorum. Keşke birbirimize daha yakın yaşasaydık. Kafanın durumu nasıl? Daha iyidir umarım. Üzgünüm.</i></p>

  <p class="bos2"></p>

  <p>“Kız arkadaşın mı?” dedi Boris, omzumun üzerinden mektubumu okurken katır kutur elma yiyordu.</p>

  <p>“Toz ol.”</p>

  <p>“Ne oldu ona?” dedi ve sonra ben cevap vermeyince: “Ona vurdun mu yoksa?”</p>

  <p>“Ne?” dedim, doğru dürüst dinlemiyordum bile.</p>

  <p>“Kafasına? Bu yüzden mi üzgünsün? Ona vurdun mu yani?”</p>

  <p>“Ya, evet,” dedim ama sonra, yüzündeki samimi, meraklı ifadeden bu konuda gayet ciddi olduğunu anladım. “Kızları döveceğimi mi sanıyorsun?” dedim.</p>

  <p>Omzunu silkti. “Bunu hak etmiş olabilir.”</p>

  <p>“Hımm, biz Amerika’da kadınları dövmeyiz.”</p>

  <p>Sert sert baktı ve bir elma çekirdeğini yere tükürdü. “Hayır. Amerikalılar sadece kendilerinden farklı şeylere inanan daha küçük ülkelere zulmeder.”</p>

  <p>“Boris, kapa çeneni ve beni yalnız bırak.”</p>

  <p>Ama bu yorumuyla sinirlerimi bozmuştu, bu yüzden Pippa’ya yeni bir mektup yazmak yerine Hobie’ye yazmaya başladım.</p>

  <p class="bos2"></p>

  <p class="p8"><i>Sevgili Bay Hobart,</i></p>

  <p class="p8"><i>Merhaba, nasılsınız? İyisinizdir umarım. New York’ta geçirdiğim son haftalarımdaki iyiliklerinizden ötürü size teşekkür etmek için bir türlü yazamadım. Umarım siz ve Cosmo iyisinizdir; gerçi ikinizin de Pippa’yı özlediğinizden eminim. O nasıl? Umarım müziklerine geri dönebilmiştir. Ve umarım</i></p>

  <p class="bos2"></p>

  <p>Ama bu mektubu da yollamadım. Dolayısıyla bir mektup -gerçek mektup kâğıdına yazılmış, uzun bir mektup- geldiğinde sevinçten havalara uçtum; mektup Hobie’den başkasına ait değildi.</p>

  <p>“Ne var senin elinde?” dedi babam şüpheyle, New York posta damgasını görünce mektubu çekip elimden aldı.</p>

  <p>“Ne oluyor ya?”</p>

  <p>Ama babam zarfı çoktan yırtıp açmıştı bile. Şöyle bir inceledi hızlıca ve sonra ilgisini yitirdi. “Al,” dedi mektubu bana geri uzatarak. “Üzgünüm, evlat. Benim hatam.”</p>

  <p>Mektubun kendisi de çok güzeldi, bir sanat eseriydi sanki: pahalı bir kâğıt, özenli bir el yazısı, sessiz odaların ve paranın fısıltısı.</p>

  <p class="bos2"></p>

  <p class="p8"><i>Sevgili Theo,</i></p>

  <p class="p8"><i>Nasıl olduğunu duymak istedim ve duymadığıma da sevindim, zira bunun senin mutlu ve meşgul olduğun anlamına geldiğini umuyorum. Burada yaprakların rengi değişti, Washington Meydanı sırılsıklam ve sapsarı, hava da gitgide soğuyor. Cumartesi sabahları Cosmo ile birlikte Village’da boş boş dolanıyoruz, onu kucaklayıp peynir dükkânına taşıyorum, tam olarak yasal olup olmadığından emin değilim ama tezgâhın arkasındaki kızlar ona artan peynir parçalarını veriyorlar. O da Pippa’yı en az benim kadar çok özlüyor ama -benim gibi- o da yemek yemeye hâlâ bayılıyor. Kara kış kapımızda olduğu için arada bir yemeklerimizi şöminenin başında yiyoruz.</i></p>

  <p class="p9"><i>Umarım oraya biraz olsun alışıyorsundur ve arkadaş edinmeye başlamışsındır. Pippa’yla telefonda konuştuğumda olduğu yerde pek mutlu değilmiş gibi geliyor ama sağlığı kesinlikle daha iyi. Şükran Günü için oraya uçacağım. Margaret beni gördüğü için ne kadar mutlu olacak hiç bilmiyorum ama Pippa onu ziyarete gelmemi istiyor, bu yüzden gideceğim. Cosmo’yu da uçakla götürmeme izin verirlerse onu da yanımda götürebilirim.</i></p>

  <p class="p9"><i>Zarfa hoşuna gideceğini düşündüğüm bir fotoğraf ekliyorum, tamir için daha henüz gelen, epey kötü durumdaki bir Chippendale yazı masasının fotoğrafı; New York, Watervliet taraflarındaki ısıtılmayan bir barakada saklandığını söylediler. Epey sıyrıklı, epey çentikli ve üstü ikiye ayrılmış ama oymalı ayaklarındaki şu geriye doğru taranmış, yük taşıyan pençelere bir bak! Ayakları fotoğrafta iyi çıkmamış ama pençelerin yere basışlarındaki gücü cidden görebilirsin. Tam bir şaheser, keşke daha iyi bakılsaymış. Üstündeki fevkalade damarlandırmayı görebiliyor musun, bilmiyorum - eklenmiş parçalar değil bu arada, yekpare ahşap. Olağanüstü.</i></p>

  <p class="p9"><i>Dükkâna gelince: haftada yalnızca birkaç kez randevu alarak açıyorum ama çoğunlukla alt katta özel müşterilerimin gönderdikleri eşyalarla uğraşıyorum. Bayan Skolnik ve civardaki birkaç kişi daha seni sordu, burada her şey aşağı yukarı aynı, yalnızca Korelilerin marketindeki Bayan Cho küçük bir kalp krizi geçirdi (çok küçük, artık işinin başına döndü bile). Bir de Hudson’daki şu benim çok sevdiğim kafe kapandı, çok üzücü. Bu sabah önünden geçtim, görünüşe bakılırsa orayı bir -şeye-çeviriyorlar, yani nasıl denir bilmiyorum ki. Bir tür Japon incik boncuk dükkânı işte.</i></p>

  <p class="p9"><i>Bakıyorum da her zamanki gibi lafı uzatmışım ve kâğıtta yer kalmamış neredeyse ama umarım mutlu ve iyisindir ve orada korktuğun kadar yalnız hissetmiyorsundur kendini. Buralarda senin için yapabileceğim herhangi bir şey varsa ya da senin için elimden gelen bir şey olacaksa, lütfen bunu yapacağımı bil.</i></p>

  <h3 id="sigil_toc_id_53">XV</h3>

  <p class="p1">O gece, Boris’in evinde -batik desenli şiltenin bana düşen yarısında sarhoş bir halde uzanırken- Pippa’nın neye benzediğini hatırlamaya çalıştım. Ama perdesiz pencereden görünen ay öyle büyük ve parlaktı ki onun yerine annemin bana anlattığı, daha küçükken eski Buick’lerinin arka koltuğuna oturup annesi ve babasıyla at gösterilerine gittiği hikâyeler geldi aklıma. “Uzun bir seyahatti, zorlu arazide bazen on saat yol giderdik. Dönme dolaplar, talaşlarla dolu rodeo ringleri, her şey mısır patlağı ve at gübresi kokardı. Bir gece San Antonio’daydık ve küçük bir sinir krizi geçiriyordum, kendi odamı istiyordum, bilirsin, köpeğimi, kendi yatağımı ve babam panayır alanında beni kollarımdan tutup havaya kaldırdı ve aya bakmamı söyledi. ‘Evini özlediğin zaman,’ dedi, ‘yalnızca kafanı kaldırıp bak. Çünkü ay sen nereye gidersen git hep aynıdır.’ O öldükten sonra ve ben Bess Teyze’nin yanına gitmek zorunda kalınca, yani şimdi bile, şehirde bile dolunayı gördüğümde sanki babam bana dönüp geriye bakmamamı ya da bir şeylerin için üzülmememi, yuvamın <i>ben</i> neredeysem orası olduğunu söylüyormuş gibi geliyor.” Burnumun ucundan öpmüştü. “Ya da <i>sen</i> neredeysen, köpecik. Benim dünyamın merkezi sensin.”</p>

  <p>Hemen yanımda bir hışırtı duydum. “Potter?” dedi Boris. “Uyanık mısın?”</p>

  <p>“Sana bir şey sorabilir miyim?” dedim. “Ay, Endonezya’da nasıl görünüyor?”</p>

  <p>“Sen ne saçmalıyorsun?”</p>

  <p>“Ya da ne bileyim, Rusya’da? Buradakiyle aynı mı?”</p>

  <p>Parmaklarının boğumlarıyla hafifçe kafamın yan tarafına vurdu -<i>mankafa</i> anlamına geldiğini çözdüğüm, ona özgü bir hareket. “Her yerde aynı,” dedi esneyerek, cılız, bileklikli bileğine dayandı. “Neden sordun?”</p>

  <p>“Bilmem,” dedim ve sonra gergin bir duraksamanın ardından: “Sesi duyuyor musun?” diye sordum. Bir kapı çarpılmıştı. “Ne oluyor?” dedim olduğum yerde dönüp ona bakarak. Birbirimize bakarak sesleri dinliyorduk. Aşağı kattan sesler geliyordu - kahkahalar, odada dolaşan insanlar, bir şey devrilmiş gibi çıkan çarpma sesi. “Baban mı bu?” dedim, oturduğum yerde doğruldum - ve sonra bir kadın sesi duydum, sarhoş ve cırtlak bir ses.</p>

  <p>Boris de yerinde doğruldu, pencereden giren ışıkta bir deri bir kemik ve hastalıklı derecede solgun görünüyordu. Aşağıdansa eşyaları fırlatıyorlarmış ve mobilyaları itip kakıyorlarmış gibi sesler geliyordu.</p>

  <p>“Ne diyorlar?” diye fısıldadım.</p>

  <p>Boris dinliyordu. Boynundaki bütün girinti ve çıkıntıları görebiliyorum. “Sıçtık,” dedi. “Sarhoşlar.”</p>

  <p>İkimiz öylece oturup sesleri dinledik, Boris benden daha dikkatle dinliyordu.</p>

  <p>“Yanındaki kadın kim peki?” diye sordum.</p>

  <p>“Fahişenin teki.” Bir an için durup dinledi, kaşları çatıldı, ayışığında profili çok keskin görünüyordu, sonra yeniden yatağa uzandı. “İki taneymiş.”</p>

  <p>Ben de yatağa devrildim ve iPod’uma baktım. Saat gece yarısı üç on yedi idi.</p>

  <p>“Siktir,” diye homurdandı Boris, göbeğini kaşıyordu. “Neden seslerini kesmiyorlar ki?”</p>

  <p>“Susadım,” dedim, ürkek bir sessizlikten sonra.</p>

  <p>Homurdandı. “Hah! Şu anda oraya gitmek istemezsin, güven bana.”</p>

  <p>“Ne yapıyorlar?” dedim, bir süre suratımı astıktan sonra. Kadınlardan biri az önce bir çığlık atmıştı - kahkaha mı atıyordu yoksa korkudan mıydı, ayırt edememiştim. Bizse döşeme tahtası gibi kaskatı kesilmiş yatakta uzanıyor ve tavana bakıyorduk, kaygı verici çarpma ve vurma seslerini dinliyorduk.</p>

  <p>“Ukraynaca mı?” dedim, bir süre sonra. Söylediklerinin tek kelimesini bile anlayamasam da Ukraynaca ve Rusça konuşmaların tonlamalarındaki farkı anlayabilecek kadar uzun zaman geçirmiştim Boris’le.</p>

  <p>“Aferin, Potter. Bana bir sigara yaksana.” Sigarayı karanlıkta birbirimize geçirerek içtik, derken bir yerlerde bir kapı daha çarpıldı ve sesler kesildi. Sonunda Boris derin bir nefes verdi, son dumanlı nefesini savurdu ve sigara izmaritini yatağın yanındaki dolup taşan küllükte söndürmek için yuvarlanıp o tarafa uzandı. “İyi geceler,” diye fısıldadı.</p>

  <p>“İyi geceler.”</p>

  <p>Hemen uykuya daldı -nefes alıp verişinden anlayabiliyordum- ama ben boğazım gıcıklanarak, sigara yüzünden başım dönüp midem bulanarak bir süre daha uyanık kaldım. Sarhoş yabancıların gecenin bir yarısı etrafımda bağırıştıkları, bütün giysilerimin leş gibi kirli olduğu ve kimsenin beni sevmediği bu acayip, yeni hayata nasıl başlamıştım ben? Boris -her şeyden habersiz- yanımda horluyordu. Sonunda, gün ağarmasına yakın, nihayet uykuya daldığımda rüyamda annemi gördüm: Altıncı hat metrosunda hemen karşımda oturuyordu, hafiften sallanıyordu, yanıp sönen yapay ışıkların altındaki yüzünde sakin bir ifade vardı.</p>

  <p><i>Ne işin var burada?</i> dedi. <i>Eve git! Hemen! Seninle evde buluşalım. </i>Ama sesi onun sesi değildi sanki: Yakından bakınca bu kadının aslında annem olmadığını, oymuş gibi davranan başka biri olduğunu gördüm. Nefesim kesilip sıçrayarak uykumdan uyandım.</p>

  <h3 id="sigil_toc_id_54">XVI</h3>

  <p class="p1">Boris’in babası gizemli bir tipti. Boris’in anlattığı kadarıyla çoğunlukla ekibiyle birlikte ücra bir bölgedeki madeninde bir seferde haftalarca kalıyordu. “Yıkanmaz,” dedi Boris sertçe. “Leş gibi pis, sarhoş dolaşır.” Mutfaktaki eskimiş kısa dalga radyo ona aitti (“Brejnev zamanından kalma,” diyordu Boris, “onu asla atmaz”) ve arada sırada ortalıkta gördüğüm Rusça gazeteler ve <i>USA Today’ler</i> de. Bir gün Boris’in evindeki banyolardan birine (ki hepsi epey korkunçtu - ne duş perdesi vardı ne klozet kapağı, yukarıdakilerde de aşağıdakilerde de ve küvetin içinde siyah bir şeyler ürüyordu) girince, babasının sırılsıklam ve leş gibi kokan, duş çubuğunun üzerinden ölü bir şeymiş gibi sarkan takım elbisesiyle karşılaşıp irkildim: topraktan çıkarılmış kök renginde kahverengi yünden, kırçıllı, ağzı yüzü kaymış birtakım; uzak bir diyardaki rutubet soluyan golem misali ya da belki de polis ağında didik didik edilen bir giysi gibi yere sularını damlatıyordu.</p>

  <p>“Ne var?” dedi Boris geri döndüğümde.</p>

  <p>“Baban takım elbiselerini kendisi mi yıkıyor?” diye sordum. “Şuradaki lavaboda?”</p>

  <p>Boris -kapının çerçevesine sırtını dayamış, tırnağının kenarını kemiriyordu- baştan savma bir tavırla omuz silkti.</p>

  <p>“Dalga geçiyor olmalısın,” dedim ve sonra bana dik dik bakmayı sürdürünce, “Ne? Rusya’da kuru temizlemeniz yok muydu yani?” diye sordum.</p>

  <p>“Onun bir dolu lüks ve ziynet eşyası var," diye homurdandı Boris başparmağı hâlâ ağzında olduğu halde. “Rolex saat, Ferragamo ayakkabılar. Elbiselerini canı nasıl isterse öyle yıkar.”</p>

  <p>“Haklısın,” dedim ve konuyu değiştirdim. Boris’in babası haftalarca aklımın ucundan bile geçmedi. Ama sonra bir gün Boris, İngilizce sınıfına gözünün altında şarap rengi bir morlukla dikkat çekmemeye çalışarak girdi.</p>

  <p>“Ah, futbol oynarken topu suratıma yedim,” dedi neşeyle, Bayan Spear (Boris’in deyimiyle “Spirsetskaya”) ona yüzünde kuşkulu bir ifadeyle ne olduğunu sorduğunda. Yalan söylediğini adım gibi biliyordum. Ona doğru, karşı tarafımdaki sıraya bakarak Ralph Waldo Emerson hakkında yaptığımız sıkıcı sınıf tartışması boyunca bir önceki gece eve gidip Popper’ı yürüyüşe çıkarmak için -Xandra onu o kadar çok dışarıya bağlayıp gidiyordu ki kendimi ona karşı sorumlu hissetmeye başlamıştım- yanından ayrıldıktan sonra gözünü morartmayı nasıl başardığını düşündüm.</p>

  <p>“Ne yaptın?” dedim, dersten sonra onu yakalayınca.</p>

  <p>“Ha?”</p>

  <p>“Nasıl oldu bu?”</p>

  <p>Bana göz kırptı. “Aa, hadi ama,” dedi omzunu benimkine vurarak.</p>

  <p>“Ne? Sarhoş muydun?”</p>

  <p>“Babam eve geldi,” dedi. Sonra ben karşılık vermeyince, “Başka ne olacaktı, Potter? Ne sanmıştın ki?” diye açıkladı.</p>

  <p>“Tanrım, neden ama?”</p>

  <p>Omuzlarını silkti. “Neyse ki sen gitmiştin,” dedi, diğer gözünü kaşıyarak. “Bir anda çıkıp gelince gözlerime inanamadım. Alt kattaki koltukta uyuyordum. Önce sen geldin sandım.”</p>

  <p>“Ne oldu?”</p>

  <p>“Ah,” dedi Boris derin derin iç çekerek; okula gelirken yolda sigara içmişti, nefesinden kokusunu alabiliyordum. “Yerdeki bira şişelerini gördü.”</p>

  <p>“İçki içtin diye mi vurdu sana?”</p>

  <p>“Zil zurna sarhoştu da ondan. Küp gibi içmiş, vurduğunun ben olduğumun farkında olduğunu bile sanmıyorum. Bu sabah yüzümü gördü, ağlayarak özür diledi. Her neyse, bir süre geri gelmeyecek.”</p>

  <p>“Neden gelmeyecekmiş?”</p>

  <p>“Bir sürü işi varmış madende, öyle dedi. Üç hafta geri dönmeyecek. Madenin yakınlarında devlet kontrolündeki şu genelevlerden var, bilirsin?”</p>

  <p>“Onlar devlet kontrolünde falan değil,” dedim - ve sonra kendimi acaba öyleler miydi diye düşünürken buldum.</p>

  <p>“Ya, sen ne demek istediğimi anladın. İyi bir şey var ama, bana para bıraktı.”</p>

  <p>“Ne kadar?”</p>

  <p>“Dört bin.”</p>

  <p>“Şaka yapıyorsun.”</p>

  <p>“Hayır, hayır,” alnına bir şaplak attı, “hâlâ ruble olarak düşünüyorum ben, pardon ya! İki yüz dolar kadar, yine de fena sayılmaz. Daha fazlasını istemem gerekirdi ama cesaret edemedim.”</p>

  <p>Koridorun sonundaki yol ayrımına gelmiştik; benim cebir dersi için bir tarafa, Boris’in Amerikan Devleti dersi için diğer tarafa dönmesi gerekiyordu. Boris’in baş belasıydı bu ders. Zorunlu dersti -okulumuzun amaçsız standartlarına bakılırsa kolay bile sayılırdı- ama Boris’in İnsan Hakları Beyannamesi’ni ve ABD meclisinin açık ve zımni güçlerini anlamasını sağlamaya çalışmak, bana Bayan Barbour’a internet sunucusunun ne olduğunu açıklamaya çalıştığım zamanı hatırlatıyordu.</p>

  <p>“Hadi bakalım, dersten sonra görüşürüz,” dedi Boris. “Gitmeden önce bir daha söylesene, Merkez Bankası’yla Federal Banka arasındaki fark neydi?”</p>

  <p>“Birine söyledin mi?”</p>

  <p>“Neyi söyledim mi?”</p>

  <p>“Anladın sen.”</p>

  <p>“Ne yani, beni ihbar etmek mi istiyorsun?” dedi Boris gülerek.</p>

  <p><i>“Seni</i> değil. Onu.”</p>

  <p>“Neden peki? Bu neden iyi bir fikirmiş? Söylesene. Sınırdışı edileyim diye mi?”</p>

  <p>“Haklısın,” dedim, huzursuz bir duraksamadan sonra.</p>

  <p>“O halde, bu akşam dışarıda yemeliyiz!” dedi Boris. “Bir restoranda! Belki Meksika restoranında.” Boris, başta kuşkulu yaklaşsa ve şikâyet etse de Meksika yemeklerini sevmeye başlamıştı - Rusya’da kimse bilmez, diyordu, alışınca kötü gelmiyor ama baharatı biraz fazla kaçsa elini bile sürmezdi. “Otobüsle gideriz.”</p>

  <p>“Çin lokantası daha yakın. Hem yemekleri daha güzel.”</p>

  <p>“Öyle de, hatırlamıyor musun?”</p>

  <p>“Ah, evet ya, doğru,” dedim. Oraya son gittiğimizde hesabı ödemeden kaçıp gitmiştik. “Unutmuşum.”</p>

  <h3 id="sigil_toc_id_55">XVII</h3>

  <p class="p1">Boris, Xandra’yı benim sevdiğimden daha çok seviyordu: ona kapıları açmak için öne atılıyor, yeni saç kesimini beğendiğini söylüyor, eşyalarını taşımayı teklif ediyordu. Xandra mutfak tezgâhının üstündeki cep telefonuna uzanmak için eğildiğinde bluzundan içeri bakarken yakaladığımdan beri onunla alay ediyordum.</p>

  <p>“Tanrım, çok seksi,” demişti Boris, bir defasında üst katta benim odamda otururken. “Sence baban sıkıntı yaratır mı?”</p>

  <p>“Bence fark etmez bile.”</p>

  <p>“Hayır ya, ben ciddiyim, baban bana ne yapar sence?”</p>

  <p>“Ne olursa?”</p>

  <p>“Hani benle Xandra.”</p>

  <p>“Bilmem, herhalde polisi arar.”</p>

  <p>Alaycı bir tavırla homurdandı. “Nedenmiş ama?”</p>

  <p>“Senin için değil. Onun için. Reşit olmayan birinin ırzına geçtiği için.”</p>

  <p>“Keşke.”</p>

  <p>“Hiç durma, becer onu çok istiyorsan,” dedim. “Hapse girmesi umurumda bile değil.”</p>

  <p>Boris karnının üzerinde yuvarlandı ve bana şeytani bakışlar attı. “Kokain çekiyor, biliyor musun?”</p>

  <p>“Ne?”</p>

  <p>“Kokain.” Burnuna bir şey çekiyormuş gibi bir hareket yaptı.</p>

  <p>“Şaka yapıyorsun,” dedim ama bana pis pis sırıtınca, “nereden anladın?” diye sordum.</p>

  <p>“Ben anlarım. Yürüyüş biçiminden. Hem dişlerini de gıcırdatıyor. Bir ara dikkat et.”</p>

  <p>Neye dikkat edeceğimi bilmiyordum. Ama sonra bir öğle vakti babam yokken eve giriyorduk ve onun tek eliyle saçlarını ensesinde toplamış halde, burnuna bir şey çekip üstüne eğildiği sehpadan uzaklaşarak doğrulduğunu gördüm. Başını arkaya attığında ve gözleri bizimle buluştuğunda kimsenin tek kelime etmediği bir an oldu, sonra o, sanki biz orada değilmişiz gibi kafasını çevirdi.</p>

  <p>Bizse yürümeye devam ettik, yukarıya, benim odama çıktık. Daha önce kimsenin uyuşturucu çektiğini görmemiş olsam da orada ne yaptığını gayet iyi anlamıştım.</p>

  <p>“Tanrım, seksi şey,” dedi Boris, ben kapıyı kapattıktan sonra. “Nerede sakladığını merak ediyorum.”</p>

  <p>“Bilmiyorum,” dedim, küt diye yatağımın üstüne atladım. Xandra gidiyordu; garaj yolundaki arabasının sesini duyabiliyordum.</p>

  <p>“Bize de biraz verir mi dersin?”</p>

  <p><i>“Sana</i> biraz verebilir.”</p>

  <p>Boris çömeldi, sırtını duvara verip dizlerini kırarak yatağın ucuna, yere oturdu. “Sence satıyor mudur?”</p>

  <p>“Yok canım,” dedim kısa, kuşku dolu bir duraksamadan sonra. “Öyle mi diyorsun?”</p>

  <p>“Hah! Hadi yine iyisin, satıyorsa eğer.”</p>

  <p>“Niyeymiş o?”</p>

  <p>“Evde para olacak işte!”</p>

  <p>“Bunun bana ne faydası olacak ya.”</p>

  <p>Anlamaya çalışan keskin bakışlarını bana çevirdi. “Bu evde faturaları kim ödüyor, Potter?” dedi. “Ha?”</p>

  <p>Sorar sormaz büyük bir önem taşıdığını fark ettiğim bu soru ilk defa o zaman aklıma geldi. “Bilmem. Babamdır herhalde. Xandra da katkıda bulunuyordur tabii.”</p>

  <p>“Peki baban nereden buluyor paralarını?”</p>

  <p>“En ufak fikrim yok,” dedim. “Telefonda birileriyle konuşuyor, sonra evden çıkıp gidiyor.”</p>

  <p>“Ortalıkta çek defterleri falan var mı? Nakit para?”</p>

  <p>“Hayır. Hiç. Kumar pulları oluyor, bazen.”</p>

  <p>“Nakit yerini tutar,” dedi Boris hemen, kemirdiği tırnağını yere tükürdü.</p>

  <p>“Doğru. Ama on sekiz yaşından küçüksen onları kumarhaneye götürüp nakde çeviremezsin.”</p>

  <p>Boris kıkırdadı. “Hadi ama. Bir yolunu buluruz, bulmamız gerekirse. Sana şöyle armalı falan fiyakalı bir okul ceketi giydiririz, gişeye göndeririz, <i>‘Affedersiniz,</i> hanımefendi...’”</p>

  <p>Yatakta yuvarlandım ve koluna sağlam bir yumruk geçirdim. “Siktir lan,” dedim sözcükleri tane tane söyleyerek, züppe gibi taklit edişine kıl olmuştum.</p>

  <p>“Öyle konuşmamalısın, Potter,” dedi Boris neşeyle, kolunu ovuşturdu. “Sana tek bir sent bile vermezler sonra. Tek diyeceğim, ben babamın çek defterinin nerede olduğunu biliyorum ve acil bir durum olduğu takdirde,” ellerini iki yana açtı, “değil mi ama?”</p>

  <p>“Doğru.”</p>

  <p>“Demek istediğim, karşılıksız çek yazmak zorunda kalırsan, karşılıksız çek yazarsın,” dedi Boris bir filozof edasıyla. “Yapabileceğimi bilmek bile güzel. Odalarına gir, eşyalarını kurcala demiyorum ben sana ama yine de gözlerini açık tutmak iyi bir fikir, ha?”</p>

  <h3 id="sigil_toc_id_56">XVIII</h3>

  <p class="p1">Boris ve babası Şükran Günü’nü kutlamıyordu, Xandra ve babamsa MGM Grand’deki bir Fransız restoranında “Romantik Tatil Eğlencesi” için rezervasyon yaptırmışlardı.</p>

  <p>“Sen de gelmek ister misin?” dedi babam, mutfak tezgâhının üstündeki broşüre baktığımı görünce: kalpler ve havai fişekler, fırında hindi tabağının üstünde üç renkli bir bayrak resmi. “Yoksa senin kendi işlerin mi var?”</p>

  <p>“Hayır, sağ ol.” Kibarlık ediyordu ama Romantik Tatil Bilmemnesinde babam ve Xandra’yla birlikte olma düşüncesi bile beni tedirgin ediyordu. “Benim başka planlarım var.”</p>

  <p>“Ne yapacaksın o zaman?”</p>

  <p>“Şükran Günü’nü başkasıyla kutlayacağım.”</p>

  <p>“Kiminle?” dedi babam nadiren ortaya çıkan baba merakıyla.</p>

  <p>“Bir arkadaş.”</p>

  <p>“Tahmin edeyim,” dedi Xandra, çıplak ayaklarla, üstünde gece yatarken giydiği Miami Dolphins kazağıyla buzdolabına bakıyordu. “Eve getirdiğim portakallarla elmaları yiyip duran kimse onunla.”</p>

  <p>“Ah, yapma ama,” dedi babam uykulu uykulu, arkasından ona yaklaşıp kollarını beline doladı, “o küçük Russki’yi sen de seviyorsun, neydi adı, Boris.”</p>

  <p>“Seviyorum tabii. Ki bu iyi bir şey, sanırım, sonuçta neredeyse her zaman burada. Ha siktir,” dedi, kendi etrafında dönüp babamın kollarından kurtuldu, çıplak bacağına bir şaplak attı, “bu sivrisineği kim içeri soktu? Theo, havuzun oradaki kapıyı kapalı tutman gerektiğini neden bir türlü hatırlayamıyorsun. Sana kaç defa söyledim.”</p>

  <p>“Şey, biliyor musunuz? Şükran Günü’nü sizinle birlikte de geçirebilirim, eğer isterseniz,” dedim tatlı tatlı, sırtımı mutfak tezgâhına dayayarak. “Neden olmasın?” Bunu Xandra’yı gıcık etme niyetiyle söylemiştim ve zevkle bunu başardığımı gördüm.</p>

  <p>“Ama rezervasyon iki kişilik,” dedi Xandra, saçını arkaya savurup babama baktı.</p>

  <p>“Yani eminim bir şeyler ayarlarlar.”</p>

  <p>“Önceden aramamız gerekecek.”</p>

  <p>“İyi o zaman, ara,” dedi babam, Xandra’nın sırtına hafifçe vurdu ve futbol skorlarını kontrol etmek için sallana sallana oturma odasına yürüdü.</p>

  <p>Xandra ve ben bir an için öylece durup birbirimize baktık, sonra iç karartıcı ve tahammül edilmez bir geleceğe bakıyormuşçasına gözlerini uzaklara çevirdi. “Kahve içmem lazım,” dedi ilgisizce.</p>

  <p>“O kapıyı açık bırakan ben değildim.”</p>

  <p>“Bunu kim yapıyor, bilmiyorum. Benim tek bildiğim, orada oturan o acayip, Amway satan tipler taşınmadan önce fıskiyelerinin suyunu boşaltmadı ve şimdi kafamı çevirdiğim her yerde milyon tane sivrisinek var, baksana şurada da var bir tane, lanet olsun.”</p>

  <p>“Bak, kızma. Sizinle gelmek zorunda değilim.”</p>

  <p>Kahve filtresi kutusunu elinden bıraktı. “Ne diyorsun yani?” dedi. “Rezervasyonu değiştireyim mi, değiştirmeyeyim mi?”</p>

  <p>“Siz ikiniz hâlâ ne konuşuyorsunuz?” diye seslendi babam yan odadan, üstünde halka şeklinde lekeler oluşmuş bardak altlıkları, bitmiş sigara paketleri ve işaretlenmiş Baccarat kâğıtlarından oluşan yuvasından.</p>

  <p>“Hiç,” diye seslendi Xandra. Derken, birkaç dakika sonra kahve makinesi tıslamaya ve kaynamaya başlarken gözünü ovuşturdu ve uykudan pürüzlenmiş bir sesle, “Gelmeni istemediğimi asla söylemedim,” dedi.</p>

  <p>“Biliyorum. Ben de öyle olduğunu asla söylemedim... Ayrıca, bil diye söylüyorum, kapıyı açık bırakan ben değilim. Babam bırakıyor, telefonla konuşmak için oraya çıktığında.”</p>

  <p>Xandra, Planet Hollywood kahve kupasına uzanırken dönüp omzunun üzerinden bana baktı. “Aslında onun evinde yemek falan yiyeceğin yok değil mi?” dedi. “Şu küçük Russki ya da her ne haltsa?”</p>

  <p>“Hayır. Burada oturup televizyon izleyeceğiz.”</p>

  <p>“Gelirken senin için bir şeyler getirmemi ister misin?”</p>

  <p>“Boris getirdiğin şu kokteyl sosisleri çok seviyor. Ben de kanatları. Baharatlı olanlardan.”</p>

  <p>“Başka bir şey? Ya şu küçük  <i>taquito</i>lardan? Onları da seviyorsun, değil mi?”</p>

  <p>“Süper olur.”</p>

  <p>“Güzel. Ben bu işi ayarlayacağım. Sadece benim sigaralarımdan uzak durun, tek istediğim bu. Sigara içmeniz umurumda bile değil,” dedi, beni susturmak için elini havaya kaldırarak, “sizi enselemiş falan değilim ama birisi şuradaki kartondan sigara paketlerini yürütüyor ve bu bana haftada yirmi beş dolara mal oluyor.”</p>

  <h3 id="sigil_toc_id_57">XIX</h3>

  <p class="p1">Boris okula o morarmış gözüyle geldiğinden beri Boris’in babasını kafamda patlak gözlü ve saçlarını sıfıra vurdurmuş, kalın enseli bir Sovyet olarak canlandırmıştım. Aslında -onunla nihayet tanıştığımda çok şaşırmıştım-açlık çeken bir şair gibi zayıf ve cansızdı. Göğsü çöküktü, sarılık olmuş gibiydi, sigaraların birini söndürüp diğerini yakıyordu, yıkanınca grileşen ucuz gömlekler giyiyor, fincanlarca şekerli çay içiyordu. Ama gözlerinin içine baktığınızda bu kırılganlığının yanıltıcı olduğunu anlıyordunuz. Gergin, sinirli biriydi, üstünden huysuzluk akıyordu - ince kemikliydi ve keskin yüz hatlarına sahipti, tıpkı Boris gibi ama kötücül, kırmızı ışıltılar saçan bakışları ve küçücük, grileşmiş testere dişleri vardı. Bana kuduz tilkileri anımsatıyordu.</p>

  <p>Onu geçerken göz ucuyla gördüysem de ve gece yarısı evinde etrafa çarpa çarpa dolaştığını duyduysam da (ya da o sandığım başka birini) Şükran Günü’nden birkaç gün öncesine kadar onunla hiç yüz yüze tanışmamıştım. Bir gün okuldan sonra gülüşe konuşa Boris’in evine girdiğimizde onu elinde bir şişe ve bir bardakla mutfak masasına çökmüş halde bulduk. Eski püskü giysilerine rağmen ayaklarında pahalı pabuçlar vardı ve bir dolu altın takı takıyordu, kafasını kaldırıp kızarmış gözleriyle bize baktığı anda derhal konuşmayı kestik. Ufak tefek, hafif yapılı bir adam olsa da yüzünde fazla yakınına gitmek istemeyeceğiniz bir şey vardı.</p>

  <p>“Merhaba,” dedim çekinerek.</p>

  <p>“Merhaba,” dedi -ifadesiz bir suratı, Boris’inkinden de ağır bir aksanı vardı- ve sonra Boris’e dönüp Ukraynaca bir şeyler söyledi. Bunu, ilgiyle gözlemlediğim, kısa bir konuşma izledi. Başka bir dili konuşurken Boris’teki değişimi görmek ilgi çekiciydi - bir tür canlılık ya da kıvraklık, bedenini ele geçiren farklı ve daha tesirli bir insan hali.</p>

  <p>Derken -beklemediğim bir anda- Bay Pavlikovsky her iki elini birden bana doğru uzattı. “Teşekkür ederim,” dedi kalın sesiyle.</p>

  <p>Ona yaklaşmaktan korksam da -sanki vahşi bir hayvana yaklaşıyormuşum gibi geliyordu- yine de bir adım attım ve ben de kendimi acayip hissederek iki elimi birden ileri uzattım. Ellerimi kendi sert derili ve soğuk ellerinin arasına aldı.</p>

  <p>“Sen iyi birisin,” dedi. Gözleri kan çanağına dönmüştü ve bakışları fazla keskindi. Kafamı başka bir tarafa çevirmek istedim ve bu yüzden kendimden utandım. “Tanrı senin yanında olsun ve seni hep korusun,” dedi. “Sen de benim oğlum sayılırsın. Oğlumu kendi ailenin içine soktun.”</p>

  <p>Ailem mi? Şaşkınlıkla Boris’e doğru baktım. Bay Pavlikovsky’nin bakışları da ona döndü.</p>

  <p>“Söylediklerimi ona anlattın mı?”</p>

  <p>“Senin de ailemizin bir parçası olduğunu söyledi,” dedi Boris bezgin bir sesle, “ve senin için yapabileceği herhangi bir şey varsa...”</p>

  <p>Bay Pavlikovsky beni inanılmaz şaşırtarak kendine doğru çekti ve sımsıkı sarıldı, bense gözlerimi kapadım ve kokusunu -saç kremi, vücut kokusu, alkol ve bir tür keskin, çirkin, sert bir kolonya- duymazdan gelmek için büyük gayret sarf ettim.</p>

  <p>“Bu da neydi böyle?” dedim sessizce, Boris’in odasına çıkıp kapıyı kapattıktan sonra.</p>

  <p>Boris gözlerini devirdi. “İnan bana. Bilmek istemezsin.”</p>

  <p>“Hep bu kadar çakırkeyif midir? İşini yapmayı nasıl beceriyor?</p>

  <p>Boris kıkırdadı. “Şirkette yüksek bir pozisyonda,” dedi. “Ya da öyle bir şey işte.” Babasının garaj yolundaki kamyonunun motorunun çalıştığını duyuncaya kadar yukarıdaki Boris’in kasvetli, batik desenli odasından çıkmadık.</p>

  <p>“Bir süre geri gelmez,” dedi Boris perdeyi çekip pencereyi yeniden kapatırken. “Beni bu kadar uzun süre yalnız bıraktığı için kendini kötü hissediyor. Tatilin yaklaştığını bildiği için sizin evde kalıp kalamayacağımı sordu.”</p>

  <p>“Ee, zaten her zaman kalıyorsun.”</p>

  <p>“Bunu biliyor,” dedi Boris, gözüne giren saçı kaşıyarak çıkardı. “Sana bu yüzden teşekkür etti ya. Ama umarım senin için bir sakıncası yoktur, ona yanlış bir adres verdim.”</p>

  <p>“Neden?”</p>

  <p>“Çünkü...” Sormama gerek kalmadan yanında oturabilmem için bacaklarını çekip bana yer açtı. “Sanırım gecenin bir yarısı çıkıp sarhoş halde sizin kapınıza dayanmasını istemiyorum. Babanı ve Xandra’yı uyandırıp yataklarından fırlatmasını falan. Bir de olur da soracak olursa soyadının Potter olduğunu sanıyor.”</p>

  <p>“Neden?”</p>

  <p>“Böylesi çok daha iyi,” dedi Boris sakince. “Güven bana.”</p>

  <h3 id="sigil_toc_id_58">XX</h3>

  <p class="p1">Boris’le birlikte bizim evdeki televizyonun önünde, yerde uzanmış patates cipsi yiyip votka içiyor ve Macy’s Şükran Günü geçit törenini seyrediyorduk. New York’ta kar yağıyordu. Birkaç balon geçip gitmişti bile -Snoopy, Ronald McDonald, Sünger Bob, Mr. Peanut- ve peştemalli ve hasır etekli bir Hawaiili dansçı topluluğu Herald Meydanı’nda gösteri yapıyordu.</p>

  <p>“İyi ki onların yerinde değilim,” dedi Boris. “Her iddiasına girerim, kıçları donuyordur.”</p>

  <p>“Evet,” dedim ama aslında gözüm ne balonlarda ne dansçılarda ne de başka bir şeydeydi. Herald Meydanı’nı böyle televizyon ekranında görmek bana dünyadan milyonlarca ışık yılı uzak bir yerde kalmışım da ta radyonun ilk zamanlarından sinyalleri, ortadan yok olmuş bir medeniyetten kalma sunucu sesleri ve izleyici alkışlarını alıyormuşum gibi hissettirmişti.</p>

  <p>“Aptallar. Böyle giyindiklerine inanamıyorum. Sonunda hastanelik olacak bu kızlar.” Boris, Las Vegas’ın sıcağından şikâyet edip durduğu kadar, “soğuğun” insanları hasta ettiği gibi sarsılmaz bir kanıya da sahipti: ısıtması olmayan yüzme havuzlarının, bizim evdeki klimanın ve hatta içeceklerin içindeki buzun bile.</p>

  <p>Sırtüstü yuvarlanıp bana şişeyi uzattı. “Sen ve annen, bu geçit törenine gider miydiniz?”</p>

  <p>“Yok ya.”</p>

  <p>“Neden ki?” dedi Boris, Popper’a patates cipsi yedirdi.</p>

  <p><i>“Nekulturny,”</i><a id="k34" href="../Text/dipnot.xhtml#a34"><sup>[34]</sup></a> dedim, bu sözcüğü ondan kapmıştım. “Ve çok fazla turist var.”</p>

  <p>Bir sigara yaktı ve bana da bir tane uzattı. “Üzülüyor musun?”</p>

  <p>“Biraz,” dedim, elindeki kibritle sigaramı yakmak için uzandım. Bir önceki Şükran Günü’nü düşünmeden edemiyordum, durduramadığım bir film gibi kafamın içinde en başından tekrar tekrar oynuyordu: annem üstünde dizleri çıkmış eski bir kotla evin içinde yalın ayak dolaşıyor, bir şişe şarap açıyor, benim için de bir şampanya kadehine zencefilli gazoz dolduruyor, bir tabağa zeytinleri diziyor, müzik setinin düğmesine basıyor, üstü tatil şakası temalı önlüğünü takıyor, Çin mahallesinden aldığı hindi göğsünün paketini açıyor ve kokuyu alınca irkilip yüzünü buruşturuyor - “Ah, Tanrım, Theo, bu şey bozulmuş, bana kapıyı açsana” göz yaşartan leş gibi amonyak kokusu, onu infilak etmemiş bir el bombası gibi önünde, kendinden uzak tutup koşarak yangın merdivenlerinden iniyor ve sokaktaki çöp tenekesine atıyor, bense -pencereden aşağı sarkarak- ta yukarıdan neşeyle öğürme sesleri çıkarıyorum. Konserve bezelye, konserve kızılcık ve kızarmış bademli esmer pirinç pilavı yemiştik: “Bu da bizim Vejetaryen Sosyalist Şükran Günümüz,” demişti. Biraz özensizce hazırlık yapmıştık çünkü bitirmesi gereken bir projesi vardı; önümüzdeki yıl, diye söz vermişti (ikimiz de gülmekten yorgun düşmüştük; bozuk hindi bizi nedense neşeli bir ruh haline sokmuştu), bir araba kiralayacak ve Vermont’taki arkadaşı Jed’e gidecektik ya da Gramercy Tavern gibi güzel bir yere gidecektik. Fakat bu gelecek asla gerçekleşmemişti ve ben alkollü patates cipsli Şükran Günü’nü Boris’le birlikte televizyonun önünde geçiriyordum.</p>

  <p>“Ne yiyeceğiz, Potter?” dedi Boris karnını kaşıyarak.</p>

  <p>“Ne? Aç mısın?”</p>

  <p>Elini iki yana salladı: <i>comme ci, comme ça.</i><a id="k35" href="../Text/dipnot.xhtml#a35"><sup>[35]</sup></a> “Sen?”</p>

  <p>“Pek sayılmaz.” Cips yemekten damağım kazınmıştı ve içtiğim sigaralar midemi bulandırmıştı.</p>

  <p>Bir anda Boris uluya uluya gülmeye başladı, yattığı yerden doğrulup oturdu. “Dinle,” dedi, beni tekmeleyerek televizyonu işaret ediyordu. “Duydun mu?”</p>

  <p>“Neyi?”</p>

  <p>“Haber spikerini. Çocuklarına mutlu tatiller diledi şimdi. ‘Piç ve Casey.’”</p>

  <p>“Ah, yok artık.” Boris kimi İngilizce sözcükleri böyle yanlış duyardı hep, işitsel edepsizlik, bu bazen komik olsa da genellikle rahatsız ediciydi.</p>

  <p>‘“Piç ve Casey!’ Zor olsa gerek, ha? Casey, tamam da tatil zamanı televizyonda kendi çocuğuna ‘Piç demek?”</p>

  <p>“Öyle demedi ki.”</p>

  <p>“İyi, madem her şeyi biliyorsun, ne dedi o zaman?”</p>

  <p>“Ne bok söylediğini ben nereden bileyim?”</p>

  <p>“O zaman neden tartışıyorsun benimle? Neden hep kendi bildiğinin daha iyi olduğunu sanıyorsun? Bu ülkenin sorunu ne? Böylesine aptal bir millet nasıl oldu da bu kadar küstah ve zengin bir hale geldi? Amerikalılar... film yıldızları... televizyondakiler... çocuklarına Elma gibi, Battaniye gibi, Ayı gibi, Piç gibi saçma sapan isimler koyuyorlar.”</p>

  <p>“Ne demeye çalışıyorsun?”</p>

  <p>“Yani, demek istediğim, demokrasi her kahrolası şey için kullanılan bir mazaret. Şiddet... hırs... aptallık... Amerikalılar yaptığı sürece, hiçbir problem yok. Değil mi? Haksız mıyım?”</p>

  <p>“Çeneni cidden kapatamıyorsun, değil mi?”</p>

  <p>“Ben ne duyduğumu biliyorum, hah! Piç! Sana bir şey diyeyim. Çocuğumun piç kurusu olduğunu düşünseydim bile, ona kesinlikle başka bir isim verirdim.”</p>

  <p>Buzdolabında Xandra’nın eve getirdiği tavuk kanatları, <i>taquito</i>lar ve kokteyl sosisler ve ayrıca alışveriş merkezindeki babamın yemeyi sevdiği Çin lokantasından alınma mantılar vardı ama sıra yemek yemeye geldiğinde votka şişesi (Boris’in Şükran Günü’ne katkısı) çoktan yarılanmış ve biz de çoktan mide bulantısı aşamasına geçmiştik. Boris -sarhoş olduğunda fena halde çenesi düşüp ciddi konular ve cevaplandırılmaz sorular sorma eğilimi gösterirdi- mermer muftak tezgâhının üstüne oturmuş, ucunda kokteyl sosis olan bir çatalı sallayıp duruyor, biraz fazla ateşli bir şekilde yoksulluk, kapitalizm, iklim değişikliği ve dünyanın ne kadar bombok olduğu hakkında atıp tutuyordu.</p>

  <p>Bir noktada kafam kazan gibi oldu ve, “Boris, kapa çeneni. Bunu dinlemek istemiyorum,” dedim.</p>

  <p>Odama gitmiş ve okul için aldığım <i>Walden</i> kopyasını getirmişti, anlatmaya çalıştığı şeyi destekleyen uzun bir pasajı yüksek sesle okuyordu.</p>

  <p>Fırlattığı kitap -neyse ki ciltsizdi- beni elmacık kemiğimden vurdu. <i>“Ischézni!</i> Defol!”</p>

  <p>“Burası benim evim, seni cahil pislik.”</p>

  <p>Kokteyl sosis -hâlâ çatala saplı halde- kafamın üzerinden uçup gitti, beni kıl payı kaçırdı. Ama ikimiz de gülüyorduk. Öğlen olduğunda tamamen zil zurna sarhoş olmuştuk bile: halının üzerinde yuvarlanıyor, birbirimize çelme takıyor, gülüyor ve küfrediyor, ellerimizin ve dizlerimizin üzerinde emekliyorduk. Televizyonda bir futbol maçı vardı; bu ikimiz için de can sıkıcı olsa da kumandayı bulup kanalı değiştirmek zor geliyordu. Boris öyle sarhoştu ki benimle Rusça konuşmaya çalışıyordu.</p>

  <p>“Ya İngilizce konuş ya da çeneni kapa,” dedim tırabzanlara tutunup ayağa kalkmaya çalışırken ve savurduğu yumruktan kaçarken sakarlık edip yere çakıldım ve sehpanın üzerine düştüm.</p>

  <p><i>“Ty menjá dostál!! Poshël ty!”</i><a id="k36" href="../Text/dipnot.xhtml#a36"><sup>[36]</sup></a></p>

  <p>“Bık bık bık,” diye karşılık verdim mızmız bir kız sesiyle, halının üzerinde yüzükoyun yatıyordum. Yer, bir gemi güvertesi gibi sallanıyor, sarsılıyordu. “Balalayka aganigi naganigi.”</p>

  <p>“Lanet olasıca <i>t</i>é<i>lik,”</i> dedi Boris, hemen yanıma, yere yığıldı, televizyona doğru tekmeler savuruyordu. “Bu boku seyretmek istemiyorum.”</p>

  <p>“Evet ya, siktir.” Karnımı tutarak yuvarlanıyordum. “Ben de istemiyorum.” Gözlerim düzgün görmüyordu, nesnelerin etrafında normal sınırlarını aşarak pırıldayan hareler vardı.</p>

  <p>“Hadi hava durumunu izleyelim,” dedi Boris, dizlerinin üzerinde odanın diğer tarafına yürüyordu. “Yeni Gine’deki hava durumunu görmek istiyorum.”</p>

  <p>“Kendin bulman lazım, hangi kanal olduğunu bilmiyorum.”</p>

  <p>“Dubai!” diye bağırdı Boris, dört ayak üzerinde yere yığıldı ve sonra birkaç küfrü yakalayabildiğim bir dolu Rusça şey geveledi.</p>

  <p><i>“Angliyski!</i> İngilizce konuş.”</p>

  <p>“Kar yağıyor mu orada?” Omzumu tutup sarstı. “Adam kar yağıyor diyor, aklını kaçırmış, <i>ty videsh?!</i> Dubai’de kar! Bu bir mucize, Potter! Bak!”</p>

  <p>“Orası <i>Dublin</i> seni dangalak. Dubai değil.”</p>

  <p><i>“Valí otsyûda!</i> Siktir git!”</p>

  <p>Sonra bilincimi yitirmiş olmalıyım (Boris gelirken bir şişe getirdiği her seferinde tipik olarak yaşandığı gibi) çünkü gözlerimi yeniden açtığımda ışık tamamen farklıydı ve hemen yanımda halının üzerinde bir kusmuk göletiyle, kayan kapıların dibinde diz çökmüş oturuyordum ve alnımı cama dayamıştım. Boris derin uykudaydı, yüzüstü yatmış, mutlu mutlu horulduyordu, bir kolu koltuktan aşağı sarkıyordu. Popçik de çenesini Boris’in kafasının arkasına dayamış mutlu mesut uyuyordu. Kendimi berbat hissediyordum. Havuzun üzerinde ölü bir kelebek yüzüyordu. Makinelerin vızıltısı işitiliyordu. Plastik filtre sepetlerinin içindeki çekirgelerin ve böceklerin boğuk sesi. Tepede, akşam güneşi tüm şatafatı ve gaddarlığıyla parıldıyordu, kan kırmızısı bulut yığınları felaket ve yıkım görüntülerini çağrıştırıyordu: Pasifik mercan adalarında patlamalar, alevlerin önünden kaçan yaban hayatı.</p>

  <p>Boris orada olmasaydı ağlayabilirdim. Bunun yerine banyoya gittim ve bir kez daha kustum, çeşmeden biraz su içtikten sonra kâğıt havlu alıp oturma odasına geri döndüm ve başımın deli gibi ağrımasına ve neredeyse önümü bile göremememe rağmen yaptığım pisliği temizledim. Yediğim barbekü soslu tavuk kanatları yüzünden kusmuğum korkunç bir turuncu renkteydi ve lekesini çıkarması çok zordu, halıda iz bıraktı. Lekeyi bulaşık deterejanıyla fırçalayıp çıkarmaya çalışırken New York’u düşünüp kendimi teselli etmeye çalıştım - Çinileri ve cana yakın kapı görevlileriyle Barbourların apartmanını, Hobie’nin evinin zamandan bağımsız kalmış hali, eski kitapları ve yüksek sesle tik tak eden saatleri, eski mobilyaları, kadife perdeleri, her yeri kaplayan geçmiş tortusu, her şeyin sakin olduğu ve anlam kazandığı sessiz odalar. Geceleri sık sık olduğum yeri yadırgayıp bir an için aklım başından gittiğinde Hobie’nin atölyesini, balmumu ve gülağacı talaşının güzel kokularını ve sonra tozlu ışık huzmelerinin oryantal halıların üzerine vurduğu salona çıkan dar merdivenleri düşünerek yeniden uyumaya çalışıyordum.</p>

  <p><i>Arayacağım,</i> diye düşündüm. Neden olmasın? Bunun iyi bir fikir olduğunu düşünecek kadar sarhoştum hâlâ. Ama telefon çaldı, çaldı. En sonunda -iki üç denemeden ve televizyonun karşısında mide bulantısı çekip terleyerek, midem beni öldürüyordu, hava durumu kanalına, buzlu yol durumlarına, Montana’ya doğru ilerleyen soğuk hava kitlelelerine bakarak yarım saat kadar televizyonun karşısında oturduktan sonra-Andy’yi aramaya karar verdim ama Boris’i uyandırmamak için mutfağa gittim. Telefonu Kitsey açtı.</p>

  <p>“Konuşamayacağız,” dedi aceleyle, arayanın ben olduğumu anladığında. “Geç kalıyoruz. Yemeğe gitmek için evden çıkmamız gerek.”</p>

  <p>“Nereye?” dedim gözlerimi kırpıştırarak. Başım hâlâ o kadar ağrıyordu ki doğru dürüst ayakta duramıyordum bile.</p>

  <p>“Van Nesslerle birlikte Beşinci Cadde’ye. Annemin arkadaşları.”</p>

  <p>Arka tarafta Toddy’nin sızlanmalarını, Platt’ın bağırmasını duyabiliyordum: “Benden UZAK dur!”</p>

  <p>“Andy’ye bir merhaba deseydim?” dedim, gözlerimi yere dikmiş bakıyordum.</p>

  <p>“Hayır, gerçekten, bizim... anne, geliyorum!” diye bağırdığını duydum. Sonra bana geri döndü. “Şükran Günün kutlu olsun.”</p>

  <p>“Senin de,” dedim, “herkese benden selam söyle.”</p>

  <p>Ama o çoktan kapatmıştı bile.</p>

  <h3 id="sigil_toc_id_59">XXI</h3>

  <p class="p1">Ellerimi tutup Boris’e göz kulak olduğum için bana teşekkür ettiğinden beri Boris’in babasından duyduğum korku her nasılsa bir nebze azalmıştı. Bay Pavlikovsky (Boris “Bayım!” diyerek benimle dalga geçiyordu) ürkütücü görünümlü bir adamdı, evet ama yine de göründüğü kadar korkunç olmadığını düşünmeye başlamıştım. Şükran Günü’nden sonraki hafta iki defa okuldan eve geldiğimizde onu mutfakta bulduk - ağzında birkaç tatlı söz gevelerdi, o kadar; mutfakta oturur votka kadehlerini ardı ardına devirir, terlemiş alnını kâğıt peçeteyle siler, külüstür radyosundan yüksek sesle Rusça haberler dinlerdi. Kumral saçları sürdüğü yağlı saç kremi yüzünden koyulaşmıştı. Ama sonra bir gece aşağı katta (bizim evden oraya kadar gelen) Popper’la birlikte oturuyor ve <i>The Beast with Five Fingers</i> isimli eski bir Peter Lorre filmini izliyorduk ki evin dış kapısı sertçe çarpıldı.</p>

  <p>Boris alnına vurdu. “Siktir.”</p>

  <p>Ben daha ne yaptığını anlamaya fırsat bulamadan Popper’ı kucağıma koydu, beni gömleğimin yakasından tutup ayağa kaldırdı ve arkamdan itekledi.</p>

  <p>“Ne?..”</p>

  <p>Beni eliyle kışkışladı - <i>git hadi.</i> “Köpek,” diye tısladı. “Babam onu öldürecek. Acele et.”</p>

  <p>Mutfağa doğru koşup -olabildiğince sessizce- arka kapıdan sıvıştım. Dışarısı çok karanlıktı. Popper ömründe ilk defa hiç sesini çıkarmadı. Onu yere koydum, dibimden ayrılmayacağını biliyordum ve perdeleri çekili oturma odasının pencerelerinin etrafından dolandım.</p>

  <p>Babası bir bastonla yürüyordu, bunu daha önce görmemiştim. Bütün ağırlığıyla bastona dayanıyor, bir tiyatro oyunu karakteri gibi aksaya aksaya aydınlık odaya giriyordu. Boris ayakta dikiliyor, kollarını cılız göğsünde kavuşturmuş kendi kendine sarılıyordu.</p>

  <p>Tartışıyorlardı ya da daha doğrusu babası ona öfkeyle bir şeyler söylüyordu. Boris yere bakıyordu. Saçları yüzüne düşmüştü, bu yüzden sadece burnunun ucunu görebiliyordum. Boris birdenbire başını yana atarak sert bir şeyler söyledi ve gitmek için arkasını döndü. Sonra Boris’in babası elindeki bastonla bir yılan gibi öne atıldı ve arkadan Boris’in omuzlarına vurup onu yere yığdı - bunu öyle hızlı ve gaddarca yapmıştı ki ne olduğunu anlamakta güçlük çektim. Boris ayağa kalkmaya fırsat bulamadan -ellerinin ve dizlerinin üstünde duruyordu- Bay Pavlikovsky onu bir tekmeyle yere yapıştırdı, sonra gömleğinin yakasından yakalayıp sendeleye sendeleye ayağının dibine kadar sürükledi. Rusça bir şeyler bağırıp çağırarak o kırmızı, yüzüklü eliyle Boris’in yüzüne tokatları indirmeye başladı, bir sağdan bir soldan: <i>şak, şak.</i> Sonra -yalpalayarak onu çekip odanın ortasına fırlattı- bastonun kancalı ucunu havaya kaldırıp Boris’in suratının ortasına indirdi.</p>

  <p>Yarı şokta pencereden uzaklaştım, öyle afallamıştım ki ayağım takıldı ve arkaüstü bir çöp poşetinin üstüne düştüm. Çıkan sesten korkan Popper bir ileri bir geri koşuyor, tiz, acıklı bir sesle bağırıyordu. Güçlükle yeniden ayağa kalkmaya çalışırken -teneke kutuların ve bira şişelerinin arasında paniğe kapılmıştım- arka kapı açıldı ve sarı ışık betonun üzerine vurdu. Elimden geldiğince hızlıca ayaklarımın üzerinde dikildim, Popper’ı kaptığım gibi koşmaya başladım.</p>

  <p>Ama kapıdan çıkan Boris’ti. Bana yetişti, beni kolumdan tuttu ve caddeye doğru sürükledi.</p>

  <p>“Tanrım,” dedim, arkama bakmaya çalıştığım için biraz geride kalıyordum. “Bu da neydi böyle?” Arkamızda, Borislerin evinin ön kapısı pat diye açıldı. Bay Pavlikovsky, bir eliyle bastonuna yaslanmış, antreden gelen ışıkta bir siluet gibi dikiliyor, yumruğunu havada sallayıp Rusça bir şeyler bağırıyordu.</p>

  <p>Boris beni çekiştirdi. “Hadi <i>yürü.”</i> Karanlık sokak boyunca ayaklarımızı asfalta vura vura koştuk, ta ki en son ses bile susuncaya kadar.</p>

  <p>“Siktir,” dedim, köşeyi dönerken yavaşlayıp yürümeye başlamıştım. Kalbim küt küt atıyor, başım zonkluyordu, Popper yere inmek için mızmızlanıp debeleniyordu, onu asfaltın üzerine bıraktığımda çevremizde daireler çizerek koşmaya başladı. “Ne oldu?”</p>

  <p>“Ah, hiçbir şey,” dedi Boris, burnunu gürültüyle temzileyip sildi, sesi anlaşılmaz biçimde neşeli çıkıyordu. ‘“Bir bardak suda fırtına koparmak’ deriz biz buna Lehçede. Tepesi atmış işte.”</p>

  <p>Ellerimi dizlerime koyup öne doğru eğildim. “Öfkeden mi yoksa içmekten mi atmış tepesi?”</p>

  <p>“Her ikisi de. Popçik’i görmediği için şanslıyız, yoksa... bilmem neler olurdu. Hayvanların yerinin evin dışı olduğunu düşünüyor. Baksana,” dedi, bir votka şişesini havaya kaldırıp, “bak bende ne var! Çıkarken yürüttüm.”</p>

  <p>Üstündeki kanı görmeden önce kokusunu aldım. O gece ay hilal şeklindeydi -çok büyük değildi ama etrafı görecek kadar ışık yayıyordu-ve doğrulup yüzüne bakınca burnundan oluk oluk kan aktığını ve gömleğinin kandan kıpkırmızı olduğunu fark ettim.</p>

  <p>“Aman Tanrım,” dedim, hâlâ güçlükle nefes alıp veriyordum, “sen iyi misin?”</p>

  <p>“Hadi parka gidelim de biraz soluklanalım,” dedi Boris. Yüzü dağılmış haldeydi; gözü şişmişti ve alnındaki kanca şeklindeki ürkütücü kesikten kan akıyordu.</p>

  <p>“Boris! Eve gitmeliyiz.”</p>

  <p>Tek kaşını havaya kaldırdı. “Eve mi?”</p>

  <p><i>“Bizim</i> eve. Her neyse. Sen kötü görünüyorsun.”</p>

  <p>Sırıttı -kanlı dişleri ortaya çıktı- ve kaburgalarıma bir dirsek attı. “Olmaz, Xandra’nın karşısına çıkmadan önce bir tek atmam lazım. Hadi, Potter. Biraz gevşemek istemez misin? Bütün bunlardan sonra?”</p>

  <h3 id="sigil_toc_id_60">XXII</h3>

  <p class="p1">Terk edilmiş şehir kulübünde, çocuk parkındaki kaydıraklar ay ışığının altında gümüşi pırıltılar saçıyordu. Boş fıskiyenin yan tarafına oturduk, ayaklarımızı kurumuş teknesinden aşağı sarkıttık ve zaman kavramını yitirinceye kadar, şişeyi sırayla birbirimize geçirip durduk.</p>

  <p>“Gördüğüm en acayip şeydi bu,” dedim elimin tersiyle ağzımı silerek. Yıldızlar hafiften dönüyordu.</p>

  <p>Boris -arkasına koyduğu ellerine yaslanıp yüzünü gökyüzüne çevirmiş- Lehçe bir şarkı mırıldanıyordu.</p>

  <p class="bos2"></p>

  <p class="p6"><i>Wszystkie dzieci, nawet zle</i></p>

  <p class="p6"><i>Pogrqzone sq we snie</i></p>

  <p class="p6"><i>A Ty jedna tylko nie</i></p>

  <p class="p6"><i>A-a-a, a-a-a</i> ...</p>

  <p class="bos2"></p>

  <p>“İnanılmaz korkunç biri,” dedim. “Baban.”</p>

  <p>“Öyle,” dedi Boris neşeyle, ağzını kan lekeli gömleğinin omzuna sildi. “Adam öldürmüşlüğü var. Bir defasında madendeyken bir adamı ölünceye kadar dövmüş.”</p>

  <p>“Atıyorsun.”</p>

  <p>“Hayır, bu doğru. Yeni Gine’deyken oldu. Oynak kayalar düşmüş de adamı öldürmüş gibi göstermeye çalıştı ama yine de bu olaydan sonra oradan ayrılmak zorunda kaldık.”</p>

  <p>Durup bir düşündüm. “Senin baban, ıı, pek de yapılı sayılmaz,” dedim. “Yani, cidden anlayamıyorum...”</p>

  <p>“Yok, yumruklarıyla değil zaten. Bir, şey, siz nasıl diyorsunuz,” bir şeye vuruyormuş gibi yapıyordu, “hah, boru anahtarıyla.”</p>

  <p>Sesimi çıkarmadım. Boris’in yaptığı hayalî bir boru anahtarını yere indirme hareketinde gerçeğin sesini duymuştum.</p>

  <p>Boris -sigarasını zar zor yakmaya çalışmıştı- dumanlı bir nefes vererek iç geçirdi. “Bir tane ister misin?” Elindekini bana uzatıp kendine başka bir tane yaktı, sonra parmaklarının boğumlarıyla usulca çenesini tuttu. “Ah,” dedi çene kemiğini ileri geri oynattıkça.</p>

  <p>“Acıyor mu?”</p>

  <p>Uykulu uykulu güldü ve omzuma bir yumruk attı. “Sence, ahmak?”</p>

  <p>Çok geçmeden gülmekten ayakta duramaz hale gelmiştik, çakıl taşlarının üzerinde ellerimizin ve dizlerimizin üstünde durmaya çalışıyorduk. Öylesine sarhoştum ki zihnim uçmuştu, buz gibiydi ve tuhaf derecede berraktı. Derken bir noktada -yerde yuvarlanıp debelenmekten toz toprak içinde kalmış halde- neredeyse tam bir karanlık içinde yalpalayarak, çöl gecesi etrafımızı kocaman sarıp sarmalamışken terk edilmiş evlerin arasından eve gidiyorduk; üstümüzde pırıldayan parlak yıldızlar ve arkamızdan bizi takip eden Popçik’le bir o tarafa bir bu tarafa sallana sallana yürüyor ve öyle çok gülüyorduk ki mide bulantısından öğürüp yolun kenarına kusuyorduk.</p>

  <p>Boris yine avazı çıktığı kadar bağırarak şarkı söylüyordu, daha önce söylediği şarkıyı:</p>

  <p class="bos2"></p>

  <p class="p6"><i>A-a-a, a-a-a,</i></p>

  <p class="p6"><i>byly sobie kotki dwa.</i></p>

  <p class="p6"><i>A-a-a, kotki dwa,</i></p>

  <p class="p6"><i>szarobure...</i></p>

  <p class="bos2"></p>

  <p>Ona bir tekme attım. “İngilizce!”</p>

  <p>“Bak, sana öğreteceğim. <i>A-a-a, a-a-a...”</i></p>

  <p>“Sözlerinin ne anlama geldiğini söyle.”</p>

  <p>“Pekâlâ, söyleyeceğim. ‘<i>Bir zamanlar iki küçük kedicik varmış,’” </i>diyerek şarkıyı söylemeye başladı:</p>

  <p class="bos2"></p>

  <p>İkisi de gri kahve rengindeymiş.</p>

  <p>A-a-a...</p>

  <p class="bos2"></p>

  <p><i>“İki küçük kedicik</i> mi?”</p>

  <p>Bana vurmaya kalkışırken neredeyse yere düşüyordu. “Siktir git! Daha en güzel yerine gelmedim.” Eliyle ağzını sildi, kafasını arkaya attı ve şarkıyı söylemeye başladı:</p>

  <p class="bos2"></p>

  <p class="p6"><i>Ah, uyu, benim canım,</i></p>

  <p class="p6"><i>Sana gökyüzünden bir yıldız vereceğim,</i></p>

  <p class="p6"><i>Bütün çocuklar uyudu bile,</i></p>

  <p class="p6"><i>Diğer hepsi, en yaramazları bile,</i></p>

  <p class="p6"><i>Bütün çocuklar uyuyor, sen hariç.</i></p>

  <p class="p6"><i>A-a-a, a-a-a...</i></p>

  <p><i>Bir zamanlar iki küçük kedicik varmış...</i></p>

  <p class="bos2"></p>

  <p>Bizim eve vardığımızda -çok gürültü yapıyor, <i>şişşt</i> diyerek birbirimizi susturmaya çalışıyorduk- garaj boştu: evde kimse yoktu. <i>“Tanrıya </i>şükür,” dedi Boris coşkuyla, Tanrı’nın önünde secdeye yatmak için kendini beton zemine attı.</p>

  <p>Onu gömleğinin yakasından yakaladım. “Kalk ayağa!”</p>

  <p>İçeride -ışıkların altında- berbat hali ortaya çıktı: her yeri kandı, gözü şişmiş, üstüne perde inmiş bir yarığa dönmüştü. “Dayan,” dedim, onu oturma odasındaki halının tam ortasına çekip ve kesiği için bir şeyler almaya banyoya gittim. Ama şampuandan ve Xandra’nın Wynn’den eşantiyon olarak aldığı yeşil renkli bir şişe parfümden başka hiçbir şey yoktu. Sarhoş kafayla annemin söylediği bir şeyi, parfümün gerektiğinde antiseptik yerine geçebileceğini hatırlayınca Boris’in halının üstüne sere serpe uzandığı ve Popper’ın endişeyle onun kan lekeli gömleğini kokladığı oturma odasına döndüm.</p>

  <p>“İşte,” dedim köpeği kenara iterek, alnındaki kanlı yeri nemli bir bezle hafifçe sildim. “Kımıldama.”</p>

  <p>Boris birdenbire geri çekildi ve homurdandı. “Ne bok yiyorsun sen ya?”</p>

  <p>“Kes sesini,” dedim, saçlarını gözlerinin önünden çektim. Rusça bir şeyler homurdandı. Dikkatli olmaya çalışıyordum ama ben de en az onun kadar sarhoştum. Kesiğine parfüm sıkınca avazı çıktığı kadar bağırdı ve ağzıma bir tane patlattı.</p>

  <p>“Ne yapıyorsun be?” dedim dudağıma dokunarak, parmaklarıma kan bulaşmıştı. “Bana ne yaptığına bak.”</p>

  <p><i>“Blyad,”</i> dedi öksürüp eliyle havayı döverek, “leş gibi kokuyor. Ne sıktın sen bana ya, pis kancık?”</p>

  <p>Gülmeye başladım, kendime engel olamadım.</p>

  <p><i>“Piç kurusu'.”</i> diye kükredi, beni öyle sertçe itti ki yere düştüm. Ama o da gülüyordu. Ayağa kalkmama yardım etmek için elini uzattı ama onu bir tekmeyle geri çevirdim.</p>

  <p>“Siktir!” O kadar çok gülüyordum ki kelimeler ağzımdan zar zor çıkıyordu. “Tıpkı Xandra gibi kokuyorsun.”</p>

  <p>“Tanrım, boğuluyorum. Bu kokudan kurtulmam lazım.”</p>

  <p>Sendeleyerek -giysilerimizi çıkarıp bir kenara atarak, bir yandan yürüyüp bir yandan zıplayarak pantolanlarımızın paçalarından bir bir kurtularak- dışarı çıktık ve havuza atladık: kötü bir fikirdi, bunu suya çarpmadan önceki o çok geç kalınmış devrilme anında fark ettim, deli gibi sarhoştum ve kafam yürüyemeyecek kadar bulutluydu. Soğuk su yüzüme öyle bir tokat gibi çarptı ki âdeta nefesimi kesti.</p>

  <p>Suyun yüzeyine tırmandım: gözlerim batışıyor, klor boğazımı yakıyordu. Püsküren sular gözlerime girdi ve ben de suyu ağzımla Boris’e doğru püskürttüm. Karanlığın içinde beyaz bir bulanıklıktı, yanakları çöküktü ve siyah saçları kafasının bir tarafına yapışmıştı. Dişlerim birbirine çarpıyor olsa da ve iki metrelik suyun içinde maskaralık etmek için fazla sarhoş ve kusmak üzere olsam da boğuşuyor ve birbirimizin kafasını suya batırıp batırıp çıkarıyorduk.</p>

  <p>Boris suya daldı. Bir el beni ayak bileğimden tutup hızla aşağıya çekti, kendimi kabarcıklardan karanlık bir duvara bakarken buldum.</p>

  <p>İrkildim, kurtulmak için cebelleştim. Sanki yine o müzenin içindeydim, o karanlık boşlukta sıkışıp kalmıştım, hiçbir çıkış yolu yoktu. Panik içinde verdiğim nefesler baloncuklar içinde gözlerimin önünde yüzeye tırmanırken çırpınıp durdum: su altı çanları, karanlık. En sonunda -akciğerlerimi dolduracak kadar su yutmadan hemen önce- kıvranıp kendimi kurtardım ve yüzeye çıktım.</p>

  <p>Nefesim kesilerek havuzun kenarına tutundum ve güçlükle solumaya başladım. Görüşüm açıldığında Boris’i gördüm -öksürüyor, küfrediyordu- havuzun merdivenlerine doğru yüzüyordu. Öfkeden nefes nefese, yarı yüzerek yarı zıplayarak arkasından gittim ve şap diye yüzükoyun düşmesi için ayağımı ayak bileğine doladım.</p>

  <p>“Puşt!” diye bağırdım tükürükler saçarak, çırpınarak suyun yüzeyine çıktığında. Bir şeyler demeye çalışıyordu ama yüzüne su attım, sonra bir kez daha ve saçlarımı saçlarına geçirip onu suya batırdım. “Seni acınası pislik!” diye bağırdım suyun üstünde çıktığında, soluk soluğa kalmıştı, yüzünden sular akıyordu. “Bana bir daha <i>sakın</i> böyle bir şey yapmaya kalkma.” İki elimi omuzlarına koymuş, üstüne çıkmış onu suya batıracaktım ki -iyice aşağıya itip bayağı uzun bir süre orada tutacaktım ki- uzanıp kolumu yakaladı; bembeyaz kesildiğini ve tir tir titrediğini gördüm.</p>

  <p>“Dur,” dedi soluk soluğa - işte o zaman odağını yitirmiş, bir acayip bakan gözlerini fark ettim.</p>

  <p>“Hey,” dedim, “sen iyi misin?” O kadar çok öksürüyordu ki cevap veremedi. Burnu yeniden kanamaya başlamıştı, parmaklarının arasından kıpkırmızı kanlar süzülüyordu. Doğrulmasına yardım ettim ve birlikte havuzun basamaklarına yığılıp kaldık - suyun yarı içinde, yarı dışındaydık, tamamen yukarı tırmanamayacak kadar bitkin bir haldeydik.</p>

  <h3 id="sigil_toc_id_61">XXIII</h3>

  <p class="p1">Parlak güneş beni uykudan uyandırdı. Benim yatağımdaydık: saçlarım ıslaktı, yarı çıplaktım ve klima soğuğunda titriyordum, Popper aramızda horulduyordu. Çarşaflar da ıslaktı ve klor kokuyordu; başım çatlayacak gibi ağrıyordu ve ağzımda sanki bir avuç dolusu bozuk parayı emmişim gibi korkunç bir metalik tat vardı. Kafamı bir santim bile oynatsam kusabilirmişim gibi hissettiğim için hiç kımıldamadan yatıyordum, sonra -epey dikkatle- doğrulup oturdum.</p>

  <p>“Boris?” dedim, elimin tersiyle yanağımı kaşıyarak. Yastık kılıfının üstünde kızıl kan lekeleri vardı. “Uyanık mısın?”</p>

  <p>“Ah Tanrım,” diye inledi Boris, ölü gibi bembeyaz ve terden yapış yapış görünüyordu, yatak örtüsüne tutunarak karnının üzerinde döndü. Sid Vicious tarzı bileklikleri ve bana ait gibi görünen iç çamaşırı dışında çıplaktı. “Kusacağım.”</p>

  <p>“Burada değil.” Onu ayağımla itekledim. “Kalk.”</p>

  <p>Homurdana homurdana güçlükle kalkıp gitti. Banyomda öğürdüğünü duyabiliyordum. Bu ses benim de midemi bulandırdı ve aynı zamanda sinirlerimi bozdu. Yeniden yatağa devrilip kafamı yastığa gömerek kahkahalarla güldüm. Kafasını sımsıkı tutmuş sendeleyerek odaya geri geldiğinde, mosmor gözünü, burun deliklerini kaplayan kanı ve alnındaki kabuk bağlamış kesiği görünce neye uğradığımı şaşırdım.</p>

  <p>“Aman Tanrım,” dedim, “çok kötü görünüyor. Dikiş atılması lazım.”</p>

  <p>“Bak ne diyeceğim?” dedi Boris, kendini yüzüstü yatağa atıp.</p>

  <p>“Ne?”</p>

  <p>“Lanet okulumuza geç kaldık!” Sırtüstü dönüp katıla katıla güldük. Kendimi ne kadar güçsüz ve kusacakmış gibi hissetsem de gülmeyi asla kesemeyecekmişim gibi geliyordu. Boris yatağın ucuna doğru kayıp yerdeki bir şeyi almak için tek kolunu aşağıya sarkıttı. Ve anında kafası yeniden havaya kalktı.</p>

  <p>“Ah! Bu da ne?”</p>

  <p>Yatağın içinde doğrulup oturdum ve uzattığı bir bardak dolusu suya, daha doğrusu su sandığım şeye hevesle uzandım ve bardağı burnumun dibine sokar sokmaz kokusundan öğürmeye başladım. Boris uluyordu. Kaşla göz arasında üstüme çıkmıştı bile: sivri kemikleri ve leş gibi ter, kusmuk ve başka şeyler kokan, durgun göl suyu gibi soğuk ve kirli teniyle. Sertçe yanağımı sıktı, votka dolu bardağı yüzüme boca etti. “İlaç vakti! Hadi bakalım, hadi,” demesiyle bardağa vurup havaya fırlatmam ve Boris’in ağzına tam olarak yerleşmeyen, havada kalan bir yumruk indirmem bir oldu. Popper coşkuyla havlıyordu. Boris üstümde oturarak tam hâkimiyet kurmuştu, bir önceki günden kalma kirli gömleğimi alıp ağzıma sokmaya çalıştı ama ben ona kıyasla daha hızlıydım ve onu yataktan öyle bir fırlattım ki kafasını duvara çarptı. “Off, siktir,” dedi avucunun içiyle yüzünü uykulu uykulu ovuşturup kıkırdayarak. Ne yapacağımı bilmez halde öyle dikiliyordum, midem bulanıyor, soğuk soğuk terliyordum; banyonun yolunu zor buldum ve -elimi banyonun duvarına dayayıp- bir iki kez şiddetle öğürerek midemi klozetin içine boşalttım. Boris’in yan odada attığı kahkahaları duyabiliyordum.</p>

  <p>“Gırtlağına iki parmak at,” diye sesleniyordu bana, sonra bir şeyler daha söyledi ama yeni bir bulantı dalgası yüzünden ne dediğini kaçırdım.</p>

  <p>Bulantı bittiğinde bir iki kez tükürdüm, sonra elimin tersiyle ağzımı kuruladım. Banyo mahvolmuş bir haldeydi: duştan sular damlıyor, kapısı aralık duruyor, sırılsıklam havlular ve kan lekeli el bezleri tomarlar haline yerde duruyordu. Mide bulantısından hâlâ tir tir titreyerek lavabodan elimle su içtim ve yüzüme biraz su çarptım. Aynadaki çıplak göğüslü yansımamın kamburu çıkmış ve benzi atmış gibi görünüyordu ve önceki gece Boris’in vurduğu dudağım şişmişti.</p>

  <p>Boris hâlâ yerdeydi, kafasını duvara dayamış, hiç kemiği yokmuşçasına yığılmış uzanıyordu. İçeri geri döndüğümde düzgün gözünü açtı ve beni görünce yine kıkırdamaya başladı. “Daha iyi misin?”</p>

  <p>“Siktir git be! Benimle sakın konuşmaya kalkma.”</p>

  <p>“Oh olsun sana. Ben sana bardakla boşuna uğraşma demedim mi?”</p>

  <p>“Bana mı?”</p>

  <p>“Hatırlamıyorsun, değil mi?” Ağzı yeniden kanamaya başlamış mı anlamak için diliyle üst dudağına dokundu. Gömleğini üstünden çıkardığında kaburga kemiklerinin arasındaki boşlukları, önceden yediği dayaklardan kalma izleri ve göğsünün üst kısmındaki yanık izini görebiliyordunuz. “Yere bardak koymak, <i>çok</i> kötü bir fikirdi. Talihsiz! Sana onu oraya koymamanı söylemiştim! Başımıza büyük bir uğursuzluk getirecek!”</p>

  <p>“Onu alıp kafamdan aşağı dökmene gerek yoktu,” dedim, el yordamıyla gözlüklerimi bulup yerdeki çamaşır yığınının içinde gördüğüm ilk pantolonu aldım.</p>

  <p>Boris burnunu tutup sıktı ve güldü. “Ben sadece sana yardım etmeye çalışıyordum. Biraz kafayı çekmek sana kendini daha iyi hissettirecek.”</p>

  <p>“Ya evet, çok teşekkürler.”</p>

  <p>“Öyle ama. Miktarı az tuttuğun müddetçe. Baş ağrın mucize gibi geçiverecek. Babam pek işe yarar bir adam sayılmaz ama bu bana söylediği tek işe yarar şeydir. Güzel bir şişe soğuk bira en iyisi, eğer varsa.”</p>

  <p>“Hey, buraya gel,” dedim. Pencerenin önünde durmuş, aşağıdaki havuza bakıyordum.</p>

  <p>“Ha?”</p>

  <p>“Gel de bak. Bunu görmeni istiyorum.”</p>

  <p>“Sen söyle işte,” diye homurdandı Boris, yerde yattığı yerden. “Ayağa kalkmak istemiyorum.”</p>

  <p>“Kalksan iyi edersin.”</p>

  <p>Aşağısı bir cinayet mahaline benziyordu. Kan damlaları çizgi halinde döşeme taşlarından havuza kadar gidiyordu. Ayakkabılar, kot pantalonlar, kana bulanmış gömlek gelişigüzel bir şekilde çıkarılıp fırlatıp atılmıştı. Boris’in paramparça çizmelerinden biri havuzun derin ucunun ta dibinde yatıyordu. Daha kötüsü, yağlı bir kusmuk köpüğü basamakların oradaki sığ suyun üzerinde yüzüyordu.</p>

  <h3 id="sigil_toc_id_62">XXIV</h3>

  <p class="p1">İlerleyen saatlerde havuz süpürgesiyle suyu birkaç kez üstünkörü geçtikten sonra, mutfak tezgâhının üzerinde oturuyor, babamın Viceroy’larından tüttürüp konuşuyorduk. Neredeyse öğlen olmuştu - okula gitmeyi düşünmek için bile artık çok geçti. Boris dolapların kapaklarını sertçe açıp kapatıyor ve evde çay olmadığı için sızlanıp duruyordu, gömleğinin bir omzu aşağı sarkan perişan kılığıyla tam bir kaçık gibi görünüyordu -Rus tarzında, kahveyi ocağın üstünde bir tencerede kaynatarak iğrenç bir kahve yapmıştı.</p>

  <p>“Hayır, hayır,” dedi, kendime kahveyi normal boyutlarda bir fincana doldurunca. “Çok sert, çok az miktarda içilir.”</p>

  <p>Tadına baktım, yüzümü buruşturdum. Parmağını kahveye batırıp yalayarak tadına baktı. “Bisküviyle iyi gider.”</p>

  <p>“Şaka yapıyorsun herhalde.”</p>

  <p>“Ekmek ve tereyağı?” dedi umutla.</p>

  <p>Tezgâhın üstünden usulca indim -olabildiğince yavaşça çünkü başım çok ağrıyordu— ve mutfağı aramaya başladım, ta ki Xandra’nın barın büfesinden getirdiği kâğıt paketlerde şeker ve tortilla cipsi paketleriyle dolu bir çekmeceyi açana kadar.</p>

  <p>“Delilik,” dedim yüzüne bakıp.</p>

  <p>“Neymiş o?”</p>

  <p>“Babanın sana bunu yapmış olması.”</p>

  <p>“Bu daha ne ki?” diye mırıldandı Boris, bütün bir mısır cipsini ağzına sığdırabilmek için kafasını yana eğdi. “Bir defasında kaburga kemiklerimi kırmıştı.”</p>

  <p>Uzun bir duraksamanın ardından söyleyecek başka bir şey bulamadığım için, “Kırık bir kaburga o kadar da ciddi bir şey sayılmaz,” dedim.</p>

  <p>“Evet ama çok canım yandı. Bak, bu,” dedi, gömleğini yukarı sıyırıp bana kırılan kaburgasını gösterdi.</p>

  <p>“Seni öldüreceğini sandım.”</p>

  <p>Omzunu benimkine vurdu. “Ah, ben onu bilerek kışkırttım. Ona karşılık verdim. Popçik’i oradan çıkarabilesin diye. Bak, her şey yolunda,” dedi küçümseyerek, ben ona bakmaya devam edince. “Dün gece ağzından köpükler saçıyordu ama beni görünce yaptığına çok üzülecek.”</p>

  <p>“Belki bir süre burada kalsan daha iyi olur.”</p>

  <p>Boris ellerini arkasına koyup geriye doğru yaslandı ve umursamaz görünen bir havayla gülümsedi. “Telaşlanacak bir durum yok. Bazen böyle morali bozulur, hepsi bu.”</p>

  <p>“Hah.” O eski Johnny Walker Black günlerinde -gömleklerinde kusmuk lekeleri, evimizi arayan sinirli iş arkadaşları- babam (bazen gözyaşlarıyla) bütün o öfke nöbetleri için “moral bozukluğu”nu suçlardı.</p>

  <p>Boris güldü, bu sefer gerçekten eğleniyor gibi görünüyordu. “Peki ya ne? Sen de arada sırada bir şeylere üzülmez misin?”</p>

  <p>“Bunu yaptığı için hapse atılmalı.”</p>

  <p>“Ah, lütfen ama.” Boris yaptığı berbat kahveden sıkılmıştı bile ve bira bulmak için buzdolabını kurcalıyordu. “Babam hırçındır, orası kesin ama beni sever. Ukrayna’dan giderken beni bir komşunun yanında bırakabilirdi. Arkadaşlarım Maks ve Seryozha’nın babaları öyle yaptı, Maks sonunda sokaklara düştü. Hem hapse atılacak biri varsa o da benim, işin aslını istersen.”</p>

  <p>“Anlamadım?”</p>

  <p>“Bir keresinde onu öldürmeye kalktım. Cidden!” dedi ona nasıl baktığımı görünce. “Bunu yaptım.”</p>

  <p>“Sana inanmıyorum.”</p>

  <p>“Gerçekten, doğru söylüyorum,” dedi boyun eğerek. “Bunun için kendimi çok kötü hissediyorum. Ukrayna’daki son kışımızda onu kandırıp dışarıya yürümeye çıkardım, çok sarhoştu, dışarı çıktı. Sonra kapıyı kilitledim. Karların içinde soğuktan öleceğinden emindim. Ölmediği iyi olmuş, ha?” dedi bir kahkaha atarak. “O zaman Ukrayna’da sıkışıp kalırdım, Tanrım. Tren istasyonlarında uyurdum.”</p>

  <p>“Ne oldu peki?”</p>

  <p>“Bilmem. Gecenin çok geç bir saati değildi. Biri onu gördü ve arabasına aldı, bir kadındı sanırım, kim bilir? Her neyse, gidip biraz daha içti, eve ancak birkaç gün sonra döndü, şansıma neler olduğunu hatırlamıyordu bile! Hatta bana bir futbol topu getirdi ve bundan sonra artık sadece bira içeceğini söyledi. Tabii bu sadece belki bir ay falan sürdü.”</p>

  <p>Gözlüklerimin arkasından gözümü ovuşturdum. “Okuldakilere ne diyeceksin?”</p>

  <p>Biranın kapağını açtı. “Ha?”</p>

  <p>“Yani, şey.” Yüzündeki morluk, çiğ et rengindeydi. “İnsanlar soracaktır.”</p>

  <p>Pis pis sırıtıp bana bir dirsek attı. “Bunu <i>senin</i> yaptığını söyleyeceğim,” dedi.</p>

  <p>“Hayır, ben ciddi soruyorum.”</p>

  <p>“Ben gayet ciddiyim.”</p>

  <p>“Boris, bu hiç komik değil.”</p>

  <p>“Aa, yapma ama. Futbol, kaykay.” Siyah saçları bir gölge gibi yüzüne düştü ve onları geriye attı. “Beni alıp götürmelerini istemezsin, değil mi?”</p>

  <p>“Haklısın,” dedim rahatsız edici bir duraksamadan sonra.</p>

  <p>“Çünkü Polonya’ya gönderirler.” Bana da bir bira uzattı. “Sanırım oraya yollarlar beni. Sınırdışı edince. Gerçi Polonya,” ürkütücü bir bağırtıyla güldü, “Ukrayna’dan iyidir, Tanrım!”</p>

  <p>“Seni oraya geri gönderemezler, gönderebilirler mi?”</p>

  <p>Tırnaklarının içleri kurumuş kanlarla dolmuş pis ellerine bakıp kaşlarını çattı. “Hayır,” dedi sertçe. “Çünkü buna fırsat vermeden kendimi öldürürüm.”</p>

  <p>“Ah, ühü ühü ühü.” Boris sürekli o ya da bu sebeple kendini öldürmekle tehdit ederdi.</p>

  <p>“Ciddiyim! Derhal kendimi öldürürüm. Ölmeyi yeğlerim.”</p>

  <p>“Hayır, yeğlemezsin.”</p>

  <p>“Evet, yeğlerim! Kışın oraların nasıl olduğu hakkında hiçbir fikrin yok. Hava bile berbat. Her zaman beton grisi ve rüzgâr...”</p>

  <p>“Yani bir ara yaz geliyordur oraya da herhalde.”</p>

  <p>“Ah, Tanrım.” Uzanıp benim sigaramı aldı, derin bir nefes çekti, dumanını yukarıya, tavana doğru üfledi. “Sivrisinekler. Leş kokulu çamur. Her şey küf gibi kokar. Orada açlıktan ölmek üzereydim ve yapayalnızdım, yani bazen o kadar aç oluyordum ki cidden, nehrin kıyısında yürüyüp, kendimi nehre atıp boğmayı düşünüyordum.”</p>

  <p>Başım çatlıyordu. Boris’in giysileri (aslında benim giysilerim) kurutma makinesinde dönüp duruyordu. Dışarıda güneş ışıl ışıl ve acımasızdı.</p>

  <p>“Seni bilmem ama,” dedim sigaramı elinden geri alıp, “şimdi gerçek yemek yemeye hayır demezdim.”</p>

  <p>“Ne yapsak o zaman?”</p>

  <p>“Okula gitmeliydik.”</p>

  <p>“Uff.” Boris, okula sırf ben gidiyorum diye ve yapacak başka bir şey olmadığı için gittiğini açıkça söylüyordu.</p>

  <p>“Hayır, ciddiyim. Gitmeliydik. Bugün pizza çıkacaktı.”</p>

  <p>Boris gerçek bir pişmanlıkla yüzünü buruşturdu. “Ha siktir.” Okulun diğer bir iyi yanı da buydu, en azından karnımızı doyuruyorlardı. “Artık çok geç.”</p>

  <h3 id="sigil_toc_id_63">XXV</h3>

  <p class="p1">Bazen geceleri inleyerek uykumdan uyanıyordum. Patlamanın en kötü yanı onu bedenimde taşımamdı - sıcaklığını, o iliklerime kadar işleyen çarpışını. Rüyalarımda hep dışarı açılan bir aydınlık, bir de karanlık yol vardı. Karanlık olandan gitmek zorunda kalıyordum çünkü aydınlık olan yol sıcaktı ve alevler saçıyordu. Ama karanlık yolda cesetler vardı.</p>

  <p>Neyse ki Boris onu uyandırdığımda rahatsız olmuyor ya da öyle çok ürkmüş görünmüyordu, sanki geceleri acıyla inlemekten daha doğal hiçbir şeyin olmadığı bir dünyadan geliyordu. Bazen kalkıp -yatağımızın ayak ucunda horlayan- Popçik’i getirir ve onu uykulu gevşek bir yığın halinde göğsüme bırakırdı. Ve onun ağırlığıyla öyle bastırılmışken -etrafımda ikisinin sıcaklığıyla birlikte- yattığım yerden yeniden uykuya dalıncaya kadar İspanyolca sayıları sayar ya da bildiğim bütün Rusça kelimeleri hatırlamaya çalışırdım.</p>

  <p>Vegas’a ilk geldiğimde annemin hâlâ yaşadığını ve New York’taki günlük rutinine devam ettiğini hayal ederek kendimi daha iyi hissetmeye çalışmıştım - sanki annem yine kapı görevlileriyle lak lak ediyor, büfeden kahve ve kek alıyor, Altıncı Hat metrosuna binmek için platformda gazete standının yanında bekliyordu. Ama bu da çok uzun sürmedi. Şimdiyse yüzümü ne o ne de ev kokan yabancı bir yastığa gömdüğümde, Barbourların Park Bulvarı’ndaki evlerini ya da bazen Hobie’nin Greenwich Village’daki evini düşünüyordum.</p>

  <p class="bos2"></p>

  <p class="p8">Babanın annenin eşyalarını satmasına çok üzüldüm. Bana söyleseydin bazılarını satın alıp senin için saklayabilirdim. Üzgün olduğumuz zamanlarda -en azından ben öyleyim- tanıdık eşyalara, değişmeyen şeylere tutunmak teselli eder insanı.</p>

  <p class="p9">Çöle -o okyanus misali sonsuz ışıltıya- dair anlattıkların korkunç ama aynı zamanda çok da güzel. Belki de onun bütün o çiğliği ve boşluğu için söylenmesi gereken şeyler vardır. Uzun zaman önceki ışıkla bugünün ışığı birbirinden çok farklı ve şimdi burada, bu evde ne tarafa dönsem bana geçmişi anımsatan bir şey görüyorum. Ama seni düşündüğümde sanki bir gemiyle denize açılmışsın gibi - hiçbir yolun olmadığı, yalnızca gökyüzünün ve yıldızların olduğu yabancı bir parıltının içindeymişsin gibi.</p>

  <p class="p9">Bu mektup, Saint-Exupéry’nin defalarca tekrar tekrar okuduğum <i>Yel, Kum ve Yıldızlar</i>’ının eski, ciltli bir baskısının içinde gelmişti. Mektubu da tekrar tekrar okunmaktan kırışıp kirlenen kitabın içinde sakladım.</p>

  <p class="bos1"></p>

  <p>Boris, annemin nasıl öldüğünü anlattığım Vegas’taki tek kişiydi - bu bilgiyi takdire şayan bir soğukkanlılıkla karşıladı; kendi hayatı öylesine istikrarsız ve zorluydu ki bu hikâye onu pek öyle şaşırtmış gibi görünmedi. Babasının Batu Hijau çevresindeki madenlerinde ve daha önce adını bile duymadığım yerlerde büyük patlamalara tanık olmuştu ve -teferruatlarını bilmese de- kullanılan patlayıcıların türü hakkında oldukça kesin tahminler yürütebiliyordu. Her ne kadar çenesi düşük biri olsa da sır saklayabilecek bir yanı da vardı ve bunu ondan özellikle istemeksizin kimseye hiçbir şey söylemeyeceğine güveniyordum. Belki kendisi de annesiz olduğundan ve Bami gibi, babasının “teğmeni” Evgeny gibi ve Karmeywallag’daki meyhanecinin karısı Judy gibi insanlarla yakın bağlar kurabildiğinden Hobie’ye olan bağlılığımın hiç de tuhaf olduğunu düşünmüyordu. “İnsanlar hep yazacağım diye söz verir ve yazmaz,” dedi, mutfakta oturmuş Hobie’den gelen son mektuba bakarken. “Ama bu arkadaş sana durmadan yazıyor.”</p>

  <p>“Evet, iyi biridir.” Boris’e Hobie’yi anlatmaya çalışmaktan artık vazgeçmiştim: evini, atölyesini, babamın aksine beni anlayışlı bir biçimde dinlemesini ama her şeyden öte o mutluluk verici zihinsel halini - onun yanındayken kendimi güvende ve rahat hissetmemi sağlayan o sisli, sonbaharı andıran, ılıman ve samimi mikro iklimi.</p>

  <p>Boris parmağını masanın üzerinde tam aramızda duran ağzı açık fıstık ezmesi kavanozuna batırıp çıkardı ve parmağını yaladı. Rusya’da olmayan fıstık ezmesini de (bir başka favorisi olan marşmelovlar gibi) sevmeye başlamıştı. “Geçkin bir ibne mi?” diye sordu.</p>

  <p>Afallamıştım. “Hayır,” dedim hemen ve sonra, “Bilmiyorum,” diye ekledim.</p>

  <p>“Fark etmez,” dedi Boris kavanozu bana da uzatarak. “Çok sevimli geçkin ibneler tanıyorum ben de.”</p>

  <p>“Öyle olduğunu sanmıyorum,” dedim tam da emin olamayarak.</p>

  <p>Boris omuzlarını silkti. “Kimin umurunda? Sana iyi davrandığı sürece. Bu dünyada hiçbirimiz yeterince iyilik görmüyoruz ki, öyle değil mi?”</p>

  <h3 id="sigil_toc_id_64">XXVI</h3>

  <p class="p1">Boris, babamı sevmişti, babam da onu. Babamın nasıl para kazandığını o benden daha iyi anlıyordu ve babam kaybettiği zamanlarda ondan uzak durması gerektiğini kimsenin söylemesine gerek kalmadan bilmesine rağmen, babamın, benim vermeye pek gönüllü olmadığım bir şeye ihtiyaç duyduğunu da anlıyordu: mesela mutfakta coşkulu ve heyecanlı bir halde volta atarken ve birinin hikâyelerini dinleyip ne kadar iyi iş yaptığı için ona methiyeler düzmesini istediği zamanlarda kazandıklarını saçacağı bir seyirci. Kazandığında aşağı katta hoplayıp zıplamaya başladığını duyduğumuz anda -sevinçten havalara uçar, çok gürültü çıkarırdı- Boris kitabını bırakıp aşağı kata yollanır, orada durup sabırla babamın bakara masasındaki o akşamki oyununu tüm sıkıcılığıyla kart kart anlatmasını dinler, hatta bunun sıklıkla hiç ara vermeksizin ta babamın üniversite yıllarından ve boşa çıkan oyunculuk kariyerinden (bana) işkence gibi gelen benzer zafer öykülerine bağlanmasına katlanırdı.</p>

  <p>“Babanın filmlerde oynadığını anlatmamıştın bana!” dedi Boris, elinde artık soğumuş bir fincan çayla üst kata dönünce.</p>

  <p>“Öyle çok filmde oynamamış. İki tane falan.”</p>

  <p>“Ama yine de. Hani şu cidden <i>büyük</i> bir film olanı, şu polisiye hani, rüşvet alan polisler hakkındaki. Adı neydi onun?”</p>

  <p>“Öyle çok büyük bir rolü yoktu. Sadece bir saniye falan görünüyor. Sokakta vurulan bir avukatı oynamış.”</p>

  <p>“Ne olmuş yani? Enteresan yine de. Ukrayna’ya gitse insanlar ona yıldız gibi davranırdı.”</p>

  <p>“Gidebilir o zaman, hatta Xandra’yı da yanında götürsün.”</p>

  <p>Boris’in “entelektüel sohbetler” dediği şeye duyduğu heves, babamda değerbilir bir karşılık bulmuştu. Politika hiç ilgimi çekmediğinden ve babamın bu konudaki görüşlerini öğrenmekle hiç ama hiç ilgilenmediğimden babamın hoşuna gittiğini bildiğim, dünyada olup bitenlere dair anlamsız tartışmalara katılmaya hiç hevesli değildim. Ama Boris -ister sarhoş olsun ister ayık- buna iştirak etmekten memnundu. Genellikle bu sohbetler sırasında babam kollarını havada sallayıp duruyor ve bütün bir konuşma boyunca sinirden tüylerimi diken diken ederek Boris’in aksanını taklit ediyordu. Ama Boris bunu fark ediyor ya da umursuyor gibi görünmüyordu. Bazen su ısıtıcısını çalıştırmak için aşağıya inip geri dönmediğinde, onları mutfakta bir sahne gösterisindeki iki aktör misali Sovyetler Birliği’nin dağılması ya da başka bir saçmalık hakkında mutlu mesut tartışırken buluyordum.</p>

  <p>“Ah, Potter!” dedi yukarıya geldiğinde. “Baban. Ne tatlı adam!”</p>

  <p>İPod’umun kulaklıklarını kulağımdan çıkardım. “Sen öyle diyorsan.”</p>

  <p>“Ciddiyim,” dedi Boris, küt diye yere oturdu. “Çok konuşkan ve zeki bir adam! Ve seni seviyor.”</p>

  <p>“Bunu nereden çıkardın, anlamadım.”</p>

  <p>“Hadi ama! Seninle arasını düzeltmek istiyor ama bunu nasıl yapacağını bilemiyor. Aşağıda onunla o tartışmaları yapanın sen olmasını dilerdi, ben değil.”</p>

  <p>“Bunu sana o mu söyledi?”</p>

  <p>“Hayır. Ama yine de bu doğru! Bunu biliyorum.”</p>

  <p>“Beni kandırabilirdi.”</p>

  <p>Boris keskin gözlerle bana baktı. “Ondan neden bu kadar nefret ediyorsun?”</p>

  <p>“Ondan <i>nefret</i> etmiyorum.”</p>

  <p>“Annenin kalbini kırdı,” dedi Boris kesin bir ifadeyle. “Onu terk ettiğinde. Ama senin onu affetmen lazım. Artık her şey geride kaldı.”</p>

  <p>Bakakaldım. Babamın etrafta insanlara anlatıp durduğu bu muydu yani?</p>

  <p>“Saçmalık,” dedim, elimdeki çizgi romanı kenara koydum ve yerimde doğrulup oturdum. “Annem...” Bunu nasıl anlatabilirdim ki? “Anlamıyorsun, bize bok gibi davranıyordu, gittiğinde buna <i>sevindik.</i> Yani onun ne kadar da harika bir adam olduğunu falan sandığının farkındayım ama...”</p>

  <p>“Peki neden o kadar korkunçtu? Başka kadınlarla görüştüğü için mi?” dedi Boris avuçlarını açıp ellerini havaya kaldırarak. “Olabilir. Onun da kendi hayatı var. Bundan sana ne ki?”</p>

  <p>Duyduklarıma inanamayarak kafamı salladım. “Adamım,” dedim, “seni avucuna almış.” Babamın yabancıları büyüleyip onları parmağında oynatması beni her zaman şaşırtmayı başarıyordu. Ona borç para verirler, terfi edilmesi için önerirler, önemli insanlarla tanıştırırlar, yazlıklarında kalması için davet ederler, tamamen onun büyüsüne kapılırlardı - ve sonra bir şekilde her şey paramparça olur ve o, başka birine geçerdi.</p>

  <p>Boris kollarını dizlerinin etrafında doladı ve kafasını arkasındaki duvara yasladı. “Pekâlâ, Potter,” dedi boyun eğerek. “Senin düşmanın, benim düşmanın. Sen ondan nefret ediyorsan ben de ondan nefret ediyorum. Ama,” kafasını yana yasladı, “ben buradayım. Onun evinde kalıyorum. Ne yapmam gerek? Onunla sohbet edip, dostluk kurup iyi mi davranayım? Yoksa ona saygısızlık mı edeyim?”</p>

  <p>“Ben <i>öyle</i> bir şey yap demiyorum. Benim tek söylediğim, sana anlattığı her şeye inanma.”</p>

  <p>Boris kıkırdadı. “Ben <i>kimsenin</i> bana anlattığı şeylere inanmıyorum ki,” dedi, ayağıma dostane bir tavırla vurdu. “Senin anlattıklarına bile.”</p>

  <h3 id="sigil_toc_id_65">XXVII</h3>

  <p class="p1">Babam Boris’i ne kadar severse sevsin, ben sürekli onun dikkatini Boris’in aslında bu eve, bizim yanımıza yerleştiği gerçeğinden uzak tutmaya çalışıyordum ki bunu yapmak çok da zor sayılmazdı çünkü kumar ve ilaçlar arasında gidip gelirken babamın kafası o kadar dağınıktı ki üst kattaki odama bir vaşak bile getirmiş olsam bunu fark edecek durumda değildi. Xandra’yla anlaşmaksa biraz daha zordu, Boris’in eve katkıda bulunduğu çalıntı abur cuburlara rağmen masraflar yüzünden sızlanıp durmaya daha meyilliydi. O evdeyken Boris yukarıda, ayak altından uzakta kalıyor, çatık kaşlarla <i>Budala</i>’nın Rusça baskısını okuyor ve benim portatif hoparlörlerimle müzik dinliyordu. Aşağı kattan ona bira ve yiyecek götürüyordum ve çayı onun sevdiği gibi yapmayı öğrenmiştim: kaynar sıcaklıkta, üç şekerli.</p>

  <p>Neredeyse Noel zamanı gelmişti bile ama bunu havaya bakarak anlamak imkânsızdı: geceleri serindi fakat gündüzleri parlak ve sıcaktı. Rüzgâr estiğinde havuzun kenarındaki şemsiye silah sesine benzer bir ses çıkararak çarpıyordu. Geceleri şimşekler çakıyordu ama yağmur yoktu ve bazen kumlar havaya kalkıp döne döne sokağın sağına soluna dağılan minik hortumlar halinde uçuşuyordu.</p>

  <p>Tatiller benim moralimi bozsa da Boris hiç üzerinde durmuyordu bile. “Çocuklar için zaten bütün bunlar,” dedi dudak bükerek, dirseklerinin üzerine dayanmış yatağımın üzerinde uzanırken. "Ağaçlar, oyuncaklar. Biz Noel arifesinde kendi <i>praznyky</i>’mizi yaparız. Ne dersin?”</p>

  <p>“<i>Praznyky</i>?”</p>

  <p>“Bilirsin işte. Bir tür tatil partisi. Öyle adamakıllı bir kutsal akşam yemeği değil, sadece hoş bir yemek. Özel bir şeyler pişiririz, belki babanı ve Xandra’yı da davet edersin. Sence bizimle birlikte bir şeyler yemek isterler mi?”</p>

  <p>Beni epey şaşırtsa da bu fikir babamın -ve hatta Xandra’nın bile-çok hoşuna gitti (babamın, bence, özellikle <i>praznyky</i> sözcüğü hoşuna gitmişti ve Boris’e bunu söyletmekten keyif alıyordu). Ayın yirmi üçünde Boris’le birlikte babamın bize verdiği gerçek parayla alışverişe çıktık (bu iyi olmuştu, zira her zaman gittiğimiz ve şimdi tatil alışverişi yapanlarla dolup taşan süpermarket rahatça bir şeyler aşırmak için fazla kalabalıktı) ve eve patates, bir bütün tavuk ve Boris’in nasıl yapıldığını bildiğini iddia ettiği bir Polonya tatil yemeği için gereken bir dizi malzemeyle (bir çeşit lahana turşusu olan saurkraut, mantar, bezelye, ekşi krema) çavdar ekmeği (Boris siyah ekmek almakta ısrarcıydı, beyaz ekmek bu yemeğin yanına gitmez dedi), yarım kilo tereyağı, turşu ve biraz Noel şekerlemeleriyle döndük.</p>

  <p>Boris yemeği gökyüzünde ilk yıldız belirir belirmez yiyeceğimizi söylemişti - Bethlehem Yıldızı belirdiğinde. Ama kendimiz dışında başka birileri için yemek yapmaya alışkın değildik ve sonuç olarak gecikiyorduk. Noel arifesinde, akşam sekiz civarında, saurkraut yemeği hazırdı ve (nasıl pişirileceğini paketindeki bilgilerden öğrendiğimiz) tavuğun fırından çıkmasına on dakika kalmıştı ki babam ıslıkla “Deck the Halls” ilahisini çalarak geldi ve dikkatimizi çekmek için parmaklarıyla mutfak dolaplarından birine vurdu.</p>

  <p>“Hadi, çocuklar!” dedi. Yüzü kıpkırmızı ve pasparlaktı, sesi aceleciydi, o çok iyi tanıdığım yapmacık, kesik kesik haline bürünmüştü. New York’tan kalma jilet gibi Dolce and Gabbana takımlarından birini giymiş ama kravat takmamıştı, gömleğinin etekleri dışarıdaydı, yaka düğmesi de iliklenmemişti. “Gidip saçlarınızı tarayın ve üstünüze başınıza çekidüzen verin. Hepimizi dışarı çıkarıyorum. Giyecek daha iyi bir şeylerin var mı, Theo? Olması lazım.”</p>

  <p>“Ama...” Öfkeyle direkt yüzüne baktım. İşte tam babamlık bir hareketti bu, hop diye gelip son anda bütün planı değiştirmek.</p>

  <p>“Ah, hadi ama. Tavuk bekleyebilir. Beklemez mi? Tabii ki bekler.” Motor gibi durmadan konuşuyordu. “Diğer şeyi de buzdolabına koyarsınız. Onu yarın öğlen Noel yemeği olarak yeriz, hâlâ <i>praznyky</i> sayılır mı? Yoksa <i>praznyky</i> sadece Noel arifesinde mi oluyor? Karıştırıyor muyum? Neyse, tamam, biz bizimkini Noel günü yiyeceğiz. Yepyeni bir gelenek. Kalan yemekler hep daha iyidir zaten. Dinleyin, bu <i>şahane </i>olacak. Boris...” Boris’i çoktan önüne katmış mutfaktan çıkarıyordu bile, “sen hangi beden gömlek giyiyorsun, yoldaş? Bilmiyor musun? Benim şu eski Brooks Brothers gömleklerimden bazılarını sana versem çok iyi olacak cidden, müthiş gömlekler, beni yanlış anlama, muhtemelen dizlerine geleceklerdir ama artık yakaları beni biraz sıkıyor, hem kollarını yukarıya kıvırırsan üstünde gayet güzel duracaktır...”</p>

  <h3 id="sigil_toc_id_66">XXVIII</h3>

  <p class="p1">Las Vegas’a geleli altı aydan fazla olsa da şehir merkezine dördüncü ya da beşinci gelişimdi bu - (okul, alışveriş merkezi ve ev arasındaki küçük yörüngemizden gayet hoşnut olan) Boris ise Vegas’a doğru düzgün gitmemişti bile. Şaşkınlıkla neon ışıklarından şelalelere, dört bir yanımızda baloncuklar halinde parlayan, titreşen ve çağlayarak dökülen elektriğe bakıyorduk, Boris’in yukarıya bakan yüzü bu çılgın ışık yağmuru altında önce kıpkırmızı parlıyor, sonra altın pırıltılar saçıyordu.</p>

  <p>Venetian’ın içinde, gondolcular gerçek bir kanalın içinde, gerçek, kimyasal kokan bir suyun içinde kürek çekerken kostümlü opera şarkıcıları yapay gökyüzünün altında <i>Stille Nacht</i> ve <i>Ave Maria</i>’yı söylüyorlardı. Boris ve ben bütün bunları kavrayamayacak kadar afallamış halde, ayaklarımızı sürüye sürüye tedirginlikle peşlerinden yürüyor, kendimizi sefil hissediyorduk. Babam şık, meşe kaplamalı bir İtalyan restoranında yer ayırtmıştı - New York’taki çok daha ünlü kardeş restoranın buradaki şubesi.</p>

  <p>“Herkes canı ne istiyorsa ısmarlasın,” dedi, Xandra’nın sandalyesini onun için çekerken. “Bendensiniz. Sapıtmak serbest.”</p>

  <p>Sözünü ikiletmedik. Arpacık soğanlı soslu kuşkonmaz, tütsülenmiş somon, tütsülenmiş karabalık carpaccio, kengerli ve siyah mantarlı perciatelli, safran ve baklalı kıtır levrek, mangalda biftek, ağır ateşte pişirilmiş pirzola ve tatlı olarak da panna cotta, balkabaklı kek ve İncirli dondurma yedik. Açık ara farkla aylardır, hatta belki şimdiye dek yediğim en iyi yemekti ve -iki porsiyon karabalığı tek başına yiyen- Boris mest olmuştu. “Ah, <i>harikulade,”</i> dedi, belki on beşinci defa, genç ve güzel garson kahvenin yanında ekstra bir tabak şekerleme ve biscotti getirdiğinde resmen kedi gibi mırlıyordu. “Teşekkür ederim! Teşekkür ederim, Bay Potter, Xandra,” dedi bir kez daha. “Çok lezzetliydi.”</p>

  <p>Bize kıyasla öyle çok bir şey yemeyen babam (Xandra da o kadar yememişti) tabağını kenara itti. Şakaklarındaki saçları ıslaktı ve yüzü öylesine parlak ve kırmızıydı ki resmen ışıldıyordu. “Bana değil bu öğlen salonda sürekli kasaya oynayan oynayan Cubs şapkalı küçük Çinli adama teşekkür et,” dedi. “Tanrım. <i>Kaybetmemiz imkânsızdı</i> âdeta.” Arabadayken beklenmedik zenginliğini bize de göstermişti zaten: bir lastikle sarılmış yüzlüklerden oluşan kalın bir rulo. “Kartlar geldi durdu, geldi durdu. Merkür geriliyor, ay yükseliyordu! Demek istediğim, tam bir sihirdi bu. Hani bazen masada bir ışık olur, gözle görülür bir hale olur hani ve <i>o</i> sensindir, anlıyor musunuz? O ışık <i>sensindir</i>? Burada şahane bir krupiye var, Diego, ona <i>bayılıyorum,</i> yani çok tuhaf, tıpkı şu ressam Diego Rivera’nın jilet gibi bir smokinin içindeki hali. Diego’dan bahsetmiş miydim size daha önce? Kırk yıldır burada, ta o eski Flamingo günlerinden beri. İri yarı, kocaman bir adam. Meksikalı işte. Hızla kayan eller, koca koca yüzükler,” parmaklarını oynattı, “ba-ka-RAAAA! Tanrım, bakara odasındaki bu eski tip Meksikalılara bayılıyorum, herifler öyle tarz sahibi ki. Yaşlı, şık ve antika adamlar, kiloları da yakışıyor ha. Her neyse, biz Diego’nun masasındaydık, ben ve şu küçük Çinli adam, o da ayrı bir tipti, kemik çerçeveli gözlükler takmış, tek kelime İngilizce bilmiyor, işte, sadece, ‘San Bin! San Bin!’ deyip duruyor, Çinlilerin hepsinin içtiği şu acayip ginseng çayından içiyor, tadı toz gibi ama kokusunu seviyorum, şansın kokusu sanki ve inanılmazdı, <i>öyle</i> bir oyundu ki aman Tanrım, bütün Çinli kadınlar arkamıza dizildi, her eli alıyorduk. Sence,” dedi Xandra’ya dönüp, “onları alıp bakara salonuna, Diego’yla tanıştırmaya götürsem nasıl olur? Eminim Diego’ya bayılırlar. Acaba hâlâ mesaide mi merak ediyorum. Ne dersin?”</p>

  <p>“Burada değildir.” Xandra hoş görünüyordu -gözleri ışıl ışıl parlıyordu- kadife bir mini elbise ve taşlı sandaletler giymiş, her zaman sürdüğünden daha kırmızı bir ruj sürmüştü. “Şimdi değil.”</p>

  <p>“Bazen, tatil günlerinde çifte mesai yapıyor.”</p>

  <p>“Ah, ta oraya kadar gitmek istemezler. Uzun bir yürüyüş bu. Kumarhane katından oraya gidip gelmek yarım saat sürer.”</p>

  <p>“Evet ama eminim o da çocuklarımla tanışmak ister.”</p>

  <p>“Evet, muhtemelen ister,” dedi Xandra ona katılarak, parmağını şarap kadehinin ağzında gezdiriyordu. Kolyesindeki minicik altın kuğu tam gırtlağının üzerinde ışıldıyordu. “Tatlı bir adamdır. Ama Larry, ben ciddiyim, biliyorum sen beni ciddiye almıyorsun ama krupiyelerle bu kadar sıkı fıkı olmaya başlarsan yarın öbür gün oraya gittiğinde güvenlik görevlileri derhal kıçının dibinde belirecek.”</p>

  <p>Babam güldü. “Tanrım!” dedi neşeyle, masaya öyle bir vurdu ki yerimden sıçradım. “İşin aslını bilmesem, ben bile bugün o masada Diego’nun <i>cidden</i> yardım ettiğini sanırdım. Yani belki de ediyordu. Telepatik bakara! Senin şu Sovyet araştırmacılara söyle <i>bunun</i> üzerinde çalışsınlar,” dedi Boris’e. “Sizin ekonominizi de düzeltecektir.”</p>

  <p>Boris -hafifçe- boğazını temizledi ve su bardağını havaya kaldırdı. “Affedersiniz, bir şey söyleyebilir miyim?”</p>

  <p>“Konuşma yapma vakti mi geldi? Kadeh kaldırırken konuşma yapmaya mı hazırlanacaktık?”</p>

  <p>“Hepinize dostluğunuz için teşekkür ederim. Ve hepimiz için sağlık, mutluluk ve bir dahaki Noel’e kadar yaşamayı diliyorum.”</p>

  <p>Bu sözleri izleyen sessizlikte, mutfakta bir şampanya mantarı patladı ve bir kahkaha yükseldi. Saat gece yarısını geçmişti: Noel gününün ikinci dakikasındaydık. Sonra babam sandalyesinin arkasına yaslandı ve güldü. “Mutlu Noeller!” diye bağırdı, ceketinin cebinden bir mücevher kutusu çıkarıp Xandra’ya uzattı ve iki deste yirmiliği (Beş yüz dolar! Kişi başı!) masanın karşısındaki Boris’e ve bana fırlattı. Ve saatin olmadığı, sıcaklığın belli bir ayarda tutulduğu bu kumarhane gecesinde <i>gün</i> ve <i>Noel</i> gibi sözcükler anlamsız geliyor, <i>mutluluk</i> ise yüksek sesle çınlayan kadehlerin arasında öyle çok talihsiz ya da ölümcül bir fikir gibi gelmiyordu.</p>
</body>
</html>