<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-3</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7c7741c6-b8c6-40fd-96a8-b839a32779a0"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-1">TAHSİL VE BEN  </p>
			<p class="paragraf">Selam... Mesut Süre ben. 1981’de doğdum. Doğdum dediğim, 70 cm el kadar bebeydim. Doğar doğmaz doktorlar bebeğin poposuna vururlar hani... Benim ağrıma gitmişti... “Elin kolun rahat dursun, adamı hasta etme” dedim.  </p>
			<p class="resim"><span><img alt="1_fmt.png" class="_idGenPageitem-4" src="image/1_fmt_fmt.jpeg"/></span>   </p>
			<p class="paragraf">İlkokula kadar olan süreci hatırlamıyorum. Geçirmemiş de olabilirim, tam bilemiyorum. Bursa’da, İstiklal İlkokulu’nda 1-A sınıfına yazılırken okumayı yazmayı biliyordum. Sağ işaretparmağımla sağdan sola kelimeleri takip ede ede, söke söke okuyordum. Bunun çok matah bir şey olduğuna, sınıf arkadaşlarımın birer süzme aptal olduğuna, ne yaparlarsa yapsınlar bana yetişemeyeceklerine emindim. Daha öğrenilecek ne kalmıştı ki. Okulda zaman kaybediyordum. Bir an evvel dışarıda pervasızca akan zamana ayak uydurmak, yetişkinlerle ticari ilişkilere girmek istiyordum. Amcam patronunun konkordatosunu duyurduğunu söylemişti mesela. Bir an evvel bir konkordato da ben duyuracaktım. Ama bu lanet okul ve içinde okuma yazma bilmeyen öğrenciler bana zaman kaybettiriyordu. Derken okul başladı. Dış dünyanın çekiciliği günden güne azalıyor, sınıftaki öğrenciler aylar geçtikçe okumayı yazmayı söküyordu. Hepsinin elması kızardı. Ebeveynleri tarafından takdirle karşılandılar, birtakım hediyelerin sahibi oldular. Bense bunlara çok da bozulmuyor, var olan bilgimin beni hayatımın sonuna kadar idare edeceğine emin bir şekilde az konuşuyor ve yüksek kibirle dolu günler geçiriyordum. Vücudun dörtte üçünün su olduğu söyleniyordu mesela. Kilom 52’ydi. Bir keresinde epey para biriktirip eve 8 tane 5’lik Şaşal su almıştım. 5 litrelik sulardan birini açıp 1 litresini sürahiye doldurdum. Kalan suyu ve diğer 7 pet şişeyi bir küvete boşalttım. Annemi çağırdım. “Anne beni ağırlığımca yıka. Hadi kadın! Şarap da getir hem” dedim ve o ana kadar ulaşabildiğim en yüksek desibelle çipçirkin bir kahkaha attım. Annem “Bi Leman Hanım var, onun hafız bir annesi var, seni bi okutalım biz, böyle olmayacak” dedi ve gözleri dolarak içeri gitti.   </p>
			<p class="paragraf">Ortaokulda türlü karakter yoksunluğu gösterdiğim anılarım oldu. Yakın dostumun kız arkadaşına “Biliyorum sen Metin’in sevdiği kadınsın. Sen de onu seviyorsun. O şimdi maç yapıyor bahçede. Neden burada yanında değil? Ha, sorarım sana. Neden değil? Bak ben buradayım. Sen istersen hep de olurum” dedim. Hiçbir şey demedi. Ağız dolusu tükürdü. O kadar tükürüğü 7 hafta her salı, içini hiç yıkamadan müzik dersine götürdüğüm flütte görmüştüm sadece. Metin beni bi dövdü. Ortaokulum o dayaktan evvel ve sonra diye ikiye ayrılır.  </p>
			<p class="paragraf">Lisem, eski ahşap binaların hepsinde olduğu üzere Hababam Sınıfı’nı hatırlatan, 100 seneyi devirmiş bir mazisi olan, pilav günlerinde eski mezunların gelip tavsiyeler verdikleri bir liseydi. Erkek Lisesi’ydi. Süper Lise diye bir icat çıkarmışlardı. Sınıfta 23 kız, 11 erkektik. Erkek Lisesi’nde erkeğe hasret kalmıştık. Hayatı boyunca kızlarla çok içli dışlı olan, hep kız ortamlarında bulunmuş adamlar erkek hasretinin ne demek olduğunu iyi bilir. 4-5 erkeğin muhabbetindeki iniş çıkış, boğuşmaya hep bi adım mesafede olma hali başka herhangi bir insan ilişkisinde zor bulunur. Belki abi-erkek kardeş. Ancak orada da orantısız güç olduğu için sayılmaz.   </p>
			<p class="paragraf">Üniversitem Eskişehir Anadolu. Yo, yo, açık öğretim değil. Örgün. Biz Eskişehir’de örgün okuyan öğrenciler açık oğretim mi diye her sorduğunuzda ağzınıza kürekle vurmak istiyoruz. Açık Öğretim diplomasında açık öğretim diye yazmadığını öğrenen bir açık öğretimlinin sevincini düşün. Bunu 7 ile çarp. Bak daha küreğin şiddetinin matematiksel büyüklüğüne ulaşmana çok var. Pi’yi 3 al. Al al, korkma. Nasılsa o kürek geliyor birazdan. Örgün ulan, örgün. 17 tercih İstanbul’dan sonra son ve 18. tercihim olan Eskişehir’i kazandığımı, mahallemizde camında “TC kimlik numarasına bakılır, ÖSYM sonuçlarına bakılır” diye yazılar olan internet kafede öğrenmiştim. Anıra anıra ağladığımı biliyorum. Sonra öyle bi 6 sene geçirdim ki orada, hâlâ yüzümde bir gülümseme vardır o yıllardan.   </p>
		</div>
	</body>
</html>