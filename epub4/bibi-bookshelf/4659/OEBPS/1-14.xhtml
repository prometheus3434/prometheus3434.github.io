<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7c7741c6-b8c6-40fd-96a8-b839a32779a0"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="resim"><span><img alt="13_fmt.jpeg" class="_idGenPageitem-16" src="image/13_fmt_fmt.jpeg"/></span>   </p>
			<p class="anabaslik" id="_idParaDest-12">SESLENDİRME VE BEN   </p>
			<p class="paragraf">Seslendirme dediğin sanılanın aksine zor iştir. Yüksek heves ve kendine güven yetmez. Düzenli bir çalışma da gerektirir. Şu son cümledeki havama civama bakmayın. Zira hadisenin tam olarak böyle olduğunu bana öğrettiler.  </p>
			<p class="paragraf">İstanbul’a ilk geldiğim yıllardı... Çok bilindik bir stüdyonun workshop’una katılıp ses kaydı bırakmıştım. O sıralar param azaldığı için Bursa’ya, memlekete döneyim de kahvaltımı, akşam yemeğimi evde ailemle yiyeyim, çağırırlarsa koşarak giderim demiştim. Pek de umutlu değildim ama bir gün 0212’li bir numara aradı. Şehir kodlu numaralardan korkan bir insan varsa, borcu olan bir insandır. Yahut içi sıkılmışsa akrabalarını hiç sevmeyen bir insandır. Çünkü ya alacaklı ya da en az 5 yıldır görmediğin akraba arar 0212’den, 0216’dan, 0432’den. Hikâyenin tam burasında tespitimi yetersiz bulup aksi örneklerle coşmuşsan, şu hayatta bir şeyler yolunda gitmemiş, hayata karşı biraz sinirli, eksik gedik arayan bir tavrın var demektir. Tüm bunlardan eleştirilmeyi sevmeyen bir insan olduğumu çıkarabilir miyiz? Çıkarıyorsan gene sen çıkarıyorsun. Ben bir şey diyemem, bir şey yapamam. Daha evvel benzeri konuşmalardan binlerce yaptığı çok belli, hafif sıkılgan ve illa ki kendine çok güvenli bir kadın sesi, “Beyefendi ...... stüdyolarından arıyoruz. Bugün saat 16.00’da bir uzun metraj çizgi film için kayda bekliyoruz. Hoşça kalın” dedi, kapattı.  </p>
			<p class="paragraf">Söylediği saat ile telefon konuşmamızın gerçekleştiği saat arasında 5 saat vardı. Bursa-İstanbul arası da 5 saatti. Eşofmanımı çıkarıp kotumu giydim. Tişörtü değiştirmek için vakit yoktu. Terminale koştum. Saat 15.40’ta oradaydım. Tam stüdyonun kapısından girecekken, daha evvel birkaç kez yakınlaşmayı deneyip de sonuç alamadığım Nilay’ı gördüm. Seslendirmeye gidiyorum deyip hava da yapınca, bir kahve içmek hususunda ısrarcı oldu. Benden başkaları da zamanında gelmez nasılsa diyerek yakınlarda bir kahve içtik. Saat 16.25’i bulmuştu. Tek geç kalan bendim. Yönetmen beni kastederek herkesin içinde “Siz siz olun, ilk işinize asla geç kalmayın” dedi. İçimden, “Birazdan sergileyeceğim performansla bu söylediklerini yuttururum ben ona” dedim. Yutmak fiilini içimden geçirdiğim için epeydir herhangi bir yiyecek yutmadığım hatırıma geldi. Geldiğim otobüs firmasında bırakın keki, bisküvi ve su yoktu. İlaç içmek isteyen bir yaşlı kadın, “Ablacım yalnız su yok, 45 dakika sonra mola vereceğiz’’ cevabıyla “hık’’lamaya başladı da durduk. Ben “hık”lara inanmamıştım. Nitekim göz göze geldiğimiz yaşlı kadın belli belirsiz bana gözünü kırptı. “Yalanmış, göz kırptı bana, bırak allasen ne fenalaşması!” diye bağırayım diye düşündüm. Yorgundum.  </p>
			<p class="paragraf">Stüdyoya geçtik. 5-6 kişiydik. “Rabarba’’ yapıyorduk. Havaalanı, terminal, hastane, okul gibi mekânlarda geçebilecek muhtemel cümleler kuruyorduk. Bu sesler bir uğultu oluşturuyor, filmde sahne değiştiğinde belli belirsiz izleyiciye ulaşıyordu. Olur da bir cümle ön plana çıkarsa diye her sahnede orası neresiyse ilintili cümleler kurmak gerekiyordu. Misal, hastanede “Ohooo, öğretmen bana takmış. 3 verseydi takdir alıyordum” derseniz ve yönetmen duyarsa o mikrofonu yedirebilirdi. Rabarba bitti. Küçük rollere geçildi. Herkes birer ikişer cümle kurdu. Sıra bana geldi. Yönetmen; “Mesutcum, şu kurbağayı görüyor musun? O kurbağa birazdan suya atlayacak. O tam suya değdiği anda ekranda görünmeyen bir at var. O at şaşkın. Bana o şaşkın atın kişnemesini yapar mısın?” dedi.  </p>
			<p class="paragraf">“Tabii yönetmenim” dedim.  </p>
			<p class="paragraf">Bundan sonra sırtım yere gelmez dediğim bir iş kolunda ilk işim şaşkın bir at kişnemesiydi. Önce kendim şaşırmıştım. Şimdi bendeki bu şaşkınlığı hiç bozmadan aynen ata aktarmalı, layıkıyla kişnemeliydim. Kurbağa suya atlayacakken yönetmen teknikçiye “Durdur’’ dedi. Ben kişnedim.   </p>
			<p class="paragraf">“Zamanlama önemlidir Mesutcum. Su sesini duymadan kişneme” dedi.  </p>
			<p class="paragraf">“Peki yönetmenim” dedim.  </p>
			<p class="paragraf">Bu sefer olmuştu.  </p>
			<p class="paragraf">“Nasıl oldu?” dedim.  </p>
			<p class="paragraf">“Talihsiz bir at kişnemesi bu” dedi. “Ya da emekli aylığını yeni düşürmüş geçkin bir at olabilir.” Hiç bilemedin 5 kere aramasına rağmen telefonunu açmayan eski sevgili mağduru bir at olabilir” dedi. “Ben senden şaşıran bir at istiyorum Mesutcum, yapamayacaksan başkasından alalım” dedi.  </p>
			<p class="paragraf">“Yaparım tabii” dedim.  </p>
			<p class="paragraf">Tam 25 dakika kişnedim. Yönetmen saatine baktı. Geç kaldığım süreyle aynıydı. Bir daha beni çağırmadılar. O stüdyoyu da, o yönetmeni de görmedim.  </p>
			<p class="paragraf">“Siz siz olun, asla işinize geç kalmayın. Yoksa böyle kişnetirler adamı” dememi bekliyorsanız çok ama çok yanılıyorsunuz kuzum. Bir yerde bir aşk ihtimali varsa onun peşinden gidilir. Nilay mı? Son görüşümdü. Numarasını vermemişti. Karşılaşmadık sonradan.  </p>
		</div>
	</body>
</html>