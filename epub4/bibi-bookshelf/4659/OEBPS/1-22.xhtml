<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-22</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7c7741c6-b8c6-40fd-96a8-b839a32779a0"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-20">TATİL  </p>
			<p class="paragraf">Yaşım on iki. Orta bire gidiyorum. Okulun son günü. Sivil kıyafetlerimizle okula gelmişiz. Üzerimde beyaz bir tişört, altımdaysa buz mavisi bir kot pantolon var. Kim fakir, kim zengin, net bir şekilde ortada. Bazı aile var, belli ki tüm mal varlığını çocuğun üniformasına yatırmış. Evde kuru ekmek yemiş, musluk suyu içmiş, gerekirse karanlıkta oturmuş ama çocuğunu marka giydirmiş. Bütün yıl boyunca zengin sandığın arkadaşını sivil kıyafetler içinde görüp gerçekte fakir olduğunu anlaman o kadar kafa karıştırıcı bir durum ki. Arkadaşlığını bitiren var, neyse. Annem en güzel kıyafetlerimi giydirmemişti o gün, çok iyi hatırlarım. Zengin olduğumuz belli olsun istemiyordu. Zaten annem muz da koymuyordu beslenmeme. Durumumuzun olduğu anlaşılmasın diye. Resmen varlık içinde yokluk çekiyordum. Tok evin aç kedisiydim. Zenginler fakiri oynarken, fakirler de zengini oynuyordu. Ama İlkokulda tam bir zengin piçiydim. Sebebi enteresan. O yıllarda annemin bir butiği vardı: ‘’Sanetta Butik’’. İçli dışlı, iki tarafı da giyilebilen çocuk montları satıyordu annem. Daha doğrusu pek satamıyordu. Tezgâhla camı arasında sıkışmış halde duran siftah parası dışında bir para hatırlamıyorum. Ulan belki diyorum, zorluyorum hafızayı, yok. Yok Allah yok. Babamla birlikte yılbaşından bir gün önce butiğin vitrinini süslemiştik. Kar spreyiyle ‘’Hoş geldin 1997’’ yazmıştık vitrin camına. Kocaman. Yıllarca yılbaşı öncesi vitrin süsleyen adamlara özenip durmuştum. Gri, fitilli çoraplarıyla kan ter içinde vitrinde dolanan adamlar. Şimdi ben de onlardandım. İyi niyetler yazıyordu vitrinde kar spreyiyle. Yeni yıl umut getirsin, para getirsin, şans getirsin tarzı tırto yazılar. Butik on gün sonra battı. İçli dışlı, iki tarafı da giyilebilen tam seksen adet mont bana kaldı. Yani yüz altmış adet mont. İlkokul boyunca tam yüz altmış farklı mont giydim ben. Tam bir zengin piçiydim. Bir giydiğimi bir daha giymiyordum. Mont giymelere doyamıyordum. Ve sana enteresan bir şey söyleyeyim mi? Eğer ilkokulda montun güzelse kızlar sana hasta oluyordu. Hastadan kastım, pandik atmaca oyununda öğretmene şikâyet etmiyorlardı, bu yani. Hiçbir montu iki gün arka arkaya giymediğim için vücudum monta alışamıyordu bile. Tam alışacak, kaynaşacaklar, hop başka mont. Artık mont kelimesini duymak istemiyordum. Kapüşonu fermuarla tutturulan montlardı bunlar. Aynı zamanda kolları da çıkabilen montlardı bunlar. İstersen yeleğe de dönüşebilen montlardı bunlar. Mont kokuyordum. %100 pamuk kokuyordum, elyaf kokuyordum. Tenimin kokusu yavaştan yok olmaya başlamıştı ki havalar ısındı, kavuştum esmer tenimin kokusuna...  </p>
			<p class="paragraf">Nisan sonu gibi kurtlu çocuklar peyda olur. Okul koridorlarında Baybars’lar koşmaya başlar. Baybars gıdıklı, al yanaklı olurdu. Bütün yıl yanağında ketçap, mayonezle gezen çocuklar vardır ya hani okulda, işte onların hepsi Baybars. Baybars çok koşarsa kafasından duman çıkar, tüterdi. Baybars arada bir durmalı, soluklanmalı...  </p>
			<p class="paragraf">Sınıfta, ailesinin Bodrum’da, Marmaris’te, Altınoluk’ta yazlığı olan çocuklar olurdu. Ben onların mınakoyim. Özendirdiler de özendirdiler. Bir de okulun son günü, çocuğunu son model cipiyle okuldan almaya gelen şekilli babalar vardı. Yazlığa gideceklermiş de, zaman kaybetmemeleri gerekiyormuş da, yaz hemen bitiyormuş. Hadi o çocuk, duyguları oturmamış, peki ya sen? Hayvan herif, azıcık insan ol. Biz zengindik ama yazlığımız yoktu. Ben arkadaşının yazlığına giden çocuklardandım. Arkadaşının yazlığına giden ve çok uzun süre orada kalan çocuklardan... Bir keresinde bir arkadaşımın yazlığında o kadar uzun süre kaldım ki, arkadaşımın annesi annemi arayıp beni eve çağırmasını istemiş. Annem de beni hemen İstanbul’a çağırmıştı. Bir on beş gün daha kaldığımı, sonra sıkılıp döndüğümü hatırlarım İstanbul’a.   </p>
			<p class="paragraf">Hiçbir zaman Ege sevdalısı olmadım. Akdenizciyim ben. Güneyci... Eğer tatil yapacaksam hava çok sıcak olmalı, kum ayak tabanlarımı yakmalı, kavurmalı. Hatta öyle bir kavurmalı ki tabanlarımı, denize doğru değişik sesler çıkartarak zıplaya zıplaya koşmalıyım. Ailecek denize girilirken plajda, havlu ve çantaların yanında bırakılan para insanın tadını kaçırır. Sen denizde, açıkta yüzerken paranın çalınma endişesi adamı yer bitirir. Parayı gözlük kutusuna ya da sigara paketine saklayıp, kutuyu kuma gömmek ve daha sonra denizden çıkıldığında gömülen kutunun yerini rahatlıkla bulabilmek için üzerine terlik koymak en çok uygulanan yöntemdir. Parayı sigara jelatininin içine koymak ve o jelatini mayonun içine sokmak da denenmiştir. Plajdan ayrılırken kumlu ayakların denize sokulup temizlenmesi, fakat çıkarken gene kumsaldan yüründüğü için ayakların ve terliklerin tekrardan kum olması kaçınılmazdır. Bu sırada çocuklar gibi kova kürekle oynayan yaşı geçkin, tek derdi şirinlik, tatlılık olan çiftle göz göze gelinir, hale şükredilir.  </p>
			<p class="paragraf">Tatil kesinlikle pansiyondur. Ortak mutfak, ortak duş, ortak tuvalettir. Mutfak ve duşun tüm pansiyon sakinleri tarafından ortak kullanılması büyük gerginlik yaratır. Anne ve teyze mutfakta kızartma yaparken, ailecek masada oturulup günbatımına karşı keyifle yemek yenirken, aniden mutfağa dalıp, buzdolabından sabahtan soğuması için koyduğu birayı alan ince bacaklı, büyük terlikli, siyah deniz şortlu adam ortalığı çok kısa bir süre gerer. Adam gider, kızartma sarımsaklı yoğurda batırılır, yemeye devam edilir. Duşa girmek üzereyken yine aynı adamın beline sardığı havluyla duştan çıkıp bir anda önünde belirmesi, insana tatili ucuza getirmeye çalıştığını hatırlatır. Gece yan odadan gelen duvara terlikle vurma sesleri ve sivrisinek öldürücü lambaya yapışan sineklerin çıkarttığı ‘’cızzzt’’ sesi, insana gerçek bir pansiyonda olduğu hissini mütemadiyen yaşatır. Bu sıcak yaz gecesinde gardırobu açtığında üst üste duran iki adet kırçıllı battaniye hafiften göz korkutur.   </p>
			<p class="paragraf">Beş yıldızlı otel ve tatil köyü reklamları mayıs ayı itibariyle televizyonlarda dönmeye başlar. Reklamlar fikstir. Balıklama havuza atlayan seksi bir Rus kızı suyun altından yüzer, yüzer, yüzer, sonra havuzun kenarından çıkar. Onu orada şemsiyeli bir kokteyl beklemektedir. Kokteylden bir yudum alır ve bozuk Türkçesiyle otelin adını söyler. Fonda kesinlikle GypsyKing’s çalmaktadır. Bamboleooo, bamboleoooo...  </p>
			<p class="paragraf">Adının içinde ‘’DREAM’’, ‘’ WORLD’’ tarzı abartılı kelimeler geçen otellerden şiddetle uzak dur. Bir otelin adı ne kadar havalıysa kendisi o kadar tırttır...  </p>
			<p class="paragraf">Avrupalı turistlerle bizim beslenme alışkanlıklarımız çok farklıdır. Senin için tatlı şöbiyet, baklava, irmik helvası, ekmek kadayıfı anlamına gelirken, turist iki dal üzüm yedi mi tamamdır. Her şey dahil sistemiyle çalışan otellerde tabaklar öldüresiye doldurulur. Tabağa konulan yemeğin %90’ı yenmez ama önce göz doymalıdır. Bir de “O kadar para verdik, bari çıksın” düşüncesi adamı mahveder. Arka arkaya dört votka içip, “Oğlum votkayı dışarıda içsen yirmi, dört tane içsen seksen lira, vallahi çıktı lan otelin parası” diye sevinen, gözlerinin içi gülen adamlar vardır bu tarz otellerde.  </p>
			<p class="paragraf">Otelden ayrılacağın gün resepsiyonda bavullarınla çıkış yaparken, bir otobüs dolusu sarışın, mavi gözlü yabancı kadının otele giriş yapması, insanın gözünden yaş getirir. Bir hafta boyunca turist kadınlara en fazla sutopu, dart gibi aktivitelerde yaklaşabilen adamların değişmez bahanesi şudur... ‘’Abi, iki günümüz daha olsaydı şu otelde, bak gör o zaman neler oluyordu. Yeni alıştık abi, yeni moda girdik, gidiyoruz.’’   </p>
			<p class="paragraf">Bahar aylarında, “Oğlum, bu yaz arabaya benzin koyalım, başlayalım Ege sahillerinden, güney sahillerine kadar bütün kıyı şeridini dolanalım” fikrini gerçekleştirebilen asla olmamıştır. Benzin koyulmuştur ama yirmi liralık...  </p>
			<p class="paragraf">‘’Yemin ediyorum İstanbul’da daha çok para harcıyoruz, bence bu yaz yurtdışı yapalım’’ düşüncesi vardır bir de. Hayır, sevgili dostum, İstanbul’da daha çok para harcamıyorsun. Seni Rio de Jenerio’da öyle bir s.kerler ki haberin olmaz...  </p>
			<p class="paragraf">1 haftalık tatile 4 bavulla gidip, aynı şort ve tişörtle haftayı geçirmek...  </p>
			<p class="yildiz">***  </p>
			<p class="paragraf">Dünyanın en tez canlı adamı... Yazın denize giderken zaman kaybetmemek için, deniz şortunu kot pantolonunun altına giyen adam...  </p>
			<p class="yildiz">***  </p>
			<p class="paragraf">Sürekli özenilmesine rağmen gerçekte büyük külfet olan eşya: Deniz yatağı... Şişirmesi ayrı, indirmesi ayrı dert.  </p>
			<p class="yildiz">***  </p>
			<p class="paragraf">Yazın yatmadan önce odaya yarım kutu “Raid” sıkılması, odanın bu şekilde otuz dakika bekletilmesi ve buna rağmen ölmeyen sivrisinek, helal lan sana...  </p>
			<p class="resim"><span><img alt="23_fmt.png" class="_idGenPageitem-26" src="image/23_fmt_fmt.jpeg"/></span>   </p>
			<p class="paragraf">Hiçbir şeyden korkmadım çok kumandalı evden korktuğum kadar. TV kumandası, klima kumandası, DVD player kumandası, VCD player kumandası ve Digitürk kumandası...  </p>
			<p class="resim"><span><img alt="24_fmt.png" class="_idGenPageitem-27" src="image/24_fmt_fmt.jpeg"/></span>   </p>
			<p class="paragraf">Evde arkadaş varken banyoya girildiğinde hayvani şakaya maruz kalmamak adına, anahtar deliğinin hemen arkasına boxer, penye, pantolon asmak...  </p>
			<p class="yildiz">***  </p>
			<p class="paragraf">Otobüs yolculuklarında, mola verildiği an, çişi olmadığı halde “Ya yolda gelirse?” diye tuvalette kendini işemek için zorlayanlar, katılın bana...  </p>
			<p class="yildiz">***  </p>
			<p class="paragraf">Yazın yorganla yatan ünlüler: Hakan Peker, Yalın... Yazın kesinlikle pikeyle yatan ünlüler: Fedon, Ege... Fedon’da yastığı dizlerinin arasına alıp, büyük sesler çıkartarak uyuyan adam tipi var...  </p>
		</div>
	</body>
</html>