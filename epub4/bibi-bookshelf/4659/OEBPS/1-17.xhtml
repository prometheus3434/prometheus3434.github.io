<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7c7741c6-b8c6-40fd-96a8-b839a32779a0"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">   </p>
			<p class="resim"><span><img alt="15_fmt.jpeg" class="_idGenPageitem-18" src="image/15_fmt_fmt.jpeg"/></span>  </p>
			<p class="yildiz">Ivan Drago saçı.  </p>
			<p class="paragraf">  </p>
			<p class="anabaslik" id="_idParaDest-15">SAÇ DÜNYASI-PROVİTAMİN B5  </p>
			<p class="paragraf">90’lı yıllar... Pazar sabahları televizyonu açtığında türlü milletten insanın havalarda hunharca uçuştuğu, abartılı dövüş filmlerinin revaçta olduğu yıllar. Çelik Kan diye bir film izlemişliğim bile var. Çelik Kan. Çelik kan ama hâlâ hareket edebiliyor, neyse. Akşamları da çay ve elma eşliğinde ailecek daha gerçekçi filmler izleniyor. Bu filmlerin başında tabii ki Rocky serisi var. Rocky 4 sen ne yaptın bana? Türk halkı Ivan Drago diye bir babayiğitle tanışır. O güne kadar dünyanın en iri adamının 1.78 m boyuyla İlhan eniştem olduğunu düşünen ben, Rus boksör Ivan Drago karşısında saygıyla saçlarımı jölelerim. Evet, asıl mesele budur. Ivan Drago’nun jöleli, dik duran, çeyrek altın sarısı (o güne kadar gördüğüm tek altın) saçları. Mahallede en fazla akşam ezanı okunana kadar dışarıda durabilen bir arkadaşın iddiasına göre Ivan’ın saçlarına sürdüğü jöleyle, Karizma Erkek Berberi’nin bu arkadaşın kafasına sürdüğü jöle aynıdır. Bir küçük cips ve bir kutu kola fiyatına tıraş yapan bir berber düşünün, başka da bir şey demiyorum. Çok arada kalmışlığım vardır. Cips mi alayım, saç mı kestireyim diye? Uzun, sırma saçlarımla mahalledeki yıkık evin önünde cips yediğimi hatırlarım. El yıkamak zordur çocukken, üşenilir. Yağlı parmaklar gün içinde yavaş yavaş, ağır ağır kot pantolona yedirilir, neyse. Gece Rocky 4 izlenmiş, gaza gelinmiş, babaya yastık tutturulmuş, o yastığa yumruklar atılmış ve küçük beden yorgun düşmüş. Sabah erkenden kalktığımı hatırlarım. Doğruca mahalledeki bakkala gittim. Amacım bir önceki günün gazetesini bulup, Ivan Drago’nun fotoğrafına ulaşmak. Bakkalın gıcık ve kısık ses tonuyla, “Yavrum, biz o gazeteleri teslim ediyoruz” deyişi, içimden, o yıllarda çok meşhur olan ve tam bir dakika süren (ne eksik, ne fazla) küfrü edişimi unutmam. Duygu ve düşüncelerimi mimiklerim ele vermiş olmalı, bakkal tam bana sert çıkacakken, topuk. Çıplak ayağa giyilen terliğin verdiği süratle fırladım bakkaldan. Ivan Drago’nun fotoğrafını bulmalıydım. Maltepe çevresindeki bütün bakkallara bakmama rağmen yoktu, bulamamıştım. O zamanlar benim için dünya Maltepe sınırlarından ibaretti. Zombi saldırısı olsa ilçeye, Maltepe içerisinde döner dururdum aylarca. Saat 12.00’ydi. Zaman şakaya gelmiyordu. Umutsuz bir şekilde sokaktaki bir bahçe duvarının üzerine çıkmış, ayaklarımı aşağıya sallandırmaca, ayakları ufak ufak titreterek terliği yere düşürmece oynuyordum. Ne de güzel oyundun sen. Masrafsız. Tam bir fakir oyunu. Benden daha esmer ve kavruk olan, en büyük hobisi sümüklüböcek ezmek olan arkadaşım Alpay uzaklardan belirdi. Aslında belirmedi. O kadar esmerdi ki Alpay hiçbir zaman beliremezdi. Elinde bir şey vardı. Bir gazete parçası. Alpay yaklaştıkça elindeki gazete parçası netleşiyor, resimdeki altın sarısı saçlar tüm ihtişam ve görkemiyle kendini belli ediyordu. Alpay aynıydı ama kavruktu. Alpay’ın elinde Ivan Drago’nun fotoğrafı vardı. “Napıcan lan onunla?” dedim. Alpay esmer olduğu kadar salaktı da. Hem de ne salak. Cevabı, ‘’Hiiiç’’ oldu. Sabahtan beri tutkuyla aradığım fotoğraf elinde, hiçbir şey yapmadan öylece duruyordu. Annelerin “tam sopalık” diye tabir ettikleri çocuk bu olsa gerek. Alpay gerçekten büyük aptaldı. O yıllarda çok moda olan bir oyun vardı. Arkadaş bayıltmaca. Önce arkadaşından çömelmesini, kısa kısa nefes alıp vermesini istiyordun, sonra da ayağa kalkmasını ve nefesini tutmasını. Ve büyük final. Finish him. Şahdamarı sıkılarak arkadaş bayıltılıyordu. Alpay’a teklif ettim. Alpay tereddütsüz kabul etti. Çünkü o tam bir… Alpay’ı bayıltır bayıltmaz, elindeki fotoğrafı kaptım ve bu sefer çıplak ayakla (hızıma hız katmak için) Karizma Erkek Berberi’ne doğru koştum. Yol yirmi saniye kadar sürdü. Çünkü bizim ev merkeziydi. Postaneye yürüyerek beş, karakolaysa üç dakika mesafedeydi. O yıllarda anne babalar için en önemli şey evin merkezi olmasıydı, gerisi yalandı, neyse. Berbere girdiğimde ter içindeydim. Atletimin ense ve sırt kaşındıran etiketini annem henüz kesmemişti, terden ziyade insanı asıl bitiren oydu. Berberim Osman Abi, “Gel bakalım aslan parçası” diye beni kucakladı ve bir atın üzerine oturttu. Burası biraz enteresan. Hani lunaparkta atlıkarınca vardır, orada bir atın sırtına binersin. İşte o anda tam olarak o atın sırtındaydım. O atın o dükkâna nasıl geldiği yıllarca gizemini korudu. Müşteriler, yeni gelen ve her daim tiner kokan çırağın, tinerci arkadaşlarıyla birlikte bir lunaparka gece sızıp, o atı atlıkarıncadan zorla söktüklerini düşünüyordu, ben de dahil. Çünkü onların gözü karaydı. Çocuklar tahta üzerinde değil, at üzerinde tıraş ediliyordu o berberde. Osman Abi’ye elimdeki Rus boksör Ivan Drago’nun fotoğrafını göstererek dedim ki: “Bu saç tıraşından istiyorum.” Osman Abi’nin cevabı kısa, net ve yıpratıcıydı. Dedi ki: “Senin kafa yapın uygun değil.” Sessizlik oldu. Hiç bu kadar sessiz olmamıştı o berber. Televizyonun sesi açıktı, maç vardı görüyordum, adamlar top oynuyordu ama duymuyordum, ses yoktu. Sonra ekledi Osman Abi: “Biz sana en güzeli okul tıraşı yapalım, hem okullar da açılıyor.” Ben de cevaben, “S.keyim senin yapacağın işi” dedim, gittim, saç tıraşı parasıyla cips aldım... Hikâyenin böyle bitmesini çok isterdim. Ama tabi ki olaylar böyle gelişmedi. Osman Abi’nin okul tıraşı teklifine titreyen sesim ve alt dudağımla sadece “Peki” diyebildim...  </p>
			<p class="paragraf">90’lı yıllarda tıraş olmanın en zor yanı, “ense gıdıklayan, çok güldüren” alete karşı koyabilmekti bence. O zamanlar ense, makine ile değil, adını bilmediğim, çok güldüren bir aletle tıraş ediliyordu. Berberin, “Yavrum rahat dur, bir yerini kesicem” uyarılarına rağmen kahkahalar eşliğinde, salyalar akıta akıta tıraş olduğum günleri hatırlarım. Bir erkeğin saç tıraşına bakarak onun zengin mi yoksa fakir mi olduğunu anlamak o kadar kolaydı ki o yıllarda. Zengin uzun saç kullanırdı, çünkü saçlarına bakabilecek gücü vardı. Fakir ise her ay tıraşa para vermemek için mümkün olduğunca kısa kestirirdi. 2 numara, 3 numara kesinlikle fakir saçıydı. Berberler şu üç konuda ciddiyetlerini asla bozmazlar ve öncelikleri kesinlikle bunlardır. Rüzgârlı havada berberin önünden geçen eteği açılma olasılığı olan kadın, 2. ligde oynanan herhangi bir futbol maçı, eskinin at yarışı, şimdinin iddaası... Tıraş sonrası saçı yıkanan kişi eğer yoldan güzelcene bir kadın geçiyorsa, o kadın geçene kadar berberi unutmalı, ondan umudunu kesmelidir. Saçlarını kendileri kurulayan müşteriler de vardır. Berberlerde sıkılan parfüm bok gibi kokar. Ama yine de para verildiği için bu paranın karşılığı alınmalıdır. Ense, boyun parfüme açılır. Ricky Martin marka parfüm görmüştüm bir keresinde bir berberde...   </p>
			<p class="paragraf">“Berber çırakları maaş almıyor, bahşişle hayatlarını geçiriyorlar” tümcesi gerçeği yansıtır mı bilmem ama bu konu benim için hep bir sıkıntı olmuştur. Verilen ilk bahşiş çok önemlidir. Çünkü tıraş sonrası çırağa bir kere bahşiş verirsen bundan sonra hep vermek zorundasındır. Bozuk parası olmayan ya da bahşiş vermek istemeyen adamın çırakla beraber askıdaki monta koşuşu görülmeye değerdir. Buradan tüm dünyadaki berber çıraklarına sesleniyorum. Biz ölümlüler tıraş olurken bize çok yakından bakmayın, dibimize girip bizi izlemeyin. Tamam, zanaat öğreniyorsun, altın bilezik istiyorsun ama biraz uzaktan bak ya.  </p>
			<p class="paragraf">Bir berberde başına gelebilecek en kötü durum, kesinlikle çocukluğunu bildiğin çırağın gün gelip seni tıraş edecek olması. Amatör ellerde maymuna dönmek de var işin sonunda. Sen en iyisi çırağın bahşişini bol tut, gün gelir düşersen eline, azıcık özenir belki...   </p>
			<p class="paragraf">Cep telefonunun galeri bölümünde 7 saniye boyunca yüzlerinde gülümsemeyle hiç kıpırdamadan, sabit bir şekilde duran kadınların videosu varsa bu kesinlikle bir anneanne telefonudur. Video modunda fotoğraf denenmiştir...  </p>
			<p class="yildiz">***  </p>
			<p class="paragraf">İngilizcen çok zayıf olsa bile, bir turist annenin babanın yanında, “How old are you?” diye sorduğunda, eğer cevap verebiliyorsan, sen onların gözünde tamamsın. Rahatlıkla Amerika’da da yaşarsın, İngiltere’de de...  </p>
			<p class="yildiz">***  </p>
			<p class="paragraf">Yirmi yedi yıldır dünyadayım, hiçbir şey beni annemle pazara gittiğimde bıçağın ucunda tatmamız için uzatılan bedava beyaz peynir kadar mutlu etmedi…  </p>
			<p class="yildiz">***  </p>
			<p class="paragraf">Çok gergin an… Gece acıkıp tencereden yemek alırken diğer aile üyelerine ne kadar kalacağını hesaplamak. Önce tabağa fazla koymak, sonra vicdan yapıp birazını boşaltmak.  </p>
			<p class="yildiz">***  </p>
			<p class="paragraf">Rafting, bungee jumping, dağ tırmanışı hepsi hikâye. Evin içinde anneye yakalanmadan ayakkabıyla gezinmek en büyük adrenalin kaynağıdır…  </p>
			<p class="yildiz">***  </p>
			<p class="paragraf">Her öğün tavuk döner yiyen çocuğa annesinin, “Yeter artık, içinde tavuk ağacı çıkacak!” demesi… Annelere göre her şeyin bir ağacı var.   </p>
		</div>
	</body>
</html>