<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7c7741c6-b8c6-40fd-96a8-b839a32779a0"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-3">BİT DÜNYASI ÜZERİNE ÇEŞİTLİ GÖZLEMLER  </p>
			<p class="paragraf">Her insan gibi bitlendiğim dönemler oldu. Bazen arkadaşlarımın bitlendiği ve biz bitsizlerin onları tespit edip parmakla gösterdiğimiz, ayıpladığımız zamanlar oldu. Tırnağımın üzerinde bit gezdirmişliğim, birazdan can alacak bir cellat gibi havaya kötü kahkahalar savurduğum zamanlarım oldu. Bundan 20 sene öncesinin kısa bir dönem mevzu olup kaybolan varlıklarıydı bitler. Ohhh, bitler, en sevdiklerimiz...  </p>
			<p class="paragraf">Hep aynı şey oluyor. Yazın dünyasına biraz edebiyat parçalayarak girmek, bazı okurların nezdinde “Vay be, çocuk mizahçıyım diyor ama laf cambazlığını da eksik etmemiş. Tam bir kelime sihirbazı. Kızım olsa hemen vereceğim bir kusursuz genç” olmak aruzuyla yanıp tutuşuyorum. İçimden bir Peyami Safa çıksın, ahir ömrümü Zurna’da “Bura kastı, özele gel” diyerek, Footbal Manager 2000-2001 oyununda aynı takımla 52 sezon geçirerek geçirmemişim gibi görünmek istiyorum. Birkaç satır boyunca alayınızı kandırabildiğime eminim. Ancak satır aralarında devrik cümlelerimin yüzeysel olduğunu, 5N 1K’ya dikkat eden üslubumun en az 3N’sinin yalan dolan olduğunu fark ettiğinizi bilmek beni üzüyor. Yıpratıyor. Ruhumu epritiyor. Yapmayın böyle. Biraz üstünkörü bakın. Coğrafya dersine atıfta bulunmak gerekirse, ölçek olarak 1/20.000 ölçekli bir harita gibi olsun yazdıklarım. İstanbul diye küçücük yazsın, anca onu görebilin de ben Gebze’yi, Maltepe’yi içinde gönlümce serpiştirebileyim. Aslında komşu olmayan iki ilçeyi dipdibe koyabileyim. Kimseler duymadan. Usulca. Avına yaklaşan bir kaplan sessizliğinde olayım istiyorum. Daha az evvel tuvalette şimdi National Geograpich geçti elime evde. Eve gelen kızlar etkilensin diye sağa sola sepriştirdiğim sayılardan yalnızca biri. Tarihi 2004. Acaba 8 yılda bahsi geçen kuşlarda küresel ısınmanın etkisiyle evrimsel değişiklik olmuş mudur diye bir soru atabilirim mesela ortaya kalabalık bir ortamda. Az bilgili birkaç genç bir şeyler gevelerken, evrimin yüzlerce, hatta binlerce yıla yayılan bir süreç olduğunu, albatros gibi az bilinen bir kuşla örneklendirip paye toplayabilirim. Ne demiştik ilk paragrafta. Evet, bitler. Konudan epeyce uzaklaştığımı düşünürken, gene bir hayvan üzerinden devam etmek sevindirici. Küçük sevinçlerdir insanı zinde tutan. 5 kiloluk ağırlık değil, mekik değil...  </p>
			<p class="paragraf">Bitlenen bir sınıfta bu bitin peşinden koşan öğretmen, Dedektif Gadget gibi bir ruha bürünür. Çantasından 20 sene sonrasının teknolojik aletlerini değil, var olan kaynaklarını çıkarır. Kıt kaynağı neyse onu tam kullanır. Rahatlıkla 3’e ayırabiliriz. Herhangi bir konuyu maddeleyebilmek, insana kaynağı belli olmayan bir güç ve kibir getiriyor. Misal şimdi 3 maddeye ayırdığım “bit arayan öğretmenlerin yöntemleri’’ ana başlığını bir kitabın içindekiler kısmına koy, bu konu gibi 10 tane ana başlık bul, bitti gitti. Merak edenin her şeyi bulabileceği bir Meydan Larousse. Kırılmayan Arcopal yemek takımına ise bu kitapta başka hiçbir yerde değinemeyeceğim için burada değiniyorum. Verdiğim örneklerden pek bir şey anlamayan genç dimağlar varsa onlara bir çift sözüm var. South Park izlerken Amerika’nın kendi kültürüne ait örneklerde bi yabancılaşıyorsun ama gene de diziye efsane diyorsun ya... Bu kitapta da öyle bir ruh hali takın. Takınacaksın! Ben anlamam! Kafa patlatıyoruz burada. Taam taam, düzelelim. Hey dostum, lafım sana. Maksadımı aştım. Bir daha olmayacak.  </p>
			<p class="paragraf">A) Sıraya tülbent serip öğrencinin saçlarını sert ve vektörel olarak dört bir yana savuran öğretmen.  </p>
			<p class="paragraf">Dut ağacından dut silkelemiş olanlar bilirler. Yükseklik nedir bilmeyen bir fert ağaca çıkar. Aşağıda 4 kişi, sofra bezi yahut çarşafı uçlarından tutarak yarı gergin bir pozisyon alırlar. Ağaca çıkmış olan dalları ölümüne sallar. Bu yöntemde de var olan bitlerin yakalanamama olasılığı düşük. Ancak sınıf mevcudunun tamamı olan biteni kabak gibi gördüğü için, bitli öğrencinin yeniden arkadaş edinme olasılığı daha düşük.  </p>
			<p class="paragraf">B) Kurşunkalem ile saçı dikey ve yatay biçimde gezerek bitlerin ya olay yerinde ya da gene tülbent üzerinde yakalanmasını sağlayan öğretmen.  </p>
			<p class="paragraf">Bir keresinde toplamda 127, balkondaki mangal sahnesi 19 dakika süren çiçek gibi dizilerimizden birinde şöyle bir lakırdı geçmişti. Nedense aklıma kazındı. Biraz ilave ruh katarak epey primini de toplamışımdır. “Kurşunkalemler ve cezaevleri doğru orantılıdır. Ucu açık, yarı açık, değil. Bir kalemle yazmaya ne kadar hevesliysen, ucunu ne kadar açarsan, gökyüzü de sana o kadar yakındır.” Şimdi bu cümle tamamen bana ait. Hakikaten bak. Benzetmemi beğenmezsin meğenmezsin diye, beklentisiz ol diye bir diziye atfettim. Sonra cümle bitti, şöyle bir okudum, dedim tamamdır. Güven ulan dedim kendime. Güzel işte. Olmuş yani.  </p>
			<p class="paragraf">C) 0.5 kalemle biti öğrencinin kafasında yakalayan, kalemin metal ucundaki kan lekesi bitinki mi, öğrencininki mi adli tıp raporuyla anlayamayacağımız bir iş çıkaran öğretmen.  </p>
			<p class="paragraf">Hukuken, öğretmen aleyhine birtakım sakıncalar doğurabilecek bir yöntemdir. Nice öğrenciler hayatlarının kalanına kafalarında küçük bir delikle devam etmişlerdir. Burada aslolan civardaki bitlere de ayağınızı denk alın mesajı vermektir. İnanışa göre yanı başında 0.5 kalemle öldürülen biti gören diğer bitler, yavrularını, yataklarını, yorganlarını alıp, o kafadan kervanlarla göç etmişlerdir.  </p>
			<p class="paragraf">Öğretmenim bu üç yöntemden hiçbirini tercih etmemişti. Dersin ortasında hepimize “Kafalarınızı yüzükoyun sıralara kapatın ve bekleyin” demiş, her sırada 10-15 saniye kalarak üstünkörü bir arama yapmıştı. Sonrasında da derse devam etmiş ve sınıfta herkesin temiz olduğuna dair bir intiba yaratmıştı. Ama gerçek bu muydu? En az 3 ders daha yapıldı. Son derste çantalar toplanmaya başlanmışken “Sabiha ve Seçkin kalsınlar, onlara fen bilgisinden bir deney ödevi vereceğim” dedi. Biz tabii anladık ki Sabiha ve Seçkin bitli. Ertesi gün oldu. Saçları üçe vurulmuş Sabiha ve Seçkin en arka sırada oturuyorlardı. Önlerinde en az 4 sıra boştu.  </p>
			<p class="paragraf">Çocukları kolay kolay kandıramazsınız. Zeki oldukları kadar acımasızlardır da.   </p>
		</div>
	</body>
</html>