<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:7c7741c6-b8c6-40fd-96a8-b839a32779a0"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="resim"><span><img alt="16_fmt.png" class="_idGenPageitem-19" src="image/16_fmt_fmt.jpeg"/></span>   </p>
			<p class="anabaslik" id="_idParaDest-16">DÖNER  </p>
			<p class="paragraf">90’lı yıllar… Çocuklukla ergenlik arasındaki o karanlık yıllar, büyük buhran. Kadın bedeni, gizemini şiddetli bir şekilde korumakta biz değişiklere karşı. Hafta sonu öğlen saatleri... Anneden koparılan 5 TL ile döner yemeye gitmek en büyük keyif. O yıllarda çeyrek döner var. O kadar güzel ki. Küçük ayran ve çeyrek döner... Mükemmel uyum; ne eksik, ne fazla. O yıllarda bana hayatın anlamı nedir diye sorsalardı, hiç düşünmeden cevaplardım. Amcaoğlu ile bir araya gelip sürekli döner yemek... Gece gündüz, sabah akşam. Dönerciler kendi aralarında birkaç gruba ayrılır. Patatesi bol koyanlar, ekmeği tost makinesinde ısıtanlar, metal bir tabakla dönerin gramajını ölçenler, mönüdeki resimde çok abartılı görsel kullanıp, garson siparişi masaya getirdiğinde müşteriye büyük hayal kırıklığı yaşatanlar. Dönerci var, dönerci var. Peki ya garsonlar? Seni dükkâna sokana kadar dökmedik dil bırakmayan, koluna bacağına asılıp seni içeri çeken siyah pantolonlu, beyaz gömlekli, %90’ı esmer emekçiler. Bu arada esmer garsonlar bir araya gelseler çok rahat bir şekilde kumral, kızıl, sarışın garsonları indirebilirler. Esmer gücü diye bir şey var. Seni dükkâna zor bela çektikten sonra yüzüne bile bakmayan garsonlar var. O adama sesini duyurmakla cumhurbaşkanına duyurmak arasında pek bir fark yok. Siparişi aklında tutamayıp karıştıran, turşu sevmeyen adama bol turşulu döner getiren garson da var. Garson var, garson var.   </p>
			<p class="paragraf">Sene 1997... Amcaoğlu ile beraber her zamanki gibi döner peşindeyiz. Uyuşturucu bağımlısı ile aramızdaki tek fark, annelerimizin bileziklerinde gözümüzün olmayışı. Hızlı ve sık adımlarla dönerciye doğru ilerlemekteyiz. Uzaktan pek de hoş olmayan bir durumu fark ettim. Döner çok az kalmış, ip gibi, incecik. O kadar az ki, döneri tutan metal çubuk yer yer görünmekte. Böyle durumlarda peyda olur ‘’tat kaçıran dönerciler’’. İki yarım ekmek döner siparişi verirsin, adam tahta kaşıkla döneri döndürür ve der ki: “İki tane çıkmaz, birinize hamburger vereyim.” Ver de, asıl soru şudur. O döner kimin olacak? Böyle durumlarda bir döner yüzünden arkadaşlık bozulmasın diye ya iki taraf da dönerden vazgeçer ya da dönerciye ısrar edilir o incecik dönerden zorlayarak 2 yarım çıkartması için. ‘’Hiç mi çıkmaz?’’ sorusu illa sorulur. Ketçabını, mayonezini kendi yapan dönerciler vardır. Normal şartlarda istendiğinde özel olarak masaya gelen ketçap, bu tarz işletmelerde her masada olur, halka açıktır. Çünkü ucuza mal edilmiştir, neyse.  </p>
			<p class="paragraf">İki arkadaşın dönercide aynı siparişi vermesi fakat bir tanesinin patatesinin gözle görülür bir şekilde fazla oluşu. Az olan sana geldiyse sesini çıkartmazsın ama yüzün düşer tabii. İnsanız lan, açız sonuçta. Doymama, doyamama korkusu ergenlik yıllarında çok baskın gelir. Doymam korkusuyla dürüm döneri çift lavaşa sardıranlar vardır. Üç lavaşa sardıranı da gördüm şu hayatta. Ucuza gelsin diye 2 kutu kola yerine, 1 litrelik kola alınır. 2 adet de plastik bardak. Çok güçsüz, şeffaf renkli plastik bardaklardan bahsediyorum. Kolayı doldururken bardağın merkezinden azıcık şaşarsan bardak hemen yan yatar, ortalığın içine sıçar. Tat kaçıran bardak... Garsona ters gidildiğinde nedense siparişine tüküreceğine dair bir inanç vardır. Ben olsam tükürürüm lan, nereden anlayacak?   </p>
			<p class="paragraf">Hesap anı en gergin andır. Sadece iki erkek yemek yediyse sıkıntı yoktur, hemen ortak yol bulunur. “Kasada ödeyelim, herkes yediğini versin.” Kasadaki adama iki adet yirmi TL uzatılır ve denir ki: “Ayrı ayrı alacaksın abi.” Her şey yolunda gözüküyor di mi? Nah yolunda. Kasadaki adam da der ki: “Gençler, ben ikisini de şu yirmi liradan alayım, siz aranızda anlaşın.” Kasvet, kasvet, kasvet. Sıkıntı, sıkıntı, sıkıntı. Ağır akan Rus romanları gibi. Bu durumu hiç yaşamadıysam en az kırk kez yaşamışımdır. Ve her defasında pişman olacağımı bile bile, salak gibi: “Buradan alın” diye öne atılmışımdır. Size o psikolojiyi şöyle anlatayım. Gün boyu arkadaşın sana borcunu ödeyene kadar hiçbir şey düşünemiyorsun, dilin sürçüyor, normalde arkadaşının tahammül edebildiğin şakaları ağır gelmeye başlıyor, sebepsiz kızıyorsun ona. Lafını etmek de o kadar zor ki. İşin ucunda altı liranın lafını yapan adam olmak da var. Hayat gerçekten çok zor. Bir de bu hikâyenin tam aksine birbirlerine asla hesap ödetmeyen adamlar vardır. Boğuşurlar, dövüşürler: “Senin paran burada geçmez, sok o parayı cebine” derler ve o parayı birbirlerinin ceplerine gerçekten de sokarlar. Böyle durumlarda izlenmesi gereken, bu adamlardan ziyade garsonlardır. Ne yap et, ölmeden önce şu duruma düşmüş bir garsonu bul ve izle. Taç Mahal’i, Himalayalar’ı, Kapadokya’yı izler gibi izle o adamı.  </p>
			<p class="paragraf">Ve geldik sevgiliyle gidilen o özel yemeklere. Sevgilinin yanında ucuza gelsin diye 1 litrelik kola söylenmez. Zaten sevgiliyi götürdüğün yerde 1 litrelik kola satılmamalı bana kalırsa. Kır pidecisine götürdüğün herhangi bir hanımefendi, hanımefendi değildir, bunu unutma. Özel, pahalı bir restorana gidilir. Mönüdeki pahalı yiyecekler arasından söylenen yirmi yedi liralık devasa tabakta çok az gelen makarna adamın gözünden yaş getirir. Hesap anı geldiğinde para çıkışmayabilir, insanlık hali. Ama ne olursa olsun kadından para istenmez. Mekâna yalvar yakar binlerce yemin edilerekten nüfus cüzdanı bırakılır ama yine de o çiçekten, o tatlılıktan, al yanaklı sevgiliden borç istenmez. Böyle anlarda çakallık yapıp mekâna, mahallede gittiği body salonunun kartını bırakmaya çalışanlar da vardır.   </p>
			<p class="paragraf">Bazı kafe ve restoranların camında Sodexho, Visa, Master Card ibareleri vardır. Kredi kartı kullanıyorsan gönül rahatlığıyla yemeğini yersin. Bir de hallederiz tarzı mekânlar vardır. Yemeğini yedikten sonra garson seni peşine takar ve pasajın içinde başlarsınız yürümeye. İzbe bir dükkâna girilir ve orada senin kredi kartı pos makinesinden geçirilir. İki işletme aybaşında kendi aralarında anlaşacaktır. Ama nedense insanda her seferinde: “Ulan kesin kazıklandım” hissiyatı oluşur. Hele mekân sahibi, “Abi, kart şifre istemedi” dediyse o gece uyku yoktur. Pos makinesine şifre girerken dik dik bakan garsonlar yüzünden kalp hastası olunabilir. Bir de ne olur, kredi kartı şifrelerimiz azıcık çeşitlilik göstersin, ne olur, yetti artık. Tuttuğu takımın kuruluş yılı, doğum günü tarihi, ev telefonunun son dört rakamı...  </p>
			<p class="paragraf">Bakkala on kuruşluk sakız almaya girdiğinde adamın dükkânda olmaması, müşteri geldiğini görünce çok uzaklardan canhıraş koşarak gelmesi, senin de utanıp sakızın yanında gofret, kola, jelibon vs. alman. Vicdan budur...  </p>
			<p class="yildiz">***  </p>
			<p class="paragraf">Bakkalın cebinden çıkardığı küçük anahtarla dondurma dolabını açarken attığı havayı hiçbir meslek dalında görmedim.  </p>
			<p class="yildiz">***  </p>
			<p class="paragraf">Küçük zevk... Plajda, haşlanmış mısıra ön dişleri saplayıp, koçanda biriken suyu emmek...  </p>
			<p class="yildiz">***  </p>
			<p class="paragraf">Sadece babaanneye, anneanneye gidildiğinde karşına çıkan aşırı yöresel yemek, 1 tabaktan fazla yenmiyorsun be...  </p>
			<p class="yildiz">***  </p>
			<p class="paragraf">Her apartmanda, yaptığı yemeklerle komşuların tadını kaçıran bir daire vardır. En çok kullanılan cümle de, “Yine kokutmuşlar apartmanı”dır...  </p>
			<p class="yildiz">***  </p>
			<p class="paragraf">Markette alışveriş yaparken ne kadar tutacağını kafandan hesaplıyorsun da, kasada çok farklı bir rakam çıkıyor ya, işte gerçek yıkım budur...  </p>
			<p class="paragraf">Bir yaz gecesi aniden gelen güzel soru: “Yavrum çileğin üzerine tozşeker dökeyim mi?”  </p>
			<p class="yildiz">***  </p>
			<p class="paragraf">Doğum gününün ertesi sabahı, buzdolabında yarısı yenmiş meyveli pasta bulmak ve çizgi film eşliğinde o yarım pastaya çatalla girişmek... Hayat güzel.  </p>
			<p class="yildiz">***  </p>
			<p class="paragraf">Bayram şekerleri içinde susamlı, dişe yapışan bir tane var ki, bir şeker hiç mi sevilmez ya? Hep sona kalıyor hınzır...  </p>
			<p class="yildiz">***  </p>
			<p class="paragraf">Çaya bisküvi batırmak inanılmaz keyiflidir, bisküviyi çayın içinde fazla tutup çaya düşürmekse bir o kadar keyifsiz...  </p>
			<p class="yildiz">***  </p>
			<p class="paragraf">Doğum günü pastasını kestikten sonra bıçağı yalayıp kesmeye devam eden şımarık doğum günü çocuğu... Ölsen bir beş dakika ağlanır, sonra herkes mutlu, huzurlu...   </p>
			<p class="yildiz">***  </p>
			<p class="paragraf">Lise yıllarında okul kantininde “sucuklu tost” adı altında, içinde sadece bir adet ince dilim sucuk olan tost satılırdı. Bu sucuk tostun tam merkezinde olurdu. Tostun yarısı yenmesine rağmen sucuğa denk gelinmediği de görülmüştür...  </p>
			<p class="resim"><span><img alt="17_fmt.png" class="_idGenPageitem-20" src="image/17_fmt_fmt.jpeg"/></span>   </p>
			<p class="yildiz">Gülsün Gümüşoluk, Namık Gümüşoluk.  </p>
		</div>
	</body>
</html>