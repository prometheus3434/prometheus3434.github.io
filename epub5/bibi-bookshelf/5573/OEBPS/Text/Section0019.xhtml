<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Kısım 15</h2>

  <p>Austin sabah saat sekiz kırk beşte standart olarak dağıtılan turkuvaz rengi Cherokee jipiyle NUMA merkezinin yeraltındaki garajında kendine ayrılan yere park etti. NUMA merkezi Arlington, Virginia'da iki bin bilim adamı ve mühendisi barındırıp dünya çevresinde yayılmış olan üç bin tanesini de koordine eden heybetli binaydı. Austin fıskiyelerin, akvaryumların ve deniz yeşili mermer döşemenin tam ortasında duran dünyanın bulunduğu lobiden geçerken Joe Zavala kendisine seslendi. Austin, Zavala'nın yalnızca çok hafif bir şekilde sektiğini görünce memnun oldu.</p>

  <p>Asansör Amiral Sandecker'in ofisinin bulunduğu en üst kata çıktı hızla. Onlar asansörden çıkarken iki adam girmek için bekliyordu. Bir tanesi uzun boylu, kaslı vücutlu, bronz tenliydi ve kemikli bir yüzü vardı. Opal rengi yeşil gözlere sahipti ve kıvırcık abanoz rengi saçları şakaklarında hafifçe kırlaşmıştı. Austin kadar geniş omuzlu değildi, ama vücudu ince ve güçlüydü.</p>

  <p>Diğer adam birinciyle tezat oluşturuyordu. Yalnızca bir altmış boyundaydı, fakat bir buldoğun geniş göğsüne sahipti; kolları ve kasları son derece gelişmişti. Saçları siyah ve kıvırcıktı. Esmer yüzü ve ceviz rengi gözleri İtalyan atalarını inkâr ediyordu.</p>

  <p>Uzun boylu adam elini uzattı. 'Kurt, birbirimizi görmeyeli üç ay geçmiş olmalı.”</p>

  <p>NUMA'nın özel projeler müdürü Dirk Pitt ve yetenekli yardımcısı Al Giordino kurum içinde efsaneydiler. NUMA. Amiral Sandecker tarafından kurulduğundan bu yana geçen yıllar içinde yaşadıkları maceralar hakkında kitaplar yazılmıştı. Pitt ve Austin'in yolları nadiren karşılaşsa da iyi arkadaş olmuşlardı ve sık sık birlikte dalmaya giderlerdi.</p>

  <p>Austin, Pitt'in elini sıktı. “Siz ikiniz öğle yemeği için ne zaman boş olacaksınız, böylece en son maceralarınızı duyabiliriz?”</p>

  <p>“Korkarım birkaç hafta için bu mümkün değil. Bir saat içinde Andrews Hava Üssü'nden yola çıkıyoruz.”</p>

  <p>“Yolculuk nereye?” diye sordu Zavala.</p>

  <p>“Amiralin bize yüklediği bir proje için Antarktika'ya gidiyoruz,” diye cevap verdi Giordino.</p>

  <p>“Testis çoraplarınızı aldınız mı?” diye sordu Zavala gözlerinde bir parıltıyla.</p>

  <p>Giordino sırıttı. “Onsuz evden çıkmam zaten.”</p>

  <p>“Ya sen ve Joe?” diye sordu Pitt.</p>

  <p>“Bizim için aklında ne olduğunu görmek üzere amiralle buluşacağız.”</p>

  <p>“Umarım tropik sulara gidersiniz.”</p>

  <p>Austin güldü. “Ben de öyle.”</p>

  <p>“Geri döndüğünde beni ara,” dedi Pitt. “Benim evimde hep birlikte akşam yemeği yeriz.”</p>

  <p>“Arayacağım,” dedi Austin. “Araba koleksiyonunu görmek her zaman bir zevk olmuştur benim için.”</p>

  <p>Bir sonraki asansör geldi ve kapıları açıldı. Pitt ve Giordino içeri girip onlara döndüler. “Hoşça kalın çocuklar,” dedi Giordino. “Nereye gidiyorsanız şans sizinle olsun.” Sonra kapılar kapandı ve gittiler.</p>

  <p>“Dirk ve Al’ı ilk kez topallamadan yürürken, kansız ve bandajsız görüyorum,” dedi Austin.</p>

  <p>Zavala gözlerini yuvalarında döndürdü. “Bana NUMA için çalışmanın tehlikeli olabildiğini hatırlattığın için teşekkür ederim.”</p>

  <p>“Neden NUMA'nın bu kadar cömert sağlık yardımı var sanıyorsun?” Austin bunları geniş bekleme odasına girerlerken söylüyordu. Odanın duvarları amiralin başkanlar ve dünya çapında tanınmış politika, sanat ve bilim adamlarıyla arkadaşlık ederken çekilmiş fotoğraflarıyla doluydu. Resepsiyon görevlisi doğruca içeri girmelerini söyledi.</p>

  <p>Sandecker batık bir konfederasyon gemisinden çıkarılan ambar kapısından yapılmış olan geniş bir masanın arkasında rahatça oturuyordu. Jilet gibi ütülü kömür grisi pantolonu ve göğüs cebinde altın rengi bir çapanın işlenmiş olduğu denizci mavisi pahalı kazağıyla Sandecker'in sporcu imajını tamamlamak için yalnızca bir kaskete ihtiyacı vardı. Ama Sandecker yat klubü idarecisi değildi. Donanmada geçirdiği madalyalarla dolu otuz yılın getirdiği doğal otoriteyi yansıtıyordu ve sıfırdan başlayarak kurduğu denizcilik imparatorluğunun başı olarak bazen çok yıpratıcı olabilen işiyle tavlanıyordu. Washington'in eski kurtları Sandecker'in hükmeden varlığının bir odaya girip hiçbir şey söylemeden işbaşında olduğunun bilinmesini sağlayan general ve bakan George C. Marshall'a benzediğini söylüyorlardı. İriyarı generalle kıyaslandığında Sandecker kısa boylu ve günlük beş millik koşusu ve katı egzersiz rejimi sayesinde zayıftı.</p>

  <p>Sanki bacaklarının yerinde çelik yaylar varmış gibi ayağa fırlayıp iki adamı karşılamak üzere masanın etrafından dolaştı.</p>

  <p>'Kurt! Joe! Sizi görmek ne kadar güzel,” dedi coşkulu bir şekilde. Ellerini kemiklerini kıracakmış gibi sıktı. “İyi görünüyorsunuz. İkinizin de toplantıya gelebilmesine sevindim.”</p>

  <p>Sandecker her zamanki gibi zinde ve altmış beş yaşından çok daha genç görünüyordu. Ateşli kızıl rengi saçıyla uyum sağladığı Van Dyke sakalının keskin kenarları lazerle düzeltilmiş gibiydi.</p>

  <p>Austin tek kaşını kaldırdı. O ve Joe'nun geleceğinden hiç kuşku yoktu. NUMA'nın iddialı kurucusu ve idarecisi hayırı cevap olarak kabul etmezdi.</p>

  <p>Austin keyifsiz bir şekilde güldü. “Teşekkürler, amiral. Joe ve ben hızlı iyileşenlerdeniz.”</p>

  <p>“Elbette öylesiniz.” diye cevap verdi Sandecker. “Hızlı iyileşme NUMA'da çalışabilmek için gerekli ön şarttır. Bana inanmazsanız Pitt ve Giordino'ya sorun.”</p>

  <p>Austin ürkütücü olan şeyin Sandecker'in yarı ciddi olması olduğunu biliyordu. Daha da korkutucu olanı Austin ve Zavala'nın yeni bir görev almaya çok hevesli olmalarıydı.</p>

  <p>“Bir dahaki sefere onu gördüğümde tekila içerken yaralarımızı karşılaştıracağım efendim.”</p>

  <p>Zavala biraz eğlenme fırsatını kaçıramazdı. İfadesiz bir yüzle, “Bizim gibi iki yatalağın NUMA'ya pek fazla yararı olamaz,” dedi.</p>

  <p>Sandecker gülerek Zavala'nın sırtına bir şaplak indirdi. “Senin espri yeteneğine her zaman hayran olmuşumdur. Anladığım kadarıyla genç kadınların eşliğinde gecelerini geçirdiğin gece klüplerinde komedyen olabilirsin. Galiba iyileşmene yardımcı oluyorlar?”</p>

  <p>“Özel görev hemşireleri mi?” diye sordu Zavala yüzünde melek gibi bir ifadeyle.</p>

  <p>“Dediğim gibi Joe, işini biliyorsun. Şaka bir yana, şeyin nasıl, ee, arka tarafın?”</p>

  <p>“Maraton koşmaya pek hazır değilim, ama bastonumu birkaç gün önce attım efendim.”</p>

  <p>“Bunu duyduğuma sevindim. Diğerlerine katılmadan önce Nereus olayı için ikinizi de kutlarım. Raporları okudum. İş iyi yapılmış.”</p>

  <p>”Teşekkürler,” dedi Austin. “Övgünün çoğunu Kaptan Phelan hak ediyor. Çok geç doğmuş. Elinde palayla, Barbar korsanları kovalamak ona çok yakışırdı. Korkarım gemisini berbat ettik.”</p>

  <p>Sandecker soğuk mavi gözlerini Austin'e dikti. “Bazı şeyler yapılmalı Austin. Dün kaptanla konuştum. Gemi Yucatan'da işlerini bitiriyor. Kendini iyi hissediyor ve Nereus'un gemi şeklini ve yine Bristol tarzını aldığını söylüyor.” Sandecker sağlam bir gemiyi tarif etmek için eski bir terimi kullanıyordu. “Gemisini kurtardığınız için size bir kez daha teşekkür etmemi istedi. Peki, ikiniz de işe dönmeye hazır mısınız?”</p>

  <p>Zavala elini selam verircesine başına götürdü. “Gemi şeklinde ve Bristol tarzındayız,” dedi sırıtarak.</p>

  <p>Kapı hafifçe çalındı ve koyu renk lambrili duvardaki yan kapı açıldı. Dev bir adam başını kapının pervazına vurmamak için eğilerek içeri girdi. İki metrelik boyuyla Paul Trout NUMA Özel Görevler Ekibi'nde derin okyanus jeologu yerine NBA basketbol takımında basketbolcu olsa daha rahat edecekmiş gibi görünüyordu. Aslında parlak zekâsından çok boyuyla ilgilenen pek çok üniversite ona burs teklif etmişti.</p>

  <p>Trout, New England atalarına yakışır şekilde çok az konuşurdu, ama Yankee suskunluğu sesindeki mutluluğu gizleyemiyordu. “Merhaba çocuklar. Geri döndüğünüzü görmek çok güzel. Sizi buralarda görmeyi özledik.” Sandecker'a dönerek, “Biz hazırız, amiralim,” dedi.</p>

  <p>“Harika. Şu anda açıklamalarla zaman kaybetmeyeceğim baylar. Bu toplantının amacı kısa süre içinde son derece açık hale gelecek.” Sandecker odasına bağlı olan geniş ve rahat konferans salonuna giden yolda önderlik etti.</p>

  <p>Austin büyük bir şeylerin olacağını hemen anlamıştı. Uzun maun masanın bir başında oturan zayıf, dar omuzlu adam Komutan Rudi Gunn'dı. Gunn, NUMA'nın müdür yardımcısı ve lojistik ustasıydı. Onun yanında 1960'lardan kalma görünüşlü ve bilgisayar dahisi Hiram Yaeger oturuyordu. NUMA ekibinin karşısında seçkin görünümlü yaşlıca bir adam vardı. Kemikli profili ve dikenimsi beyaz bıyıkları çoğunlukla yüksekten atan İngiliz subaylarını canlandıran film aktörü C. Aubrey Smith'i hatırlatıyordu. Onun yanında oturan genç adam kel olma yolundaydı ve tıknazdı, alt çenesi kavga etmeye hazır gibi ileri çıkıktı.</p>

  <p>Austin, Gunn ve Yaeger'i başıyla selamladı. Bakışları suyun üstünde seken bir taş gibi diğer adamları atladıktan sonra masanın uzak köşesinde oturan kadının üzerine odaklandı. Sarı saçları sıkıca örülmüştü, ki bu da dumanlı gri gözlerini ve çıkık elmacık kemiklerini vurguluyordu. Austin yanına gidip elini uzattı.</p>

  <p>“Dr. Kirov, bu ne sürpriz,” dedi içtenlikle. “Sizi görmek çok güzel.”</p>

  <p>Nina yumuşak bal rengi tenini göze çarpar hale getiren menekşe tonlarında bir döpiyes takım giymişti. Austin zihninin gerilerinde erkeklerin ne kadar aptal olduklarını düşünüyordu. Nina'yı ilk gördüğünde çok az giyinik bir denizkızı olarak çok güzeldi. Şimdiyse tamamen giyinikken, gizli hatları ve çizgileri vücuduna sıkıca uyan ipek elbiseyle belirginleşirken tam anlamıyla baş döndürücüydü.</p>

  <p>Ağzı büyüleyici bir gülümsemeyle genişledi. “Sizi görmek de çok güzel Bay Austin. Kendinizi nasıl hissediyorsunuz?”</p>

  <p>“Şu anda harika,” diye cevap verdi. Nazik sohbetin resmiyeti sessiz gücünü maskeliyemiyordu. Birbirlerinin ellerini gerekenden birkaç saniye fazla tuttular, ta ki Sandecker abartılı bir şekilde boğazını temizleyerek büyüyü bozana dek. Austin döndüğünde NUMA meslektaşlarının yüzündeki şaşkın ifadeyi gördü ve yüzü kızardı. Kızlardan nefret eden arkadaşları tarafından yakalanan nemli gözlü bir okul çocuğu gibi davrandığını fark etti.</p>

  <p>Sandecker tanıştırma faslına geçti. Yaşlı adam Dünya Arkeolojik Konseyi adındaki organizasyonun üst düzey yöneticisi olan J. Prescott Danvers'di. Diğer yabancı Doğu Asya Vakfından Jack Quinn'di. Sandecker saatine baktı. “Formaliteleri bitirdiğimize göre artık işimize bakabilir miyiz? Hiram?”</p>

  <p>Yaeger'in parmakları Macintosh Powerbook'unun klavyesinde dolaşırken Austin, Trout'un yanına oturdu. Trout'un görünüşü her zamanki gibi kusursuzdu. Açık kahverengi saçları Jazz Çağı sırasında moda olduğu gibi ortadan ikiye ayrılmış ve şakaklardan geriye doğru taranmıştı. Oxford mavisi poplin takım giyiyordu ve geniş, renkli desenli bir papyon ona eşlik ediyordu. Erkek giyimindeki doğru seçiminin aksine Trout iş çizmelerinden çok hoşlanıyordu. Bazıları balıkçı babasına saygısını gösterme yolu olduğunu düşünüyordu. Aslında pek çok bilim adamının bu çizmeleri giydiği Woods Hole Oşinografi Enstitüsü'nde kazandığı bir alışkanlıktı bu.</p>

  <p>Cape Cod balıkçısının oğlu olan Trout çocukluk döneminin büyük bir bölümünü dünyaca ünlü kurumlarda oyalanarak geçirmiş ve okyanusun böylesine büyülediği bir gençle arkadaşlık eden bilim adamları ona hafta sonu ve yaz ayları için iş teklif etmişlerdi. Denize karşı olan sevgisi kendisini derin okyanus jeolojisi alanında uzmanlaşmış olan ve aynı derecede ünlü olan Scripps Oşinografi Enstitüsü'ne götürmüştü.</p>

  <p>“Gamay'la birlikte Yucatan'da olduğunu sanıyordum,” dedi Austin. Trout'u yanında karısı olmadan görmek olağandışı bir şeydi. Scripps'de deniz biyolojisi alanında doktora yaparken tanışmışlar ve mezuniyetten sonra evlenmişlerdi. Lise günlerinden kalma eski arkadaşı Rudi Gunn, Amiral Sandecker tarafından oluşturulan özel ekibin bir üyesi olması için Paul’u ikna etmişti. Paul bu teklifi kabul etmişti, ama bir şartla, karısı da kendisiyle birlikte gelecekti. İki tane kaliteli insanı kazandığını gören Sandecker memnuniyetle kabul etmişti.</p>

  <p>Trout'un çenesi sürekli olarak derin düşüncelere dalmış gibi görünüyordu. Âdeti olduğu üzere başı önünde konuşuyordu ve kontak lens takmasına rağmen sanki gözlük takıyormuş gibi yukarı doğru bakıyordu.</p>

  <p>Genizden ve Cape Cod yerlilerine has yayvan A'larla konuşan Trout, “Haftalardır Mexico City'deki ulusal antropoloji müzesindeki bir üst düzey yetkiliyle randevu ayarlamaya çalışıyordu. Adam tarihi değiştiremedi, bu yüzden ben ikimiz için buradayım,” dedi.</p>

  <p>Sandecker, Yaeger'in bilgisayarına bağlı geniş bir projeksiyon ekranının önünde yer almıştı. Yaeger'a işaret etti ve bir saniye sonra kuzeybatı Afrika haritası ekranda belirdi. Sandecker, Fas'ı gösterip yanmamış Managua purosuyla yanıp sönen kırmızı oku işaret ederek. “Bu odadaki herkes Dr. Kirov'a yapılan saldırının ve gezi ekibinin ortadan kayboluşundan haberdar,” dedi. Austin ve Zavala'ya döndü. “Kurt, sen ve Zavala iyileşirken iki gezi ekibinin daha kaybolduğu rapor edildi.”</p>

  <p>İpucunu alan Yaeger dünya haritasını ekrana getirdi. Yanıp sönen üç kırmızı oku gösterdi. “Bay Quinn'in organizasyonu burada Çin'de bir grup kaybetti. İki bilim adamı ve yardımcıları Hindistan'dan kayboldu. Bu da Fas.”</p>

  <p>Teşekkürler Hiram,” dedi Sandecker. “Dr. Danvers, bize organizasyonunuzdan biraz söz edebilir misiniz?”</p>

  <p>“Memnuniyetle,” dedi Danvers ayağa kalkarak. Kibar konuşmasında hâlâ, okuduğu İngiliz ilkokulundan kalma izler seziliyordu. “Washington'daki Dünya Arkeoloji Konseyi, dünya arkeoloji topluluğuyla ilgili bilgilere ait takas dairesidir. Dünya çapında her an düzinelerce proje uygulamaya konmakta,” dedi haritayı işaret ederek. “Bunlar vakıflar, üniversiteler, hükümet kuruluşları ya da bu üçünün kombinasyonu tarafından destekleniyor. Bizim işimiz bütün bu bilgileri alıp ihtiyaç duyulduğunda kontrollü miktarlarda onlara geri göndermektir.”</p>

  <p>“Belki bize spesifik bir örnek verebilirsiniz,” dedi Sandecker.</p>

  <p>Danvers bir an düşündü. “Üyelerimizden biri, bu örnekte üniversite oluyor, kısa bir süre önce Özbekistan'da bir çalışma yapmak istedi. Bilgisayar bankamıza yapılan tek bir müracaatla bu ülkede geçmişte yapılan, halihazırda yapılmakta olan ve gelecekte yapılacak olan çalışmaları söyleyebilir, yakın dönemlerde basılmış bütün makaleleri, referans kitaplarının kaynakçalarını ve sahadaki uzmanların isimlerini sağlayabiliriz. Haritalarımız ve çizimlerimiz, yerel politikacılar, işçi kaynakları, ulaşım, yol şartları, hava, vs. gibi pratik konularda bilgi edinebiliriz.”</p>

  <p>Sandecker söze karıştı. “Ortadan kaybolan gezi ekiplerinin kaydı da bulunur mu sizde?”</p>

  <p>“Şey...” Danvers kalın kaşlarını çattı. “Tam anlamıyla değil. Malzemeyi sağlamak çeşitli üyelerimize bağlı. Dediğim gibi, biz toplayıp dağıtıyoruz. Malzemelerimiz çoğunlukla akademiktir. Özbekistan örneğinde, üniversite bize bildirmezse ortadan kaybolmayla ilgili bir bilgi olmaz. Belki belirli bir bölgenin tehlikeli olabildiğine dair uyarı yapılabilir. Diğer taraftan, bilgi var olabilir, veribankasına yayılmış olarak bulunabilir, ama hepsini bir araya getirmek söz konusu olacaktır ki bu muazzam bir iş demektir.”</p>

  <p>“Anlıyorum,” dedi Sandecker. “Hiram, bize bu konuda yardımcı olabilir misin?”</p>

  <p>Yaeger bilgisayarına dokundu. Birbiri ardına, yanıp sönen kırmızı oklar çeşitli kıtalarda belirmeye başladı. Üç haritaya bir düzine kadar yeni alan eklemişti.</p>

  <p>“Bunlar son on yılda ortadan kaybolan geziler.” dedi.</p>

  <p>Danvers'in burun delikleri kötü bir koku alıyormuş gibi kabardı.</p>

  <p>“Olanaksız.” dedi. “Böyle saçma bir varsayımda bulunmak için bilgiyi nereden aldınız?”</p>

  <p>Yaeger kayıtsızca omuz silkti. “Sizin organizasyonunuza ait dosyalardan.”</p>

  <p>“Bu olamaz.” dedi Danvers. “Veri tabanımıza girmek için WAC üyesi olmanız gerekli. Ve bilgilerin çoğu ayrıcalıklıdır. Üyeler bile bir dosyadan diğerine geçemezler. Kendilerine kod adı verildikten sonra silinmeleri gerekir.”</p>

  <p>Yaeger onun elektronik bebekleri gerçekte koşabilirken birilerinin onların zorlukla yürüyebildiğini iddia edişini ilk kez duyuyor değildi. Uzun süre önce tartışmamayı öğrenmişti. Yalnızca gülümsedi.</p>

  <p>Haritada keyifle yanıp sönen oklara bakan Sandecker, “Sanırım bunun bir tesadüfün ötesine geçtiğini hepimiz kabul ediyoruz,” dedi.</p>

  <p>Danvers veri tabanının Hair müzikalinde oynuyormuş gibi duran birisi tarafından ihlal edildiğine hâlâ inanamıyordu. “Eh, gerçeğin de ötesinde,” dedi vakarını korumak için elinden geleni yaparak.</p>

  <p>“İçten özürlerimi kabul edin Bay Danvers,” dedi Sandecker. “Fas olayını ilk duyduğumda Hiram'dan benzeri olayları basın raporlarında taramasını ve mevcut olan diğer bilgilerle karşılaştırmasını ben istemiştim. Sanal ortamda hırsızlık yapmak için sizin organizasyonunuzu seçmesi WAC'in önemini gösteriyor. Bununla birlikte, korkarım ki haberler daha da kötü.”</p>

  <p>Yaeger ipucunu alarak. “Kayda değer yayınlardaki arkeolojik hikâyeleri tarayıp sizin dosyalarınızla karşılaştırdım, sonra sapı samandan ayırarak araştırmayı damıttım. Son beş yıl kolaydı. İnsanların bilgisayar kullanmaya başlamadığı dönemlere gittikçe iş zorlaşıyordu. Bu araştırma henüz tamamlanmadı, ama elimdekiler belgelenmiş durumda. Ölülerin bulunmadığı veya doğal felaketlerle ortadan kalkan gezileri sildim.”</p>

  <p>Fareyi tıklattı. Danvers yutkundu. Harita Times Square neon ışıkları gibi aydınlanmıştı. Düzinelerce küçük kırmızı ok her kıtada yanıyordu.</p>

  <p>Quinn'in tepkisi öfke doluydu. “Bu delilik,” dedi. “Uğraştığımız şey Indiana Jones'u ilgilendiren bir şey değil Tanrı aşkına! Arkeolojik kazılar kimsenin haberi olmadan yeryüzünden kaybolmaz.”</p>

  <p>Sandecker sakin bir şekilde konuştu. “Bu iyi bir nokta Bay Quinn. Biz de ortadan kaybolan gezi sayısıyla şaşkına döndük. Halk bu olaylara karşı kayıtsız değil, ama olaylar onlarca yıla yayılmış durumda ve bir zamanlar araştırmacıların halkın gözünden yıllarca, hatta bazen sonsuza dek, kaybolmasına oldukça sık rastlanıyordu. Korkusuz Stanley peşinden gitmeseydi Dr. Livingstone'a ne olduğunu öğrenebilir miydik?”</p>

  <p>“Ama ya haberler?” dedi Quinn.</p>

  <p>Sandecker, “Hiram'ın bana yaptığı açıklamalardan çıkardığım kadarıyla, ara sıra New York Times gibi kaynağı olan birisi arşivine dalıyor ve benzeri bir olay buluyor, daha yakında olan olayla bunu karşılaştırıyor. Halkın ilgisini çektiğinde tıpkı 1936'da National Geographie gezisinin Sardunya'da kaybolduğu zamanki gibi, olay basit bir şekilde haydutlara ya da talihsizliğe atfediliyor. Bunların yüzdesini de görmezden gelemeyiz. Örneğin, seller ve volkanlar.” Durakladı. “Beni rahatsız eden şey şu ki eğilim artış gösteriyor.”</p>

  <p>Hâlâ ikna olmamış durumdaki Austin dirsekleri üzerinde öne doğru eğilmiş dikkatle haritaya bakıyordu. “Günümüzde iletişim Stanley'in zamanında olduğundan çok daha ileri,” dedi. “Bunun bu ortadan kayboluşlarla bir ilgisi olabilir mi?”</p>

  <p>“Denkleme bu faktörü de koydum Kurt,” dedi Yaeger. “Eğri hâlâ yukarıyı gösteriyor.”</p>

  <p>Rudi Gunn kemik çerçeveli gözlüklerini çıkarıp düşünceli bir şekilde kulağa takılan kısmını kurcaladı. “Bana gördüğüm bir filmi hatırlatıyor bunlar,” dedi. “Birisi Avrupa'nın Büyük Şeflerini Öldürüyor.”</p>

  <p>“Yalnızca bu olayda öldürülenler şef değil ve olaylar tek bir kıtayla sınırlı değil,” dedi Sandecker. “Eğer Dr. Kirov'un deneyimi bir göstergeyse birisi dünyanın büyük arkeologlarını öldürüyor.”</p>

  <p>Danvers koltuğuna sırtını yasladı. Pembe yüzü artık bir hamur kadar beyazdı. “Sevgili Tanrım,” dedi boğuk bir fısıltıyla. “Neler oluyor?”</p>

  <p>“Gerçekten ne oluyor?” dedi Sandecker herkesin yüzüne tek tek bakarak. “Hiram'dan bu olaylardaki benzer noktaları belirlemesini istedim. Görünürde bir şey yoktu. Geziler birbirinden son derece farklıydı.</p>

  <p>Büyüklükleri üç kişiden yirmi kişiye kadar değişiyordu ve dünyanın her yerinde olabiliyordu. Geniş bir alana yayılan gruplar ya da bireyler tarafından destekleniyordu. Ama bazı ortak noktalar da vardı. Polisin çalışma tarzı dediği şey Fas'tan önceki bütün olaylarda aynıydı. Gezi grupları birden ortadan kayboluyordu. Dr. Kirov'un deneyimi travmatikti, ama eğer benzeri olayları önleyebilirse uzun vadede beklenmedik bir şans olabilir. Artık biliyoruz ki bu gezi grupları birdenbire havaya uçmadı. Eğitimli katillerin oluşturduğu ekipler tarafından ortadan kaldırıldılar.”</p>

  <p>“Thugee,” dedi Gunn sessizce.</p>

  <p>“Bu ne demek?” diye sordu Quinn.</p>

  <p>“Bizdeki haydut sözcüğünün geldiği yer. Hint dilinde 'hırsız' anlamına geliyor, Hindistan Kali kültünün takipçilerine verdikleri ad bu. Bir kervana giriyorlar, insanları gece boğuyorlar, cesetlerini saklıyorlar ve eşyalarını çalıyorlar. İngilizler bu kültü 1800'lerde dağıttılar ve büyük ölçüde ortadan kalktılar. En son ortadan kaybolmalardan biri Hindistan'da gerçekleşmişti.”</p>

  <p>Gunn'ı tanıyan hiç kimse esrarlı bilgiler vermesine şaşırmazdı. Kısa boylu, zayıf Gunn tam bir dahiydi. Denizcilik Akademisi'nden birincilikle mezun olan eski deniz kuvvetleri yarbayı Donanma Bölümü'ndeki üst düzey işin tadını çıkarabilirdi. Kimya, finans ve oşinografide dereceler almış, ama sualtı bilimini savaş sanatına tercih etmişti. Sandecker'in şef yardımcısı olarak denizaltılarda hizmet etmişti ve amiral NUMA'yı kurmak için donanmadan istifa ettiğinde Gunn da onu takip etmişti. Raporları ve araştırmaları derlerken etrafındaki yüzlerce kitaptaki her türlü bilgiyi özümlemişti.</p>

  <p>“Onları kontrol ettim,” dedi Yaeger. “Ninja ve hashshashin'leri de. Haklısınız, benzerlikler var.”</p>

  <p>Sandecker bu öneriyi hemen geri çevirmedi. “Gizli katiller topluluğu fikri kesinlikle ilginç,” dedi. “Ben diğer ortak unsuru açıklarken onu şimdilik bir kenara koyalım. Belgelenebildiği kadarıyla geçen yıllarda yok edilen bütün gezi gruplarının Kolomb öncesi sanat eserlerini mümkün olmayan yerlerde buldukları rapor ediliyor.” Etkinin çarpıcı olması için durakladı. “Ve Hiram'ın bulgularına göre hepsinin fonu bir dereceye kadar Time-Quest tarafından sağlanmış. Bu organizasyon hakkında bir şey bilen var mı?”</p>

  <p>'Tabii,” dedi Quinn. “Bizim vakfımız onu pek çok kez kullandı. Bildiğim kadarıyla son derece saygıdeğer bir kuruluş. Bütün arkeolojik dergilerde ilanlarını görebilirsiniz. Araştırma parası konusunda son derece cömert oldukları biliniyor. Eğer isterlerse gezinize para sağlarlar. Daha da iyisi, gönüllüler yollarlar, kazı işinin zevki için para ödeyen gönüllüler. Bazı çevreyle ilgili ve emekliler kuruluşlarıyla bağlantıları var. Söylediğim gibi dürüst bir kuruluş.”</p>

  <p>Danvers derin bir uykudan uyanmış gibiydi. “Evet, katılıyorum. Müşterilerimizin birçoğu Time-Quest'i kullandı. Eğer bunun bir yararı olacaksa onlarla ilgili bir dosyamız var.”</p>

  <p>“Onları zaten kontrol ettim,” dedi Yaeger. “Başka kaynaklardan da bilgi aldım. Kâr amaçlı olmayan kuruluş rehberleri, bunları düzenleyen devlet ve federal kurumlar. Banka beyanları. İnternet. Etkileyici bir web siteleri var. San Antonio'da ana merkezleri var. Yönetim kurulu üyeleri ülke çapında bilinen insanlar.”</p>

  <p>Austin kaşlarını çattı. “İyi niyetli insanlar iyi bir davaya hizmet ettiklerini düşünerek aşırı sağ ve sol gruplardan organize suçlara kadar her şeye isimlerini bilmeden ödünç verebiliyorlar.”</p>

  <p>“Çok iyi ifade ettin Kurt,” diye ona katıldı Sandecker. “Hiram, Time-Quest'in aşırı uçlardan birinin paravanı olduğunu gösteren bir şey var mı?”</p>

  <p>Yaeger başını salladı. “Bütün veriler Time-Quest'in temiz olduğunu söylüyor.”</p>

  <p>'Yani sıradışı bir şey bulamadın?” diye ısrar etti Sandecker. Hiçbir şeyi kaçırmayan kulakları Yaeger'in ses tonunda bir gariplik seziyordu.</p>

  <p>“Bunu demek istemedim amiral. Büyük organizasyonlar hakkında tonlarca bilgi vardır, ama çoğu size gerçekte bir şey söylemeyen basın bülteni şişirmeleridir. Bunun dışına çıkmak istediğimde bir şey elde edemedim.”</p>

  <p>“Girişi mi engelliyorlar?”</p>

  <p>“Önemli olan da bu. Pek engelliyorlar sayılmaz. Daha karmaşık. Girişi engelledikleri zaman sanki bir odaya girmek için anahtarınız yokmuş gibidir. Anahtarı buldum, odaya girdim, karanlıktı ve lambanın düğmesini yakamadım.”</p>

  <p>“Eğer senin elektronik tazıların izi takip edemediyse gerçekten karmaşık olmalı. Ama çalışmaların bize bir şeyler anlatıyor. Gizleyecek bir şeyi olmasa organizasyon lambalarını kapatmazdı.”</p>

  <p>Konuşmalar boyunca sessizce oturan Nina birden, “Gonzalez,” dedi.</p>

  <p>“Pardon?” dedi Sandecker.</p>

  <p>“Yarbay Gunn'ın thugge'ler hakkında anlattıklarını düşünüp duruyordum. Gezi grubumuzda Gonzalez adında bir adam vardı. Bay Austin ve Bay Zavala'ya ondan söz ettim. Time-Quest aracılığıyla gelmişti. O... o biraz garipti.”</p>

  <p>“Ne bakımdan Dr. Kirov?”</p>

  <p>“Söylemesi zor. Korkunç derecede yılışıktı. Her zaman etrafındaydı, omzumun üzerinden yaptıklarıma bakıyordu. Ne zaman birisi geçmişi hakkında bir şey sorsa hep aynı hikâyeyi anlatıyordu. Hiç değişmiyordu. Ayrıntılar için bastırdığınızda çekingen davranıyordu. Örneğin, son gün konuştuğu yabancının kim olduğunu sordum.” Durakladı, düşünceli bir şekilde kaşlarını çattı. “Sanırım bunun saldırıyla bir ilgisi vardı.”</p>

  <p>“Olayı raporunuzda okudum,” dedi Sandecker. “Bu Gonzalez diğerleriyle birlikte öldürüldü mü?”</p>

  <p>“Sanırım. Pek çok karışıklık vardı. O da herkesle birlikte yok oldu, bu yüzden...”</p>

  <p>“Kazıdan çıkarılan cesetlerin kimliğini kontrol edeceğiz ye eğer orada değilse Hiram onun izini sürer.”</p>

  <p>“Bir sorum var.” dedi Austin. “Time-Quest son yıllarda kaybolan bütün gezi gruplarıyla bağlantılı, ama gezilerinden hiçbirinin son derece güvenli bir şekilde sona erdiği olmamış mı?”</p>

  <p>“Buna ben cevap vereyim,” dedi Sandecker. “Evet. En önemli yaralanmaların güneş çarpması olduğu pek çok gezi var. Tekrar ediyorum, ortadan kaybolanlar sıradışı bulgusu olanlar ya da daha spesifik örneklerden söz edersek Kolomb öncesi bağlantıya dair kanıt bulanlardı. Bundan ne çıkarıyorsunuz Dr. Danvers?”</p>

  <p>“Arkeolojik topluluk böylesi bir iddiayı büyük bir şüphecilikle irdeleyecektir.” diye cevap verdi Danvers. “Ama cinayetlere nasıl neden olduklarını söylemeye gelince, eh, bu konuda ne diyeceğimi bilmiyorum. Kesinlikle bir dizi rastlantı olamaz.”</p>

  <p>Nina başını salladı. “Tıpkı benim bulduğum Kolomb öncesi sanat eserinin tahrip edilmesinin bir tesadüf olamayacağı gibi. Ve onun varlığına dair kanıtın üniversitenin veri tabanından bilinmesi gibi.” Yaeger'a döndü. “Bu nasıl olabilir?”</p>

  <p>Yaeger omuz silkti. “Nasıl yapacağını biliyorsan hiç zor değil.”</p>

  <p>Sandecker tekrar saatine baktı. “Şimdilik burada yapabileceklerimiz bu kadar. Geldiğiniz için teşekkürler beyler ve Dr. Kirov. Sonraki adımımız hakkında konuşacağız ve sizi gelişmelerden haberdar edeceğiz.”</p>

  <p>Toplantı dağılırken Kurt, Nina'nın yanına gitti.</p>

  <p>'Washington civarında mı kalıyorsun?”</p>

  <p>“Korkarım hayır,” dedi. “Yeni bir projeye başlamak için hemen ayrılıyorum.”</p>

  <p>“Eh...”</p>

  <p>“Hiç bilemezsin, bir gün birlikte çalışabiliriz.”</p>

  <p>Austin, Nina'nın saçlarından gelen hafif lavanta kokusunu içine çekti ve birlikte ne kadar iş tamamlayabileceklerini merak etti. “Belki.”</p>

  <p>Zavala yanlarına geldi. “Konuşmanızı kestiğim için özür dilerim. Sandecker bizi ofisinde istiyor.”</p>

  <p>Austin. Nina'ya isteksizce hoşça kal dedi. Amiralin yuvasına doğru diğerlerini takip ederek en rahat koltuklardan birine yerleşti. Sandecker masasının arkasındaydı. Döner koltuğunda öne doğru eğildi ve sonunda yakabildiği dev purosundan derin bir nefes çekti. Tartışmayı başlatmak üzereyken gözleri aynı türde puro içen Zavala'ya takıldı. Bilinen dünyada Sandecker'in farkında olmadığı çok az şey vardı, ama hayatındaki en uzun süreli ve en rahatsız edici esrarlardan biri masasındaki puro kutusuyla ilgiliydi. Yıllardır Giordino'nun görünmeden kutusundan nasıl puro aldığını anlamaya çalışmıştı.</p>

  <p>Sandecker çelik gibi gözlerini Zavala'ya dikti. “Giordino'yla konuştun mu yakınlarda?” dedi soğuk bir sesle.</p>

  <p>“Asansörde. O ve Pitt, Antarktika projesi için yola çıkıyorlardı,” dedi şirin bir masumiyetle. “NUMA'yla ilgili işler hakkında kısaca konuştuk.”</p>

  <p>Sandecker sessizce boğazını temizledi. Giordino'ya asla teslim olmamıştı ve Zavala'ya da sinirlendiğini ya da şaşırdığını fark etme tatminini vermeyecekti.</p>

  <p>“Bazılarınız alanı okyanus ve altında yatanlar olan bir kurumun neden bir grup çöl hayduduyla uğraştığını merak ediyor olabilir,” dedi. “Birinci neden NUMA'nın dünyanın en iyi istihbarat kapasitesine sahip olmasıdır. Bu kazı alanlarının birçoğuna okyanus ya da denize açılan nehir yoluyla ulaşılıyor, bu yüzden teknik olarak öncelik hakkımız var. Evet, beyler, herhangi bir fikri olan var mı?”</p>

  <p>Puro savaşını ilgiyle izleyen Austin aklını Sandecker'in sorusuna çevirdi. “Bildiklerimizin üstünden bir geçelim.” Konuları parmaklarıyla bir bir sayıyordu. “Ortadan kaybolmalarda bir benzerlik var. İnsanlar birdenbire ortadan kaybolmuyor, iyi organize olan ve donanımlı katiller tarafından öldürülüyor. Geziler saklayacak bir şeyi var gibi görünen Time-Quest adlı kuruluşla bağlantılı.”</p>

  <p>Yaeger araya girdi. “Yalnızca IRS'ten bir şeyler saklıyor olup cinayetlerle bir bağlantısı olmayabilir mi?”</p>

  <p>“Bunu öğrenebiliriz,” dedi Sandecker. “Bu yüzden senin araştırmaya devam etmeni istiyorum. Mümkün olan her ihtimali incele.”</p>

  <p>“Dr. Kirov'a saldıran hovercraft hakkında bir şey bulabildiniz mi?” diye sordu Zavala.</p>

  <p>“Bu konuda nispeten daha şanslıyız,” dedi Yaeger. 'Tarifinize dayanarak üreticiyi İngiliz Griffon Hovercraft Limited olarak sınırladım. Ama sizin tarif ettiğiniz modele uyan pek çok araç yapılmış. Bu tip özellikle ilgi çekici. HYKA tipi adı veriliyor.”</p>

  <p>“Hatırladığım kadarıyla hava yastıklı kara aracı için donanmanın kullandığı bir terimdi bu,” dedi Gunn.</p>

  <p>“Doğru. Ticari modelin gücü arttırılmış yüksek hızlı sahil modeli. Yirmi beş metre uzunluğunda. İki pervane ve dört benzin türbünü, yükle birlikte kırk deniz mili hız yapmasına imkân sağlıyor. Araca .50 kalibrelik makineli tüfek, el bombası fırlatıcısı ve M-60 tipi makineli tüfek monte edilmiş durumda. Amerika Birleşik Devletleri Donanması'nda bunun gibi birkaç tane var.”</p>

  <p>“Neden Dr. Kirov'u durdurmak için silahlarını kullanmadılar?” diye sordu Zavala.</p>

  <p>“Benim tahminimce cesedinin bulunmasından korktular. O zaman bazı sorular olabilirdi. Özel gruplardan herhangi bir sipariş gelmiş mi?” diye Yaeger'a sordu Austin.</p>

  <p>“Yalnızca bir tane. San Antonio'daki bir ekipten.”</p>

  <p>Austin öne doğru eğildi. “Time-Quest'in merkezinin bulunduğu yer burası.”</p>

  <p>“Doğru,” diye cevap verdi Yaeger. “Bir rastlantı olabilir. Hovercraftın sahibi bir petrol keşif şirketi, fakat şirket paravan olabilir. Bağlantılarının olup olmadığının anlaşılması zaman alacak. Bir bağ kurma şansını vermeleri büyük dikkatsizlik.”</p>

  <p>“Pek sayılmaz,” dedi Austin. “Herhangi bir tanık beklemiyorlardı. Dr. Kirov'a yaptıkları saldırıda başarılı olsalardı kimse katiller hakkında bir şey bilemezdi. Nereus'takiler hovercraftı fark etti, ama bir saldırı amacıyla kullanıldığı anlaşılamayacak kadar uzaktaydı.”</p>

  <p>Sandecker, “Kurt haklı Hiram. San Antonio bağlantısını araştırmaya devam etmeni istiyorum. Daha direkt eylem konusunda herhangi bir önerisi olan?”</p>

  <p>“Evet, düşünüyordum da,” dedi Austin. “Belki bize gelmelerini sağlayabiliriz. Bu olaylarda tetiği çeken şey Kolomb öncesi. Bir arkeolojik gezi ayarlasak ve Time-Quest'in Kolomb öncesine dair bir şey bulduğumuzu öğrenmesini sağlasak?”</p>

  <p>“Sonra kurşun geçirmez yeleklerimizi giyer ve neler olacağına bakarız,” dedi Zavala. Diamond Jim Brandy gibi purosundan bir nefes çekti. “Bir sızı. Harika.”</p>

  <p>Sandecker kaşlarını kaldırdı. “Zavala'nın esprisi bir yana, bunu nasıl yapabiliriz? Böyle bir organizasyon haftalar, belki de aylar alır, öyle değil mi Rudi?”</p>

  <p>“Korkarım öyle efendim. Bir araya getirilmesi gereken pek çok şey var.”</p>

  <p>Austin, Gunn'un bu teklifle neden bu kadar eğlendiğini anlamıyordu. “Eğer gerçekten denersek işlemi hızlandırabiliriz,” derken sesinden rahatsızlığı anlaşılıyordu.</p>

  <p>“Sakin ol dostum.” Sandecker tanıdık gülümsemesiyle dişlerini gösteriyordu. “Sen ve Joe iyileşirken Rudi, Hiram ve ben aynı plan üzerinde karar verdik ve işleri harekete geçirdik. Her şey yerli yerinde. Hız ve lojistik rahatlığı yüzünden Güneybatı Amerika'yı seçtik. Yem Amerikan topraklarında bulunan Eski Dünya 'sanat eseri' olacak. Bu bazılarının dikkatini çekecektir. Bu işi NUMA Özel Görevler Ekibi'nin bir görevi olarak düşünün.”</p>

  <p>“Görev kabul edilmiştir,” dedi Austin. “Peki ya Gamay?”</p>

  <p>“Çölde bir deniz biyologunu açıklamak zor olabilir,' dedi amiral. “Onu Yucatan'daki çalışmasından alıkoymanın bir anlamı yok. Ne yapmakta olduğumuzu ona bildireceğiz. Eğer ona ihtiyacımız olursa birkaç saat içinde yardıma gelebilir. Son zamanlarda çok sıkı çalışıyor. Şu anda Cozumel veya Cancun sahillerinde tropik güneşin tadını çıkarıyor olabilir.”</p>

  <p>Zavala purosundan derin bir nefes çekip durmadan bir halka yaptı. “Bazı insanlar çok şanslı,” dedi.</p>
  <hr class="sigil_split_marker" />
</body>
</html>
