<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 class="sigil_not_in_toc">Cancun, Meksika&nbsp;</h2>

  <h2 id="sigil_toc_id_12">Kısım 24</h2>

  <p>Washington'dan kalkan Cancun uçağındaki ruh hali Zavala'nın evindeki buluşma sonrasından beri keyifli bir beklentiye dönüşmüştü. Pilot piste yaklaşırken tatile gelen yolcular berrak yeşil-mavi suyun etrafında yer alan lüks tatil beldelerini görmek için camlara yöneldiler. Muhafazakâr gri takım elbisesi, parlak renkli papyonuyla ve diğer koltukların üstünde yükselen başıyla Paul Trout yüzündeki ciddi ifade olmasa bile mutlu kalabalıktan kolayca ayrılabilirdi. Burnu Yucatan yarım adasının haritasına, düşünceleri Gamay'a gömülmüştü. Ancak uçağın yere inmeye başladığını hissedince dikkatini nerede olduklarına çevirdi.</p>

  <p>Dakikalar sonra uçak yerdeydi. Trout bekleyen otel otobüslerine doğru akın akın ilerleyen kalabalığın arasından yolunu bulup küçük bir charter havayolunun bankosuna doğru gitti. Birkaç dakika sonra ikiz motorlu Beechcraft Baron'un pilotunun yanındaki koltuğa oturmuş kemerlerini bağlıyordu. Tek yolcu oydu. Dört kişilik uçaktaki diğer boşluklar kargo alanına dönüştürülmüştü.</p>

  <p>Beechcraft gökyüzüne doğru yükselirken Trout sessizce NUMA'daki seyahat uzmanlarına teşekkür ediyordu. Çok kısa bir süre içinde uçakta boş bir yer bulup neredeyse hemen ardından chartera binmesini sağlayarak harika bir iş çıkarmışlardı. Küçük uçak Cancun'da eşleri ve çocuklarıyla buluşan bir grup Teksas'lı petrol teknisyenini almak için Campeche'ye gidiyordu.</p>

  <p>Yolculuğun bir saat sürmesinin beklendiğini söylemişti pilot. Otuz yaşlarında iyi İngilizce konuşan ve Cancun'da turist kadınlarla tanışılacak en iyi barları birinci elden bilen konuşkan bir Meksikalıydı. Kısa süre sonra onun sesini motorun homurtusu aldı. Trout, Gamay'la ilgili kaygıları yüzünden Tucson'da kaldıklarında gece uyuyamamıştı. Gözlerini kapadı, bir ara pilot Chichen Itza'nın üstünde olduklarını söylediğinde uyandı. Pilotun işaret ettiği yere dört yönlü piramit tapınağa ve saraya baktı.</p>

  <p>“Ciudad del Carmen'e giden yolun yarısını geçtik,” dedi pilot. Trout başını salladı. Ufka doğru uzanan düz yeşil manzarayla büyülenmişti. Tekrar gözlerini kapadı, bir süre sonra pilot kendisini dürttü. “İşte geminiz.”</p>

  <p>Diğer petrol tankları ve balıkçı teknelerinin arasında limanda demirlemiş olan parlak mavi gövdeli Nereus çok hoş görünüyordu. Trout gemiden ve Gamay'dan ayrılalı yalnızca birkaç gün olduğuna inanamıyordu. Onu da Washington’a gitmeye zorlamış olmayı diliyordu şu anda. Bunu asla kabul etmezdi, diye düşündü; Dr. Chi'yle buluşmayı çok istiyordu.</p>

  <p>Trout, Washington'dan ayrılmadan önce Meksika antropoloji müzesini aramış ve Dr. Chi'nin sekreteriyle konuşmuştu. Kadın profesörün ajandasını kontrol etmiş ve Gamay'la buluşmayı planladığını doğrulamıştı. Profesör zamanının çoğunu “sahada” geçiriyordu ve telefon bulabildiğinde mesaj olup olmadığını kontrol ediyordu, ama ayarlanmış bir randevusu yoktu. Eğer bulunabileceği bir yer varsa o da laboratuvarıydı.</p>

  <p>Pilot iniş izni için beklerken Trout telsizle bir sonraki aracı ayarlayacak olanlara geldiğini bildirmesini istedi. Havaalanında bir dakika bile kaybetmek istemiyordu. Beechcraft pistte durur durmaz Trout elinde çantasıyla fırlayıp omzunun üstünden New England-İspanyol aksanıyla “adiós” ve “gracias” diye bağırdı.</p>

  <p>Polis üniforması ve yansımalı güneş gözlükleriyle tıknaz bir adam havaalanı lobisinde kendisini bekliyordu.</p>

  <p>“Dr. Trout.” dedi adam dişlerini gösterip gülümseyerek. “Adım Çavuş Morales. Meksika federal polisindenim. Federallerden. Rehberiniz olarak size katılmam istendi benden.”</p>

  <p>Trout, Narkotik Şube Müdürlüğü'nü aramıştı. Narkotik Şube Müdürlüğü NUMA'ya geçmişteki bazı iyilikleri için borçluydu Trout Meksika ulusal polisiyle bir bağlantı kurulmasını istediğinde bunu memnuniyetle yaptılar.</p>

  <p>“Sizinle tanıştığıma memnun oldum.” dedi Trout saatine bakarak. “Hazırsanız ben hazırım.”</p>

  <p>“Geç oluyor,” dedi polis. “Yarın gitmeyi tercih eder misiniz diye merak ediyordum.”</p>

  <p>Trout'un cevabı nazikti, ama ciddi kahverengi gözlerindeki kararlılık şüphe götürmezdi. “Size saygım sonsuz çavuş, ama karımı bir an önce aramaya başlamak amacıyla buraya olabildiğince çabuk gelmek için büyük zorluklara katlandım.”</p>

  <p>“Elbette, Señor Trout,” dedi anlayışla başını sallayarak. “Sizi temin ederim bu bir mañana durumu değil. Yalnızca sağduyu. Ben de karınızı bulmayı istiyorum. Ancak kısa bir süre sonra akşam olacak.”</p>

  <p>“Ne kadar süre aydınlık olacak?”</p>

  <p>“Bir, belki iki saat.”</p>

  <p>“Çok iyi, ahbap,” dedi balıkçı argosuyla. “İki saatte çok iş hallederiz.”</p>

  <p>Morales uzun boylu Amerikalıyı durdurmanın bir yolu olmadığını görüyordu.</p>

  <p>“Bueno, Dr. Trout. Helikopter bu tarafta.”</p>

  <p>Bell 206 JetRanger marka helikopter ısınıyor, pervanesi yavaşça dönüyordu. Trout üç kişilik yolcu bölümüne geçerken Morales pilotun yanına oturdu. Saniyeler sonra turbo motor harekete geçti ve kızaklar asfalttan kalktı. Helikopter hava.andı ve iki dakika içinde bin metrenin üstüne çıktı. Suyun üstünde savrulup iç kısımlara doğru ilerleyen tren yolunu takip ederek sahilden içeri doğru uçmaya başladılar.</p>

  <p>Morales sık sık bir haritaya bakarak pilota yön tarif ediyordu. Demiryolundan ayrılıp, dar otoyola sabitlendiler. Helikopter iç kısımlara varana dek saatte 125 mille yüksekliğini sabit tuttu. Yoğun orman orada buradaki köyler ve az sayıdaki kasabayla seyreliyordu. Birkaç asfalt yol vardı. Ara sıra bir Maya harabesinin üstünden geçiyorlardı. Ama manzara büyük çoğunlukla Trout'un Cancun'dan gelirken fark ettiği gibi bozulmamış yeşil düzlükten oluşuyordu.</p>

  <p>Araç biraz daha güneye döndü. Morales yetenekli ve keskin gözlü bir rehberdi, aşağıdaki işaretleri tanıyor ve bu bilgiyi pilota aktarıyordu. Trout endişeyle güneşin gökyüzünde alçalmasını izliyordu.</p>

  <p>“Daha ne kadar var?” diye sordu gizleyemediği bir sabırsızlıkla.</p>

  <p>Morales elini kaldırdı. Haritadaki bir noktayı işaret etti. “Aquí!”</p>

  <p>Pilot öylesine hafif bir şekilde başını salladı ki, Trout onun Morales'i duyup duymadığından emin olamadı. Ta ki, helikopterin hızı kesilip geniş bir daire çizmeye başlayana dek.</p>

  <p>Morales cama yaslanıp aşağıyı işaret etti. Trout gözden kaybolmadan hemen önce aşağıdaki açıklığı ve kaba yapıyı gördü. Helikopter bir kez daha dönüp havada asılı kaldı, sonra alçalmaya başladı. Hedefleri tam altlarındaydı. Trout nereye indiklerini göremiyordu. Ağaç tepeleri yaklaşırken helikopter bir saniye kadar havada asılı kaldı. Pilot birden motoru hızlandırdı ve helikopter ürkmüş bir çekirge gibi bir yana doğru uçmaya başladı.</p>

  <p>Pilot ve Morales İspanyolca bir şeyler konuştular hızla.</p>

  <p>“Ne oldu?” dedi Trout aşağıyı görmeye çabalarken.</p>

  <p>“Yeterli yer yok. Pervanelerin ağaca takılmasından korktu.”</p>

  <p>Trout arkasına yaslanıp kollarını göğsünde kavuşturdu, hayal kırıklığı içinde öfledi. Helikopter bir süre daha ilerledi. Az sonra düz bir yol göründü. Alçalıp bir karartının çimenlik kenarına indi. Dönen pervaneler dururken Trout ve Morales aşağı indi. Yandaki bir patika ormanın içine doğru gidiyordu.</p>

  <p>“Burası Profesör Chi'nin evine gidiyor. Yürümemiz gerekiyor.”</p>

  <p>Trout vakarını kaybetmeden cesurca kendisine yetişmeye çalışan kısa boylu adamla birlikte yürümeye başladı. Sık ağaçlarla dolu ormana girince Trout derin izler olduğunu gördü. Bu izler kısa bir süre önce birbirinden oldukça uzağa yerleştirilmiş ağır tekerleklerle yapılmıştı. Morales yerel polisi aradığını ve etrafa sorular sormalarını istediğini söyledi. Birkaç yerli Chi'yi otobüste gördüğünü ve evine yakın bir yerde indiğini hatırlıyordu. Onu bekleyen bir jip olduğunu da hatırlıyorlardı. Bu uyuyor, diye düşündü Trout. Gamay sahilden içeri jiple gelmişti.</p>

  <p>“Dr. Chi'yi tanıyor musunuz?” diye sordu Morales'e.</p>

  <p>“Si senor. Onunla tanıştım. Bazen müze ona mesaj götürmemi ister. O bir muy paèifico. Bir centilmendir. Benim için hep tortilla pişirmek ister.”</p>

  <p>Ağaçların gölgesi bir yeraltı tüneli gibi karanlık olmaya başlamıştı. Trout gözlerini kısarak dalların arasından güneşi görmeye çalıştı. Yollarını bulmada bir zorlukla karşılaşıp karşılaşmayacaklarını merak ediyordu. Belki Morales haklıydı, sabahı beklemeleri gerekiyordu.</p>

  <p>“Neden Profesör Chi'nin laboratuvarı burada?” diye sordu Trout. “Kasabada ya da köyde olsa daha uygun olmaz mıydı?”</p>

  <p>“Ben de doktora aynı şeyi sordum,” dedi Morales gülümseyerek. “Burada doğduğunu söyledi. 'Köklerim burada,' dedi bana. Ne demek istediğini anlıyor musunuz?”</p>

  <p>Trout, Chi'nin geldiği topraklara bağlılığını çok iyi anlıyordu. Kendi ailesi iki yüz yıldan uzun bir süredir Cape Cod'daydı. Birkaç nesile yayılan ailelerin hepsi ya deniz fenerini idare ederek, Hayat Kurtarma Servisleri'nde cankurtaran olarak ya da balıkçılık yaparak denize bağlı kalmıştı. Gümüş çatılı Trout çiftlik evi iki yüz yaşındaydı, ama yıllar boyunca o kadar iyi bakılmıştı ki, dün inşa edilmiş gibi görünüyordu. Atalarına gururla bağlıydı, ama kendisinin geçmişe olan bağlarının İspanyollar gelmeden önce aynı ülkede yüzyıllardır yaşayan Mayalarınkiyle kıyaslanamayacağını fark etti.</p>

  <p>Yirmi dakika kadar yürüdükten sonra ağaçlar seyreldi ve bir açıklığa çıktılar. Kare şeklindeki beton bina ormanın içinden fırlamış gibiydi, ama bu yalnızca Trout'un her yerden bu kadar uzakta böylesine sağlam görünüşlü bir yapı beklememesinden kaynaklanmıştı.</p>

  <p>'Profesörün laboratuvarı,” dedi Morales. Gidip kapıyı çaldı. Cevap yoktu. “Eve baktıktan sonra buraya geri geliriz,” dedi.</p>

  <p>Sazla kaplı çatısı olan kulübe Trout'un havadan gördüğü kulübelere benziyordu. Trout daha çok basit yapının yanındaki jiple ilgileniyordu. Aceleyle araca koşup kontrol etti. Güneşlikte Chi'nin arazisine nasıl gidileceğini gösteren bir harita ve bir şişe sinek kovucu vardı. Elini yavaşça direksiyona ve kontrol paneline sürerek Gamay'ın kullandığı vücut losyonunun belli belirsiz kokusunu içine çekti.</p>

  <p>Evi araştırdılar ki mobilya yokluğu yüzünden bu yalnızca beş dakika sürdü. Trout toprak yerin ortasında durup etrafına bakındı. İlk bakışta kaçırdığı bir ipucunu yakalamaya çalışıyordu.</p>

  <p>“Jipten buraya kadar geldiğini anlıyoruz.”</p>

  <p>“Bir fikrim var,” dedi Morales. Trout laboratuvar binasını geçip başka bir basit kulübeye geldi. “Burası profesörün garajı. Bakın. Aracı gitmiş.”</p>

  <p>“Bunlar yolda gördüğümüz izler olmalı. Ne kullanıyor?”</p>

  <p>“Büyük bir araba,” dedi Morales. “Bir jip gibi, ama bu kadar.” Ellerini geniş bir şekilde iki yana açtı.</p>

  <p>“Bir HumVee mi?”</p>

  <p>“Si,” dedi parlak bir gülümsemeyle. “HumVee. Birleşik Devletler ordusunun kullandıklarından.”</p>

  <p>Demek ki Hummer'la bir yere gitmişlerdi. Ama nereye?</p>

  <p>“Belki laboratuvarda bir not vardır,” dedi Trout.</p>

  <p>Kerpiç bina, havalandırması çalışmadan bile dışardan daha serindi. Kapısı kilitli değildi ve kolayca içeri girdiler. Trout yüksek teknoloji ekipmanına bakarak bir gün önce karısının yaptığı gibi hayranlıkla başını salladı. Morales saygı dolu bir dikkatle yanında duruyordu, sanki yasak bölgede dolaşırken yakalanmaktan korkuyordu. Genel karışıklık dışında hiçbir şey kurcalanmış gibi görünmüyordu.</p>

  <p>Paul lavaboya doğru eğildi. İki bardak duruyordu.</p>

  <p>“Bir şeyler içmişler gibi görünüyor.”</p>

  <p>Morales çöp sepetini kontrol etti ve Seven-Up kutularını buldu. Trout ellerindekileri birleştirerek Gamay'ın bir süre otoyolda profesörü beklediğini, sonra birlikte buraya gelip meşrubat içtiklerini ve sonra ayrıldıklarını tahmin etti. Buzdolabını kontrol edip iki ölü kekliği buldu. Kuşların temizlenip içlerinin boşaltılması gerekiyordu henüz. Chi her nereye gittiyse kısa süre içinde dönmeyi planlıyor olmalıydı.</p>

  <p>“Yakında gitmiş olabilecekleri bir köy var mı?” diye sordu Trout.</p>

  <p>“Bir kasaba var. si, ama oradaki insanlar profesörü büyük mavi arabası içinde görürlerdi. Nada.”</p>

  <p>Trout duvardaki haritaları inceledi. Bir tanesi kayıp gibiydi. Masanın yanına gidip üzerindeki kâğıtları inceledi. Haritayı bulup deliklerini duvardakilerle eşlemesi bir dakikasını aldı. Chi, Gamay'a göstermek için aşağı indirmiş olabilirdi. Öte yandan haftalardır masanın üstünde duruyor da olabilirdi. Haritayı Morales'e gösterdi.</p>

  <p>“Buranın nerede olduğunu biliyor musun?”</p>

  <p>Polis memuru haritayı inceleyip, “Güneyde Campeche'de. Yüz mil kadar. Belki daha fazla.”</p>

  <p>“Orada ne var?”</p>

  <p>“Hiçbir şey. Orman. Biyosfer rezervlerinin dışında. Kimse gitmez oraya.”</p>

  <p>Trout haritaya vurdu. “Birisi oraya gitmiş. Benim tahminim bu kişinin Dr. Chi olduğu yönünde. Helikopter bizi oraya bir saatte götürebilir.”</p>

  <p>“Üzgünüm señor. Biz helikoptere yürüyene dek karanlık basacak.”</p>

  <p>Morales haklıydı. Ormandan yollarını bulup çıktıkları için şanslıydılar. Helikoptere vardıklarında her yer zifiri karanlıktı. Trout, Gamay'ın bulunduğu yerde bir gece daha geçirmesi düşüncesinden nefret ediyordu. Helikopter yükselirken diğer olasılıklarla kendini rahatlatmaya çalıştı. Chi ve Gamay'ın başka bir yerde olduklarını düşündü. Belki sessiz bir akşam yemeği yiyorlardı. Daha az çekici senaryolar beynine üşüştü. Bir kaza. Bu anlamsızdı. Gamay kazalara eğilimli olan birisi değildi. Çok becerikliydi, hep doğru kararlar verirdi.</p>

  <p>Trout her zaman doğru kararlar veren birinin bile hayatında bir kez olsun hata yaptığını biliyordu. Hata yapma sırasının Gamay'a gelmemiş olmasını umdu.</p>
  <hr class="sigil_split_marker" />
</body>
</html>
