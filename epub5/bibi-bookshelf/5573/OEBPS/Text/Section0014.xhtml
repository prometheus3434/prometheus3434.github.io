<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Kısım 10</h2>

  <p>'Austin denizaltının metal yüzeyine yaslandı ve aracın lomboz gözlerinin kırpılmayan bakışları altında planını açıkladı. Yaralı kalçasını biraz rahatlatmak için deniz kızağının kenarına oturmuş onaylarcasına başını sallıyordu.</p>

  <p>“Klasik Kurt Austin stratejisi, saniyelik bir zamanlamaya, desteksiz varsayımlara ve şansa dayanıyor. Sırtımız denize dönük olduğu sürece deneyelim derim.”</p>

  <p>Kaptan, Zavala'nın sırıtışıyla aynı anda başını sallıyordu. Adam bir dokunuşla yere düşebilirdi, ama sanki arkasında Beşinci Süvari Birliği varmış gibi davranıyordu. Kanlı kol askısından sarkan düello tabancasıyla gümüş saçlı Austin, Errol Flynn filmindeki bir Hollywood korsanını andırıyordu. Phelan eğer böyle olumsuz şartlar altında gemisini savunmak zorunda kalacaksa bu iki delinin kendi tarafında olduğuna memnundu.</p>

  <p>Strateji seansları bitmişti. Denizaltı garajından kıç tarafındaki güverteye açılan kapıdan dışarı süzüldüler. Yüksek bilimsel depo üst yapısının arkasındaki iki portatif konteyner minibüs ekstra laboratuvar alanı olarak kullanmak üzere güverteye bağlanmıştı. Üç adam minibüslerin etrafında yollarını bulup güvertede ilerlediler ve geminin en uçtaki kıç bölümüne, denizaltıyı okyanusa indirip okyanustan çıkarmak için kullanılan kıç tarafındaki A-çerçevesinin dev direklerinin altına geldiler.</p>

  <p>Güverte boş gibiydi, ama Austin uzun süre yalnız kalmayacaklarını biliyordu ve aslında konukları olmasını istiyordu.</p>

  <p>“Ne yapmamı istiyorsun?” diye Austin'e sordu kaptan.</p>

  <p>Austin yaşlı deniz kurdundan bir an için bile şüphe duyduğu içi pişman olmuştu.</p>

  <p>“Şu anda sağlam iki kolu ve bacağı olan bir tek sen varsın. Beyin gücü operasyonun bu bölümünde işe yaramadığı için sıkıcı işleri sen yapacaksın.”</p>

  <p>Austin'in tek kollu talimatları altında kaptan çalışma botları tarafından kullanılan dört benzin tankını depo alanından çıkardı ve A çerçevesiyle minibüs laboratuvarlar arasında bir sıra halinde dizdi bunları Kırmızı polietilen tankın her biri dokuz galonluktu.</p>

  <p>Bu işten sonra kaptan başının döndüğünü hissetti ve biraz dinlenmesi gerekti. Kaybettiği kan yüzünden başı dönen Austin onu suçlayamıyordu. Zavala baston olarak kullanabileceği kısa tahta bir kürek buldu. Güvertede Long John Silver gibi takırtı çıkararak yürüyordu artık. İyi olduğunu söylüyordu, ama güverte vincinin kablo davlumbazının üstüne otururken dişlerini sıkıyordu.</p>

  <p>“Sanırım bir süre için kan bankasına bağışta bulunamayacağız,” dedi Austin. “Her birimiz bir yana devrilmeden önce şovu başlatsak iyi olacak. Bize gelmelerini sağlamak çok önemli.”</p>

  <p>“Yine İspanyolcayla harekete geçirebilirim onları. Son seferinde işe yaramıştı bu.”</p>

  <p>Zavala'nın alaycılığının üst güvertede neden olduğu şiddetli reaksiyonu hatırlayan Austin, “Hadi başla bakalım,” dedi.</p>

  <p>Zavala derin bir soluk alıp çıkarabildiği en yüksek sesle dinleyenlerin ailelerine akla gelebilecek her türlü biçimde hakaret etmeye başladı. Babalar, anneler, kız kardeşler, her biri bir dizi sapıklığa maruz kaldı. Austin'in söylenenler konusunda hiçbir fikri yoktu, ama alaycı ve iğneli ton sözlerin anlamı konusunda bir kuşku götürmüyordu.</p>

  <p>Zavala yemi atarken Austin güverte hortumlarından birini sıkıca tutuyordu. Kaptana suyu açmasını işaret etti. Hortum canlıymış gibi hareket etti. Austin güvertede dolaşıp her yeri ıslattı.</p>

  <p>Su Zavala'nın küfürleri altında boğulup giden bir tıs sesiyle vuruyordu güverteye. Ay ışığında güçlükle görünen beyaz köpüklü dalgacıklar ilerlemeye başladı. Austin minyatür dalganın benzin tanklarına ulaşana dek hareket etmesini sağladı.</p>

  <p>Zavala'nın küfürleri bu kez gerekli sihri gerçekleştiremedi. Son olaydan sonra düşman daha dikkatli davranıyordu. Austin sabırsızlanıyordu. Düello tabancasını askıdan çıkardı, havaya nişan alarak ateş etti. Eğer planı başarısız olursa tek bir kurşunun bir yararı olmayacaktı zaten. Hile işe yaramıştı. Aradan uzun süre geçmeden ayın soluk ışığı altında hayalete benzer şekiller kargo konteynerleri arasındaki gölgelerinden çıkıp yavaşça onlara doğru ilerlemeye başladı.</p>

  <p>Austin yine gece gözlükleri olabileceğini düşündü, ama bu düşünceyi hemen aklından çıkardı. Saldırganlar daha önce yaptıklarından daha dikkatli bir şekilde ilerliyorlardı, fakat görevlerinden vazgeçme gibi bir niyetleri yoktu. Austin güçlü fener ışıklarının ve ölümcül ateş seslerinin güverteye saçılmasına saniyeler kaldığını tahmin etti.</p>

  <p>Dalga neredeyse konteynerlere ulaşmıştı.</p>

  <p>Karanlıkta kırmızı ışıklar parladı. Silahlı adamlara şaşmaz hedef gösteren lazer ışıklarıydı bunlar.</p>

  <p>Austin, Zavala'ya işaret etti.</p>

  <p>-Şimdi.”</p>

  <p>Zavala güvertenin ortasında oturuyordu. Gözleri ilerleyen suyun kenarını belirleyen zorlukla görülebilir köpük şeridine dikmişti gözlerini. Bowen'i iki eliyle kaldırdı, sağ tarafına en uzakta olan tanka nişan aldı ve tetiği çekti.</p>

  <p>Tabanca minyatür top gibi ses çıkardı. Tank güverteye püsküren bir fıskiye gibi parçalara ayrıldı. Zavala tabancayı hemen sola çevirdi. Üç kez daha ateş etti. Üç tank daha havaya uçtu. Otuz altı galonluk benzin genişleyen bir göl halinde yayılıyordu.</p>

  <p>Austin kaptana basıncı arttırmasını söyledi. Hareket eden suyu yüzeyindeki benzin ileri doğru aktı ve Austin'in tabancasından çıkan ilk kurşunla kendilerini yere atan saldırganların etrafında dönmeye başladı. Hemen ayağa kalktılar. Benzinle ıslanmış elbiseler giymenin tehlikeleri konusunda düşündülerse bile bir şey yapmak için çok geçti. Bütün güverteyi cehenneme çevirmek için gerekli olan tek şey bir kıvılcımdı ve Zavala memnuniyetle sağlayabilirdi bunu.</p>

  <p>Zavala boş Bowen'i bir kenara koyup işaret fişeği tabancasını aldı. Austin adamların ayağa kalkmasını seyretti.</p>

  <p>“Şimdi!” diye haykırdı tekrar.</p>

  <p>Zavala tetiği çekti. Parlayan mermi ileri atılıp güverteye çarparak fosforlu ışık sütunları oluşturdu. Güverte alevler içinde kaldı ve Zavala kendini sıcak patlamadan korumak için kolunu yüzüne doğru kaldırdı.</p>

  <p>Sarı alev duvarı siyah elbiseli adamlara doğru ilerledi. Yangın sanki onların benzinle ıslanmış elbiseleriyle besleniyormuş gibi adamları hızla içine alıp yanan meşalelere çevirdi. Yoğun ısı ciğerlerindeki havayı emdi. Bir adım bile atamadan güverteye çöktüler. Artık kullanılamayacak olan tüfeklerden çıkan kurşunlar siyah duman bulutu içinde her yöne doğru savruluyordu.</p>

  <p>Austin planının bu tehlikeli sonucunu düşünememişti. Saklanacak bir yer bulması için kaptana bağırdı, sonra Zavala'ya yardım etti. Kurşunlar bitene kadar vincin arkasına toplandılar.</p>

  <p>Alevler bütün yakıtı sarıp neredeyse başladığı kadar hızlı bir şekilde sona erdi. Austin, Zavala ve kaptana oldukları yerde kalmalarını söyleyip yürümeye başladı. Dumanı tüten dört ceset yatıyordu güvertede.</p>

  <p>“Her şey yolunda mı?” diye seslendi Zavala.</p>

  <p>“Barbekümüze son gelişleri oluyor.”</p>

  <p>Zavala haykırdı. “Dikkat et Kurt, bir tane daha var.”</p>

  <p>Austin otomatik olarak askısına uzandı, ama kurşunu biten tabancayı geride bıraktığını hatırladı. Gölge saklandığı yerden ortaya çıkarken donup kaldı. Ortalıktaydı. Bowen boştu. Ölü sayılırdı artık. Sıcak kurşunların kendisini yere devirmesini bekledi. Suyun yüzeyinde parıldayan alevlere karşı mükemmel bir hedef oluşturuyordu. Zavala ve kaptan da onun ardından gelecekti.</p>

  <p>Ama hiçbir şey olmadı. Adam Austin'in kancayı ilk keşfettiği sancak tarafına doğru koşuyordu.</p>

  <p>Austin onu takip etmek için bir adım attı, sonra durdu. Silahsız, yaralı ve yorgundu. Bir motor sesi duyulurken orada çaresizce dikildi yalnızca. Motor sesi uzaklaşıp yok olana kadar bekledi, sonra Zavala ve kaptanın yanına gitti.</p>

  <p>“Sanırım kelle sayımız yanlıştı,” dedi Zavala.</p>

  <p>“Sanırım öyleydi.” Austin tuttuğu soluğunu bıraktı. Uzanıp bir şekerleme yapmak istiyordu, ama yapması gereken bir şey daha vardı. Mike hâlâ köprünün çatısındaydı ve tayfa ve bilim adamları pruva bölümündelerdi.</p>

  <p>“Burada bekleyin. Diğerlerine hava almak için buraya gelebileceklerini söyleyeceğim.”</p>

  <p>Yanmış cesetlerin arasından geçti ve tayfalarla bilim adamlarının saklandığı pruva bölümüne doğru yürüdü. Austin soğukkanlı bir adam değildi, ama şefkatini hak edenler için saklardı. Dakikalar önce bu kömüre dönmüş cesetlerin içindeki etten ve kandan varlıklar kendisini, arkadaşlarını ve meslektaşlarını öldürme niyetindelerdi. Hiçbir durumda olmasına izin verebileceği bir şey değildi bu. Özellikle artan bir biçimde bağlanmaya başladığı Nina'ya. Bu kadar basitti.</p>

  <p>Bunlar araştırma gezisini yok edenle aynı ekipti. İşi bitirmeye gelmişlerdi. Austin ve diğerleri yollarına çıkmışlardı yalnızca. Saldırganlar durdurulmuştu, ama Austin, Nina hayatta olduğu sürece bunun son olmadığına emindi.</p>
  <hr class="sigil_split_marker" />
</body>
</html>
