<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Kısım 9</h2>

  <p>Bir çift siluet sancak tarafı kapısında belirdi. Mavi karanlığa karşı dikilirken gizlenmek için bir çaba harcamıyorlardı. Bu ölümcül bir hataydı. Bu fırsatı değerlendiren Austin nişan alıp tetiğe bastı. Bowen'in gökgürültüsünü andıran sesi dümen köşkünün camlarını şangırdatırken .50 kalibrelik kurşunu birinci saldırganın göğsüne gönderdi. Kurşun adamın göğsündeki kemikleri küçük parçacıklara ayırdıktan son sırtından çıkıp ikinci saldırganın kalbini deldi. Darbenin şiddeti saldırganları sırtüstü fırlatarak korkuluklardan aşağı attı.</p>

  <p>Bu kez tüfek sesi duyuldu. Austin kulakları çınlayarak döndü duman bulutu arasında bir başka saldırganın cesur bir biçimde iskele kapısından geçtiğini gördü. Zavala'nın atışı bir tarafa gitmişti ve saçmalar kapının çerçevesinden büyük bir parçayı koparmıştı. Zavala yeni bir fişek yerleştirdi ve ikinci atışı gerçekleştirdi. Bu kez kurşun hedefini buldu. Saldırgan inleyip geri çekildi, ama ondan önce makineli tüfeğinin tetiğine nişan bile almadan basmayı ihmal etmedi. Bir tanesi hariç kurşunlar boşa gitti.</p>

  <p>Kurşun Austin'in kaburgalarını sıyırdı, sol koltukaltından geçip gitti. Alev kırmızısı dikenli bir telle dağlandığını hissetti Austin.</p>

  <p>Zavala tiksintiyle başını sallıyordu ve Austin'in dizüstü çöktüğünü görmemişti. “Tam ona nişan almıştım,” dedi inanamayarak. “Bu kadar yakın mesafeden kaçırmış olamam.”</p>

  <p>Kaptan telsiz odasından çıkıp yumruğunu avucuna indirdi.</p>

  <p>“Kahretsin! Bu eski tüfeğin sağa çektiğini söylemeyi unuttum. İki santim kadar sola nişan almalısın.”</p>

  <p>Zavala dönünce Austin'in yerde olduğunu gördü. “Kurt,” dedi endişeyle. “İyi misin?”</p>

  <p>“Daha iyi olmuştum,” dedi Austin dişlerini sıkarak.</p>

  <p>Denizde geçirdiği yıllar Kaptan Phelan'da acil durumlarda hızlı hareket etme refleksi geliştirmişti. İlkyardım çantasını getirdi ve Zavala gözcülük ederken kanamayı durdurmak için kompres yaptı.</p>

  <p>“Şanslı günündesin,” dedi kolunu askıya geçirirken. “Kemiğine gelmemiş.”</p>

  <p>“Lotari oynayacak zamanım olmaması çok kötü.” Kaptanın yardımıyla tekrar ayağa kalktı. “Bir atışla ikisini vurdum. Ne yazık ki düşerken silahlarını da götürdüler.”</p>

  <p>“Yine bana gösteriş yapıyorsun,” dedi Zavala ters bir şekilde. “Galiba ben adamımı yalnızca yaraladım.”</p>

  <p>“Benim tahminimce bizi uyurken ve silahsız olarak yakalayacaklarını düşündüler, bu yüzden kendilerinden çok emin davrandılar. Bu tekrar olmayacak. Bir dahaki sefere bizi test edecekler, elimizde ne olduğunu görmek için ateş etmemizi sağlayacaklar. Geminin büyük oranda boş olduğunu hızla anlayacak ve köprüye yoğunlaşacaklar. O zamana kadar buradan gitsek iyi olur.”</p>

  <p>“Geminin kanallarından gidebiliriz,” diye öneride bulundu kaptan. “Onları kendi oturma odamdan daha iyi tanıyorum.”</p>

  <p>“İyi fikir. Bizi hiç beklemedikleri bir yerde ortaya çıkarsak gerilla harekâtımız çok daha etkili olur. Dikkatli olun, bu adamlar tehlikeli, ama yenilmez değil. Nina'nın iki kez kaçmasına izin verdiklerinde bir karmaşa yaşadılar ve az önce aşırı heyecanlı davrandılar ve bu onlara pahalıya maloldu. Yani hata yapıyorlar.”</p>

  <p>“Biz de öyle,” dedi Zavala.</p>

  <p>“Arada bir fark var. Bizim hata yapma şansımız yok.”</p>

  <p>Dümen köşkünün kapılarını kapattılar ve telsiz odasına girdiler. SOS hâlâ yayınlanıyordu. Austin kimin duyacağını ve mesajdan ne anlam çıkaracağını merak etti. Durup Bowen'i sağlam koluyla kaldırdı. Ağırlık tek eli için çok fazlaydı, bu yüzden silah bir o yana bir bu yana kayıyordu.</p>

  <p>“Kolum titriyor. Sen kullanmak zorundasın.”</p>

  <p>Tüfeği Zavala'ya verdi. Zavala işaret fişeği tabancasını beline soktu. Tüfeği kaptana uzatıp kapıyı gözetlemesini söyledi. “Sağa çektiğini unutma.” Tabancayı kaldırdı. “Bir taşla iki kuş. İyi atış. Dört atışla sekiz adamı halledebiliriz.”</p>

  <p>“Eğer sıraya dizilirlerse tek bir atışla bile yapabiliriz, ama buna pek güvenme,” dedi Austin. Bavulundan çıkardığı ince ahşap çantayı aldı. “Her şey kaybedilmedi. Mantonlarımız var.”</p>

  <p>Zavala dudak büktü. “Zavallıların senin tek atışlık düello tabancalarına karşı hiç şansları yok,” dedi soğuk bir espri yaparak.</p>

  <p>“Normalde haklı olduğunu söyleyebilirim, ama bunlar yalnızca sıradan bir düello tabancası değiller.”</p>

  <p>Bir çift çakmaklı düello tabancası yeşil çuhanın içinde yatıyordu. Parlak kahverengimsi namlular sekizgendi ve cilalı kabzalar bir külah başı gibi yuvarlaktı.</p>

  <p>Gemi Londra'da durduğu sırada Austin, Brompton Caddesi'ndeki bir antikacıya gitmişti. Daha önce oradan iyi bir alışveriş yapmıştı. Tabancaların bir iflas sonucu geldiğini söylemişti dükkânın sahibi Bay Slocum. Yüksek düzeydeki işçiliği ve süslemelerinin olmayışı yüzünden Austin kılıfın içindeki Joseph Manton markasını görmese bile onları kimin yaptığını bilirdi. Manton ve kardeşi John, en iyi düello tabancalarının yapıldığı İngiltere'nin en çok tanınan tabanca yapımcılarıydı. Manton tabancaları süsleme bakımından zayıf, ama şerefi kurtarma konusunda gerçekten güvenilirlerdi: mekanik kesinlikleri tamdı. Austin astronomik fiyatları duyunca duraksadı.</p>

  <p>“Koleksiyonumda Manton var,” dedi.</p>

  <p>Slocum vazgeçmiyordu. “Bunların Bay Manton tarafından ısmarlama olarak yapıldığını söylemeliyim.” derken saygı ifadesini tabanca yapımcısı hâlâ hayattaymış gibi kullanmıştı. “Bunlar yalnızca bir hergele için yapıldı.” Austin bu ifadeden alınmadı. Slocum'un tam olarak ne demek istediğini, tabancaların sigortalı olduğunu anlamıştı. Austin seyahat çeki ve Amerikan Express kartını birlikte kullanarak dükkândan tabancalarla çıktı.</p>

  <p>Austin aldıklarını ilk gösterdiğinde Zavala tabancayı doğrultmuş. “Namlusu ağır gibi duruyor.” dedi.</p>

  <p>“Öyle,” diye açıkladı Austin. “Manton gibi silah yapımcıları .59 kalibrelik bir namluya bakmanın insanı gerginleştirdiğini biliyordu. Düellocular tabancalarını yüksek tutarlardı. Namlu kollarını aşağıda tutmak için yapılmıştı. Kabzadaki tırtıklı kısım ve orta parmak için konan destek sabit tutmanı sağlayacaktır.”</p>

  <p>“Bu şey ne kadar hassas.”</p>

  <p>“Düelloların şansa göre sonlanması gerekiyordu. Bilinçli nişan alma ve yivli namlular sportmenliğe yakışmazdı. Cinayet nedeni bile olsa.” Diğer tabancayı çantadan çıkardı. “Bunda 'kör yivler' var. Manton olukların birkaç santim kısa kalması için öyle yapmış. Namluya bakarak bunu göremezsin, ama sana yeterince mesafe verir. Üç dört yüz metreden tam hedefe isabet ettirebilirsin.”</p>

  <p>Telsiz odasının tam ortasında dikilen Austin tabancayı doğrultup kolunun bir uzantısıymış gibi namluya baktı. “Tam kısa kollu bir adama göre.”</p>

  <p>Austin, Zavala'ya daha önce doldurma konusunda hızlı bir ders vermişti, bu yüzden eylemde eksiklikleri olsa da olayı kavramıştı. Zavala ağır kurşunu yerleştirmede zorluk çekmedi, ama barut haznesine çok fazla barut koydu. İkinci tabanca daha az zaman aldı ve doldurma işlemi çok daha temiz bir şekilde sona erdi. Austin, Zavala'ya onur konusunda mükemmel bir yardımcı olduğunu söyledi. Bir tabancayı kolundaki askıya sıkıştırdı, ikinciyi ise sağ eline aldı.</p>

  <p>Dümen köşkünden geçmenin çok tehlikeli olduğuna karar vererek harita odasına girdiler. Kaptan dışarıya açılan arka kapıyı yavaşça açtı. Bowen'i hazır tutan Zavala dikkatle aralıktan dışarı baktı. Kimseler yoktu. Güverteye çıktılar.</p>

  <p>Austin alçak sesle Mike'a seslenip eğilmesini söyledi, sonra dış merdivenlerden aşağı inip kıç tarafına doğru gitmelerini ve saldırganları diğerlerinin saklandığı yerden uzaklaştırmayı önerdi. Kaptanla birlikte dikkatli bir şekilde sancak tarafından aşağı indiler, Zavala ise iskele tarafından indi. Bilimsel depo bölümünün düz çatısı halinde uzanan güvertede buluştular. Köprü üst yapısının uzantısı üç seviye yüksekliğindeydi ve neredeyse geminin on beş metrelik genişliğine eşitti. Çatı şişme çalışma botları için depo yeri olarak da kullanılıyordu.</p>

  <p>Üç saldırgan daha önce çatıda görülmüşlerdi. Austin güvertenin pusu kurmak için harika bir yer olduğunu düşünerek gölgeleri taradı. Saldırganların gece gözlüğü takıyor olmalarından endişe ediyordu. Ateş güçleri yeterli olsa bile çatı tehlikeli bir yerdi.</p>

  <p>Zavala'ya fısıldadı, “İspanyolca küfür etmeyi biliyor musun?”</p>

  <p>“Şaka mı yapıyorsun? Benim babam Morales'de doğmuştu.”</p>

  <p>“Ziyaretçilerimizi saklandıkları yerden çıkaracak bir şeye ihtiyacımız var.”</p>

  <p>Zavala bir an düşündü, ellerini ağzına siper yaparak İspanyolca küfür yağmuruna başladı. Austin'in tanıdığı tek sözcük birkaç kez tekrarlanan madre'ydi. Hiçbir şey olmadı.</p>

  <p>“Anlamıyorum,” dedi Zavala. “Hispanikler annelerine küfredilince deliye dönerler. Belki kız kardeşleri üzerinde çalışmaya başlasam iyi olur.”</p>

  <p>Birkaç küfür daha savurdu. Hem de bu kez daha yüksek sesle ve sesinde alaycılıkla. Son sözleri sarf eder etmez iki kişi çalışma botlarının arkasından çıkıp güverteyi kurşun yağmuruna tuttular. Austin. Zavala'yla birlikte çömelmişti ve kaptan geniş bir güverte vincinin arkasındaydı. Saldırganlar fişek haznelerindeki kurşunu bitirince ateş birden kesildi.</p>

  <p>“Sanırım yanlış anladılar,” dedi Austin.</p>

  <p>“Meksika aksanım yüzünden olmalı. Ne diyorsun? AK-74'mü? AK-74'ler teröristlerin en sevdiği ateşli silahların yeni modelidir.”</p>

  <p>“Benim tahminim de bu yönde. Sesi konusunda yanılmak olanaksız.”</p>

  <p>Austin'in sesi çirkin ateş sesleri arasında boğuldu. Dakikada dört yüz kurşun atan makinelilerin sesi doldurmuştu havayı. Ateş yine birdenbire kesildi.</p>

  <p>Austin ve Zavala bu duraksamadan faydalanıp iyi nişan alabilecekleri bir duruma geçtiler. O sırada kaptanın çığlığı duyuldu.</p>

  <p>“Arkanızda!”</p>

  <p>İki adam tam üstlerindeki güverteden bir gölgenin sessizliği içinde aşağı indiler. Onları önce Austin gördü. Sağlam kolu hızlı bir hareketle havaya kalktı, tetiği çekti. Çakmak barut haznesini ateşlerken bir saniyelik bir gecikme oldu. Saatler gibi gelen bir süreden sonra tabanca bir ejderhanın ağzı gibi ateş kusmaya başladı. Adam bir adım geri atıp sırtüstü düştü. Taşıdığı tüfek tangırdayarak güverteye düştü.</p>

  <p>Zavala tüfeği almak için harekete geçti. Namludan çıkan ateş yerlerini belirttiği için orası çok riskliydi artık. Zavala arkalarını korurken Austin ve kaptan en yakın merdivene gidip bir alt güverteye indiler.</p>

  <p>Her taraftan ateş ediliyordu şimdi. Saklanacak bir yer aradılar. Çok geçti. Kaptan bir çığlık attı, başını tuttu ve güverteye yığıldı. Zavala kaptanın kolunu yakalayıp yoldan çekti. Tekrar ateş açıldı. Sol kalçasından giren kurşunla Zavala devrildi.</p>

  <p>Sırtları bilim bölümüne dönüktü. Austin su geçirmez kapıyı açıp içersinin güvenli olup olmadığına bile bakmadan kaptanı yakasından tuttuğu gibi içeri çekti. Zavala bir bacağını arkasında sürükleyerek emekliyordu, ama biraz yardımla o da kapıdan geçmeyi başardı.</p>

  <p>Austin çelik kapıyı kapatıp kilitledikten sonra etrafına bakındı. “Islak” laboratuvarlardan birindelerdi. Geniş lavabolar ve akan deniz suyu yüzünden buraya ıslak laboratuvar deniyordu. Odayı çok iyi biliyordu. Dolaptan hemen bir fener ve ilkyardım çantası buldu.</p>

  <p>Zavala'nın yarasını inceledikten sonra kurşunun ete girip çıktığını görerek rahatladı. Austin tek koluyla yarayı sarmaya çalışırken Zavala, Bowen'i içeri girdikleri kapıya doğru tutuyordu.</p>

  <p>“Ne kadar kötü?” diye sordu sonunda.</p>

  <p>“Bir süre oturmaktan hiç hoşlanmayacaksın. Onun dışında iyi olacaksın. Nerede olduğumuzu bildiklerini sanmıyorum. Yalnızca bilinçsizce ateş ediyorlardı.”</p>

  <p>Zavala, Austin'in kol askısına ve yüzükoyun uzanmış olan kaptana baktı. “Gerçekten nişan aldıkları zaman orada olmak istemezdim.”</p>

  <p>Austin kaptanın başını muayene etti. Kısa kesilmiş kırçıl saçları kanla kaplıydı, ama yara yalnızca bir sıyrığa benziyordu. Austin kanlı kafatasına antiseptik uygularken kaptan inledi.</p>

  <p>“Kendini nasıl hissediyorsun?” diye sordu Austin.</p>

  <p>“Korkunç başım ağrıyor ve görmede zorluk çekiyorum.”</p>

  <p>“Ağzında içki tadı olmadan akşamdan kalmışsın gibi düşün,” önerisinde bulundu Austin.</p>

  <p>İşi bittikten sonra Austin yaralı arkadaşlarına baktı ve başını salladı. “Ne gerilla savaşı ama.”</p>

  <p>“Tüfeği kaybettiğim için üzgünüm,” dedi kaptan.</p>

  <p>Zavala, “Olmalısın,” dedi. “Koltuk değneği olarak kullanırdım.” Etrafına bakındı. “Burada atom bombası yapabileceğimiz bir şey görü yor musunuz?”</p>

  <p>Austin gözlerini kısarak kimyasal maddelerin dizili olduğu rafla baktı ve sonunda boş bir şişe aldı. “Belki bunu molotof kokteyli olarak kullanabiliriz.” İçeri girdikleri kapıya baktı. “Burada kalamayız. Kan izlerini görünce bize ne olduğunu anlayacaklar.”</p>

  <p>Austin diğer bölüme geçerken arkadaşlarına yardım etti. Derinire dalmadığında denizaltının evi olan yüksek tavanlı garajdı burası.</p>

  <p>“Molotof kokteylleri ne oldu?” diye sordu Zavala.</p>

  <p>Austin'in dudakları gerildi. Pek hoş bir gülümseme değildi bu. Gözlerinde ise mercan mavisinden buzulumsu renge dönüşen bir öfke parlıyordu. İkisi de biliyorlardı ki başarısız olurlarsa Nina ve diğerlerinin öleceği kesindi. Pruvada toplanan insanlar bulunacak ve bu siyah giyimli katiller arkeolojik geziyi ortadan kaldırdıkları gibi onları da aynı soğukkanlılıkla yok edeceklerdi. Austin nefes alabildiği süre bunun olmasına izin vermeyeceğine yemin etti.</p>

  <p>“Kokteylleri unut,” dedi sessiz bir vahşetle. “Daha iyi bir fikrim var.”</p>
  <hr class="sigil_split_marker" />
</body>
</html>
