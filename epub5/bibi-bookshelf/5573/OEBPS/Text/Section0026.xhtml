<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Kısım 22</h2>

  <p>Perlmutter, Austin'in ricasını düşünürken bir gece önceki yemekten kalan lezzetli ördek göğsünü çiğniyordu. Yemeği Marcassin Chardonnay'yle tamamlanıyordu. Austin, Perlmutter'i yiyecekle baştan çıkardığı güne pişman olabilirdi. Alexandria'da denemek için sabırsızlandığı bir Fransız restoranı vardı. Belki biraz pahalı olabilirdi, ama anlaşma anlaşmaydı. Mavi gözleri yuvarlak yüzünde neşeyle dans ediyordu. Austin parasının karşılığını alacaktı. Perlmutter bir sayfa bile çevirmeden, Kolomb hakkında bir okyanus dolusu yazılı şey bulunduğunu biliyordu. Birden içine dalıp yüzmeye başlanmayacak kadar derindi bu bilgiler. Bir rehbere ihtiyacı vardı ve aklına gelen daha iyi kimse yoktu.</p>

  <p>Yemekten sonra kart dosyasını tarayarak deniz aşırı bir numarayı çevirdi.</p>

  <p>“Beunos dias,” dedi hattın ucundaki derin ses.</p>

  <p>“Günaydın Juan.”</p>

  <p>“Ah, Julien! Ne hoş bir sürpriz. Her şey yolunda mı?”</p>

  <p>“Çok iyi. Ya sen eski dostum?”</p>

  <p>İspanyol gülerek, “En son konuştuğumuzdan bu yana daha yaşlı,” dedi. “Ama daha hoş konulardan konuşalım. Umarım cordonices emhoja de parra tarifimi denediğini söylemek için arıyorsundur.”</p>

  <p>“Asma yaprağında bıldırcın sarması nefisti. Senin önerdiğin gibi her bıldırcını kekik ve limon kabuğu yerine taze incirle doldurdum. Sonuç muhteşemdi. Barbeküde de mesquite ağacı kullandım.”</p>

  <p>Perlmutter, Juan Ortega'yla Madrid'deki nadir kitap koleksiyoncuları toplantısında tanışmıştı. Antika kitaplara olan ilgilerinin yanı sıra bir oburun iyi bir yemeğe olan düşkünlüğünü de paylaşıyorlardı. Tad almayla ilgili özlemlerini gidermek ve yemek tarifleri değiş tokuşu yapmak için yılda en az bir kez toplanıyorlardı.</p>

  <p>“Mesquite! Bir dâhinin dokunuşu. Daha azını beklemezdim zaten. Tarifin seni memnun ettiğine sevindim. Elinde benim denemem için bir şey olduğuna eminim.” Perlmutter, Ortega'nın dudaklarını yaladığını hissedebiliyordu.</p>

  <p>“Evet, bir dakika sonra. Ama aramamın başka bir nedeni var. Yeteneklerinden usta bir aşçı olarak değil, Juan Ortega, Kristof Kolomb hakkında yaşayan yetkili olarak yararlanmak istiyorum.”</p>

  <p>“Çok naziksin dostum,” dedi Ortega. “Bu konuda kitap yazmış çok sayıdaki tarihçiden biriyim yalnızca.”</p>

  <p>“Ama bana en olağandışı problemle ilgili olarak yardımcı olabilecek tek araştırmacı sensin.” Señor Kolomb'un hayaleti oldukça garip bir işin ortasında gibi görünüyor. Açıklamama izin ver.” Perlmutter, Austin'in anlattığı şekliyle durumun anahatlarını çizdi.</p>

  <p>“Garip bir hikâye,” dedi Ortega sonunda. “Özellikle son olaylar göz önüne alındığında. Birkaç hafta önce burada Seville'de Kolomb'la ilgili bir suç işlendi. Büyük Seville katedralindeki Columbina Kütüphanesinden Kolomb'la ilgili bazı belgeler çalındı. Bu tesadüf olabilir mi?”</p>

  <p>“Belki evet. Belki hayır. Ne çalındı?”</p>

  <p>“Kolomb'un beşinci yolculuğuyla ilgili bir mektup. Hamileri Kral Ferdinand ve Kraliçe Isabella'ya yazılmıştı. Kral ve kraliçe o zaman ölmüşlerdi.”</p>

  <p>“Böyle değerli bir belgeyi kaybetmek yazık olmuş.”</p>

  <p>“Pek sayılmaz. Kolomb'un beşinci yolculuğu olmadı.”</p>

  <p>“Elbette, bunu hatırlamalıydım. Ama mektubun anlamı ne o zaman?”</p>

  <p>Üç bin mil uzaktaki adamın kahkahası telefondan yayıldı. “Sahtekârlık, amigo. Dolandırıcılık. Nasıl diyorsunuz? Belgeler sahteydi.”</p>

  <p>“Sahte olduğunu nereden biliyorsun? El yazısından mı?”</p>

  <p>“Oh. hayır, el yazısı oldukça iyiydi. O kadar gerçeğe yakındı ki bir uzman farkı ayırt edemezdi.”</p>

  <p>“O halde yazının sahte olduğunu nereden biliyorsun?”</p>

  <p>“Çok basit. Kolomb 20 Mayıs 1506'da öldü. Mektubun tarihi ondan sonrasına aitti.”</p>

  <p>Perlmutter bir an için düşündü. “Ölüm tarihi hakkında bir hata olamaz mı?”</p>

  <p>“Sürgüne gönderildiği Calle de Cristobal Colön'daki evi korundu. Ama nerede gömülü olduğu konusunda bir tartışma var. Kalıntılarının Seville veya Santo Domingo ya da Havana'da yattığı söyleniyor. Küllerinin en azından sekiz farklı cenaze vazosunda duruyor olması gerekiyor.” Ortega derin bir şekilde iç çekti. “Bu adamla uğraştığında bulanık suda yüzüyorsun demektir.”</p>

  <p>“Kâşif mi yoksa Şeytan mı?” adlı kitabında nerede doğduğunu bile kimsenin kesin olarak bilmediğini söylediğini hatırlıyorum.”</p>

  <p>“Evet. Bu doğru. İspanyol mu İtalyan mı olduğunu kesin olarak bilmiyoruz. Cenova'da doğduğunu söylüyordu, ama Kolomb'un pek dürüst olduğu söylenemezdi. Bazıları Yunanistan'ın Chios adasından geldiğini bile düşünüyorlardı. Resmi makamlar bir İtalyan dokumacının çırağı olduğunu söylüyor. Diğerleri bunun doğru olmadığını, onun aslında Colon adındaki bir İspanyol denizci olduğunu söylüyorlar. Portekizli bir aristokratın kızıyla evlendiğini ve kraliyet çevresine girdiğini biliyoruz, ki bu bir dokumacı çırağı için çok zor olurdu. Gerçek bir portre yok. Tam bir esrar adamı. O da bunu tercih ediyordu zaten. Kimliğini gizlemek için elinden geleni yaptı.”</p>

  <p>“Bu beni hep şaşırtmıştır.”</p>

  <p>“Bunlar fırtınalı zamanlardı Julien. Savaşlar. Entrika. Engizisyon. Belki kraliyet çekişmenin yanlış tarafındaydı. İspanya'yla savaşta olan bir ülkede ya da İspanya'nın ele geçirdiği bir ülkede doğmuş olabilir. Kalıtım için de bazı nedenler vardı, bir İspanyol prensin gayrimeşru oğlu olabilirdi. Bu yüzden hayatının daha sonraki döneminde Cristobol Colón adıyla tanındı.”</p>

  <p>“Gerçekten büyüleyici Juan. Bir sonraki buluşmamızda bunu kadehte sangria içerken konuşalım. Ama ben daha çok çalınan belgelerle ilgileniyorum.”</p>

  <p>“Las Casas adlı keşişi tanıyor musun?”</p>

  <p>“Evet. orijinal Kolomb kayıtlarının bir kısmını o yazdı.”</p>

  <p>“Doğru. Kolomb ilk yolculuğunun kayıtlarını destekleyicisi Kraliçe İsabella'ya sundu. Karşılığında kraliçe bu kayıtların bir kopyasını hazırlatarak Kolomb'a verdi. Amiralin ölümü üzerine o zaman adlandırıldığı şekliyle Barcelona kopyası, haritaları, kitapları ve el yazısı müsveddeleriyle birlikte miras olarak oğlu Diego'ya kaldı. Bunlar Kolomb'un metresinden olan gayrimeşru oğlu Fernando'ya geçti. O bana seni hatırlatıyor Julien.”</p>

  <p>“İlk kez piç denmiyor bana, son kez de olmayacak.”</p>

  <p>“Doğuştan kazandığın hakkı lekelemek istemem dostum. Onun da bir arşiv memuru, araştırmacı ve Avrupa'daki en iyi kütüphanelerden birini kuran bir kitapsever olduğunu unutma. 1539'da öldüğünde eşyaları, kitapları ve Kolomb belgeleri Diego'nun oğlu Luis'ye kaldı. Annesi Fernando'nun eşyalarının çoğunu burada Seville'deki bir manastıra taşıdı. 1544'de ölümü bütün dünya için bir trajedi oldu.”</p>

  <p>“Neden Juan?”</p>

  <p>“Yirmi üç yıl boyunca koleksiyonu oğlu Luis'den uzak tutmayı başarmıştı. Luis artık her şeye sahipti. Bu bir felaketti. Zevke düşkün hayat tarzını desteklemek için satabileceği belgeleri bulmak için koleksiyonu talan etti. Barcelona kopyası ortadan kayboldu ve sonsuza dek kayboldu, muhtemelen en büyük parayı verene satıldı.”</p>

  <p>“Herhalde şimdi ortaya çıksa çok para ederdi.”</p>

  <p>“Gerçekten, ama biz bunu göremeyiz. Allahtan ortadan kaybolmadan önce bir aile dostu Las Casas adındaki Dominik'li keşiş tarafından görülmüş, o da kayıtların el yazısı bir özetini hazırlamıştı. Kolomb'u korumuş, ona utanç verecek her şeyi atlamıştı, ama genel olarak iyi bir özetti.”</p>

  <p>“Bunun çalıntı belgeyle ne ilgisi olduğunu anlayamadım.”</p>

  <p>“Sabır dostum. Güya beşinci yolculuğa ait olduğu iddia edilen bu belgenin de Las Casas tarafından yazıldığı söyleniyordu. Yine bir özetti, uzun süredir kayıp olan kayıttan yapılan alıntılar şeklindeydi.”</p>

  <p>“Sen gördün mü?”</p>

  <p>“Oh, evet, antika bir eşya olarak görülüyordu. Ben bile Madrid'deki Ulusal Kütüphane'deki Les Casas el yazılarıyla kıyaslayacak kadar ileri gittim. Mükemmel bir sahtecilikti. İçeriği hariç, Las Casas tarafından yazıldığından yüzde doksan dokuz emin olabilirdim.”</p>

  <p>“Konusunu hatırlıyor musun?”</p>

  <p>“Unutulmazdı. Bin beş yüzlü yıllarda İspanya'da son derece popüler olan uzun süredir kayıp şehirlerle ilgili inanılmaz hikâyelerden birini okumak gibiydi. Kolomb dördüncü ve son yolculuğunu 1502'de yaptı. Bunu bir dizi felaket, hayal kırıklığı ve sinir krizi takip etti. Kraliyet çevresi o zamana kadar onu bir çatlak olarak görmeye başlamıştı, ama yararlı bir şey bulabilir diye düşünüyorlardı. Hâlâ Asya'yı bulduğuna, büyük altın kaynaklarını bulacağını ve bunun zarar görmüş şöhretini tamir edeceğine inanıyordu.”</p>

  <p>“Öyle oldu mu?”</p>

  <p>“Tam tersi! Dördüncü yolculuğu onur kırıcı bir başarısızlıkla sonuçlandı. Dört gemisini kaybetti, sıtma ve artrite yakalandığı için Jamaika'ya çıkarılarak terk edildi. Ama çalınan hikâye İspanya'ya geri döndüğünü, kendi parasıyla bir gemi donattığını ve ilk yolculuğundan beri duyduğu inanılmaz altın hazinelerini son bir kez aramak için Yeni Dünya'ya döndüğünü söylüyordu.”</p>

  <p>“Bu kayıt, ne olduğunu söylüyor mu?”</p>

  <p>“Sahtekâr, okuyucunun tahminde bulunmasını sağlamak için çok zekice bir yazınsal ustalık kullanmış. Bir noktada hikâye bir tayfanın ağzından anlatılıyor. Sonra hikâye birden sona eriyor. Geminin misyonunu başarıp başarmadığını hiç öğrenemiyoruz. Ya da İspanya'ya dönüp dönmediğini.”</p>

  <p>“Kuşkusuz gemi kaybolmuş olabilir ve kayıt diğer yolcular tarafından bulunmuş olabilir.”</p>

  <p>“Evet, sen de ne kadar güzel bir hayal gücü hikâyesi olduğunu görüyorsun, değil mi?”</p>

  <p>“Ama ya değilse Juan?”</p>

  <p>Yine derin bir kahkaha duyuldu. “Neden böyle söylüyorsun?”</p>

  <p>“Birçok neden yüzünden. Neden birisi bu kadar mükemmel bir sahtekârlık yapsın?”</p>

  <p>“Bunun basit bir açıklaması var. Sizin ülkenizden bir benzetme yapacak olursak eğer birisine Brooklyn Köprüsü'nü satacak olsan elinde, üzerinde pek çok resmi mühür ve imza olan bir anlaşma olması senin lehinedir.”</p>

  <p>“İkna edici bir argüman Juan. Ama sahip olmadığım bir şey için bana para ödeyecek kadar aptal birini bulursam anlaşmayı kendim imzalarım ve parayla çekip giderim. Resmi mühürleri taklit etmek gereksiz bir iş olurdu.”</p>

  <p>“Bu belge senin uydurma köprü anlaşmandan çok daha ciddi bir incelemeye sunuldu.”</p>

  <p>“Benim söylemek istediğim de tam olarak bu. Belge senin de söylediğin gibi mükemmel bir şekilde hazırlanmış. Karşılaştırma için söylüyorum, eğer köprünün Brooklyn'e ait olduğunu bilirsen hiçbir resmi belge satılık olduğuna ikna edemez seni. Benzeri şekilde tarihinin Kolomb'un ölümünden sonrasına ait olduğunu biliyorsan belgenin sahte olduğunu anlamak için uzman olmana gerek yoktur.”</p>

  <p>“Başka bir olasılık ortaya çıkıyor.” dedi Ortega. “Las Casas'ın bu belgeyi gerçekten yazdığı, ama bunun sahtekârlık olduğunu bilerek yazdığı olasılığı.”</p>

  <p>“Las Casas sahte olduğunu bile bile neden bu kadar yorucu ve zor bir işe girişsin? Las Casas'ın Kolomb'un saçmalıklarına karşı çok koruyucu olduğunu sen söyledin. Böylesine fikri sabit birisi Kolomb'un son sözlerini çılgın bir adamın zırvaları olarak taşıyan bir belgenin biraz daha ortalıkta dolaşmasını istemiş olabilir mi?”</p>

  <p>“Belki Las Casas birisinin görmesini hiçbir zaman istemedi. Ama Luis hapisten kurtulmak için rüşvet olarak ya da bir kadının yatak odasına girebilmek için kayıtları sattı.”</p>

  <p>“Belki,” diye cevap verdi Perlmutter. “Ama başka bir şey daha var. Birisi bunu çalmak için biraz sıkıntıya girmiş.”</p>

  <p>“Dediğim gibi bir antikaydı bu.”</p>

  <p>“Tutuklanıp hapse atılma riskine değecek bir antika mı?”</p>

  <p>“Ne demek istediğini anlıyorum, Julien. Yapacak bir açıklama bulamıyorum. Keşke Las Casas'ın kopyaladığı orijinal kayıt elimde olsaydı. Ama nerde.”</p>

  <p>“O halde bir diğer Kolomb esrarı?”</p>

  <p>“Evet, burada bırakmalıyız.” Bir duraklama oldu. “Sana gönderdiğim zaman kendin değerlendirebilirsin.”</p>

  <p>“Pardon?”</p>

  <p>“Belgeyi. Bir konferansta sunabilme umuduyla kopyasını çıkarıp İngilizce çevirisini hazırladım. Görüyorsun ya ben de garip ve acayip olanla büyüleniyorum.”</p>

  <p>“Belki bundan daha fazlası vardı Juan. Belki sahteliği konusunda senin de kuşkuların vardı.”</p>

  <p>“Belki dostum. Söylediğim gibi. olağanüstü iyi bir sahtekârlık. Faks numaran bende hâlâ var. Bugün alırsın.”</p>

  <p>“Çok teşekkür ederim. Bunun karşılığında ve muhteşem bıldırcın tarifin için karides güveci tarifini paylaşmak istiyorum seninle. New Orleans'lı bir aşçı eğer birine verecek olursam beni ikiye ayırıp içimi bir ıstakoz gibi dolduracağı uyarısıyla vermişti bu tarifi. Büyük gizlilik içinde hareket etmeliyiz; hayatım tehlikede.”</p>

  <p>“Sen gerçek bir dostsun Julien. Tehlike yalnızca lezzetini arttıracaktır. Ama eğer zamansız bir ölümle karşılaşacak olursan bon appétit diyerek senin şerefine içeceğim.”</p>

  <p>“Sana da bon a pétite, mi amigo.”</p>
</body>
</html>
