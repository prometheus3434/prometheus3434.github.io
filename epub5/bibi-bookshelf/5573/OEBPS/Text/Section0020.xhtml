<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 class="sigil_not_in_toc">Yucatan,&nbsp;Meksika&nbsp;</h2>

  <h2 id="sigil_toc_id_6">Kısım 16</h2>

  <p>NUMA Özel Görevler Ekibi'nin dördüncü daimi üyesi kendisini şanslı olarak değerlendirebilecek son kişiydi. Meslektaşları havalandırmalı rahatlığın tadını çıkarırken Gamay Morgan-Trout terden sırılsıklam olmuştu ve her zamanki yumuşak huyluluğu hava sıcaklığındaki artışla orantılı olarak azalıyordu. Gökyüzünde tek bir bulut olmaksızın nemin yüzde yüz olduğuna inanamıyordu.</p>

  <p>Kollarını göğsünde kavuşturdu ve uzun boylu, narin bedenini alçak yağmur ormanının arasından geçen asfalt şeridin çimenlik banketine park etmiş olan jipine yasladı. Alacalı gri asfaltta titrek parıltılı su birikintileri dans eder gibiydi. Issız alan Cary Grant'in tarımsal ilaçlama uçağı tarafından kovalandığı Kuzey Kuzeybatı filmindeki tenha otoyolu getirmişti aklına.</p>

  <p>Gamay soluk renkli gökyüzüne baktı. İlaçlama uçağı yoktu. Yalnızca birkaç akbaba tembel bir şekilde uçuyordu. Aç akbabalar için kötü bir yerdi. Yolda ölenlerin leşleriyle beslenme şansı son derece az olmalıydı. Son bir saat içinde bir tek araç geçmişti. Eski kamyonun gelişini kilometrelerce öncesinden duymuştu. Yarı ölü tavuklardan oluşan yükü geride beyaz tüyler bırakıyordu. Şoför yardıma ihtiyacı olup olmadığını görmek için durmamıştı bile.</p>

  <p>Güneşte dikilmenin aptallık olduğunu düşünerek jipin açılabilir tavanının gölgesine girip termostaki soğuk sudan bir yudum aldı. En azından üçüncü kez Profesör Chi'nin, Mexico City'den faksladığı haritayı açtı. Kâğıt nemli elleri yüzünden ıslanmış ve gevşemişti. O sabah erken saatlerde Nereus'un demirlendiği Ciudad del Carmen'den iç kısımlara arabayla gelmişti. Monoton Yucatan kırsal kesimi boyunca haritayı harfi harfine takip etmiş, özenle yazılmış mesafe ölçümlerine titizlikle dikkat etmiş, okların gösterdiği yerden dönmüştü. Dikkatle çizilmiş hatları inceledi. Hata yoktu. X noktayı gösteriyordu. Tam olarak bulunması gereken yerdeydi. Yani olmayan yerin tam ortasında.</p>

  <p>O ve kocası NUMA Özel Görevler Ekibi toplantısı için Washingtona çağrıldıklarında mazeret gösterdiği için pişmanlık duymaya başlamıştı. Profesör Chi'yle bu randevuyu ayarlamak için günlerdir uğraşıyordu ve başka bir fırsatı olup olmayacağını bilmiyordu. Böyle aniden geri çağrılmalarını gerektiren şeyin ne olduğunu merak etti. Nereus meteor projesinde görev almak için Yucatan'a yanaştıktan çok kısa bir süre sonra ona katılmışlardı. Paul uzmanlık alanı olan denizaltı bilgisayar grafikleri hazırlayacaktı. Gamay deniz biyologu olarak uzmanlığını katacaktı. Gerçekten çok hoş bir görev gibi görünüyordu. Ağır iş yoktu. Derken merkezden telefon gelmişti.</p>

  <p>Kendi kendine gülümsedi. Kurt Austin tekrar sahnede olmalıydı. Austin ortalıktayken bazı şeylerin olması doğaldı. Nereus'ta olduğunu duyduğu çarpışma gibi. Gemiye geri döndüğünde uçağa atlayıp eve dönmesinin gerekip gerekmediğini soracaktı.</p>

  <p>Sevgili Tanrım, diye düşündü çevresine bakarak, profesör neden benimle böyle kasvetli bir yerde buluşmayı istedi? Geçmişte ya da şu anda insanların yaşadığını gösteren tek belirti ormanda kaybolan ve üzerlerinde ot bitmiş tekerlek izleriydi. Burnunun ucuna konmaya çalışan bir sineği kovdu. Cutter'in sinek kovucu losyonu azalıyordu. Sabrı da öyle. Belki de şu anda oradan ayrılmalıydı. Hayır, on beş dakika daha bekleyecekti. Eğer Profesör Chi görünmezse jipe atlayıp NUMA gemisine geri dönecekti. Kiralık bir jipte iki saat boyunca boş yere yolculuk yaptığını kabul etmek zorunda kalacaktı.</p>

  <p>Kahretsin. Böyle bir fırsatı bir daha ele geçiremezdi. Chi'yle buluşmayı gerçekten istiyordu. Telefonda Amerikan aksanı ve İspanyol nezaketiyle sesi çok hoş gelmişti. Sıcaktan kuruyan bir tutam uzun koyu renk saç burnunun üstüne düştü. Alt dudağını öne çıkarıp saçı üfleyerek uzaklaştırmaya çalıştı. Bu işe yaramayınca eliyle uzaklaştırıp alışkanlığı olduğu üzere dikiz aynasından kontrol etti. Yolda bir leke gördü. Sıcak dalgalarda titreşen leke gitgide büyüyordu. Daha iyi görebilmek için kapıdan eğilip baktı. Nesne mavi beyaz renkli bir otobüse dönüştü. Kaybolduğu açık, diye düşündü. Başını tekrar içeri soktu. Sudan bir yudum daha alırken otobüsün fren sesini duydu.</p>

  <p>Otobüs jipin arkasında durmuştu. Kapısı açıldı ve mezar sessizliği yüksek sesli Meksika müziğiyle dağıldı. Yerel otobüs sistemlerinin hepsi Woodstock'dan kalma hoparlörler kullanıyor olmalıydılar. Otobüsten tek başına bir yolcu indi. Geleneksel Hindistan kıyafeti giyiyordu, pamuklu bir gömlek, beyaz bol pantolon ve sandaletler. Başında kenarları hafifçe kıvrılmış hasır şapka vardı. Çoğu Maya erkeği gibi o da kısa boyluydu. Bir ellinin biraz üzerinde değildi boyu. Yolcu ve otobüs şoförü arasında hızlı bir İspanyolca konuşma geçti, ardından el sallayarak vedalaştılar. Kapılar gürültüyle kapandı ve vitesi gıcırtıyla geçtikten sonra otobüs dev bir müzik kutusu gibi yolda ilerlemeye başladı.</p>

  <p>Ahh!</p>

  <p>Gamay dişlerini bacağına geçiren bir böceğe bir şaplak indirmek için eğildi. Aynaya tekrar baktığında adam otobüsle birlikte yok olmuştu. Yandaki aynaya baktı. Yalnızca boş otoyol görünüyordu. Garip. Biraz bekledi. Sağ tarafında bir hareket oldu. Donup kaldı. Siyah taşlara benzer gözler jipin yolcu tarafından kendisine bakıyordu.</p>

  <p>“Dr. Morgan-Trout sanırım.”</p>

  <p>Adam Mexico City'den gelen telefonda duyduğu gibi yumuşak tonlamalı Amerikan aksanıyla konuşuyordu. Tereddütle sordu, “Dr. Chi?”</p>

  <p>“Emrinizdeyim.” Gamay'ın kolunda asılı duran çift namlulu tüfeğe baktığını görüp aşağı indirdi. “Özür dilerim, sizi korkutmak istemedim. Geç kaldığım için özür dilerim. Avlanıyordum ve biraz daha erken yola çıkmalıydım. Juan, yani şoförümüz, iyi kalpli, ama biraz geveze bir adamdır. Genç olan bütün kadın yolcularla sohbet eder. Umarım uzun süredir beklemiyorsunuz.”</p>

  <p>“Hayır, önemli değil.” Fındık kahverengisi geniş yüze, çıkık elmacık kemiklerine, uzun ve hatifçe kıvrık burna sahip bu kısa boylu adam tam olarak beklediği gibi değildi. Önyargılı düşündüğü için kendi kendine kızdı.</p>

  <p>Dr. Chi beyazlar dünyasında, onların utangaçlık tepkilerini anlayacak kadar uzun süre yaşamıştı. Donuk ifade değişmedi, ama koyu renk gözler keyifli ruh halini gösterircesine parladı. “Sizi şaşırtmış olmalıyım, haydut gibi tüfekle çıkagelen bir yabancı. Görünüşüm için özür dilerim. Evde olduğum zaman yerliler gibi oluyorum.”</p>

  <p>“Kabalığım için özür dilerim, sizi güneşte dışarda bekletiyorum.” Yanındaki koltuğu işaret etti. “Lütfen gölgeye girin.”</p>

  <p>“Ben gölgemi yanımda taşıyorum, ama nazik davetinizi kabul edeceğim.” Şapkasını çıkardı, kanvas çantasını omzundan indirdi ve yolcu tarafına bindi. Tüfeğini namlusu arkaya bakacak şekilde dikkatle iki koltuğun arasına yerleştirdi. Çantasını kucağına koydu.</p>

  <p>“Çantanızın görünüşüne bakılırsa avınız başarılı geçmiş,” dedi Gamay.</p>

  <p>Adam abartılı bir şekilde içini çekerek, “Dünyanın en tembel avcısı ben olmalıyım,” dedi. “Yolun kenarında bekliyorum. Otobüs beni alıyor ve bırakıyor. Ormana yürüyorum. Bam-bom. Yola yürüyorum ve gelen otobüse biniyorum. Böylece avın münzevi zevklerini, zaferlerimi ve başarısızlıklarımı komşularımla paylaşmanın sosyal ödüllerinin tadını çıkarıyorum. En zor olanı otobüsün zamanını ayarlamak. Ama evet, iyi gitti.” Çantasını havaya kaldırdı. “İki şişko keklik.”</p>

  <p>Gamay üst dişlerindeki aktris ve model Lauren Hutton'ınkine benzer hafif aralığı göstererek çarpıcı bir şekilde güldü. Çekici bir kadındı, muhteşem ya da aşırı seksi değildi, ama hayat dolu ve çoğu erkeğin çekici bulduğu erkeksi tavırlarıyla çok canlıydı.</p>

  <p>“Güzel,” dedi. “Sizi ve kuşlarınızı bir yere götürebilir miyim?”</p>

  <p>“Çok naziksiniz. Karşılığında ben de size ferahlatıcı bir içecek sunarım. Bu sıcakta beklemek yüzünden çok sıkılmış olmalısınız.”</p>

  <p>“Fena değildi,” dedi Gamay saçları tamamen kontrolden çıkmış ve tişörtü koltuğa yapışmış olsa da.</p>

  <p>Chi kibar yalanı takdir ederek başını salladı. “Geri gidip şu yolu biraz takip edebilirsiniz.”</p>

  <p>Gamay jipi çalıştırdı, vitesi geriye taktı ve dönüş yaptı. Tekerlekler yoğun ormanın içinde kurumuş çamurdan oluşan tekerlek izlerini takip etti. Çeyrek mil kadar gittikten sonra ağaçlar seyreldi ve gün ışığının dolduğu bir açıklığa ve yerli kulübesine geldiler. Kulübenin duvarları tahta çubuklarla şekillendirilmiş ve çatısı palmiye yapraklarıyla kaplanmıştı. Jipten çıkıp içeriye girdiler. Tek mobilya metal açılır kapanır masa, kamp sandalyesi ve örgü hamaktı. Bir çift propan gaz lambası çatı kirişinde asılıydı.</p>

  <p>Ayağıyla yerdeki tozu sildi. “Bu topraklar hep benim aileme ait olmuştur. Düzinelerce ev yüzyıllar boyunca bu noktada durdu ve tasarımı inşa edilen ilk evden bu yana değişmedi. Benim insanlarım fırtınalara ve rutubete dayanıklı bir ev yapmaktansa her seferinde yeni ev yapmanın daha kolay olduğunu öğrenmişti. Size içecek bir şey verebilir miyim?”</p>

  <p>“Evet,” dedi Gamay etrafına bakınıp bir vantilatör arayarak. “Teşekkür ederim, bu çok hoşuma gider.”</p>

  <p>“Beni takip edin lütfen.” Kulübeden dışarı çıkıp ormana giden eski patikaya girdi. Bir dakikalık yürüyüşten sonra oluklu çatıyla kaplı cüruf bloklardan yapılmış bir binaya geldiler. Profesör kilitsiz kapıyı açtı ve içeri girdiler. Chi karanlık girintiye uzanıp etrafı araştırırken alçak sesle İspanyolca bir şeyler mırıldanıyordu. Birkaç dakika sonra bir makine çalıştı.</p>

  <p>“Uzaktayken mazottan tasarruf etmek için jeneratörü kapatıyorum,” diye açıkladı. “Havalandırma bir iki dakika içinde devreye girer.”</p>

  <p>Tavandaki çıplak bir ampul yandı. Küçük bir antredeydiler. Chi başka bir kapıyı açıp duvardaki düğmeye bastı. Florasan lamba yanıp iki çalışma masası olan penceresiz geniş bir odayı aydınlattı. Masaların üstünde bir dizüstü bilgisayarı, tarayıcı ve lazer yazıcı, bir yığın kâğıt, mikroskop, slaytlar ve iri taş parçalarının bulunduğu çeşitli plastik torbalar duruyordu. Dikkatle etiketlenen büyük parçalar oraya buraya konmuştu. Dosyalar her yerdeydi. Kitap rafları kalın kitapların ağırlığı altında inliyor gibiydi. Duvarda Yucatan yarım adasının topoğrafik haritaları, kazı bölgesi fotoğrafları ve Maya oymalarının çizimleri vardı.</p>

  <p>“Laboratuvarım,” dedi Chi belirgin bir gururla.</p>

  <p>“Etkileyici.” Gamay tam techizatlı bir arkeoloji laboratuvarını böyle ıssız bir yerde görmeyi beklemiyordu. Dr. Chi sürprizlerle doluydu.</p>

  <p>Chi onun şaşkınlığını fark etmişti. “İnsanlar bazen yaşadığım ve çalıştığım yer arasındaki zıtlığı görünce hayretler içinde kalıyorlar. Mexico City'nin dışında yalnızca yaşamak için en gerekli şeyleri isterim. Uyuyacak ve yiyecek bir yer, sivrisinek için tülün olduğu bir hamak, yağmuru içeri sokmayacak bir çatı. Ama çalışmak zorunda olduğunuzda durum farklılaşıyor. İnsanın aletleri olmalı. Ve burada bilimsel bir araştırma yapmak için en önemli alet var.”</p>

  <p>Eski, ama işe yarar buzdolabının yanına gitti, çantasının içindekileri rafa yerleştirip iki Seven-Up ve buz çıkardı. Bunları plastik su bardaklarının içine koydu. Kolunu şöyle bir savurarak dosyalar arasında bir yer açtı ve iki açılıp kapanır sandalye getirdi. Gamay oturdu, bir yudum alıp soğuk sıvının kavrulan boğazından aşağı akmasına izin verdi. İyi bir şampanyadan daha güzeldi tadı. Birkaç dakika sessizce oturup içeceklerinin tadını çıkardılar.</p>

  <p>'Teşekkür ederim Dr. Chi,” dedi Gamay bardağı bu kez içme suyuyla doldurulurken. “Korkarım sandığımdan daha susuz kalmışım.”</p>

  <p>“Bu ülkede vücut nemini kaybetmek hiç zor değildir. Artık enerjilerimiz yerine geldiğine ve susuzluğumuz giderildiğine göre size nasıl yardım edebilirim?”</p>

  <p>“Telefonda söylediğim gibi ben deniz biyoloğuyum. Sahil dışında bir proje üzerinde çalışıyorum.”</p>

  <p>“Oh, evet, NUMA'nın Chixulub meteor çarpma bölgesi yakınındaki gök cismi araştırması.”</p>

  <p>Gamay başını bir yana eğdi. “Bunu biliyor musunuz?”</p>

  <p>Chi ciddi bir şekilde başını salladı. “Fiskos gazetesi.” Gamay'ın şaşkın ifadesini görünce gülüp itiraf etti. “Yalan söyleyemem. NUMA merkezinden nezaketen müzeye gönderilen ve bizi araştırma hakkında bilgilendiren e-mail'i gördüm.”</p>

  <p>Dosya dolabına uzanıp bir çekmeceyi açtı ve bir dosyayı çıkardı.</p>

  <p>“Bir bakalım,” dedi dosyadakileri okuyarak. “Gamay Morgan-Trout. Otuz yaşında. Georgetown'da yaşıyor. Wisconsin doğumlu. Usta dalgıç. Kuzey Carolina Üniversitesi sualtı arkeolojisi mezunu. Uzmanlık alanını değiştirip Scripps Oşinografi Enstitüsü'ne kaydolmuş ve orada deniz biyologu olarak doktora derecesi almış.Yeteneklerini dünya çapında tanınan Ulusal Sualtı ve Denizcilik Kurumu için kullanıyor.”</p>

  <p>“Her şey doğru,” dedi Gamay kavisli kaşlarını kaldırarak.</p>

  <p>Teşekkür ederim,” dedi Chi dosyayı yerine koyarak. “Aslında sekreterimin çalışması. Siz aradıktan sonra NUMA'nın web sayfasına girmesini istedim ondan. Sürmekte olan projelerin tarifi ve katılanların kısa bir biyografisi yer alıyor orada. Adı yine listede olan okyanus coğrafyacısı Paul Trout'la bir akrabalığınız var mı?”</p>

  <p>“Evet, Paul benim kocam. Site muhtemelen bizim Meksika'da tanıştığımızı yazmıyordur. La Paz'a saha gezisi için gitmiştik. Bunun dışında ev ödevinizi iyi yaptığınızı söyleyebilirim.”</p>

  <p>“Korkarım benim katı akademik eğitimimden kaynaklanıyor.”</p>

  <p>“Ben de detayları hatırlama eğilimindeyimdir. Hatırlayabilecek miyim bir bakalım.” Gamay gözlerini kapattı. “Dr. Jose Chi. Quintana Roo, Yucatan yarım adası doğumlu. Babası bir çiftçiymiş. Çalışmalarında üstün başarı göstermiş, hükümet onu özel okullara göndermiş. Meksika Üniversitesi'nde lisans eğitimi almış. Harvard Üniversitesi'nde yüksek lisans yapmış, halen saygın Peabody Arkeoloji ve Etnoloji Müzesi'ne bağlı. Meksika Ulusal Antropoloji Müzesi'nin müdürü. Maya yazıtlarının toplanmasına katkılarından dolayı MacArthur Ödülü almış. Şu anda Maya alfabesi sözlüğü hazırlıyor.”</p>

  <p>Gözlerini açtığında Chi'nin yüzünde kocaman bir gülümseme olduğunu gördü. Chi hafifçe alkışladı. “Bravo, Dr. Morgan-Trout.”</p>

  <p>“Lütfen bana Gamay deyin.”</p>

  <p>“Güzel ve sıradışı bir isim.”</p>

  <p>“Babam şarap uzmanıydı. Saç rengim ona Beaujolais üzümlerini hatırlatmış.”</p>

  <p>“İyi seçim Dr. Gamay. Ama bir şeyi düzeltmem gerekiyor. Sözlükteki çalışmalarımla gurur duyuyorum, ama Maya yazıtlarının toplanması pek çok yetenekli insanın işi. Sanatçılar, fotoğrafçılar, harita yapımcıları, katalog hazırlayıcıları, vs. Becerilerimi 'bulucu' olarak kattım.”</p>

  <p>“Bulucu mu?”</p>

  <p>“Size Açıklayayım. Sekiz yaşımdan beri avlanıyorum.Yucatan, Belise ve Guetemala'da dolaştım. Bu gezilerim sırasında sık sık harabelerle karşılaştım. Bazı insanlar kafamda Quija levhası taşımam gerektiğini söylüyorlar. Sanırım bu bir avcının etrafına karşı göstermesi gereken uyanıklılıkla katettiğim mesafenin bir karşılığı. Eğer bu bölgelerde uzun süre yürür ve yeterince uzağa giderseniz meşgul atalarımın bıraktığı kalıntılara ayağınız takılabilir. Şimdi söyleyin bana, bir deniz biyoloğunun karaya bağlı çalışan bir kemik arayıcısıyla ne gibi bir ilgisi olabilir?”</p>

  <p>“Garip bir ricam olacak Dr. Chi, özgeçmişimde gördüğünüz gibi dikkatimi yaşayan şeylere çevirmeden önce sualtı kemik arayıcısıydım. İki ilgi alanım yıllar içinde birbirine karıştı. Ne zaman yeni bir bölgeye girsem deniz hayatının antik sanatsal temsilini arıyorum. En belirgin örneği midyedir. Haçlı askerleri bunu amblemleri olarak kabul ettiler. Binlerce yıl, hatta daha da öncesine dayanan Romalı ve Yunanlılara ait midye kabuğu resimlerini ve oymalarını görebilirsiniz.”</p>

  <p>“İlginç bir hobi,” dedi Chi.</p>

  <p>“Pek hobi sayılmaz, ama eğlenceli ve rahatlatıcı buluyorum. Geçmişe, bilimsel çizim çağından öncesine bir bakış atmamı sağlıyor. Bir resme ya da oymaya bakıyor ve türlerin yüzlerce, binlerce yıl önce nasıl göründüklerine dair bir fikir sahibi olabiliyorum. Bugün varolan yaratıkla kıyaslayarak genetik bir evrim ya da değişim olup olmadığını görebiliyorum. Koleksiyonumdan bir kitap hazırlamayı düşünüyorum. Deniz hayatı tasvirlerini barındıran arkeolojik bir alan biliyor musunuz? Balık, deniz kabuğu ve mercan arıyorum. Bir Maya zanaatkarının gözüne takılmış olabilecek herhangi bir deniz yaratığı olabilir.”</p>

  <p>Chi dikkatle dinliyordu. “Yaptığınız şey büyüleyici. Ve çok da değerli, çünkü arkeolojinin kimsenin kullanmadığı ölü bir bilim olmadığını kanıtlıyor. Telefonda ne istediğinizi tam olarak açıklamamış olmanız çok kötü. Buraya kadar gelme zahmetinden kurtulurdunuz.”</p>

  <p>“Sorun değildi, sizinle şahsen tanışmak istiyordum.”</p>

  <p>“Buna sevindim, ama Maya'nın sanatsal konuları kuşlar, jaguarlar ve yılanlardır. Deniz hayatına dair temsiller o kadar stilizedir ki biyoloji kitaplarında gördüğünüz bir şey gibi tanıyamazsınız. Papağan oymalarını bazı insanların file benzettiği gibi.”</p>

  <p>“Bu konuyu daha da ilginç hale getiriyor. Gök cismi projesinden biraz zaman ayırabilirim. Eğer bana bazı harabeleri gösterebilirseniz müteşekkir olurum.”</p>

  <p>Chi biraz düşündü. “Buradan iki saat kadar uzaklıkta bir alan var. Sizi oraya götürebilirim. Etrafa bakınırsınız. Belki bir şey bulursunuz.'</p>

  <p>“Size zahmet olmayacağından emin misiniz?”</p>

  <p>Tabii ki eminim.” Saate baktı. “Öğle yemeği saatinde orada olur, birkaç saat geçirir ve öğleden sonra buraya geri döneriz. Gün ışığı bitmeden araştırma geminize dönebilirsiniz.”</p>

  <p>“Bu harika olur. Benim jipimle gidebiliriz.”</p>

  <p>“Buna gerek yok,” dedi Chi. “Benim zaman makinem var.”</p>

  <p>“Pardon?” Adamı doğru olarak duyduğundan emin değildi.</p>

  <p>“İçerde banyo var. Ben öğle yemeğini paketlerken neden biraz serinleyip kendinize gelmiyorsunuz.”</p>

  <p>Gamay omuz silkti. Jipten sırt çantasını aldı. Banyoya gidip yüzünü yıkadı, saçlarını taradı. Banyodan çıktığında Chi, Igloo marka soğutucusunu kapatıyordu.</p>

  <p>“Zaman makinesine nereden biniliyor?” diye sordu havaya girerek.</p>

  <p>“Dünya ulaşım modülünde,” dedi ciddi bir şekilde. Kapıdan çıktı. Tüfeğini yanına aldı. “Ne zaman kuşlarla karşılaşacağını hiç bilemezsin.'</p>

  <p>Laboratuvar binasının arkasına geçerek bir başka yerli kulübesine giden patikadan yürüdüler. Bu kulübenin duvarları yoktu, çatı her köşedeki direklerle destekleniyordu. Palmiye çatısının altında mavi renkli Hum Vee marka dört tekerlekli bir arazi aracı duruyordu.</p>

  <p>Gamay neşeyle bir çığlık attı. “Zaman makineniz bu mu?”</p>

  <p>“Sizi bir zamanlar antik medeniyetlerin yaşadığı alanlara götüren bir buluşa başka ne ad verebilirsiniz ki? Körfez Savaşı'nda kullanılan askeri araçların medeni modeline çok benzediğini biliyorum, ama bu merakı gidermek amacıyla yapıldı.”</p>

  <p>Soğutucuyu arkaya koydu ve Gamay için kapıyı açtı. Gamay yolcu koltuğuna bindi, kontrol panelindeki bir uçaktakine benzer enstrümanları tanımıştı. O ve Paul’un Georgetown'da bir Hummer'ları vardı. Jipin yerini almak için tasarlanmış geniş araç Washington trafiğinde ürkütücü bir güç sağlıyordu.</p>

  <p>“Jiple geldiğimiz yol aslında arka yol,” diye açıkladı Chi. “Burada sizi ana yola götüren bir yol var.” Sürücü koltuğuna geçip motoru çalıştırdı. Başı direksiyonun hizasını çok az geçiyordu.</p>

  <p>Bu ilginç bir macera olacak, diye düşündü Gamay. Arkasına yaslanıp, “Altı numaralı palamara çekin Bay Sulu.”</p>

  <p>“Altı numaralı palamar tamam,” dedi Hummer'ın vitesini takarak. Araç ileri doğru fırladı. “Ama sizin için bir sakıncası yoksa önce on ikinci yüzyıla uğrayacağız.”</p>
  <hr class="sigil_split_marker" />
</body>
</html>
