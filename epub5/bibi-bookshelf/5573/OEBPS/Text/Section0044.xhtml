<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 class="sigil_not_in_toc">Nantucket Suları&nbsp;</h2>

  <h2 id="sigil_toc_id_20">Kısım 39</h2>

  <p>Mini denizaltı Nantucket Sound'un mavi-yeşil sularının birkaç kulaç altındaydı ve Austin şimdiden Zavala'yla birlikte dalma konusunu tekrar düşünüyordu. Endişelerinin bir pilot olarak Zavala'nın becerileriyle ilgisi yoktu. Suyun altında ya da üstünde Joe'nun kullanamayacağı bir araç yoktu. Sorun Zavala'nın şarkı söylerken sesinin detone oluşuydu. Vinç iki kişilik aracı güverteden kaldırıp suya indirirken Zavala “Yellow Submarine”in İspanyolcasını söylemeye başladı.</p>

  <p>Austin mikrofona bağırdı. “Başka şarkı bilmiyor musun?”</p>

  <p>“Dinleyici isteklerini alıyorum.”</p>

  <p>“'Çok Çok Uzakta'ya ne dersin?”</p>

  <p>Zavala'nın sessiz kahkahası kulaklıktan duyuldu. “Tanrım, muchacho'luğumdan beri duymadım bunu.”</p>

  <p>“Umutsuz zamanlar umutsuz önlemleri doğurur.”</p>

  <p>“No problema. Gitarla daha iyi oluyor ama. Nereye gitmek istersin, amigo.”</p>

  <p>“Başlangıç için aşağıya ne dersin?”</p>

  <p>Zavala'nın kabul anlamında el sallayışı gözlem kabarcığından göründü. O kadar yakındı ki, başlarındaki pleksiglas başlıklar olmasa Austin uzanıp arkadaşının omzuna dokunabilirdi. İkiz kubbe mini denizaltının ön tarafına monte edilmiş ve düz yeşil seramik yüzeyinden bir kurbağanın gözleri gibi ileriye doğru fırlamıştı.</p>

  <p>Deep Flight ll'nin şişko bir adama benzeyen çoğu derin okyanus denizaltısından farklı olarak karın kısmı şişkin ve kalındı. Bir denizaltı aracından çok fütüristik bir savaşçı uçağını andırıyordu. Gövde dikdörtgen şeklinde ve düzdü, önle arka tarafı bir keski gibi inceliyordu. Yan taraflar keskin kenarlarla dikti, sanki bir çerçevenin üstünde gerilmiş bir kanvas gibiydi. Kanatlar küttü ve sabit ışıklarla donatılmıştı. İtici pervaneler kanatların altına ve gözlem kubbelerinin altına yerleştirilmişti. Ön tarafta bir çift manipülatör kol ve hareketli spot ışıkları vardı.</p>

  <p>Bir masa başındaymış gibi dik oturan geleneksel denizaltı tayfasının tersine Austin ve Zavala öne doğru eğik pozisyondalardı. Yüzleri ileriye doğru sabitlenmiş, dirsekleri alttan desteklenmişti. Çifte kontrolleri vardı, kaldırma ve hız için de birer kumanda kolları bulunuyordu. Austin ışıklar, video ve manipülatör kollar gibi diğer sistemleri ayarlarken Zavala denizaltıyı idare ediyordu. Başlarının üstünde yer alan pusula, hız ölçer, mesafe ölçer ve derinlik göstergesi, havalandırma ve sonar gibi diğer kontrollerin bulunduğu dijital göstergeye de dikkat ediyordu. Araç hafifçe suya batmaz özellik taşıyordu ve suyun içinde ilerleyerek, bir uçaktaki gibi kuyruk bölümünde irtifa dümeninin ayarlanmasıyla dalıyordu.</p>

  <p>Vücutları yüzen bir insanın doğal pozisyonunu taklit etmek için otuz derecelik bir açıyla yükselmişti. Bu durum hızlı iniş ve çıkışları daha az ürkütücü yapıyordu. Alan Austin'in bir seksen üçlük boyu için yeterliydi, ama geniş omuzları boşluğu tam olarak dolduruyordu. Yine de kabul etmeliydi ki. Zavala'nın serenadına rağmen batık bir okyanus gemisini aramak için hoş bir yoldu.</p>

  <p>Enkaz kırmızı şamandıralarla işaretlenmişti. Zavala denizaltıyı yüzeyden geminin iskele tarafındaki cankurtaran vincine kadar uzanan elli dört metrelik bir zincir üzerinde yer alan şamandıra hattının etrafında çizdiği bir dizi daireyle indirdi. Enkazın en yüksek bölümüne normal bir iniş üç ya da dört dakika alıyordu. Beş deniz mili hızıyla mini denizaltı daha kısa sürede inebilirdi, ama Austin içinde çalışacakları çevreyi hissetmek istiyordu.</p>

  <p>Derinleşen su yüzeyden aşağıya doğru inen gün ışığının renklerini süzüyordu. Önce kızıl renk yok oldu, sonra spektrumdaki diğer renkler. Beş kulaçta soğuk mavimsi yeşil dışında bütün renkler soldu. Suni karanlığı telafi etmek istercesine su iyi bir kristal kadar berrak hale geldi. Denizaltı tembel bir şekilde daireler çizerek aşağı inerken soluk renkli kumda yatan dev karanlık kütle görüş alanlarına girdi.</p>

  <p>Mükemmel görüş mesafesiyle denizaltı ışıksız çalışıyordu. Otuz altı metre derinlikte Zavala yörüngelerini düzleştirdi, mini denizaltının hızını düşürdü ve aracın karnındaki spot ışığını açtı. Gemi yan tarafı üstünde yatıyordu. Geniş ışık halkası altlarındaki gövdenin siyahla kadavra yeşili arasında değişen bölümünü aydınlatıyordu. Gövdenin bazı bölümleri kurumuş kana benzer pas lekeleri ve cüzzamı andıran sarı lekelerle kaplanmıştı. Denizin ürettiği milyonlarca polipten oluşan yeşil tabaka ışığın yetişebildiği bölgenin ötesine uzanıyordu.</p>

  <p>Austin bu dev ölü geminin bir zamanlar dünyanın en hızlı ve en güzel gemisi olduğunu hayal bile edemiyordu... Doria'nın uzunluğunda olan bir binanın önünde durup büyüklüğüne saygı duymamak mümkündü. Fakat iki yüz on metre boyundaki aynı bina yatay olarak çevrilir ve boş bir alana yatırılırsa büyüklüğü soluk kesici bir hal alırdı.</p>

  <p>Sancak ya da sağ tarafının üstüne yatarak Stockholm'ün keskin burnuyla açtığı yarayı saklayan Doria dinlenmek üzere uzanmış olan bir deniz canavarına benziyordu. Mini denizaltı video kamerasını açtı ve lomboz deliklerinin biraz üzerinden kıç tarafına doğru kaymaya başladı. Dev geminin yanında ufacık kalan araç bir balinayı kontrol eden küçük, patlak gözlü kabuklu bir deniz hayvanını andırıyordu. Zavala on altı tonluk iskele pervanesinin yakınına varınca keskin bir dönüş yaparak bir zamanlar gezinti güvertesindeki pencereler olarak hizmet veren dikdörtgen şeklindeki boşlukların üstünden geçti. Açık deniz görününce denizaltıyı otuz altı metre derinliğe indirerek daha önceki rotalarına paralel olacak biçimde çevirdi. Çok katlı güvertelerin sol tarafında yirmi yedi metre yüksekliğinde dikey bir duvar vardı. Transatlantik geçişlerde yolcuları sınıflarına göre serinleten üç yüzme havuzunun önünden geçtiler, vinçleri şu anda da 1956'da olduğundan daha iyi çalışmayan cankurtaran güverteleri boyunca ilerlediler.</p>

  <p>Düzinelerce balıkçı ağı kancaya benzer vinçlere takılıp kalmıştı. Ağlar çok büyük tabutları örten perdeler gibi inmişti güvertelerin üstüne. Ağların üstünü deniz yaratıkları kaplamıştı. Bazı ağlar şamandıralarıyla daha yukarda duruyor ve yaklaşan balık sürülerini yakalıyorlardı. Ağa yakalanmış olan çürümüş kemikleri fark eden Zavala denizaltıyı hâlâ tehlikeli olan ağlardan uzak tutmaya çalıştı.</p>

  <p>Geminin büyük kırmızı beyaz bacası devrilmiş ve geride makine dairesine açılan kare şeklinde bir delik bırakmıştı. Diğer açıklıklar merdivenleri gösteriyordu. Üst yapılar kaymıştı ve denizin dibinde dağınık bir yığın halinde yatıyorlardı. Seçkin bacası ve üst yapılarının yok olmasıyla Andrea Doria bir gemiden çok bir mavnaya benziyordu. Ancak dümen köşkünün kalıntılarının yanından geçip ön güvertede sağlam kalan dev bumbaları, vinç başlıklarını ve iskele babalarını gördüklerinde bunun dev bir yolcu gemisi olduğunu hissetmeye başladılar. Böyle büyük bir geminin batabileceğini düşünmek çok zordu, ama Titanik için de aynı şeyi söylemişlerdi, diye düşündü Austin.</p>

  <p>Bir cenazedeki yaslı insanlar gibi hürmetkarlardı!, ama Austin sessizliği bozdu.</p>

  <p>“Denizin altında geçen kırk elli yıldan sonra otuz milyon dolar böyle görünüyor demek ki.”</p>

  <p>“Büyük bir balıkçı için çok fazla para,” dedi Zavala.</p>

  <p>“Bu rakam yalnızca gövde içindi. Mobilyalar, sanat eserleri ve dört yüz tonluk yükte yatan milyonları saymadım bile. İtalyan denizciliğinin gururu.”</p>

  <p>“Anlayamıyorum,” dedi Zavala. 'Sisin çok yoğun olduğunu biliyorum, ama iki geminin de radarları ve gözlem kuleleri vardı. Nasıl oldu da milyonlarca kilometre karelik okyanusta aynı anda aynı yerde bulunabildiler?”</p>

  <p>“Şans eseri sanırım.”</p>

  <p>“Çarpışmayı önceden planlasalardı daha iyisini beceremezlerdi.”</p>

  <p>“Elli iki kişi öldü. Yirmi dokuz bin tonluk okyanus gemisi dipte yatıyor. Stockholm büyük zarar gördü, kargoda milyonlar kaybedildi. Ne planlama ama.”</p>

  <p>“Denizin çözülmeyen esrarlarından biri olduğunu söylüyorsun galiba?”</p>

  <p>“Daha iyi bir cevabın var mı?”</p>

  <p>“Anlamlı bir cevabım yok,” derken mikrofondan iç çekişi duyuluyordu Zavala'nın. “Şimdi nereye?”</p>

  <p>“Gimbel Deliği'ne bir bakalım,” dedi Austin.</p>

  <p>Mini denizaltı bir manta ray7 kadar zarif bir şekilde döndü ve pruvaya doğru yöneldi. Sonra iskele tarafının yarısında bulunan dört taraflı bir açıklığa gelene dek alçaldı.</p>

  <p>Gimbel Deliği'ydi burası.</p>

  <p>İki buçuk metreye altı buçuk metrelik delik Peter Gimbel'in mirasıydı. Doria battıktan yirmi dört saat sonra Gimbel, Joseph Fox ve bir başka fotoğrafçı daha gemiye dalmış ve enkazı incelemek için on iki dakika aşağıda kalmıştı. Gimbel'in gemiye karşı duyduğu hayranlık o zaman başlamıştı. 1981'de dalgıç hücresi ve çeşitli dalış tekniklerinin kullanıldığı bir dalışa önderlik etmişti. Dalgıçlar içinde milyonlarca dolar değerinde mal ve paranın bulunduğu bildirilen kasaya ulaşmak için Birinci Sınıf Fuaye Salonu'nun kapısını kesmişlerdi. Heyecanlı çığlıklar arasında kasa TV kamerasının önünde açılmış ve içinden yalnızca birkaç yüz dolar çıkmıştı.</p>

  <p>“Bir ahır kapısına benziyor,” dedi Zavala alaycı bir şekilde.</p>

  <p>“Bu ahır kapısının magnezyum çubuklarla açılması iki hafta aldı,” dedi Austin. “Bizim o kadar zamanımız yok.”</p>

  <p>“Bütün gemiyi kaldırmak daha kolay olabilir. NUMA Titanik'i kaldırabildiğine göre Doria çocuk oyuncağı olmalı.”</p>

  <p>“Bunu ilk öneren sen değilsin. Onu yukarı çıkarmak için yığınlarca plan yapıldı. Basınçlı hava. Helyumla dolu balonlar. Yüzdürme dubası. Plastik kabarcıklar. Hatta pinpon topları.”</p>

  <p>“Pinponu öneren adamın iyi bir cojones'i olmalı,” dedi Zavala.</p>

  <p>Austin, Zavala'nın lastikli anlam taşıyan İspanyolca sözcüğüne homurdandı. “Bu zekice gözlemin dışında gördüklerine bakarak ne düşünüyorsun?”</p>

  <p>'Tam kendimize göre bir iş bulduğumuzu düşünüyorum.”</p>

  <p>“Aynı fikirdeyim. Hadi yukarı çıkıp diğerlerinin ne diyeceğine bakalım.”</p>

  <p>Zavala başparmağını havaya kaldırdı, motoru çalıştırıp denizaltının burnunu yükseltti. Yukarı doğru çıkarlarken Austin karanlıkta uzaklaşan hayalete baktı. Bu dev gövdenin içinde bir yerlerde garip cinayetler serisinin anahtarı yatıyordu. Zavala, İspanyolca “Ahtapotun Bahçesi” şarkısını patlatınca tatsız duyguları bir yana bıraktı. Yolculuk kısa sürdüğü için şans yıldızına teşekkür etti.</p>

  <p>Deep Flight köpük ve kabarcık patlamasıyla yüzeye çıktı. Suların süzüldüğü gözlem kabarcıklarından otuz metre uzaklıktaki beyaz üst yapılı gri gövdeli gemi görülebiliyordu. Suyun üstüne çıkınca düz yüzeyler dalga hareketine karşı hassastı ve yeni başlayan hafif rüzgârda sallanıyordu. Normalde denizde midesi bulanmazdı Austin'in, ama bu kez benzi atmıştı ve gemi aralarındaki mesafeyi hızla kapatınca mutlu oldu.</p>

  <p>Geminin tasarımı tipik kurtarma ve araştırma gemisi şeklindeydi. Ana işlevi çeşitli aletlerle araçları indirme, çekme ve kaldırma işlemleri için platform oluşturmaktı. Bir römorkörün basık pruvasına ve yüksek baş kasarasına sahipti, ama yirmi metrelik uzunluğunun çoğunu açık güverte oluşturuyordu. Güvertenin her iki yanında dirsek vinci vardı. Dalgıç giysili iki adam şişme botu suya indirdiler, içine atlayıp mini denizaltıya doğru gittiler. Adamların biri dümeni idare ederken diğeri elindeki güçlü kancayı denizaltının önündeki halkaya geçirdi.</p>

  <p>Güverteye doğru uzanan halat denizaltıyı yakına çekti. Deep Flight sancak tarafına gelene dek manevra yaptı. Vinç alçaldı, adamlar denizaltıyı vince bağladı. Denizaltı yolcularıyla birlikte suları süzülerek yukarı çıktı, güvertenin üzerine doğru çekilip çelik beşiğe yerleştirildi. Operasyon İsviçre saati dakikliğiyle halledilmişti. Austin babasının gemilerinden birinden daha az bir mükemmellik beklemezdi zaten.</p>

  <p>Peabody'deki toplantıdan çıktıktan sonra Austin, bilgi vermek için Rudi Gunn'ı aramış ve bir kurtarma gemisi istemişti. NUMA'nın çok uzaklara ulaşan operasyonları düzinelerce gemiyi içeriyordu. Sorun da buydu. NUMA'nın gemileri dünyanın her yerine dağılmıştı. En yakın gemi hâlâ Meksika'da olan Nereus'tu. Austin tam teçhizatlı bir kurtarma gemisine ihtiyacı olmadığını söyledi, ama Gunn en çabuk bulabileceği geminin bile bir hafta içinde elinde olabileceğini söyledi. Austin bir rezervasyon yapmasını söyleyip telefonu kapattı. Bir dakika düşündükten sonra tekrar tuşlara basıyordu.</p>

  <p>Ormanda öksüren bir ayıya benzer ses hatta geldi. Austin babasına ihtiyaç duyduğu şeyi söyledi.</p>

  <p>“Hah!” diye bir kahkaha attı babası. “Tanrı aşkına, NUMA'nın Birleşik Devletler Donanması'ndan daha fazla gemisi olduğunu sanıyordum. Amiral filosundan minik bir gemi ayıramıyor mu senin için?”</p>

  <p>Austin babasının bu işin tadını çıkarmasına izin verdi. “Benim ihtiyacım olan sürede veremiyor. Gerçekten yardımına ihtiyacım var, baba.”</p>

  <p>“Hımm. Yardımın bir etiketi olacaktır,” dedi yaşlı adam kurnaz bir şekilde.</p>

  <p>“NUMA masrafları karşılayacaktır, baba.”</p>

  <p>“Paraya aldırmıyorum,” diye kükredi. “Muhasebecim bunu yardımsever bir bağış olarak gösterme yolunu bulabilir, ondan önce Alcatraz'a gönderilmezse tabii. Eğer sana yüzer bir şey bulursam Sandecker'in seni içine soktuğu saçmalık her neyse onu toparladıktan sonra seni tanımayacak kadar bunamadan önce beni görmeye gelir misin?”</p>

  <p>“Söz veremem. Ama böyle bir olasılık var.'</p>

  <p>“Hıh. Senin için bir gemi bulmak taksi çevirmeye benzemez, bunu biliyorsun. Ne yapabilirim bir bakacağım.” Telefonu kapattı.</p>

  <p>Austin yavaşça güldü. Babası en küçük kayığa kadar sahip olduğu her geminin nerede olduğunu ve ne yaptığını çok iyi biliyordu. Babası onun kancanın ucunda kıvranmasını istiyordu. Birkaç dakika sonra telefon çalınca hiç şaşırmadı.</p>

  <p>Boğuk ses, “Şanslısın,” dedi. “Sana yaşlı bir salapurya buldum. Sandy Hook, New Jersey'de donanma için bir iş yapan kurtarma gemimiz var. Pek büyük bir şey değil, ama iş görür. Yarın Nantucket Limanı'na gidip seni bekleyecek.”</p>

  <p>'Teşekkürler, baba. Sana gerçekten müteşekkirim.”</p>

  <p>“Kaptanı zorlamak zorunda kaldım ve bu işte para kaybedeceğim,” dedi ses tonu yumuşayarak. “Ama son günlerimde oğlumu buraya getirmeye değerdi.”</p>

  <p>Ne aktör! diye düşündü Austin. Gerçekten ertesi gün gemi Nantucket'teydi. Monkfish'in bir salapurya olduğu söylenemezdi. Aslında iki yaşından küçük orta büyüklükte son model bir gemiydi. İrlanda asıllı kırmızı yüzlü Kaptan John McGinty ise bir ikramiyeydi. Kaptan yıllar önce Andrea Doria'ya dalmıştı ve tekrar onun üzerinde çalışmaya çok hevesliydi.</p>

  <p>Austin mini denizaltının video kamerasındaki kasedi çıkarırken McGinty geldi. “Beni şüphede bırakma,” dedi heyecanla. “Yaşlı kız nasıl görünüyor?”</p>

  <p>'Yaşını gösteriyor, ama kendin görebilirsin.” Austin kasedi uzattı. Kaptan mini denizaltıya bakıp güldü ve kamarasına doğru giden yolu gösterdi. Austin ve Zavala'yı yumuşak koltuklara oturtup alkollü içkilerini verdi, sonra kasedi videoya taktı. Yan yatmış gövde ve üzerindeki deniz yaratıkları ekranı kaplarken McGinty karakteristik olmayan bir şekilde sessizlik içinde oturuyordu. Video bitince başa sarma düğmesine bastı tekrar.</p>

  <p>“Çocuklar iyi iş çıkarmışsınız. Hemen hemen bin dokuz yüz seksen yedide daldığım gibi görünüyor. Yalnızca daha fazla ağ var bu kez. Ve dediğin gibi,” derken içini çekiyordu. “Biraz yaşlanmış. Sorun olan göremediklerimiz. Geminin iç bölmelerinin çürüdüğünü duydum. Kendi üstüne çökmesine az kaldı.”</p>

  <p>“Orada neyle uğraşıyor olacağımıza dair bir fikir verebilir misin?”</p>

  <p>“Elimden geleni yaparım. İçki ister misiniz?” Cevap beklemeden her kadehe eşit miktarda Jack Daniel's doldurup birkaç parça buz attı. Bir yudum alıp boş TV ekranına baktı. “Unutmamanız gereken bir şey var. Doria gövdesindeki onca birikintiye rağmen güzel görünüyor olabilir, ama o bir katildir. Boş yere dalgıçların Everest Tepesi demiyorlar ona. Everest kadar öldürmedi, en son saydığımda on civarındaydı, ama Doria'ya dalan adamlar dağa tırmananların karşı karşıya olduğu tehlikenin neden olduğuyla aynı adrenalin hücumuna uğruyorlar.”</p>

  <p>“Her enkazın kendi karakteristiği vardır,” dedi Austin. “Bu gemideki en büyük tehlike nedir?”</p>

  <p>“Pek çok gizli hilesi var. Öncelikle derinlik söz konusu. İki saatlik alçak basınçla birlikte. Soğuk yüzünden dalgıç giysilerine ihtiyacınız var. Köpekbalıkları balıkları yemeye geliyor. Çoğunlukla mavi olanlar. Tehlikeli değiller, ama aşağı inerken sizi ölü bir balık sanmamalarını diliyorsunuz.”</p>

  <p>“İlk dalmaya başladığımda babam suyun içinde artık yiyecek zincirinin en üst seviyesinde olmadığımı hatırlamamı söylemişti bana,” dedi Austin.</p>

  <p>McGinty onayladığını belirtircesine homurdandı. “Diğer sorunlar olmasa bunlar o kadar önemli değil. Her zaman için kötü bir akıntı var. Aşağıda iyice kötüleşiyor ve geminin içinde bile dolaşıyor. Bazen seni çekip alacağını düşünüyorsun.”</p>

  <p>“Denizaltıyı ittiğini hissettim,” dedi Zavala.</p>

  <p>McGinty başını salladı. “Görüş mesafesinin nasıl olduğunu gördünüz.”</p>

  <p>“Bugün oldukça iyi görebiliyorduk. Enkazı ışıklarımız olmadan bulduk,” dedi Austin.</p>

  <p>“Şanslıymışsınız. Güneş parlıyordu, deniz fazla dalgalı değildi. Bulutlu ya da sisli bir günde enkazın üstünde olduğunuz halde onu göremeyebilirsiniz. Bu içersiyle kıyaslanınca hiçbir şey. Simsiyah ve her yer alüvyon kaplı. Yalnızca bir kez dokunduğunuzda ışığın bile nüfuz edemediği kadar kalın bir bulut oluşuyor. Kafanızın karışması ve kaybolmak çok kolay. Ama en büyük sorun dolanma. Tavandan sarkan kablolar ve ipler yüzünden gerçekten başınız büyük bir belaya girebilir. Tabii bu da gövdenin üstündeki ağları, halatları ve grup gemilerinden enkaza takılan monofilamenleri aşabilirseniz. Görünmezdirler. Tankınıza takılana dek orada olduğunu bile bilmezsiniz. Skubayla kendinizi kurtarmak için maksimum yirmi dakikanız vardır.”</p>

  <p>“Bu koca bir gemiyi incelemek için yeterli zaman değil.”</p>

  <p>“Bu kadar tehlikeli olmasının nedenlerinden biri de bu. İnsanlar üzerinde İtalyan arması olan çanak çömlekleri ve tabakları istiyorlar. Oraya varmak için onca zaman ve para harcadıklarını düşünün. Bunu unutuyorlar. Çok çabuk yoruluyorlar, özellikle akıntıya karşı savaşıyorlarsa ve üçlü karışım soluyorlarsa. Hata yapıyorlar. Kayboluyorlar. Ezberledikleri planları unutuyorlar. Ekipmanların mükemmel bir şekilde çalışıyor olması gerekiyor. Bir adam oksijen tankında yanlış karışım bulunduğu için öldü. Son dalışımda beş tankım, ağırlık kemerlerim, ışıklarım, bıçaklarım vardı. İki yüz on kilo taşıyordum. Bir gemiye dalmak hayat boyu tecrübe gerektiriyor. Öyle bile olsa yer kavramını kaybetmek çok kolay. Gemi yan yatıyor, bu yüzden güverte ve döşemeler yukarda, güverteler arasındaki bölmeler dikey.”</p>

  <p>“Andrea Doria tam bize göre bir parça gibi, değil mi Joe?”</p>

  <p>“Eğer bar hâlâ tekila servisi yapıyorsa.”</p>

  <p>McGinty'nin alnı karıştı. Normalde Doria'ya dalış öncesinde böyle bir alaycılık ceset torbasına tek yollu bir bilet demek olurdu. Bu ikisinden ise emin değildi. Kırışıksız yüzüne uymayan beyaz saçları olan adam ile iri gözlü, tatlı sesli, esmer adam sıradışı bir güven yayıyordu. Kaptanın endişeli ifadesi kayboldu ve yaşlı bir tazı gibi gülümsedi. Hayır, bu adamların Doria'nın birinci sınıf barına gidip hayalet barmenden içki istediklerini görse şaşırmazdı.</p>

  <p>“Hava nasıl olacak kaptan?” diye sordu Austin.</p>

  <p>“Hava sığ sularda hırçındır. Bir gün sakin olur, ertesi gün muazzam bir fırtına kopar. Sis ünlüdür. O gece Doria ve Stockholm'de olanlar sisin ne kadar yoğun olduğunu söyleyebilirler. Rüzgâr şu anda güneydoğu yönünde esiyor, ama batıya dönecek ve benim tahminimce deniz sakin olacak. Ama bunun kaç gün süreceğini bilemem.”</p>

  <p>“Önemli değil, işi bitirmek için acele ediyoruz,' dedi Austin. “Çok fazla günümüz yok.”</p>

  <p>McGinty sırıttı. Evet, oldukça kendinden emin. “Göreceğiz. Yine de sizin çok cüretkâr olduğunuzu kabul etmeliyim. Ne arıyorsunuz, ambardaki zırhlı bir kamyonu mu? Bu biraz çalışma gerektirecek. Özellikle enkazın neresinde olduğunu bilmediğiniz için.” Başını salladı. “Keşke size yardım edebilseydim, ama dalış günlerim sona erdi. Bir rehber işinize yarardı.”</p>

  <p>Austin lomboz deliğinden mavi bir geminin geçtiğini gördü. Pruvada Myra yazılıydı.</p>

  <p>“Özür dilerim, kaptan,” dedi. “Sanırım rehberimiz geldi.”</p>
  <hr class="sigil_split_marker" />
</body>
</html>
