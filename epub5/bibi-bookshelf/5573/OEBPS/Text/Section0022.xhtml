<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 class="sigil_not_in_toc">Yucatan, Meksika&nbsp;</h2>

  <h2 id="sigil_toc_id_8">Kısım 18</h2>

  <p>Gamay Uzay Yolu yorumuna pişman olmaya başlamıştı. HumVee iki şeritli dar yolda hızla ilerliyordu. Chi gelişmiş bir radarla seyrediyor gibiydi. Dönen direksiyonun üstünü göremeyecek kadar kısa olduğu için geniş aracı çukurların ve intihara kalkışan teşbih böceklerinin etrafından kolaylıkla geçirmesinin başka açıklaması olamazdı. İki yandaki ağaçlar yemyeşildi.</p>

  <p>Onu yavaşlatmak için bir hile deneyen Gamay. “Dr. Chi, Maya sözlüğünüz nasıl gidiyor?” diye sordu.</p>

  <p>Profesör ağır tekerleklerin ve aracın etrafından akan havanın gürültüsünü aşarak konuşmaya çalıştı. Gamay bir elini kulağına dayadı. Chi anladığını belirtircesine başını salladı. Ayağını gazdan çekti ve havalandırmayı açtı.</p>

  <p>Ferahlatıcı serin hava içeri doldu. “Bunu daha önce neden yapmadığımı bilmiyorum.” dedi. “Sözlük hakkında soru sorduğunuz için teşekkür ederim. Ne yazık ki şimdilik bu proje üzerinde çalışmaya ara verdim.”</p>

  <p>“Bunu duyduğuma üzüldüm. Müzede meşgul olmalısınız.”</p>

  <p>Cevabı gülen bakışlar oldu. “Müzedeki işlerimin çok çaba istediğini söyleyemem. Kadrodaki tek safkan Maya olarak ense yapabiliyorum. Sanırım sizin ülkenizde bunlara 'gösterişi olmayan' işler diyorsunuz. Meksika'da bunlar büyük saygı uyandıran köklü mevkilerdir. Aslında ofisten uzakta sahada olmak için teşvik ediliyorum.”</p>

  <p>“Anlamıyorum. Sözlük...”</p>

  <p>“Daha büyük ihtiyaçların yanında ikinci derecede kalıyor olmalı. Zamanımın çoğunu mirasımızı çalan yağmacılarla savaşarak geçiriyorum. Tarihi eserlerimizi ürkütücü bir hızla kaybediyoruz. Her ay binlerce eski çömlek parçası Maya bölgesinden çalınıyor.”</p>

  <p>“Binlerce mi?” dedi Gamay duyduklarına inanamıyormuş gibi başını sallayarak. “Sorunlarınız olduğunu biliyordum, ama durumun bu kadar kötü olduğunu tahmin etmemiştim.”</p>

  <p>“Çok fazla insan bilmez. Ne yazık ki korkutucu olan çalınan eşyaların miktarı değil niteliği. Kaçak mal satıcıları basit işler için zaman kaybetmiyorlar. En iyileri alıyorlar. Geç Klasik döneme, M.S. 600-900, ait Codex tarzı seramikler en yüksek değere sahip. Güzel parçalar. Ben de onlara sahip olmayı isterdim.”</p>

  <p>Nina dudaklarını öfkeyle sıkarak camdan dışarı baktı. “Bu bir trajedi.”</p>

  <p>“Hırsızların çoğu chicle2 arazilerinde çalışan chiclero'lardır. Oldukça sert bir ırktır. Chicle jiklet yapımında kullanılan bitki özüdür. Geçmişte, Amerikalılar daha az çiğnerken sakız piyasası düştü ve chiclero'lar yağmacılığa başladı, kültürümüzün çoğunu kaybettik. Ama şimdi durum daha kötü.”</p>

  <p>“Ne bakımdan Dr. Chi?”</p>

  <p>“Artık chicle piyasası bir fark yaratmıyor, iyi bir çaydanlığı iki yüz ila beş yüz dolar arasında satabilecekken neden bir tarlada belini kirasın. Paraya alıştılar. Yağmalama organize bir şekilde yapılıyor. Tam gün çalışan yağmacılar Guatemala. Carmelita'daki kaçak mal satıcıları tarafından işe alınıyor. Sanat eserleri oraya taşınıyor, kamyonlara yükleniyor ve sınırdan Belize'ye geçiriliyor. Sonra gemi ya da uçakla Birleşik Devletler'e ve Avrupa'ya gönderiliyor. Sanat eserleri galerilerde ve açık arttırmalarda binlerce dolar getiriyor. Müzeler ve özel koleksiyoncular daha da fazlasını veriyor. Kaynak belgesi sağlamak zor değil.”</p>

  <p>“Yine de bu sanat eserlerinin çoğunun çalıntı olduğunu biliyor olmaları gerekiyor.”</p>

  <p>“Elbette. Ama bundan şüphelenseler bile geçmişi koruduklarını söylüyorlar.”</p>

  <p>“Bu bir kültürü yok etmeye yönelik inandırıcı olmayan bir bahane. Ama bu konuda ne yapabilirsiniz ki?”</p>

  <p>“Daha önce dediğim gibi ben 'bulucuyum.' Yağmalanmadan önce alanı bulmaya çalışıyorum. Ancak hükümet sanat eserleri yeraltından çıkarılana dek bölgeyi koruma altına almayı garanti ettiğinde bulduğum yerleri açıklıyorum. Aynı zamanda Birleşik Devletler ve Avrupa'daki bağlantılarımı kullanıyorum. Zengin ülkelerin hükümetleri kaçakçıları hapse atabiliyor, mallarına el koyarak can damarından vurabiliyor.”</p>

  <p>“Neredeyse umutsuz görünüyor.”</p>

  <p>“Öyle,” dedi üzgün bir şekilde.”Ve tehlikeli de. Ortadaki para bu kadar yüksekken şiddet daha da olağan hale geliyor. Kısa bir süre önce bir işçi Maya eserlerini ülke dışına göndermek yerine oldukları yerde bırakılmalarını ve onları görmek için turistlerin getirilmesini söyledi. Herkes için daha fazla para getirirdi bu.”</p>

  <p>“Fena fikir değil. Dinleyen oldu mu?”</p>

  <p>“Oh evet.” Dudakları karanlık bir gülümsemeyle büküldü. “Birisi onu çok iyi dinledi. Öldürüldü. Eyvah!”</p>

  <p>Frenlere asıldı. HumVee bir jet uçağı gibi hız kaybedip sağa doğru savruldu.</p>

  <p>Chi kaldırıma çıkıp ağaçlara doğru giderken, “Özür dilerim!” diye bağırdı. “Dalmışım. Bekleyin, içeri giriyoruz!” diye bağırdı kırılan dalların ve kükreyen motorun gürültüsü arasında.</p>

  <p>Gamay bir kaza yapacaklarından emindi, ama Chi'nin keskin gözleri kendisinin fark edemediği bir şeyi görmüştü, yoğun ormanda zorlukla görünen bir açıklık. Profesör direksiyona çılgın bir cüce gibi asılırken dalları budayan araç ormanın içinde ilerlemeye başladı.</p>

  <p>Bir saat kadar hoplayıp zıpladılar. Chi, Gamay'ın kesinlikle göremediği bir rotayı takip ediyordu ve Chi yolun sonuna geldiklerini söyleyince çok şaşırdı. Profesör en azından birkaç metre karelik alandaki bitkileri yerinden sökerek araca manevra yaptırdı, sonra da durdu.</p>

  <p>“Ormanda yürüyüş zamanı.”</p>

  <p>Chi hasır şapkasının yerine Harvard beysbol şapkasını başına geçirdi. Dallara takılmasın diye güneşliğini arkaya doğru çevirmişti. O çantaları boşaltırken Gamay şortunu bluciniyle değiştirdi, böylece bacaklarını dikenlerden ve yabani otlardan korumuş olacaktı. Chi öğle yemeklerinin bulunduğu sırt çantasına kolunu taktı, tüfeğini omzuna astı ve bir palayı belindeki kemere soktu. Gamay kamera ve not defterlerinin bulunduğu ikinci çantayı taşıyordu. Chi bulundukları yeri anlamak için güneşin konumuna bakarak ormana daldı.</p>

  <p>Gamay uzun bacakları, dar kalçaları ve orta büyüklükteki göğüsleriyle atletik bir yapıya sahipti. Küçük bir kızken, erkek gibi kız, derlerdi ona. Hep erkek gruplarıyla birlikte koşar, ağaç evleri yapar, Racine, Wisconsin sokaklarında beysbol oynardı. Yetişkin bir kadın olarak zindelik delisi olmuş, alternatif tıbba derinlemesine dalmış ve Virginia kırsalına yaptıkları aile ziyaretleri sırasında koşmuş, bisiklete binmiş ve yürümüştü. Bir yetmiş beş boyuyla profesörden neredeyse otuz santim uzundu. Ama ne kadar çevik ve zinde olursa olsun profesöre yetişmede zorluk çekiyordu. Kendisinin bir kenara itmek zorunda kaldığı dalların arasında akarcasına geçip gidiyordu. Chi'nin ormanın içinden sessizce geçişi kendisinin dalları ezerek geçen bir inek gibi ses çıkardığını düşünmesine neden oldu. Yalnızca Chi palasıyla yolu kapatan dalları keserken biraz nefes alma fırsatı buldu.</p>

  <p>Küçük bir tepeyi tırmandıktan sonra yine böyle bir anda yerde katmanlar halinde duran kireçtaşı parçalarını gösterdi.</p>

  <p>“Burası eski Maya yolunun bir parçası. Yucatan'ın her yerinde şehirler arasında böyle yükseltilmiş yollar bulunur. Romalıların inşa ettiği her şey kadar iyidir. Bundan sonra yolculuk daha kolay olmalı.”</p>

  <p>Tahmini doğru çıkmıştı. Çimenler ve otlar hâlâ yüksek olsa da sağlam destekler yürümeyi kolaylaştırıyordu. Uzun süre durmadılar. Chi ağaçların arasından uzanan düşmüş taş kalıntılarını gösterdi. “Bunlar şehir duvarlarının kalıntıları. Neredeyse vardık sayılır.”</p>

  <p>Birkaç dakika sonra ağaçlar seyreldi ve ağaçların arasından bir açıklığa çıktılar. Chi palasını kınına soktu.</p>

  <p>“Shangri-la'ya hoşgeldiniz.”</p>

  <p>Yarım metre yarıçapında bir vadinin kenarındaydılar. Vadi alçak çalılar ve orada burada kırılmış yatan ağaçlarla çevriliydi.</p>

  <p>Gamay gölgeden aniden gün ışığına çıkmanın etkisiyle gözlerini kırpıştırıyordu. Gözlerindeki teri silerek, “Ütopya hayalim tam olarak böyle değildi.” dedi.</p>

  <p>“Eh, mahalle son bin yıl içinde bozuldu,” diye sızlandı. “Ama sessiz olduğunu kabul etmelisiniz.”</p>

  <p>Duydukları tek ses kendi solukları ve milyonlarca böceğin vızıltısıydı.</p>

  <p>Gördüğünüz şey orta büyüklükteki bir yerleşim biriminin bir dönümlük ana meydanı. Binalar aralarındaki caddelerle birlikte üç mil kadar uzanır. Bu yer bir zamanlar benim gibi kısa boylu kahverengi tenli insanlarla kaynıyordu. Tören giysileri içindeki rahipler, askerler, çiftçiler ve tüccarlar. Benimkinden farklı olmayan yüzlerce kulübenin bacasından odun dumanı tüterdi. Ağlayan bebeklerin sesleri. Davul sesleri. Hepsi yok oldu. İnsanı düşündürüyor, öyle değil mi?” Chi'nin sesi sanki zihnindeki hayaller canlanmış gibi çıkıyordu. “Eh,” dedi kendini tekrar geçmişten bugüne getirerek. “Sizi bu ıssız yere neden getirdiğimi göstereyim. Tam arkamda kalın. Eski kubbe biçimli sarnıçların çökmesi yüzünden alan deliklerle dolu. Bazılarını işaretledim. Sizi dışarı çekmede zorluk çekebilirim. Eğer patikaları takip ederseniz sorun kalmaz.”</p>

  <p>Gamay yolun iki yanındaki bel yüksekliğindeki çimenlere dikkatle bakarak profesörün peşine düştü. Kalın sarmaşıklarla kaplı bir tepeciğin dibine geldiler. Dokuz metre yüksekliğinde ve on sekiz metre genişliğindeydi.</p>

  <p>“Burası meydanın ortası. Muhtemelen küçük bir Tanrı ya da kralın tapınağıydı. Tepesi çökmüş, bu yüzden bölge keşfedilmeden kalmış. Harabelerin hepsi ağaçlardan daha alçak. Tam üzerinde değilsen burayı göremezsin.”</p>

  <p>“Bu bölgede avlanmanız büyük şans,” dedi Gamay.</p>

  <p>“Bir kekliğin peşindeyken böyle bir harabeye rastlamam çok dramatik olurdu, ama hile yaptım. NASA'da çalışan bir arkadaşım var. Yağmur ormanlarının haritasını çıkaran casus bir uydu dikdörtgen şeklinde garip bir nokta görmüş. İlginç olduğunu düşündüm ve daha yakından baktım. Bu yaklaşık iki yıl önceydi. O zamandan beri pek çok kez geldim buraya. Her ziyaretimde biraz daha fazla patikayı, anıtların ve binaların üzerindeki bitkileri temizledim. Çevredeki ormanlarda başka harabeler de var. Sanırım önemli bir bölge olacak burası. Buradan gelin.”</p>

  <p>Bir müzede tur yürüten bir rehber gibi Gamay'ı bir patikadan geçirip silindirik bir yapıya getirdi. “Son iki ziyaretimi tamamen bu binayı temizlemeye adadım.” Kahverengimsi gri taş bloklarla çok güzel bir şekilde inşa edilmiş binanın etrafından dolaştılar.</p>

  <p>Gamay kısmen kendi üstüne çökmüş olan yuvarlak çatıya baktı.</p>

  <p>“Sıradışı bir mimari,” dedi. “Başka bir tapınak mı?”</p>

  <p>Dr. Chi konuşurken bir yandan da binayı ele geçirmeye çalışan sarmaşıkları kesiyordu. “Hayır, burası aslında Mayalar'ın gökyüzü gözlem kulesi ve saatiymiş. Şu pencereler ve çıkıntılar güneşin ve yıldızların ekinoks ve gündönümlerine göre parlamaları için yapılmış. En üstte bir gözlem odası var, gökbilimciler orada yıldızların açılarını hesaplayabiliyorlardı. Ama burası. Size göstermek istediğim şey bu.”</p>

  <p>Duvarın alçak kısmında doksan santim genişliğinde uzanan duvar süsünü örten bitkileri uzaklaştırdı, sonra bir adım geri çekilip Gamay'ın bakmasını istedi. Duvar süsü bir Mayalının bakış hizasına göre yapıldığı için Gamay'ın eğilmesi gerekmişti. Denizle ilgili bir sahneydi bu. Uzun parmaklarını tekne oymasının üstünde gezdirdi. Aracın açık bir güvertesi, yüksek kıç ve pruva tarafı vardı. Baş kısmı eskiden kale kapılarını yıkmaya yarayan büyük direkler gibi uzatılmıştı. Kalın yelken direğinde kare şeklinde geniş bir bayrak sallanıyordu. Bumbası yoktu, yelkenin üst kısmını tutan yelken ipleri daimi serene bağlanmıştı. Üzerinde deniz kuşları uçuyordu ve balıklar baş kısmının yakınlarında sudan havaya sıçrıyorlardı.</p>

  <p>Tekne o kadar çok sayıda mızrakla doluydu ki oklu kirpiye benziyordu. Bu silahlar Amerikan futbolcusu kasklarına benzer şeyler giyen adamların ellerindeydi. Diğer adamlar ellerinde geminin yan taraflarından geriye doğru itilmiş olan küreklerle sıralanmışlardı. Yirmi beş kürekçi vardı, bu da görünmeyen taraftaki adamlarla birlikte toplam elli kürekçi yapıyordu. Bir dizi kalkana benzer nesne korkuluklarda asılıydı. İnsan figürlerinden yararlanarak geminin büyüklüğünü otuz metre olarak tahmin etti.</p>

  <p>Duvar süsü boyunca yürüyünce daha fazla savaş gemisi ve içinde birkaç askerin bulunduğu, güvertelerinde eşya sandıklarını andıran dikdörtgen şekillerle dolu olan ticaret gemisine benzer bir yelkenli gördü. Geminin tayfası olduğunu düşündüğü adamlar yelkeni rüzgâra göre ayarlamak için iplere asılmışlardı. Miğferli adamların tersine bunların başında garip, sivri uçlu bir başlık vardı. Motifler çeşitliydi, ama açıkça görüldüğü haliyle bu silahlı koruyucuların eşlik ettiği bir ticaret filosuydu.</p>

  <p>Chi, Gamay'ın binanın etrafında dolaşmasını koyu renk gözlerinde eğlenceli bir parıltıyla seyrediyordu. Gamay bir an fark etti ki, adam kendisine deniz hayatıyla ilgili oymaları göstermeye hiç niyetlenmemişti. Gemi sahnesini görmesini istemişti Gamay'ın. Bir geminin önünde durup başını salladı. Geminin baş kısmında bir hayvan oyması vardı.</p>

  <p>“Dr. Chi, bu sizce bir hayvana benzemiyor mu?”</p>

  <p>“Size deniz hayatını göstermemi istediniz benden.”</p>

  <p>“Bunun tarihini belirlediniz mi?”</p>

  <p>Chi öne doğru gelip parmağını oyma bordür üzerinde gezdirdi.</p>

  <p>“Bu oyma yüzler aslında rakamları gösteriyor. Bu sıfırı temsil ediyor. Burada oyulan hiyerogliflere göre bu gemiler milattan yüz elli yıl önce resmedilmiş.”</p>

  <p>Tarih en düşük ihtimalle doğru olsa bile bu gemi nasıl olup da pruvasında bir at resmiyle çizilebilir? İspanyollar bin beş yüzlü yıllarda getirene dek at yoktu buralarda.”</p>

  <p>“Evet, gerçekten şaşırtıcı, öyle değil mi?”</p>

  <p>Gamay geminin üstünde, gökyüzündeki elmas şekline bakıyordu. Bu şekilde bir adam figürü sarkıyordu.</p>

  <p>“Buda neyin nesi?” dedi.</p>

  <p>'Emin değilim. İlk gördüğümde bir gökyüzü tanrısı olduğunu düşündüm, ama gördüğüm hiçbir Tanrı'ya benzemiyor. Burada bir kerede hazmedilemeyecek kadar çok şey var. Acıktınız mı? Geri gelip tekrar bakabiliriz bunlara.”</p>

  <p>“Evet, tabii,” dedi Gamay sersemlik halinden çıkarmış gibi. Kendini oymalardan ayırmada zorluk çekiyordu, ama düşünceleri bir yığın arı gibi başında vızlayıp duruyordu.</p>

  <p>Birkaç adım ötede doksan santim yüksekliğinde ve birkaç metre genişliğinde yuvarlak davul şeklinde bir taş vardı. Gamay bu anıtın arkasında blucinini çıkarıp daha rahat bir şort giyerken Chi taşın düz üst kısmında öğle yemeklerini hazırladı. Profesör sırt çantasından küçük örgü bir altlık ve peçeteler çıkarıp Mayalı bir asker' figürünün üstüne serdi.</p>

  <p>“Umarım kan lekeli kurban taşı üstünde yemek yemeye aldırmazsınız.” dedi Chi ne düşündüğünü belli etmeyen bir yüzle.</p>

  <p>Gamay profesörün tatsız esprilerini kavramaya başlamıştı. “Üstüne oturduğum bu ağaç kütüğü bir zamanlar güneş saatiymiş.”</p>

  <p>“Elbette,” dedi Chi masum bir şekilde. “Aslında Kurban taşı orada, tapınağın yakınında.” Sırt çantasına elini soktu. “Konserve jambon ve tortilla.”</p>

  <p>Güzelce sarılmış sandviçi Gamay'a uzatırken. “Söyleyin bana, Maya hakkında ne biliyorsunuz?” diye sordu.</p>

  <p>Gamay cevap vermeden önce şeffaf folyoyu sıyırıp sandviçinden bir parça ısırdı. “Aynı zamanda hem şiddet dolu hem de güzel olduklarını biliyorum.” Eliyle havada bir kavis çizdi. “İnanılmaz inşaatçılar olduklarını da biliyorum. Medeniyetlerinin çöktüğünü ve kimsenin nedenini bilmediğini biliyorum.'</p>

  <p>“Bu bazılarının sandığı gibi bir esrar değil. Maya kültürü varolduğu yüzlerce yıl içinde pek çok değişiklik geçirdi. Savaşlar, devrimler, verimsiz hasat, hepsinin katkısı oldu. Ama İspanyol Fatihlerin istilası ve onu takip eden soykırım uygarlığın sonunu getirdi. Kolomb'u takip edenler insanlarımızı öldürürken diğerleri kültürümüzü öldürüyordu. Diego de Landa fatihlerle birlikte gelen bir keşişti ve Yucatan piskoposu yapıldı. Bulabildiği bütün Maya kitaplarını yaktı. 'Şeytanın yalanları' diyordu onlara. Aynı felaketin Avrupa'da olduğunu ve yapabileceği tahribatı düşünebiliyor musunuz? Hitler'in askerleri bile bu kadar köklü iş yapmamıştı. Bildiğimiz kadarıyla yalnızca üç kitap tahribattan kurtuldu.”</p>

  <p>“Ne kadar üzücü. Bir gün daha fazlası bulunsa harika olmaz mıydı?” Gamay oturduğu yüksek yerden vadiyi inceledi. “Burası nedir?”</p>

  <p>“Başlangıçta saf bilim merkezi olduğunu düşündüm, rahiplerin kanlı törenlerinin dışında araştırmalarının sürdürüldüğü yer. Ama biraz daha fazla şey açığa çıkardıkça aslında daha büyük bir planın bir parçası olduğuna inandım. Bir mimari makinesi.”</p>

  <p>“Anladığımı sanmıyorum.”</p>

  <p>“Ben de anladığımdan emin değilim.” Gömleğinin cebinden bükülmüş bir sigara çıkarıp yaktı. “İnsan küçükken küçük kusurlara izin verilir.” Sigarasından bir nefes çekti. “Mikroyla başlamama izin verin. Duvar süsü ve gözlem yeri.”</p>

  <p>“Ya makro?”</p>

  <p>“Sözünü ettiğim inşaatlar. Diğer bölgelerde de benzeri yapıları buldum. Diğer bölgelerle birlikte oldukça karmaşık elektrik devresini hatırlatıyor bana.”</p>

  <p>Gamay elinde olmadan gülümsedi. “Mayalar'ın başarılarına bilgisayar bilmini de katabileceğini mi söylüyorsunuz?”</p>

  <p>“Evet, kaba şekliyle. Sonsuz gigabaytlı IBM makinesi değil sözünü ettiğim. Daha çok kodlama makinesi olabilir. Eğer nasıl kullanacağımızı bilirsek bu taşlardaki sırları çözebiliriz. Yerleşimleri bir rastlantı değil. Aslında kesinlikleri oldukça dikkate değer.”</p>

  <p>“Şu oymalar... o kadar garip ki. At kafası. Hiyeroglifler yazıtlar hakkında bir şey söylüyor mu?”</p>

  <p>“Çok uzun yıllar önce yüzlerce adam ve büyük servetlerle yapılan uzun bir yolculuğu anlatıyor.”</p>

  <p>“Bu hikâyeyi Maya kültüründe başka bir yerde duydunuz mu?”</p>

  <p>“Yalnızca başka bölgelerde.”</p>

  <p>“Ama neden burada, sahilden bu kadar uzakta?”</p>

  <p>“Ben de aynı şeyi merak ettim. Neden Körfez'in hemen üstündeki Tulum'da değil? Hadi gelin, bir açıklama sunabilecek bir şey göstereceğim size.”</p>

  <p>Toplanıp ormanın devam ettiği, sonra ağaçların arasından aşağı doğru bir eğimin başladığı vadinin uzak köşesine yürüdüler. Hava birkaç derece serinledi ve ağır hareketlerle akan nehrin yanına indiklerinde çamurlu bir koku sardı ortalığı. Chi işaret ederek. “Nehir kenarının yukarıya doğru aşındığı yerleri görüyorsunuz, demek oluyor ki nehir bir zamanlar daha genişmiş.”</p>

  <p>“Araştırma gemisinden biri Yucatan'da bir dere ya da nehrin bulunmadığını söyledi.”</p>

  <p>“Doğru. Yucatan daha çok büyük bir kireçtaşı parçasından oluşur. Kireçtaşında delikler olduğu yerde pek çok mağara ve oyuklar vardır. Biz daha güneyde bölgenin biraz farklı olduğu Campeche'deyiz. Peten ve Guatemala'ya gittikçe, büyük Maya şehirleri gerçekte suyoluna inşa edilmiştir. Benim burada düşündüğüm şey de buydu, belki gemi yerleşim yerleri arasında işleyen bir feribottu.”</p>

  <p>“Haklısınız, bir nehir varmış, ama o büyüklükte bir gemi için yeterince geniş olduğunu sanmıyorum. Yüksek pruvası ve kenarlarıyla o gemi açık denizler için yapılmış. Başka bir şey vardı. Benim ilk düşündüğüm balıkların yunus balığı olduğuydu. Tuzlu su yaratıkları.” Durakladı. “O neydi?”</p>

  <p>Güneş uzaklardaki parlak bir şeyden yansıdı. Arkasında Chi'yle birlikte akıntı yönünde yürümeye başladı. Eski bir Merküri motorla çalışan yıpranmış bir alüminyum bir tekne kıyıya çekilmişti. “Başka bir yerden sürüklenmiş olmalı bu.”</p>

  <p>Chi çamurdaki ayak izleriyle tekneden daha fazla ilgileniyordu. Gözleri etrafta hızla dolaştı. “Gitmeliyiz.” dedi sessizce. Gamay'ın elini sıkıca tutarak zigzaglar çizerek tepeden yukarı doğru tırmandılar. Kafası bir radar anteni gibi ileri geri gidip geliyordu. Zirvenin yakınlarında durdu ve burun delikleri bir tazınınkiler gibi kabardı.</p>

  <p>“Bu hiç hoşuma gitmedi,” dedi fısıltıyla. Havayı kokladı.</p>

  <p>“Neler oluyor?” diye fısıldadı Gamay.</p>

  <p>“Duman ve ter kokusu alıyorum. Chiclero. Gitmeliyiz.”</p>

  <p>Ormanın kenarından geçtiler, kendilerini vadiden geçirecek olan patikaya girdiler. Kare şeklinde iki höyüğün yanından geçerlerken bir adam bir tümseğin köşesinden çıkıp yollarını kapadı.</p>

  <p>Chi'nin eli kemerine gitti, palasını kınından çekip keskin kenarlı bıçağı bir Samurai gibi başının üstüne kaldırdı. Çenesi atalarına karşı kanlı bir fetih mücadelesi yapan İspanyol fatihleri şaşırtan bir direnci yansıtır şekilde ileri doğru çıkmıştı.</p>

  <p>Gamay bu nazik adamın bu kadar hızlı bir şekilde bir Maya savaşçısına dönüşmesine çok şaşırmıştı. Yabancı etkilenmemişti. Sarı dişlerindeki büyük boşlukları göstererek sırıttı. Uzun yağlı saçları ve sarı cildindeki frengi yaralarını saklayamayan sakalları vardı. Bol pantolon, pamuklu gömlek ve sandaletlerden oluşan standart Meksika campesino3 kıyafeti giymişti, ama kusursuz görünümlü Yucatan yerlisinin görünüşünün tersine leş gibi pisti. Bir mestizo'ya4 benziyordu, İspanyol ve Kızılderili karışımı gibiydi ve iki grup için de bir gurur kaynağı değildi. Silahsızdı, ama havaya kalkmış pala yüzünden endişelenmiş gibi değildi. Bir saniye sonra Gamay bu sükûnetin nedenini anladı.</p>

  <p>“Buenos dias, señor, señora,” dedi yeni bir ses.</p>

  <p>Tümseğin diğer tarafından iki adam daha çıktı ortaya. Daha yakın olanının fıçı gibi bir vücudu, kısa kolları ve bacakları vardı. Elvis tarzı taranan kalın saçları bir Maya yontmasından fırlamış gibi görünen bir yüzü çevreliyordu. Çekik gözleri, geniş küt bir burnu ve iki parça ciğere benzer acımasız dudakları vardı. Eski avcı tüfeğinin namlusu onlara doğru çevrilmişti.</p>

  <p>Üçüncü yabancı Elvis'in arkasındaydı. Diğer ikisinin toplamından daha iriydi. Temizdi ve beyaz pantolonu ile gömleği yeni yıkanmış gibi duruyordu. Uzun koyu renk favorileri kalın bıyıkları gibi güzelce düzeltilmişti. Karnı yuvarlaktı, ama kalın kolları ve bacakları kaslıydı. Elinde gevşek bir şekilde tuttuğu bir M-16 vardı ve koca göbeğini destekleyen geniş kemerindeki kılıfta bir tabanca asılıydı.</p>

  <p>Hoş bir şekilde gülümseyerek Chi'yle İspanyolca konuştu. Profesörün gözleri M-16'ya gitti, sonra yavaşça palasını indirerek yere bıraktı. Ardından omzundaki tüfeği çıkardı. Palanın yanına koydu. Sarı Dişli hiç uyarmaksızın ileri atılıp Chi'nin yüzüne vurdu.</p>

  <p>Profesör yaklaşık elli kiloydu. Bu darbe onu neredeyse havaya fırlatıp çimenlerin üstüne yayılmasına neden oldu. Gamay gelmesini beklediği tekmeyi engellemek için içgüdüsel olarak yaralı profesör ve saldırganının arasına girdi. Sarı Dişli donup kaldı, şaşkınlıkla Gamay'a baktı. Gamay geri çekilmek yerine uyarıcı bir bakışla şişledi onu, sonra profesöre yardım etmek üzere eğildi. Adamın koluna uzanırken saçları bir merdaneye yakalanmış gibi başı geriye çekildi ve bir saniye için kafa derisinin yerinden söküldüğünü sandı.</p>

  <p>Dengesini bulmak için mücadele ederken kafası tekrar çekildi geriye. Sarı Dişli parmaklarını uzun saçlarına doladı. Gamay'ı kendine doğru çekti. O kadar yakınındaydı ki, güldüğünde nefesindeki mide bulandırıcı soğan kokusunu duyan Gamay neredeyse kusuyordu. Biraz rahatlamak ve adamın artık direnmediğini düşünmesini sağlamak için sakinleşti. Başı geriye doğruyken gözünün kenarıyla adamın sandaletli ayağına baktı. Spor ayakkabılı ayağı adamın ayak parmaklarına indi ve altmış kiloluk olanca ağırlığını topuğuna verip sigara izmariti söndürüyormuş gibi topuğunun üstünde döndü.</p>

  <p>Adam bir çığlık atıp elini gevşetti. Gamay gözünün ucuyla adamın yüzünü bulanık bir şekilde görebiliyordu. Dirseğini geriye savurup burnunu ve yanağını tatmin edici bir kıkırdak sesiyle ezdi. Adam tiz bir çığlık attı. Gamay özgürdü artık. Hızla arkasına dönünce hâlâ ayakta durduğunu görüp hayal kırıklığına uğradı. Adam burnunu tutuyordu, ama öfkesi acısını hafifletmişti. Üzerine atılıp kirli parmaklarını boğazına uzattı. Gamay onun ağırlığı ve erkeksi gücüyle baş edemeyeceğini biliyordu. Kendisini yakaladığında dizini adamın hayalarına indirdi, adamın bekleyebileceği bir sokak dövüşçüleri hareketiydi bu. Ardından parmaklarını gözlerine sokup bundan hoşlanıp hoşlanmadığına baktı. Adam üzerine gelirken gerildi.</p>

  <p>“Basta”5</p>

  <p>Pancho Villa'ya benzeyen iriyarı adam haykırdı. Ağzı hâlâ gülümsüyordu, ama gözleri öfke doluydu.</p>

  <p>Sarı Dişli geriledi. Sağlıksız cildinde morarıklığın oluştuğu yeri tutuyordu eliyle. Gerileyip hayalarını tuttu. Mesaj açıktı.</p>

  <p>“Sana verecek bir şeyim var,” dedi İngilizce.</p>

  <p>Gamay hızla ona doğru bir adım atınca adam geri çekilerek arkadaşlarını güldürdü.</p>

  <p>Pancho Villa bu zayıf kadının cesaretinden etkilenmişti. Öne çıktı. 'Kimsin sen?” dedi gözleri içine işlercesine.</p>

  <p>“Ben Dr. Gamay Trout. Bu benim rehberim.” dedi hemen Chi'nin yerden kalkmasına yardım ederek. Chi'nin ifadesi bu adamlar gerçek kimliğini bilirlerse geleceğinin umutsuz olacağını söylüyordu ona. Boyun eğer bir tutumu benimsemişti.</p>

  <p>İriyarı adam aşağılarcasına bir bakışla Chi'yi bir kenara bırakıp dikkatini Gamay'ın üzerinde yoğunlaştırdı. “Ne yapıyorsunuz burada?”</p>

  <p>“Ben Amerikalı bilim adamıyım. Buradaki eski binaları gördüm ve onları görmek için buraya geldim. Beni buraya getirmesi için bu adamı tuttum.”</p>

  <p>Adam Gamay'ı bir süre inceledi. “Ne buldunuz?”</p>

  <p>Gamay omuz silkip etrafına bakındı. “Fazla bir şey değil. Buraya yeni geldik. Orada bazı yontmalar gördük hepsi bu. Burada görülecek fazla bir şey olduğunu sanmıyorum.”</p>

  <p>Pancho Villa bir kahkaha attı. “Nereye bakacağını bilmiyormuşsun. Sana göstereyim.”</p>

  <p>İspanyolca bir şeyler söyledi. Sarı Dişli. Gamay'ı tüfeğiyle dürttü, ama kadın ona öfkeli bir bakış fırlatınca geriledi. Bunun yerine hoşuna gitmediğini bildiği için öfkesini Dr. Chi'ye yöneltti. Vadinin uzak köşesine doğru yürüdüler. Burada toprakta bir düzine kadar hendek vardı. Çömlekle dolu bir tanesi dışında çoğu boştu.</p>

  <p>Pancho'nun emriyle Elvis hendekten iki çömlek çıkarıp önce birini sonra diğerini burnuna soktu.</p>

  <p>“Aradığın şey bu mu?” dedi iriyarı adam.</p>

  <p>Chi'nin keskin bir şekilde nefes aldığını duydu ve diğerlerinin bunu fark etmemiş olmasını diledi.</p>

  <p>Bir çömleği eline alarak krem rengi yüzey üzerinde siyah çizgilerle çizilmiş olan şekilleri inceledi. Sahne tarihi ya da efsanevi bir olayı temsil ediyor gibiydi. Seramikler Dr. Chi'nin daha önce sözünü ettiği Codex tarzı çömlekçilik örnekleriydi. Çömleği geri verdi.</p>

  <p>“Çok hoş.”</p>

  <p>“Çok hoş,” diye tekrarladı Pancho Villa. “Çok hoş. Ha-ha. Çok hoş.”</p>

  <p>Kısa ve sesli bir konferanstan sonra yağmacılar esirlerini birkaç dakika daha yürüttüler. Pancho Villa önderlik ediyordu. Elvis ve Sarı Dişli ellerinde tüfekleriyle arkalarından geliyorlardı. Yeşilliğin altındaki taşları kısmen gösteren çimen kaplı bir tümseğe doğru yürüdüler. Pancho destekli bir kemerin altından geçerek gözden kayboldu. Gamay binanın yerdeki büyük bir açıklığı örttüğünü gördü. Düzensiz, kabaca kesilmiş basamaklardan yarı karanlık ve nemli bir yeraltı odasına indiler. Tavanı oldukça yüksekti bu odanın.</p>

  <p>İriyarı adam Chi'ye birkaç şey söyledi. Sonra ikisi yalnız kaldılar.</p>

  <p>“İyi misiniz?” diye profesöre sordu Gamay sesi yankılanarak.</p>

  <p>Adam yüzünün yan kısmını ovuşturdu. Sarı Dişli'nin vurduğu yer hâlâ kırmızıydı.</p>

  <p>“Yaşayacağım, ama aynı şeyi bana vuran hayvan için söyleyemeyeceğim. Ya siz?”</p>

  <p>Kafasının acıyan kısmını ovuşturan Gamay, “Zaten perma yaptırmam gerekiyordu,” dedi.</p>

  <p>Uzun süredir ilk kez yüzünde kocaman bir gülümseme belirdi adamın.</p>

  <p>“Teşekkür ederim. Eğer müdahale etmeseydiniz herhalde ölmüş olurdum.”</p>

  <p>“Belki,” dedi Gamay. Profesörün Sarı Dişli'yi doğrayacağını sandığı palayı düşündü. Aşağı indikleri merdivenlere baktı. “İriyarı adam ne dedi?”</p>

  <p>“Bizi bağlama zahmetine girmeyeceğini. Dışarı çıkmak için bir tek yol var. Girişe birini bırakacakmış ve eğer kaçmaya çalışırsak bizi öldürecekmiş.”</p>

  <p>“Bundan daha açık anlatamazdı.”</p>

  <p>“Benim hatam,” dedi Chi asık bir suratla. “Sizi buraya getirmemeliydim. Yağmacıların burayı bulduğunu hiç düşünmemiştim.”</p>

  <p>“Çömleklerin görünüşüne bakılırsa çok çalışmışlar.”</p>

  <p>“Hendekteki sanat eserleri yüz binlerce, hatta belki de milyonlarca dolar değerinde. İri adam patron. Diğer ikisi yalnızca kiralık adamlar. Domuzlar.” Durakladı. “Kim olduğumu söylememen çok iyi oldu.”</p>

  <p>“Ününün ne kadar yayıldığını bilmiyorum, ama kim olduğunu bilmeleri riskine giremezdim.” Girişten gelen ışık altında zorlukla görünen yüksek tavana baktı. “Neredeyiz?”</p>

  <p>“Burası cenote. Burada yaşayan insanların su almak için geldikleri kuyu. İkinci ziyaretimde bulmuştum. Gelin, size göstereyim.”</p>

  <p>Otuz metre kadar gittiler. Karanlık derinleşti, sonra geniş bir su havuzuna geldiklerinde ortalık aydınlandı. On sekiz metre olduğunu tahmin ettiği yükseklikteki tavandaki açıklıktan ışık süzülüyordu. Su havzasının uzak köşesinde tavanın hayaleti andıran parlaklığına doğru yükselen dik bir duvar vardı.</p>

  <p>“Su saf,” dedi Dr. Chi. “Yağmur suları kireçtaşının altında toplanır ve bunun gibi deliklerden geçerek yüzeye çıkarlar.”</p>

  <p>Gamay bir çıkıntıya oturdu. “Bu ırkı biliyorsunuz,” dedi. “Ne yapacaklarını düşünüyorsunuz?”</p>

  <p>Dr. Chi arkadaşının sakin tavırlarına şaşırmıştı. Şaşırmamalıyım, dedi kendi kendine. Onu savunmakta ve ona saldıran adamın üstüne gitmede hiç korku belirtisi göstermemişti.</p>

  <p>“Biraz zamanımız var. Kendilerini kiralayan kaçakçılara Amerikalıya ne yapacaklarını danışmadan bir şey yapmayacaklardır.”</p>

  <p>“Ya sonra?”</p>

  <p>Ellerini iki yana açtı. “Çok az seçenekleri var. Bu bırakamayacakları kadar kârlı bir kazı.”</p>

  <p>“Bu yüzden ortadan kalkmamız onlar için daha iyi. Kimse burada olduğumuzu bilmiyor, ama onlar da bunu bilmiyorlar. İnsanlar bizi bir jaguarın yediğini düşünebilirler.”</p>

  <p>Tek kaşını kaldırdı. “Birilerine söyleyeceğimizi düşündülerse sanat eserlerini bize göstermezlerdi.”</p>

  <p>Gamay etrafına bakındı. “Buradan çıkışı olan gizli bir geçit bilmiyorsundur değil mi?”</p>

  <p>“Ana odadan çıkan geçitler var. Ya taban suyu düzeyinde kalıyorlar ya da su seviyesinin altına iniyorlar ve hiçbirinden geçilemez.”</p>

  <p>Gamay ayağa kalkıp suyun kenarına gitti. “Bu su sence ne kadar derin?”</p>

  <p>“Söylemesi zor.”</p>

  <p>“Sualtı mağaralarından söz ettin. Bunun başka bir yerden geliyor olma şansı nedir?”</p>

  <p>“Mümkündür. Evet. Bu alanda başka su delikleri de var.”</p>

  <p>Gamay suyun kenarında durup suyun derinliğini kestirmeye çalıştı.</p>

  <p>“Ne yapıyorsun?” diye arkasından seslendi profesör.</p>

  <p>“O serserilerin ne dediğini duydun. Benimle flört etmek istiyor.” Suya girerek birkaç kulaçta su havzasının ortasına vardı. “Ama o benim tipim değil,” derken sesi odada yankılanıyordu. Suyun altında gözden kayboldu.</p>
  <hr class="sigil_split_marker" />
</body>
</html>
