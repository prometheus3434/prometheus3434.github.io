<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 class="sigil_not_in_toc">San Antonio, Teksas&nbsp;</h2>

  <h2 id="sigil_toc_id_2">Kısım 3</h2>

  <p>San Antonio Nehri'nin huzurlu sularına bakan cam ofis kulesinin zirvesinin yakınındaki camsız oda resmi kayıtlarda bulunmuyordu. Şehir müfettişlerinin bile nerede olduğu konusunda bir fikirleri yoktu. Ses geçirmez duvarları, ayrı elektrik kablolarını ve sesle harekete geçen güvenlik kilitlerini yerleştiren taşeronlara ağızlarını sıkı tutmaları için iyi para ödenmişti. Özel banyonun duş kabinine açılan gizli bir kapı inşa etmenin garip olduğunu düşündülerse de bu fikirlerini kendilerine sakladılar.</p>

  <p>Odanın dekoru klinik açıdan bir laboratuvar kadar işlevseldi. Düzgün bej rengi duvarlar. Aşırı derecede büyük IBM bilgisayar monitörleri ve hard drive sürücüsü, belge kasası ve merkezi çalışma masası, adam bilgisayarın başında oturuyordu. Sert yüzü bilgisayar monitöründen yayılan soğuk ışıkla yıkanmıştı. Yazı ve fotoğraflara ait birkaç sayfayı geçti ve hat çizimleri serisinde durdu.</p>

  <p>Işıklı noktayı tıklayarak belirli bir çizimi büyüttü ve ekranın bir bölümüne odaklandı. Sert mavi gözler her ayrıntıyı inceliyordu. Bütün dosyayı gördüğünden emin olduktan sonra bunları bir diskete kaydedip basma komutu verdi. Yüksek hızlı yazıcı çalışırken disketi bir zarfa koyup kasaya kaldırdı. Basılı kâğıtları bir dosyaya yerleştirdi, duş kabinine girdi, ofisine giden kapıdan geçti ve dahili telefonu açtı.</p>

  <p>“Birkaç dakikaya ihtiyacım var. Hemen,” dedi.</p>

  <p>“Şu anda zamanı var,” diye bir kadın sesi cevap verdi. “Randevuları arsında on dakika boşluk var.”</p>

  <p>Zarfla ofisinden çıktı ve kalın halılarla döşeli koridor labirentinden geçti. Uzun boyluydu, en azından bir seksen üçtü. Artık genç değildi, ama yaşını gösteren tek şey kısa kesilmiş gümüş rengi saçları ve kaslı omuzlarındaki hafif çöküklüktü. Atletik vücudu Spartalı diyeti ve egzersizleri sayesinde hâlâ esnek, taş gibi sağlamdı. Ender gülümsediği ya da kaşlarını çattığı için ağzının ve gözlerinin kenarları çizgisizdi sanki derisi kaldırılmış ve kare şeklindeki çene, çıkık elmacık kemiklerinin üstüne gerilmişti.</p>

  <p>O katta şirketin idari büroları vardı ve yalnızca parmakizi ve ses kimlikleri olanlar girebilirdi. Çalışma alanları her yerden görülebilecek biçimde yapılmıştı ve geniş resepsiyon alanına gelene dek ortalıkta kimse yoktu.</p>

  <p>Yüksek tavanlı oda yanmış kırmızı, kahverengi ve yeşil yeryüzü renklerinde yapılmıştı. Yerlerde ve duvarlarda değişmez ok ve kare şeklindeki kızılderili desenleri tekrarlanmıştı. Resepsiyon görevlisinin arkasında yarı soyut bir resim vardı. Resimde kahverengi derili insanlarla dev bir kuşun tüyleri birbirine öylesine karışmıştı ki, resmin bir insan katliamını mı yoksa bir kokteyl partisini mi tasvir ettiğini söylemek zordu. Arkasındaki dramanın farkında olmayan resepsiyon görevlisi yanmış turuncu renkli halı üstünde yüzüyormuş gibi görünen bir masada oturuyordu.</p>

  <p>Adam masanın önünde durdu ve konuşmaksızın üzerinde taşralı ressamın cehennem tasviriyle işkence gören düzinelerce kıvranan şeklin oyulduğu kalın, koyu renk ahşaptan yapılma kapıya baktı.</p>

  <p>“Bay Halcon sizi görecek,” dedi resepsiyon görevlisi. Nezaketi, etkinliği ve sorgusuz sadakati için seçilen orta yaşlı bir kadındı bu.</p>

  <p>Oyma kapı neredeyse resepsiyon alanı kadar geniş olan ve Orta Amerika temasını tekrarlayan bir köşe ofise açılıyordu. Halcon sırtını tapıya dönmüş yerden tavana kadar uzanan pencerelerin önünde duruyordu.</p>

  <p>“Efendim, eğer bir dakikanız varsa...”</p>

  <p>Halcon yarı yarıya dönerek soluk renkli, ince yüzüne oturan kartal gagasına benzeyen burnunu gösterdi. Kendisine boğa güreşi arenalarındaki takma adını kazandıran profili oluşturuyordu bu burun. “Gel Guzman,” dedi.</p>

  <p>Guzman emredildiği gibi odayı geçip genç adamın arkasında durdu. Halcon kırk yaşlarındaydı ve Guzman'dan birkaç santim daha uzundu. Estetik ölçüde ince, neredeyse narin görünümlüydü. Halcon hakkındaki her şey gibi görünüş de aldatıcıydı. İş adamı rolüne bir ödün olarak uzun süre önce matador örgülerini kesmiş. Valentino favorilerini düzelttirmiş ve parlak boğa güreşi kıyafetini bir kenara bırakmıştı. Fakat pahalı takım elbisesinin altında hâlâ Şahin olarak bilinen matadorun acımasız bedeni duruyordu. Bu matador hızını ve gücünü düzinelerce cesur boğayı yenmek için kullanmıştı. Kendisinin kısa fakat tanınmış kariyerini takip eden taraftarların bir şikâyeti olduysa o da Şahin'in öldürüşlerinin soğuk bir şekilde ehil ve tutkudan yoksun olmasıydı. Başka bir çağda kılıcı boğaların değil, insanların çarpan kalplerini parçalayan ölümcül bir silahşor olurdu.</p>

  <p>“Bu ofisi neden burada kurduğumu biliyor musun, Guzman?”</p>

  <p>“Eğer bir tahminde bulunmam gerekirse Don Halcon şirketinizi pek çok holdingini görmenizi sağladığını söyleyebilirim.”</p>

  <p>Halcon bu cevaba güldü. “Eski korumamdan bekleyebileceğin kadar dürüstçe bir cevap, ama pek gurur okşayıcı olduğu söylenemez.”</p>

  <p>“Özür dilerim Don Halcon, sizi gücendirmek istemedim.”</p>

  <p>“Gücenmedim. Seninki doğal bir varsayımdı, ama hatalıydı.” Gülümsemesi kayboldu ve sözcükleri tehlikeli insanların seslerine verdikleri o derin, çeliğimsi tona büründü. “Bu ofisi bir tek neden yüzünde seçtim: Mission San Antonio de Valero manzarası yüzünden. Bana geçmişi, şu anı ve olacakları hatırlatıyor.” Renkli camlardan görünen manzarayı işaret etti. “Sık sık burada dikilir, tarihin nasıl beklenmedik bir şekilde yön değiştirdiğini, birkaç kişinin hareketiyle nasıl keskin bir şekilde farklılaştığını düşünürüm. Alamo savunucuları için bir yenilgiydi, ama Santa Anna için sonun başlangıcıydı. San Jacinto'da ele geçirildi ve tek bir hileli bağlantıyla Teksas, Meksika'dan bağımsız hale geldi. Tarihin verdiği ders çok açık, öyle değil mi?”</p>

  <p>“Kendini feda edenlerin ölümünün güçlüyü ilk kez alaşağı edişi değil bu.”</p>

  <p>“Kesinlikle. Son da olmayacak. Bir kez olan şey tekrar olacak. Alamo'nun, altı bin Meksika askerine karşı yüz seksen üç savunmacısı vardı. Bu da kararlı birkaç kişinin dünyayı pek çokları için değiştirebileceğini gösteriyor.” Durakladı, düşüncelere dalmış bir şekilde geniş bir alana yayılmış şehre bakıyordu. O anda rüyadan uyanan bir insan gibi Guzman'a döndü.</p>

  <p>“Beni neden görmek istedin?”</p>

  <p>“Önemli bir konu var, efendim. Az önce Fas'tan Pennsylvania Üniversitesi'ne giden bu bilgiyi ele geçirdim.” Dosyayı uzattı.</p>

  <p>Halcon malzemeyi şöyle bir taradı, sonunda bir çizim üzerinde durarak mırıldandı. “Şaşırtıcı.” Başını kaldırdı. “Bir hata olamaz mı?”</p>

  <p>“Denetleme sistemimiz tamamen güvenilir. Bildiğiniz gibi, dünyadaki bütün arkeolojik geziler Time-Quest adlı vakfımıza para ve gönüllü istemek için öneriler gönderir. Ciddi potansiyeli olanlara öncelik verilir. Bilgisayarlar sahadan merkezlere gönderilen bütün verilere otomatik olarak girer ve önceden programlanmış anahtar sözcükleri araştır. Hatta faks, teleks ve e-posta mesajlarını inceler.” “Los Hermanos'un sahada gözlemcisi var mı?” “Evet, Gonzalez orada.” “Mükemmel,” dedi Halcon. “O ne yapması gerektiğini bilir.” Guzman başını salladı. Oradan ayrılmak üzere dönerken dudaklarında tek taraflı bir gülümseme belirdi. Ama bu yalnızca sağ yanağından ağzının köşesine kadar inen beyaz yaranın neden olduğu ışık ve gölge hilesiydi.</p>
  <hr class="sigil_split_marker" />
</body>
</html>
