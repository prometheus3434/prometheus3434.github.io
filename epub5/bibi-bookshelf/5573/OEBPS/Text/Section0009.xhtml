<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Kısım 5</h2>

  <p>Keskin, sert çimen kökleri bir Hint fakirinin yatağındaki çiviler gibiydi. Nina'nın geceliğini delip geçmiş, kolları ve bacaklarındaki deriyi yırtmışlardı. Acıya aldırmayarak dizlerini ve dirseklerini kuma gömüp hareket etmeye devam etti. Başka seçeneği yoktu. Eğer koşmak için ayağa kalkarsa ölürdü.</p>

  <p>Katiller onu çok çabuk bulmuşlardı, sanki saklanma yerine giden bir harita kullanmışlardı. Annesinin ana dilinde küfretti. Gerçekten bir haritaları vardı. Titiz bir şekilde çizdiği liman diyagramı çalışma masasının üstünde duruyordu. Tünel iki kalın çizgiyle belirtilmiş ve açıkça etiketlenmişti. Katiller onun sualtı kaçış rotasını bir kez keşfettikten sonra yalnızca sahildeki ayak izlerini aramış ve vadiye kadar takip etmişlerdi.</p>

  <p>Nehir yatağından tırmandığı yere gelen sesler yükselmeye başlamış daha heyecanlı bir tona bürünmüştü. Çimenlerin arasından bir göz attı. Vadide kimse yoktu. Eğimli kenardan aşağı kayıp başını eğerek sahile doğru koştu. Nehir yatağı çok sayıda kişinin kendisini takip ettiğini gösteren ayak izleriyle doluydu. Kısa süre içinde mavi-yeşil denizi gördü. Turkuvaz renkli gemi hâlâ kıyıdan uzakta demirlemiş durumdaydı. Su yolunun okyanusa nereden boşaldığını düşündü. Boş sahil her iki yönde de bir otoyol gibi çağırıyordu kendisini.</p>

  <p>Konuşmalar ve ayak sesleri arkasından geliyordu. Katiller bıldırcın peşindeki avcılar gibi yayılmışlardı yine. Sağ ya da sola gitse mutlaka görülecekti. Bir gece önce olduğu gibi su rotası tek seçeneğiydi.</p>

  <p>Yırtılmış ve kumla kaplanmış geceliğini çıkarıp bir kenara attı. Üzerinde kalan atlet ve külotla yüzyıllardır nehir akıntısıyla yıkanmış olan çakıl kaplı sert deltada son hızla koşmaya başladı. Suyun kenarına varana dek kum tepeciğinin kendisini gizlemesini umuyordu, suya daldığında bile bir çığlık duymadı. Kendisini saklayacak bir tünel ya da karanlık olmaksızın ortalıkta ne kadar çaresiz olduğunun farkındaydı. Katiller her an kum tepeciğinden ineceklerdi ve o da kurşunlar için kolay bir hedef olacaktı.</p>

  <p>Diz derinliğindeki su sonsuza dek sürüyor gibiydi. Hızını yavaşlatıyor, ama bir koruma sağlamıyordu. Biraz daha kendini zorlayarak uzun kulaçlar attı ve su nihayet bel seviyesine ulaştı. Öfkeli kurşun havada uçuşmaya başladığı sırada dibe daldı. Arkasındaki sular çıldırmış köpükler halinde yükseliyordu. Nina suyun dibinde olabildiğince uzun bir süre yüzdü, hava almak için yüzeye çıktı, sonra tekrar daldı. Kahverengimsi suyu geçip mavi okyanusun derin sularına vardıktan sonra arkasına baktı ve sahilde bir düzine insan gördü. Bazıları sığ suya girmişti. Ateş durmuş gibiydi.</p>

  <p>Nina kendi ekseni etrafında dönerek gözlerini gemiye sabitledi. Geminin demir alıp kendisini şeytanla derin mavi deniz arasında bırakmasından endişeleniyordu. Kanarya Adaları'na yüzmek planları arasında yoktu. Sırtüstü dönerek kabarık bulutlara baktı ve soluklarını düzenli hale getirmeye çalıştı. En azından yüzmek için güzel bir gün Yalnızca bir dakika dinlendi. Vücudundaki kanın tekrar dolaşmaya başlaması gerekiyordu.</p>

  <p>Hızını ayarla, gerektiğinde dinlen ve şansına şükret. Sakin deniz ne rüzgâr, ne de akıntı. Triatlon yüzmekten farklı değildi, bir şey dışında: bu yarışı kaybederse ölürdü. Geminin ana direğine gözünü dikerek birbiri ardına kulaç atmaya devam etti.</p>

  <p>Bileğindeki saati olmaksızın ne kadar yüzdüğünü söylemek olanaksızdı. Su derinleştikçe soğuyordu ve enerji tüketen soğuktan dikkatini dağıtmak için kulaçlarını sayıyordu. Gemiye el sallamak zaman kaybı olacaktı. Kolu bir deniz kuşunun boynu gibi görünecekti.</p>

  <p>Bir denizci şarkısı söylemeye çalıştı. Eski gemici şarkısı kulaçlarının ritim tutmasına yardımcı oluyordu.</p>

  <p>Repertuvarı pek geniş değildi ve Blow the Man Down'ı ellinci kere söyledikten sonra yalnızca yüzmeye devam etti. Gemiye yaklaşmıştı ama kulaçları zayıflamıştı ve dinlenmek için daha sık durur olmuştu. Bir ara dönüp arkasına baktığında sığ kahverengi suları oldukça geride bıraktığını görüp memnun oldu. Kendine biraz cesaret vermek için gemiye tırmandığını ve sıcak bir fincan kahveyle ağzındaki tuzlu kuruluktan kurtulduğunu hayal etti.</p>

  <p>Derin homurtu öylesine belirsizdi ki, başlangıçta fark etmedi. Dinlemek için durduğunda beyninde su basıncı olabileceğini düşündü ya da geminin jeneratörünün sesiydi. Bir kulağını suya sokup dinledi.</p>

  <p>Ses daha yüksekti şimdi.</p>

  <p>Nina yavaşça döndü. Sahilden gelen koyu renk bir nesne hızla kendisine doğru yaklaşıyordu. Önce bir bot olduğunu sandı, ama hızın büyüyünce hovercraftın çirkin kara gövdesini hemen tanıdı. Karada suda gidebilen amfibik araçtı bu.</p>

  <p>Bir dizi keskin açılı dönüşle ileri geri hareket etti, ama Nina bunun bir kurtarma botu olmadığını hissetti. Çok fazla kararlı ve saldırgandı. Hemen zigzag yapmayı kesip bir kurşun gibi üstüne gelmeye başladı, kendisini görmüş olmalıydılar. Aradaki mesafeyi hızla kapattı ve Nina olabildiğince derine indiği sırada tam tepesindeydi.</p>

  <p>Hovercraft otuz santimlik yastığıyla üzerinde duruyor, suyu delice köpürtüyordu. Nina daha fazla sualtında kalamayınca yüzeye çıkıp hava aldı, ama mor renkli egzoz dumanı ciğerlerini doldurunca öksürmeye başladı. Hovercraft etrafında dönüp bir tur daha attı.</p>

  <p>Nina yeniden daldı. Ama az sonra yine yüzeye çıkmak zorunda kaldı.</p>

  <p>Hovercraft durdu, motor sesi hafiflerken suda alçaldı. Kedinin fareyle oynadığı gibi oynuyordu Nina'yla. Yorgun ve ağırlaşmış bir fare.</p>

  <p>Sonra motorları yeniden çalışmaya başladı, görünmez ayakları üstü de tekrar yükseldi ve yeniden harekete geçti.</p>

  <p>Nina suya daldı ve cila makinesindeki bir taş parçası gibi altüst oldu. Beyni hissizleşmişti; kalp atışları kulaklarında gümbürdüyordu. Sırf içgüdüsüyle hareket ediyordu. Oyun kısa süre sonra sona erecekti. Lanet olası şey bir madeni paranın üstünde bile dönebilirdi. Her yüzeye çıkışında hava almak için daha az zamanı oluyordu ve araç bir öncekinden daha yakın oluyordu.</p>

  <p>Hovercraft yine üstüne doğru geliyordu, ama gözleri tuzlu sudan ve egzoz dumanından yandığı için zorlukla görebiliyordu. Dalamayacak kadar yorgundu ve sudan tekrar çıkmak için çabalayacak gücü yoktu. Yoldan kaçmak için zayıf bir girişimde bulundu, ama birkaç kulaçtan sonra saldırganı karşısında buldu.</p>

  <p>Hovercraft neredeyse üstündeydi, rahatsızlık veren homurtusu kulaklarını dolduruyordu. Çenelerini birbirine kenetleyip bekledi.</p>

  <p>Geçmiş birkaç saatin korkusu bundan sonra yaşayacaklarıyla karşılaştırılınca bir hiçti. Ayak bileklerine bir şey yapışıp denizin sığ sularına doğru kendisini çektiği sırada hovercraft yalnızca birkaç saniye uzaklıktaydı.</p>
  <hr class="sigil_split_marker" />
</body>
</html>
