<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 class="sigil_not_in_toc">Tucson, Arizona&nbsp;</h2>

  <h2 id="sigil_toc_id_7">Kısım 17</h2>

  <p>Jet, Tucson Uluslararası Havaalanı'na yaklaşırken Austin'in penceresinden Santa Catalina sıradağlarından yükselen Lemmon Dağı'nın sarp doruğu görünüyordu. İniş sorunsuzdu. Birkaç dakika sonra o ve Zavala bez çantalarını omuzlarına takıp terminalden sıcak Arizona gün ışığına çıktılar. Kendilerini alacak olan aracı görmek için etraflarına bakındılar. Gümüş rengi tozlu bir Ford kamyonet kornasını çalıp kaldırıma yanaştı. Kamyonete yakın olan Austin yolcu kapısını açtı. Ve gözleri faltaşı gibi açıldı. Görmeyi beklediği son kişi direksiyondaydı. Nina Kirov.</p>

  <p>Nina, NUMA toplantısındaki kıyafetinin yerine haki şort ve soluk mavi bir tişört giymişti. “Çocuklar sizi gideceğiniz yere bırakabilir miyim?” dedi derin güneyli aksanıyla. “O heyecanlı deniz motosikleti gezintisinin karşılığını veremedim size.”</p>

  <p>Austin kısmen şaşkınlığını gizlemek için bir kahkaha attı. “Böyle buluşmayı bırakmamız gerektiğini söyleyebilirim, ama içten olmaz.”</p>

  <p>Austin'in kiminle konuştuğunu görünce Zavala'nın ağzı bir karış açıldı.</p>

  <p>“Merhaba Joe,” dedi Nina. “Eğer sen ve Kurt çantalarınızı arkaya atarsanız yola çıkabiliriz.”</p>

  <p>İki adam çantalarını kamyonetin arkasına atarken Zavala gizleyemediği bir hayranlıkla fısıldadı. “Bunu nasıl ayarladın?”</p>

  <p>Austin yorumsuz bir şekilde homurdanıp Zavala'ya göz kırptı. Kamyonete atlayıp havaalanından ayrılan trafiğe karıştılar. Tucson Bulvarı'na dönüp kuzeye yönelirlerken Nina, “Bu durumu size açıklamalıyım,” dedi. “Gerçekten yeni bir görevim var. Bu projede sizinle ve ekibinizle çalışıyorum.”</p>

  <p>“Hoş bir sürpriz. Neden bu sabah Washington'da görüştüğümüzde planlarından söz etmediğini merak ediyorum yalnızca.”</p>

  <p>“Amiral Sandecker bir şey söylemememi istedi.”</p>

  <p>Zavala güldü. “Garip ve kaçık NUMA dünyasına hoş geldin.”</p>

  <p>Nina devam etti. “Bir süredir olayların dışında olduğunuzu ve olanları size sırasıyla anlatmak istediğini söyledi. Ayrıca toplantıya odaklanmanızı istiyordu ve eğer ...şey, benim de sizinle çalışacağımı bilirseniz biraz dikkatinizin dağılabileceğini düşünüyordu.”</p>

  <p>Austin başını salladı. Sandecker'in beklenmeyeni yapması beklenebilirdi her zaman. “Haklı, dikkatim tamamen dağılırdı.”</p>

  <p>Nina gülümsedi. “Projeye gerçek görünümü vermek için bir arkeologa gerek duyuyordu. Yardımcı olup olamayacağımı sordu. Evet dedim. En azından bunu yapabilirdim.” Sesi sertleşmişti. “Her kimlerse bu insanları yakalamak istiyorum.”</p>

  <p>“Duygularını anlıyorum Nina, ama neyle karşı karşıya olduğumuzu bilmiyoruz. Bu iş tehlikeli olabilir.”</p>

  <p>“Bu olasılığı çok dikkatli bir şekilde düşündüm. Amiral geri çekilmem için her türlü fırsatı tanıdı bana.”</p>

  <p>“Lütfen yanlış anlama, amiralin senin bu projede yer almanı teknik uzmanlığın dışındaki nedenler yüzünden istiyor olabileceği hiç aklına geldi mi?”</p>

  <p>Nina ciddi gri gözleriyle ona baktı. “Baştan beri bunu çok açık bir şekilde ortaya koydu.”</p>

  <p>“O halde yem olarak kullanıldığını biliyorsun.”</p>

  <p>Başını salladı. “Burada olmamın temel nedeni bu, Dr. Knox, Sandy ve diğerlerini öldüren insanları çekmek. Neye mal olursa olsun onların adalete teslim edilmelerini istiyorum. Üstelik, artık benimle ilgilendikleri bile kesin değil. Haftalardır Cambridge'deydim ve karşılaştığım en tehlikeli şey Harvard Meydanı'ndaki trafikti. Dolabımdan siyah elbiseli adamlar fırlamadı. Kendimi korumak için kimseyi tutmadım ve hâlâ hayattayım.'</p>

  <p>Austin kendi tuttuğu korumaların onun etrafında olduklarını Nina'ya söylememeye karar verdi; yalnızca onları görmemişti. Nina'nın inatçı çenesi bu işin sonunu getirmeye kararlı olduğunu gösteriyordu.</p>

  <p>“Sert babacan ses tonum aksini söylüyor olabilir, ama seni gördüğüme gerçekten çok sevindim.”</p>

  <p>Nina'nın hafif kaş çatışı Austin'in sözleri karşısında gülümsemeye dönüşmüştü.</p>

  <p>Kısa bir süre sonra Oracle Kavşağı'na giden Pioneer Parkway'e çıktılar. Geniş arazilerdeki evlerin yerini çöl ve kaktüsler almaya başlamıştı. Sabırla dinleyen Zavala, Austin'in zihninin birkaç seviyede çalıştığını biliyordu, profesyonel kaygı ve şahsi kaygıları vardı. Aldığı Latin mirasla Joe bir romantikti, ama Sandecker'in olası dikkat dağılmaları konusunda haklı olduğunu görebiliyordu. Duraklamadan yararlanarak tartışmayı daha pratik bir yöne çevirdi.</p>

  <p>“Bu konuyu hallettiğimize göre artık asıl meseleyi konuşabiliriz.”</p>

  <p>“Hatırlattığın için teşekkürler,' diye katıldı Austin. “Rudi bizi bilgilendirdi, ama bir şey atlamış olabileceğini düşünerek ayrıntıların üzerinden geçmeliyiz.”</p>

  <p>“Ben bildiklerimi anlatayım,” dedi Nina. “İlk konuşmaya başladığımızda kısa bir sürede titizlikle hazırlanmış bir plan ortaya koymanın en önemli konu olduğu ortaya çıktı.”</p>

  <p>“Neden bilmiyorum,' dedi Austin. “Bütün ihtiyacımız olan şey umut vaat eden bir arkeolojik alan, inanılır görünen sahte bir gezi, kazı yapacağına inandığımız insanlar, keşfedilecek şaşırtıcı bir sanat eseri ve bulduğumuz şeyi dosta düşmana yaymak.”</p>

  <p>“Bu durumu özetliyor. Broadway oyunu sahneye koymak gibi bir şey,” dedi Nina. “Yalnızca sahne, aktörler ve metin olmadan bunu yapmamız bekleniyor. Amiral, Yarbay Gunn'a yan gösterileri organize etme görevini vermişti. Halihazırda sürmekte olan bir geziye katılmamızı önerdi. Ama bunun da kendi zorlukları olacaktı.”</p>

  <p>Austin başını salladı. “Meşru bir geziye katılarak 'Kontrolü biz devralıyoruz ve bu arada sahte bir sanat eseri gömmek istiyoruz, çünkü bir grup silahlı kiralık katili kendimize çekmek istiyoruz,' dememiz gerekir. Evet bu biraz sorun olabilirdi.”</p>

  <p>“Büyük bir sorun. Bu yüzden yarbay gerçekten bir dâhinin özelliklerini taşıyan bir plan yaptı.”</p>

  <p>“Rudi hep böyledir,” dedi Austin.</p>

  <p>“Onun fikri bir efsane üstüne inşa etmekti. Arizonalı Romalıları.”</p>

  <p>Zavala güldü. “Bir futbol takımının adı gibi.”</p>

  <p>“Olabilirdi, ama değil. 1924'te Nine Mile Hole posta arabası durağındaki eski kerpiç fırının yakınlarında bazı insanlar kurşundan yapılma ve otuz kilo ağırlığında dini haça benzer bir şey çıkarmışlar topraktan. Cizvit misyonerler veya İspanyol fatihler tarafından bırakıldığını düşündüler. Haç caliche'yle, yani sert kalsiyum karbonat kabuğuyla kaplanmıştı. Katı parçaları temizledikten sonra kurşun perçinlerle birbirine bağlanan iki haç buldular. Ve metalin üzerinde bir yazı vardı.”</p>

  <p>“Kilroy buradaydı,” dedi Zavala.</p>

  <p>“Kilroy Latince yazıyordu. Arizona Üniversitesi yazıyı tercüme ettiler. İnanılmaz bir hikâyeyi anlatıyordu yazı. M.S. 775'te ünlü Theodorus'un idaresindeki yedi yüz erkek ve kadının Roma'dan yelken açıp okyanusta fırtına yüzünden nasıl battığını anlatıyordu. Karaya çıkmayı başardılar, gemilerini terk ettiler ve sıcak çöle varana dek yürümeye devam ettiler. Terra Calalus adında bir şehir kurup gelişmeye başladılar, ta ki köle yapılan kızılderililer isyan edip Theodorus'u öldürene kadar. Şehir yeniden inşa edildi, ama kızılderililer tekrar ayaklandılar. Jacobus adındaki yaşlı Romalı hikâyenin haçın üzerine yazılmasını istedi.”</p>

  <p>“Romalıların bu geziyi tamamlamaya yetecek kadar büyük ve açık denize dayanıklı gemileri vardı,” dedi Austin. “Ama eski ucuz dergilerden çıkmış bir şeye benziyor. Barbar Conan.”</p>

  <p>“Ya da Thoorana'nın İnsan Tanrısı Amalric,” diye ekledi Zavala.</p>

  <p>“Yeter çocuklar,” dedi Nina sahte bir kızgınlıkla. “Bu ciddi bir konu. Sizin tepkinizin de açıkça gösterdiği gibi hikâye şüpheciler için eleştirilmesi kolay bir hedef, ki o zamanlar olan şey de buymuş. Ama metal üzerine işlenen Romalı kafası haçın bulunduğu yerin yakınında, yine caliche'yle kaplı olarak bulununca fikirlerini değiştirmişler. Üniversiteden bir arkeolog kazı düzenlemiş. Daha fazla haç, dokuz antika kılıç ve bir labarum, yani Roma imparatorluğuna ait bir sancak bulmuşlar. Bazı insanlar inanmaya başlamış. Diğerleri bunların Mormonlar tarafından konduğunu söylemiş.”</p>

  <p>“Bunları gömmek için ta Utah'dan mı gelmişler?” dedi Austin.</p>

  <p>Nina omuz silkti. “Dünya çapında bir ihtilaf vardı. Bazı uzmanlar nesnelerin derinliğinin ve caliche kabuğun Kolomb'dan önce yapılmadıkları takdirde sahte olamayacaklarını kanıtladığını söylüyordu. Şüpheciler Latin gramer kitaplarındakilere benzer yazılı ifadeleri buldular. Bazıları bu eski eserlerin Maximilian zamanındaki Napoleon'un Meksika tahtına çıkardığı politik sürgünler tarafından bırakıldığını söylediler.”</p>

  <p>“Bulunan eserlere ne olmuş?”</p>

  <p>“Üniversite projenin fazla ticari hale geldiğine karar vermiş. O zamandan beri bir bankada saklanıyorlarmış. Kazılara devam etmek için para ayrılmamış.”</p>

  <p>“Buradan nereye gittiğimizi görüyorum sanırım,” dedi Austin. “Bunca zaman sonra kazı için para bulundu. Ve benim tahminimce NUMA'nın bütçesinden geliyor.”</p>

  <p>“Hıh-hıh. Gezinin isminin açıklanmasını istemeyen varlıklı bir destekçi tarafından sağlandığını söyleyeceğiz. Bu kişi çocukluğundan beri bu hikâyeden etkileniyormuş ve esrarın çözülmesini istiyormuş. Manyotometre sonuçları orijinal kazı alanının yakınındaki terk edilmiş bir çiftlikte ilginç olasılıklar söz konusu olduğunu gösterdi. Orayı kazdık ve Roma hatırasını bulduk.”</p>

  <p>“İlginç bir hikâye,” dedi Zavala. “Kimsenin yutacağını düşünüyor musun?”</p>

  <p>“Yutacaklarını biliyoruz. Gazeteler ve televizyon istasyonları inanılırlığımızı arttıracak bazı haberler yaptılar zaten.Time-Quest'le bağlantıya girdiğimizde projeden haberdar oldular ve bize yardım etmek istediler.”</p>

  <p>“Sana para mı verdiler?” diye sordu Austin.</p>

  <p>“Para istemedik. Gönüllü istedik. İki tane gönderdiler. Karşılığında âdetleri olduğu üzere sıradışı herhangi bir şey bulunduğunda basından önce haberdar edilmek istediler. Bunu da zaten yaptık.”</p>

  <p>Austin ileriye dönük düşünüyordu. “Halkın dikkati bu kadar çekilmişken gezi grubunun ortadan kaybolmasını sağlamak oldukça zor olacak.”</p>

  <p>“Amiral bundan söz etti. Kazının kamusal yönünün suikast girişimlerini zorlaştıracağını düşünüyor. Eseri çalmayı ya da tahrip etmeyi deneyeceklerdir.”</p>

  <p>“Belki ellerinde silahlarla gelmeyeceklerdir, ama durum bu olursa yollarına çıkmayı tavsiye etmem,” dedi Zavala.</p>

  <p>“Time-Quest'e eski eserden ne zaman söz ettiniz?” diye sordu Austin.</p>

  <p>“Üç gün önce. Yetmiş iki saat boyunca başka kimseye söylemememizi istediler.”</p>

  <p>“Demek oluyor ki bu gece harekete geçecekler.”</p>

  <p>Nina onlara kazı hakkında bilgi verdi. Kendisi proje arkeologuydu. NUMA ekibinin denizaltı geçmişlerinin yerini karayla daha fazla bağlantılı olan belgeler almıştı. Trout kolayca bir jeolog rolüne girmiş, Austin mühendis ve Zavala da metalürjisi olarak nitelendirilmişti.</p>

  <p>Kamyonet Tucson'un eteklerindeki yüksek çöl kırsalında tırmanmaya devam ediyordu. Anayoldan çıkıp dikenli çalılar ve kaktüslerin yanından geçen toprak yola girdiklerinde akşam olmak üzereydi. İki Winnebago RV ve birkaç diğer aracın bir kerpiç yığınının yanında toplandığı yerde durdular. Austin dışarı çıkıp bölgeyi inceledi. Eski kayalık duvarlar az çok terk edilmiş bir çiftliği hatırlatıyordu. Toplanan bulutların arasından süzülen öğleden sonra güneşi çöle bakır rengini veriyordu.</p>

  <p>Trout'un zayıf bedeni yanlarına geldi, elini uzattı. Gap'in elbise rafından henüz gelmiş gibi duran haki kıyafetler vardı üzerinde, uçları düğmeli ince çizgili gömlek ve her zaman taktıklarından daha küçük ve daha az parlak renkli bir papyon. Arkeolojik kazının doğasına verdiği tek taviz işçi çizmeleriydi, ama onlar da az önce cilalanmış gibi duruyordu.</p>

  <p>'Bu sabah Nina'yla birlikte Washington'dan geldim,” diye açıkladı. “Hadi gelin, size etrafı göstereyim.” Onları eski çiftliğin kalıntılarının arkasındaki yoldan geçirip alçak bir tepeye getirdi. Burada bir bölüm toprağa kazıklar çakılmıştı. Yaşlı bir çift ahşap ve telden yapılma ağ çerçevesi üzerinde çalışıyordu. Bir adam toprağı kazıp eleğe atıyordu ve bir kadın ağa yakalanan nesneleri ayırıp plastik torbalara koyuyordu. Trout gerekli tanıştırmaları yaptı. George ve Harriet Wintage altmışlı yaşların sonunda ya da yetmiş yaşlarında olan, ama gençlerin zindeliğini ve enerjisini taşıyan hoş bir çiftti. Washington'dan geldiklerini söylediler.</p>

  <p>“Eyalet olan Washington'dan,” diye düzeltti Bayan Wintage gurur dolu bir gülümsemeyle.</p>

  <p>“Spokane,” diye açıkladı uzun boylu gümüş rengi saçlı ve sakallı kocası.</p>

  <p>“Hoş bir kasabadır,” dedi Austin.</p>

  <p>“Teşekkürler,” dedi adam. “Yardıma geldiğiniz için de teşekkürler. Bu arkeoloji işi on sekiz delikli golften daha zor. Bu işi yapmak için gerçekten para ödediğimize inanamıyorum.”</p>

  <p>“Oh, şunu bir dinleyin hele. Böyle bir fırsatı hiçbir şeye değişmezdi. George, neden satın almak istediğin Indiana Jones şapkasını anlatmıyorsun?”</p>

  <p>Kocası güneşi işaret etti. “Burası Indiana Jones tatlım. Eyaletteki gibi. Yalnızca güneş çarpmasından korunmaya çalışıyordum,” dedi kalın bıyıkları arasında kaybolan gülümsemesiyle.</p>

  <p>Bu şakalaşmalardan sonra yeni gelenler kazı bölgesine götürüldü. Yakındaki dikdörtgen şeklindeki sığ çukurlarda dizleri üstüne çökmüş iki adam bahçe kürekleriyle toprağı kazıyorlardı. Austin önceki görevlerden NUMA ekibine bağlı olduklarını bildiği eski donanma SEAL'lerini tanıdı. Sandecker riske girmiyordu. Bunlar NUMA'nın güvenlik bölümünden en üst düzeydeki iki adamdı. Austin'in yalnızca Ned adıyla tanıdığı daha uzun boylu olanı bir vücut geliştiricinin klasik geniş omuzlarına ve ince beline sahipti. Kürek elinde kürdan gibi kalıyordu. Kısa boylu arkadaşı Cari ise daha zayıftı, ama Austin geçmiş deneyimlerinden onun daha öldürücü olduğunu biliyordu.</p>

  <p>“Nasıl gidiyor?” diye sordu Nina.</p>

  <p>Ned güldü. “İyi, ama kimse bize gerçekten bir şey bulursak ne yapacağımızı söylemedi.”</p>

  <p>“Yeniden gömmesini söyledim,” dedi Cari kısaca.</p>

  <p>“Bu fena fikir değil,” dedi Austin. “NUMA dalgıçlarının Arizona çölünün ortasında ne yaptığını açıklamak gerekmez o zaman.” Nina'nın Fas olayı hakkında söyledikleri geçiyordu aklından. “Bugün bir yabancı geldi mi buralara?”</p>

  <p>Trout ve diğer iki adam birbirlerine bakıp birer kahkaha patlattılar.</p>

  <p>“Eğer garip insanlar demek istiyorsan istemediğin kadar çok geldi. Bu tip projelerin ne denli çok kaçığı çektiğini görmek çok şaşırtıcı.”</p>

  <p>“Adil olup olmadığını bilmiyorum,” dedi Cari. “Bir adam UFO-Atlantis bağlantısına dair izlere bakmamı önerdi. Onunla konuşmam sona erene kadar bütün bunlar bana çok mantıklı geldi.”</p>

  <p>“Bütün bu operasyon kadar mantıklı,” dedi Austin acı bir şekilde gülümseyerek. “Başka gelen oldu mu?”</p>

  <p>“Kameraları ve not defterleriyle birkaç kişi geldi,” dedi Trout. “Televizyon muhabirleri ya da gazeteci olduklarını söylediler.”</p>

  <p>“Kimlik kartları var mıydı?”</p>

  <p>“Sormadık. Zaman kaybı gibi göründü. Eğer bu adamlar bizim düşündüğümüz kadar organizelerse sahte belgeleri de vardır. Pek çok seyircimiz ve gönüllümüz de vardı. Onlara şimdilik ön hazırlıkları yaptığımızı ve isimlerini alıp onlarla bağlantı kuracağımızı söyledik. Herkes şu kaktüsün üstündeki kameraya çekildi.”</p>

  <p>Austin iyi silahlanmış adamlara karşı kendilerini savunmak zorunda kaldıkları Azereızs'taki çarpışmayı düşünüyordu. Savunmacılar olarak şaşırtma ve şans unsuruna sahiplerdi. Ama kendisi ve Zavala'nın taşıdığı yaralar olayların kolayca başka yöne gidebileceğini gösteriyordu. Bu sahte çukur kazıcıları bile bir saldırıyla kolayca yenilgiye uğratılabilirlerdi.</p>

  <p>“Nasıl bir desteğe sahibiz?” diye sordu.</p>

  <p>“Dönüşten hemen önceki eski benzin istasyonunda altı adamımız var,” dedi Ned. “İşareti aldıktan sonra beş dakika içinde burada olabilirler. Bunu denedik.” Kemerindeki çağrı cihazına dokundu. “Bir düğmeye basıyorum ve yola çıkıyorlar.”</p>

  <p>Austin'in gözleri etrafında gezindi, sonra uzaktaki dağları taradı. Gariptir ki bir deniz adamı olarak çöldeyken kendini daha güvende hissediyordu. İki çevre arasında benzerlikler vardı, sonsuz manzara, potansiyel şiddetli hava değişimleri ve insan hayatına karşı acımasız düşmanlık.</p>

  <p>“Ne düşünüyorsun Joe? Eğer saldıran taraf olsaydın hangi yönden gelirdin?”</p>

  <p>Bu konuyu bir süredir düşünmekte olan Zavala tereddüt etmeden cevap verdi. “Geldiğimiz yol en kolay girişi sağlıyor, bu yüzden en belirgin saldırı hattı çölden gelecektir. Öte yandan, çölü düşünmemizi isteyebilirler, bu yüzden yoldan gelebilirler. Ulaşım araçlarına bağlı. Fas'ta hovercraft kullandıklarını unutmadım.”</p>

  <p>“Ben de öyle. Hovercraftın açık çölde gizlenmesi güç olabilir.”</p>

  <p>“Görünüş aldatıcı olabilir,” dedi Cari. “Çiftlik etrafındaki bölgeyi kolaçan ettim. Oradaki arazide Sun City'dekinden daha fazla çatlak var. Kuru vadi, doğal oyuklar. Bütün bir orduyu saklayamayabilirsin, ama hayatı ilginç hale getirebilecek büyüklükte bir ölüm timini gizleyebilirsin.”</p>

  <p>“Ve hayatı kısaltacak,” dedi Austin. “O halde çölü seçeceğiz. Benzin istasyonundaki çocukların karanlıktan sonra yolda nöbet tutmalarını sağlayın. Onları destekleyen kimse var mı?”</p>

  <p>Ned başını salladı. “Hıh-hıh. Bir helikopter ve baştan ayağa silahlı bir düzine adam buradan üç mil ötede kamp yapıyor. Onlar için de beş dakikalık varış zamanı hesapladık.”</p>

  <p>Beş dakika çok uzun olabilir, diye düşündü Austin, ama ayarlamalar konusunda genel olarak iyi şeyler hissediyordu. Spokane çiftinin sıkı bir şekilde çalıştığı bölgeye baktı.</p>

  <p>“Ya Time-Quest'in gönderdiği kişiler?”</p>

  <p>Trout güldü. “Eğer onlar kiralık katilse şimdiye dek gördüğüm en iyi kamuflaj bu. Geçmişlerini inceledik, temizler.”</p>

  <p>“Ben bunu düşünmüyordum,” dedi Austin. “Sorun başladığında onları korumak için bir planımız olmalı.”</p>

  <p>“Sorun değil,” diye cevap verdi Trout. “Anayoldaki bir motelde kalıyorlar.”</p>

  <p>Austin, Nina'ya döndü. “Seni de motel odasına gitmeye ikna edebilir miyim?”</p>

  <p>“Hayır,” dedi kesin bir biçimde.</p>

  <p>“Neden cevabın beni şaşırtmadı? Eğer kalmakta ısrar edersen Joe ve bana yakın olmanı istiyorum. Ve tam olarak sana söylediğim şeyleri yapacaksın. Şimdi, saldırıyı başlatması gereken şu eski eser nerede?”</p>

  <p>Nina güldü. “Mahzen'e sakladık,” dedi.</p>

  <p>Ned ve Cari işlerine geri döndüler. Nina bir RV'nin yanında kurulmuş olan metal kulübeye giden yolu gösterdi. Kilidi kemerindeki bir anahtarla açtı. Elektrik yoktu, bu yüzden gazlı kamp lambasını yaktı. Üzerinde kalın kalasların çaprazlama durduğu iki testere tezgâhı vardı içerde. Kalasların üzerinde ressamların kanvas örtüsüyle kaplı bir nesne duruyordu.</p>

  <p>Trout, “Bir şeyin yaşına yıllar ekleme konusunda modern bilimin yapabilecekleri çok şaşırtıcı,” dedi. “NUMA laboratuvarındaki çocuklar normalde birikimi yıllar sürebilecek olan bir parça caliche'yi kolayca hazırladılar.” Çarpıcı etki yaratması için bekledi, sonra örtüyü kaldırdı. “Voila.”</p>

  <p>Austin ve Zavala lambanın ışığında aydınlanan nesneye bir an için baktılar. Sonra daha yakından görmek için yaklaştılar. Austin uzanıp bronz yüzeye dokundu. “Bu düşündüğüm şey mi?”</p>

  <p>Trout boğazını temizledi. “Sanırım yaratıcıların kullandığı terim sanatçı özgürlüğü. Ne düşünüyorsun?”</p>

  <p>Austin'in yüzüne geniş bir gülümseme yayıldı. “Bence mükemmel,” dedi.</p>
  <hr class="sigil_split_marker" />
</body>
</html>
