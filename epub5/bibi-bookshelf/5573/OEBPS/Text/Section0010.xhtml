<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Kısım 6</h2>

  <p>Nina kollarını bir yeldeğirmeninin kolları gibi savurarak kurtulmaya çalıştı, ama üstlerindeki hovercraft suyu çılgınca döverken bile bileklerindeki demirden pençelerden kurtulamıyordu. Son bir dirençle, sessiz bir kabarcık patlaması olarak dışarı çıkan öfkeli, düş kırıklığı içindeki çığlığıyla ciğerlerini boşalttı.</p>

  <p>Bacaklarını sıkan el gevşedi ve hovercraftın çıkardığı kabarcık bulutu arasında belli belirsiz bir insan şekli ortaya çıkmaya başladı. UFO'dan çıkan bir tepegöz yabancıya benzer şekilsiz yaratık yaklaştı ve dalgıç maskesiyle Nina'nın yüzü arasında birkaç santim kaldı. Lenslerin ardından kötülükten çok, güç ve güveni yansıtan açık mavi gözler bakıyordu.</p>

  <p>Eldivenli bir el havaya kalktı ve regülatörü Nina'nın burnunun önünde ileri geri salladı. Nina'nın dikkatini çekmek için tasfiye düğmesine bastı. Nina regülatörü kapıp aç bir şekilde ağzına aldı. Çiçek kokulu bir yaz havası bile ciğerlerine dolan canlılık kaynağı basınçlı havadan daha tatlı değildi. Adamın eli aşağı yukarı hareket ediyordu.</p>

  <p>Rahatla. Yavaş yavaş.</p>

  <p>Nina dalgıcın sinyalini anladığını göstermek için başını salladı ve omzunun yumuşak bir şekilde sıkıldığını hissetti. Paniği geçip solukları daha ritmik bir hal alana dek destek acil hortumundan soluk almaya devam etti.</p>

  <p>Bir başka el işareti. İşaret parmağı ve başparmak bir O işareti yapıyordu.</p>

  <p>İyi misin?</p>

  <p>Nina hareketi tekrarladı.</p>

  <p>İyiyim.</p>

  <p>Adam göz kırptı. Bu dalgıcın kim olduğunu ya da nereden geldiğini bilmiyordu, ama en azından dostça davranıyordu. Dalgıcın başın iyice saran miğfer-maske karışımı bir başlık vardı. Yalnızca iri omuzları olan uzun boylu bir adam olduğunu görebiliyordu.</p>

  <p>Nina başını kaldırdı. Hovercraftın şiddetli geçişi sırasında ışık kırılıyordu. Motorlarının homurtusu suda duyuluyordu. Hâlâ onu arıyorlardı.</p>

  <p>Omzunda yine bir baskı hissetti. Dalgıç yüzeyi işaret edip elini yumruk yaptı.</p>

  <p>Tehlike.</p>

  <p>Nina hararetle başını salladı. Başparmak aşağıyı işaret etti. Nina derinliklere doğru sallanan bacaklarının aşağısına baktı. Bilinmeyen bile yukardaki gerçek tehlikeden daha iyiydi. Tekrar başını sallayıp tamam işareti verdi. Bir elini diğeriyle sıkıca kavradı.</p>

  <p>El ele tutuşalım.</p>

  <p>Nina adamın uzattığı eldivenli eli tuttu ve yavaşça alçalmaya başladılar.</p>

  <p>Suyun rengi kobalttan çivit mavisine dönüşüyordu. O kadar karanlıktı ki. Nina dipteki çamuru görmeden önce hissetti.</p>

  <p>Dalgıç kemerinden küçük fakat güçlü ışık saçan lambayı çıkarıp başının üstüne tuttu. Nina tanıdığı yoğun gümüşümsü beyaz ışıkla kör olmamak için gözlerini kapattı. Tekrar baktığında uzaklara doğru bir sualtı ateşböceği göz kırpıyordu.</p>

  <p>Dalgıç işaret parmaklarını yan yana koydu.</p>

  <p>Şu yöne doğru birlikte yüzelim.</p>

  <p>Tekrar el ele tutuşarak yanıp sönen ışığa doğru yaklaştıklarında ikinci bir dalgıçla karşılaştılar. Onun tarafına geldiklerini görünce yanıp sonen ışığı kapattı. Eli Aquacom kulaklığındaki mikrofonun düğmesine gitti.</p>

  <p>“Seni hiçbir yere götüremeyecek miyim ben?” dedi. “Bir an için gözümün önünden ayırıyorum ve gerçek canlı bir denizkızıyla geri geliyorsun.”</p>

  <p>Birinci dalgıç gözlerini Nina'nın vücudunda dolaştırdı ve bu tarifin gerçekten pek de yanlış olmadığına karar verdi. Altın sarısı saçları, uzun bacakları ve üstünü örten çok az şeyle Nina kolaylıkla efsanevi deniz perisi olarak kabul edilebilirdi, bir şey dışında.</p>

  <p>“Denizkızları yarı balıktır,” dedi.</p>

  <p>“Ben iyileştirilmiş yeni modeli daha çok sevdim. Adı ne?”</p>

  <p>“Güzel soru. Henüz resmen tanıştırılmadık. Gemiyi kontrol etmek için yukarı çıktığımda ona rastladım. Başı biraz dertteydi, bu yüzden ona yardım ettim.”</p>

  <p>Nina sualtı iletişim araçlarını hiç kullanmamıştı, ama aracı hemen tanıdı ve kendisinden söz ettiklerini anladı. Ne kadar müteşekkir olsa da sohbeti kısa kesmelerini diliyordu. Şu anda donuyordu! Eğer kısa surede hareket etmezse bayılacaktı. Kollarını göğsünde kavuşturdu.</p>

  <p>“Üşüyorum.”</p>

  <p>İlk dalgıç başını salladı. Üzerindeki koruyucu elbiseyle ne kadar soğuk olduğunu unutmuş olmalıydı.</p>

  <p>“Donmuş balığa dönmeden önce denizkızımızı yukarı çıkarsak iyi olacak.”</p>

  <p>Diğer dalgıç pusulasını kontrol edip yolu gösterdi. Nina'nın yeni arkadaşı bir kez daha yan yana yüzmeleri için işaret etti ve yumuşak bir şekilde elini tuttu. Nina gemiye doğru gittiklerini düşündü, ama soluktan donmuş ve yorgunluktan bitap düşmüşken bunu başarıp başaramayacağını bilmiyordu. Dalgıç ayağında paletleri yokken kendisini takip etmede yaşadığı zorluğu sezmiş gibiydi ve birkaç kez cesaret vermek ister gibi elini sıktı.</p>

  <p>Tekrar aşağı süzülmeden önce birkaç dakika yüzdüler. Dipte bir çift sarı nesne duruyordu. Plastikten yapılmışlardı ve kulakları olan minyatür torpidolar gibi duruyorlardı. Nina onların DPV, dalgıç itici birimleri ya da daha yaygın adlarıyla deniz bisikletleri olduğunu anladı.</p>

  <p>Dalgıçlar birer DPV'ye binip çalıştırdılar. Stingray'lerdeki aküyle çalışan ikiz motorlar pervaneleri harekete geçirirken alçak sesli bir vızıltı duyuldu. İlk dalgıç sırtını işaret etti. Nina adamın omuzlarına sarıldı ve suyun daha sıcak olan orta kısmına yükseldiler.</p>

  <p>Suyun içinde süzülürlerken dalgıç gemiyi aradı ve civarda hovercraftı görüp görmediklerini sordu. Riske giren biri değildi.</p>

  <p>“Daha önce bir hovercraft vardı,” diye mesaj geldi. “Ama daha sonra karaya yöneldi ve şimdi ortalıkta görünmüyor.”</p>

  <p>“Bir bayan ziyaretçi için hazır ol.”</p>

  <p>Hafif bir duraklama oldu. “Bir daha tekrarlar mısın?”</p>

  <p>“Boş ver. Yalnızca hipotermiyi tedavi etmeye hazırlan.”</p>

  <p>Geminin yanında yüzeye çıktılar ve kıçın etrafından dolaştılar. Nina'yı gemiye almak, havlu ve battaniyelere sarmak için bir hoş geldin grubu bekliyordu. Nina'nın yüzü alacalı bulacalıydı ve dudakları morarmıştı. Sedyeyi reddetti, ama titreyen bacaklarla revire doğru yürürken kendisine yardım eden ele müteşekkirdi. Saldırganlardan kaçarken yaraladığı ayağı üzerinde sekerek yürüyordu.</p>

  <p>İki dalgıç, takımlarını üzerlerinden çıkarıp revire koşmada hiç gecikmediler. Kapalı kapıların dışında bebekleri olacak babalar gibi sabırsızlıkla beklediler. Aradan kısa bir süre geçtikten sonra gemi doktoru olarak görev yapan çekici ve zarif genç bir doktor dışarı çıktı.</p>

  <p>“İyi mi?” diye sordu iriyarı olanı.</p>

  <p>Kadın gülümsedi. “Sıkı bir bayanmış,” dedi hayranlıkla. “Kesikle”' ne ve yaralarına antiseptik sürdüm. Neredeyse hipotermik, bu yüzden şimdilik sıcak tutulmasını istiyorum. Kısa süre sonra bir fincan et suyu içebilir.”</p>

  <p>“Onu görebilir miyiz?”</p>

  <p>“Tabii. Ben giyecek bir şeyler bulup kamaramda sakinlikle uyuması için bir yatak ayarlarken siz onu eğlendirebilirsiniz.”</p>

  <p>“Adı ne?”</p>

  <p>Doktor kaşlarını kaldırdı. “Bilmiyor musunuz? Siz beyler sualtında çok fazla vakit geçiriyor olmalısınız, özellikle sen Zavala. “Şu ana kadar telefon numarasını, ne tür çiçekleri sevdiğini ve hangi restoranlardan hoşlandığını öğrenmiş olduğunu sanırdım.”</p>

  <p>Jose “Joe” Zavala'nın şöhreti Washington'dan buraya kadar takip etmişti kendisini, ki bu hiç şaşırtıcı değildi, çünkü bir zamanlar doktorla da çıkmıştı. Kadınlara karşı her zaman büyüleyici olan Zavala, genç Ricardo Montalban görünümü yüzünden pek çok bekâr kadın tarafından beğeniliyordu. Dudaklarında belli belirsiz, neredeyse utangaç bir gülümseme belirdi. “Çaptan düşüyor olmalıyım.”</p>

  <p>“İşte o gün ilginç bir gün olacak.” Doktor gülerek hızla uzaklaştı.</p>

  <p>İki adam odaya girdiğinde Nina muayene masasında yatıyordu. Bol bir denizci mavisi eşofman giymişti ve kalın yünlü bir battaniye omuzlarına sarılmıştı. Tuzlu su yüzünden gözlerinin etrafı kızarmış, saçları birbirine dolaşmış olsa da yüzüne renk gelmişti ve dudaklarındaki morluk kaybolmuştu. Elleri seramik bir kahve fincanını sarmış, sıcaklığının tadını çıkarıyordu. Başını kaldırdı ve uzun boylu adamın kapıda olduğunu gördü. Güçlü kuvvetli fiziği, ceviz rengi teniyle beyaza yakın açık renk saçları arasındaki zıtlıkla bir Wagner operasındaki İskandinav kahramana benziyordu. Ama konuştuğunda sesi oldukça yumuşaktı.</p>

  <p>“Umarım rahatsız etmiyoruz,” dedi tereddütle.</p>

  <p>Nina dalgalı bir saç tutamını yüzünden uzaklaştırdı. “Kesinlikle hayır. İçeri girin.”</p>

  <p>O içeri girince ardından koyu renk tenli ve hoş bir gülümsemesi olan bir adam daha geldi. “Adım Kurt Austin ve bu da Joe Zavala.”</p>

  <p>“Ben de Nina Kirov.” Maskenin ardından gördüğü gözleri tanımıştı. Durgun suyun altındaki mercan kayalıkları hatırlatıyordu bu renk. “Sanırım daha önce tanışmıştık.”</p>

  <p>Austin sırıttı. “Kendinizi nasıl hissediyorsunuz?”</p>

  <p>“Fena değil, teşekkürler. Sıcak bir duştan sonra daha iyi olacağım.” Etrafına bakındı. “Hangi gemi bu?”</p>

  <p>“NUMA araştırma gemisi Nereus.”</p>

  <p>“Ulusal Sualtı ve Denizcilik Kuruluşu'yla birlikte misiniz?”</p>

  <p>“Evet. Ben NUMA Özel Görevler Ekibi'nin başıyım. Joe ekibin deniz mühendisi.”</p>

  <p>“Ben kendimi ekibin itici gücü olarak görmeyi tercih ederim,” dedi Zavala.</p>

  <p>“Joe alçakgönüllü davranıyor. Denizin altında ve üstünde hareketimizi sağlayan odur.”</p>

  <p>Zavala gerçekte her türlü itme konusunda bir profesyoneldi. İster buharlı, ister dizel veya elektrikli olsun, ister bir otomobilin, ister bir geminin ya da uçağın olsun her türlü motoru tamir edebilir, değiştir bilir veya yenileyebilirdi. Mekanik bir problemle karşılaştığında Zavala ellerine yağ bulaştırmaktan hiç çekinmezdi. Çok sayıda sualtı aracı tasarlamış ve yapımını yönetmişti. Yetenekleri gökyüzüne de uzanıyordu. Helikopter, küçük jet ve turbo uçaklarda iki bin saatlik pilotluğu vardı.</p>

  <p>“Özel görev ekibinden olduğunuzu söylediniz.”</p>

  <p>“Doğru. Dördümüz ekibin çekirdeğini oluşturuyoruz. Bir tane derin okyanus jeologumuz ve bir tane de deniz biyologumuz var, ama onlar diğer görevlerde. Temel olarak biz NUMA'nın sıradan görevlerinin dışında kalan işleri hallediyoruz.” Hükümet denetiminin dışında görevleri, diye ekleyebilirdi.</p>

  <p>“Geminizin burada ne işi var?”</p>

  <p>“Deneme gezisi için Akdeniz'den geliyorduk,” dedi Austin. “Fas hükümeti kıyı ötesi petrol aramalarının sardunya balıkçılığını etkilemesinden endişeleniyordu. Nereus bölgede olacaktı, bu yüzden hızlı bir dip taraması yapabileceğimizi söyledik.”</p>

  <p>“Nereus, Yaşlı Deniz Kurdu” diye mırıldandı Nina başını düşüncel bir şekilde yana doğru eğerek. “Yunan şairi Hesiod'dan bir alıntı vardı: 'Adil, sevecen şeyler düşünen ve hiç yalan söylemeyen güvenilir, nazik tanrı.”</p>

  <p>Austin, Zavala'ya baktı. Belki de Nina gerçekten bir denizkızıydı. Yeterince sevimliydi. “Geminin Yaşlı Deniz Kurdu olma niteliğini taşıyıp taşımadığını bilmiyorum. Nereus yalnızca birkaç ay önce denize açıldı, ama Hesiod yalan söylememe konusunda haklıydı. Gemi baştan-kıça san model tarama araç gereciyle dolu.”</p>

  <p>“Geminin tasarımcısı biz bilimsel tiplerin gemide yalnızca safra olarak bulunduğumuzu söylüyor,” dedi Zavala.</p>

  <p>Nina, geniş omuzlu Austin ve yumuşak bir tonla konuşan arkadaşıyla alışık olduğu akademik bilim adamlarını birbirine bağdaştırmada zorluk çekiyordu. İki adamı analitik gözlerle ölçüp biçti. Bir seksen beş boy ve yüz kiloluk ağırlıkla ikisi de şişman değildi. Geniş omuzlu Austin profesyonel bir futbol oyuncusuna benziyordu. Zamanının çoğunu açık alanda geçirenlerin bronzlaşmış yüzüne sahipti. Sürekli denize maruz kalmanın getirdiği metalik parlak bir görünüme sahipti. Ağzının ve gözlerinin kenarındaki gülme çizgileri dışında cildi kırışıksızdı. Yalnızca kırk yaşında olmasına rağmen Austin'in saçları çelik grisi, neredeyse platin beyazıydı.</p>

  <p>Bir yetmiş sekiz boyundaki esmer yakışıklı Zavala'nın yapısı Austin'in ki kadar güçlü değildi. Fakat seksen beş kiloluk gövdesi son derece kaslıydı, özellikle kollar ve boyun çevresinde. Kaşlarının etrafında yara izleri vardı. Üniversite sırasında orta siklette profesyonel boks yaparak harcamalarını karşıladığı dönemin mirasıydı bunlar. On ikisi nakavtla olmak üzere yirmi iki dövüşü kazanmış, altısını kaybetmişti. Düz siyah saçları geriye doğru taranmıştı. Muayene odasına ilk girdiğinde Nina'nın gördüğü gülümseme dudaklarını hâlâ terk etmemişti. Doktorun yorumunu hatırlayarak bir kadının bu duygusal kahverengi gözlere doğru nasıl çekilebileceğini çok iyi anlıyordu.</p>

  <p>Centilmen tavırları sert yapılarını gizleyemiyordu. Daha kaslı olan Austin şu anda daha neşeliydi, ama kendisini hovercraftın yolundan çekerkenki kararlılığını çok iyi hatırlıyordu. Zavala'nın arkadaş canlılığının ardında zalim bir sertliğin bulunduğundan şüpheleniyordu. İki adamın kendisini güvenli bir şekilde gemiye ulaştırmalarında birbirlerine uyumu bir ekip olarak çalışmaya alışık olduklarını gösteriyordu.</p>

  <p>“Bu kadar kaba olduğum için özür dilerim,” dedi kurtarılışını hatırlayarak. “İkinize de teşekkür etmedim henüz.”</p>

  <p>“Jaws gibi üstüne geldiğim için ben özür dilerim.” dedi Austin. “Korkmuş olmalısın.”</p>

  <p>“O çirkin bot, kellemle oyun oynarken korktuğum kadar değil. Size ne kadar teşekkür etsem azdır. Lütfen ne zaman istersen yanıma sokul ve beni tehlikelerden kurtar.” Durakladı. “Ama aptalca bir sorum var. Normalde Atlantik'te dolaşıp başı dertte kızları mı beklersiniz?”</p>

  <p>“Sadece bir şans,” dedi omuz silkerek. “Joe ve ben aşağıda oyalanıyorduk. Geminin yerini görmek için yüzeye çıktım ve senin hovercraftla yakalamaca oynadığını gördüm. Soru sorma sırası bende. Neydi o öyle?”</p>

  <p>Nina'nın gülümsemesi kayboldu. “Çok basit. Beni öldürmeye çalışıyorlardı.”</p>

  <p>“Sanırım bu oldukça açıktı, ama neden?”</p>

  <p>“Bilmiyorum,” dedi monoton bir sesle. Gözlerindeki bakış donuklaşmıştı.</p>

  <p>Austin onun bir şeyler hakkında konuşmaktan kaçındığını sezdi. “Bize nereden geldiğini söylemedin,” dedi yumuşak bir sesle.</p>

  <p>Bu bir tapanın çekilmesi gibiydi. “Sevgili Tanrım,” diye fısıldadı Nina. “Gezi. Dr. Knox.”</p>

  <p>“Ne gezisi?” diye sordu Austin.</p>

  <p>Bir rüyayı hatırlamaya çalışıyormuş gibi boşluğa baktı.</p>

  <p>“Ben sualtı arkeologuyum. Buradan pek uzak olmayan kazıda çalışan Pennsylvania Üniversitesi grubundanım.”</p>

  <p>Katliam ve kaçışına dair hikâyeyi anlattı. Hikâye öylesine olağandışıydı ki Austin hovercraft saldırısını ya da Nina'nın yüzündeki korkuyu görmeseydi inanmayabilirdi. Nina'nın anlattıkları sona erince Austin, Zavala'ya döndü.</p>

  <p>“Ne düşünüyorsun?”</p>

  <p>“Sanırım önce gidip kendimiz görsek iyi olur.”</p>

  <p>“Bence de. Önce Faslı yetkilileri arayalım. Bayan Kirov kampınızın yerini bize söyleyebilir misiniz?”</p>

  <p>Nina ölümden kurtulan tek kişi olarak geriye kalan suçluluğunu yaşıyordu. Bir şeyler yapmak zorundaydı. Masadan inip titreyen bacakları üstünde durdu.</p>

  <p>“Daha iyisi,” dedi sesinde çelik gibi bir ifadeyle. “Size göstereceğim.”</p>
  <hr class="sigil_split_marker" />
</body>
</html>
