<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Önsöz</h2>

  <h2 class="sigil_not_in_toc">25 Temmuz 1956&nbsp;Nantucket Adası'nın güneyi</h2>

  <p>Soluk renkli gemi öylesine hızlı ortaya çıktı ki, dolunayın saçtığı gümüşümsü aydınlıkta bir hayalet benzeri kayıp giderken derinliklerden çıkıp gelmiş gibi görünüyordu. Sıcak gecede doğuya doğru hızla ilerlerken geminin kemik beyazı yan taraflarındaki lomboz ışıklarından oluşan taçlar parıldıyor, keskin biçimde şekillendirilmiş pruvası sakin denizi bir hançerin siyah sateni kestiği gibi kolayca yarıyordu.</p>

  <p>New York City'nin yedi saat, 130 mil doğusundaki İsveç-Amerikan gemisi Stockholm'ün karanlık köprüsünde ikinci Kaptan Gunnar Nillson ay ışığıyla aydınlanan okyanusu taradı. Dümen köşkünü sarmalayan geniş dikdörtgen pencereler ona panoramik bir bakış açısı veriyordu. Orada burada birkaç kabarıklık dışında yüzey sakindi. Sıcaklık yirmi derecenin üstündeydi, ki sabah Elli Beşinci Cadde rıhtımından Hudson Nehri'ne doğru açıldıklarında geminin üstüne çöken ağır nemli havaya göre, bu hoş bir değişiklikti. Kapalı havadan geriye kalanlar porselen ayın altında eski püskü yelkenlere yansıyordu. Görüş mesafesi sancaktan altı mil kadardı.</p>

  <p>Nillson gözlerini ince ve karanlık ufuk çizgisinin yıldızları örten, gökyüzü ve denizi birbirine kaynaştıran pusun ardında kaybolduğu iskele tarafına çevirdi.</p>

  <p>Bir an için geçilmesi gereken geniş ve izi bulunmayan boşluğun düşüncesiyle sahnenin çarpıcılığı içinde kayboldu. Bu, denizciler arasında rastlanan yaygın bir düşünceydi ve topuklarındaki karıncalanma olmasaydı daha da uzun sürebilirdi. 14.600 beygirgücündeki ikiz dev motorların ürettiği güç, makine dairesinden çıkıp titreyen güverteden geçerek, hafif salınıma uymak için neredeyse görünmez bir biçimde yalpalanan bedenine giriyor gibiydi.</p>

  <p>Baştan kıça uzunluğu 525 fit, yüksekliği 69 fit olan Stockholm, transatlantik ticaretinde kullanılan en küçük gemiydi. Ama özel bir gemiydi ve ön taraftan arka tarafına dek uzanan şarap kadehi benzeri yumuşak kıvrımlarıyla bir yat kadar zarifti. Parlak yüzeyi sarı bacası dışında bembeyazdı. Nillson komuta gücünün tadını çıkarıyordu. Parmağını şaklatmasıyla nöbetteki üç tayfası emirlerini almak üzere koşardı. Geminin telgraf odasındaki çanları çalmasıyla adamları harekete</p>

  <p>Kibrinin farkına vararak güldü. Dört saatlik nöbeti bir dizi rutin işten ibaretti. Bu işler gemiyi Nantucket'in tehlikeli sığ sularını denetim altına alan kısa, kırmızı fener gemisinin yakınındaki hayali noktaya ulaştıracak olan hayali bir çizgide tutmayı amaçlıyordu. Stockholm bu noktada 534 yolcusunu Sable Adası'nın yanından geçirip Atlantik'i aşarak İskoçya'ya ve son olarak da Kopenhag Limanı'na getirecek olan kuzeydoğu dönüşünü yapacaktı.</p>

  <p>Nillson sadece yirmi sekiz yaşında olup Stockholm's üç aydan kısa bir süre önce katılmasına rağmen yürümeye başladığından beri gemilerdeydi. Ergenlik çağındayken Baltık Denizi'ndeki balık teknelerinde çalışmış ve daha sonra dev bir gemicilik şirketinde çırak denizci olarak hizmet etmişti. Sonra İsveç Denizcilik Koleji ve İsveç Donanmasındaki görevi geldi. Stockholm, kendine ait bir gemide kaptan olma hayalinin ilk adımıydı.</p>

  <p>Nillson sıradan sarışın, uzun boylu İskandinav tipi için bir istisnaydı. Viking'den çok Venedik'liye benziyordu. Annesinin İtalyan genlerinden kestane rengi saçlarını, zeytin rengi tenini, kısa kemikli vücudunu ve ateşli mizacını almıştı. Koyu renk saçlı isveçliler pek ender bulunurdu. Nillson bazen iri kahverengi gözlerinde dolaşan Akdeniz sıcaklığının kaptanının soğukluğuyla bir ilgisi olup olmadığını merak ediyordu. Bunun nedeni daha çok İskandinavyalı muhafazakârlığıma katı İsveçli denizcilik geleneğiydi. Yine de Nillson çalışması gerektiğinden daha fazla çalışmıştı. Kaptanına bir hata bulmak için neden vermek istemiyordu. Havanın mükemmel, denizin dümdüz ve trafiğin olmadığı bu sakin gecede bile Nillson, gemi bir fırtınanın pençelerindeymiş gibi köprünün bir kanadından diğerine gidiyordu.</p>

  <p>Stockholm'ün köprüsü, ön tarafta altı metrelik dümen köşkü ve arkada ayrı bir harita odası olarak iki bölmeye ayrılmıştı. Kanatlara giden kapılar hafif güneybatı rüzgârına karşı açık bırakılmıştı. Köprünün her iki tarafında RCA radar takımı ve gemi telgrafı vardı. Dümen köşkünün ortasında dümenci cilalı güvertenin birkaç santim yukarsındaki ahşap platformda ayakta duruyordu. Sırtı bölme duvarına dönük, elleri dümeni sıkıca kavramış ve gözleri sol tarafındaki jiroskobun üstündeydi. Dümenin hemen önünde, merkezi camın altında seyir kutusu duruyordu. Kutudaki üç tahta bloka dümencinin zihnini sürekli başlıkta tutmak için sayılar basılmıştı.</p>

  <p>Bloklar 090'a ayarlanmıştı.</p>

  <p>Nillson sekiz buçuk vardiyasından birkaç dakika önce hava raporlarına bakmak için yukarı gelmişti. Nantucket fener gemisinin yakınındaki alanda sis olacağı tahmin ediliyordu. Bu şaşılacak bir şey değildi. Nantucket'in sığ ve sıcak suları tam bir sis fabrikasıydı. Nöbeti bırakan subay, ona Stockholm'ün kaptanın belirlediği rotanın tam kuzeyinde olduğunu söyledi. Ne kadar kuzeyde olduğunu tam olarak söyleyemiyordu. Telsiz pozisyonlama ışıkları bir yer tayini yapmak için çok uzaktı.</p>

  <p>Nillson gülümsedi. Bu da şaşırtıcı bir şey değildi. Kaptan her zaman aynı rotayı seçerdi, uluslararası anlaşmaların gerektirdiği doğu hattı deniz yolunun yirmi mil kuzeyi. Rota zorunlu değildi ve kaptan daha kuzeyden giden yolu tercih ediyordu, çünkü zaman ve yakıt tasarrufu yapmasını sağlıyordu.</p>

  <p>İskandinavyalı kaptanlar köprü nöbeti tutmaz, alışıldığı üzere gemiyi tek bir subayın emrinde bırakırlardı. Nillson hemen bir dizi işe girişti. Köprüyü hızla geçti. Sağ taraftaki radarı kontrol etti. Tam yol ileriye ayarlanmış olduklarından emin olmak için köprünün her iki kanadındaki motor telgraflarını kontrol etti. iki direk ucu seyir lambalarının yandığından emin oldu. Dümen köşküne geri döndü. Pusulaya baktı. Dümenciyi harekete hazır tuttu. Biraz daha yürüdü.</p>

  <p>Kaptan köprünün tam altındaki kamarasında akşam yemeğini yedikten sonra saat dokuz civarında geldi. Ellili yaşların sonundaydı, ama daha yaşlı görünüyordu. Fazla konuşmayı sevmeyen bir adamdı. Duruşu hâlâ dimdik, üniforması jilet gibi ütülüydü. Buz mavisi gözleri kırmızı yüzünün yıpranmış kalıntıları arasından uyanık bir şekilde parlıyordu. On dakika kadar köprünün arkasında dolanıp durdu. Okyanusu seyredip sülün yakalayan bir av köpeği gibi ılık havayı kokluyordu. Sonra dümen köşküne girip yolunda gitmeyen bir şeyler ararmış gibi seyir haritasını inceledi.</p>

  <p>Bir dakika sonra, “Seyri seksen-yedi derece değiştir.”</p>

  <p>Nillson seyir kutusundaki iri küpü 087 yazacak şekilde döndürdü. Kaptan dümencinin dümeni ayarlamasını bir süre izledikten sonra kamarasına geri döndü.</p>

  <p>Harita odasındaki Nillson doksan derecelik hattı değiştirerek, kaptanın yeni rotasını yazdı ve parakete hesabıyla geminin pozisyonunu belirledi. Hız ve geçen zamana göre gidiş hattını uzattı ve bir X çizdi. Yeni hat kendilerini fener gemisinden yaklaşık beş mil kadar uzaklaştıracaktı. Nillson güçlü kuzey akıntılarının gemiyi iki mil kadar iteceğini düşündü. Nillson sağ kapının yanındaki radar setine doğru gitti ve dereceyi on beş milden elli mile çevirdi, ince sarı tarama kolu Cape Cod, Nantucket adaları ve Martha's Vineyard'ı aydınlattı. Gemiler bu mesafedeyken radarın seçemeyeceği kadar küçüklerdi. Dereceyi eski ayarına getirdi ve yürüyüşüne devam etti.</p>

  <p>Saat on civarında kaptan köprüye tekrar geldi. “Kamaramda evraklarla uğraşıyor olacağım,” dedi. “İki saat içinde rotayı kuzeye çevireceğim. Ondan önce fener gemisini görürsen beni köprüye çağır.” Göremediği bir şeyi sezermiş gibi gözlerini kısıp pencereye baktı. “Ya da sis veya kötü hava filan olursa.”</p>

  <p>Stockholm fener gemisinin kırk mil batısında, istasyonun gönderdiği telsiz sinyallerini alacak kadar yakındı. Telsiz yön bulucusu geminin kaptanın rotasının iki mil kuzeyinde olduğunu gösteriyordu. Nillson akıntının Stockholm'ü kuzeye doğru ittiği sonucuna vardı.</p>

  <p>Dakikalar sonra bir başka RDF kerterizi geminin rotasının üç mil kuzeyinde olduğunu gösterdi. Hâlâ telaşa kapılacak bir şey yoktu; yalnızca bu konuyu yakından takip edecekti. Nillson kaptanın yüzündeki ifadeyi, denizin etkilediği o gözlerdeki gizlenemeyen küçümsemeyi hayal etti. Beni kamaramdan bunun için mi çağırdın buraya? Nillson düşünceyle çenesini kaşıdı. Belki problem yön bulucudaydı. Telsiz sinyalleri doğru bir yön için çok uzakta olabilirdi.</p>

  <p>Nillson kaptanın iradesine bağlı bir yaratık olduğunu biliyordu. Ama sonuç olarak köprünün komutasındaki bir subaydı. Kararını verdi.</p>

  <p>“Seksen-dokuza çevir,” dedi dümenciye.</p>

  <p>Dümen sağa döndü, gemi hafifçe güneye dönerek gerçek rotasına yaklaştı.</p>

  <p>Köprü tayfası her seksen dakikada yaptığı gibi görev değiştirdi. Yedek bekleyen Lars Hansen gelip dümeni aldı.</p>

  <p>Nillson yüzünü buruşturdu, değişiklikten hiç memnun değildi. Bir başkasıyla nöbeti paylaşmak hiçbir zaman rahatlık vermiyordu ona. İsveç denizciliği ciddi bir işti. Subaylar tayfalarla yalnızca emir vermek için konuşurlardı. Şaka yapılmazdı hiç. Nillson bu kuralı bazen bozar, tayfasıyla sessizce bir espriyi ya da kötü bir gözlemini paylaşırdı, ama bunu hiçbir zaman Hansen'la yapmazdı.</p>

  <p>Bu Hansen'ın Stockholm'deki ilk yolculuğuydu. Görevlilerden biri gelmeyince son anda onun yerini Hansen almıştı. Hansen'ın belgelerine göre, çok sayıda gemide çalışmıştı. Ama kimse onun yerini alamıyordu ki buna inanmak çok zordu, Hansen çökük avurtlu, uzun boylu, geniş omuzlu bir adamdı. San saçları kafatasına çok yakın bir şekilde tıraş edilmişti. Aynı tanım yirmili yaşların başında olan birkaç milyon İskandinavyalıya da uyabilirdi. Beyaz bir yara izi çıkık elmacık kemiğinden ağzının sağ köşesine kadar uzanıyor, sanki dudakları korkunç bir gülümsemeyle bir tarata doğru yükselmiş gibi duruyordu. Hansen daha çok yük gemilerinde çalışmıştı, bu da onun diğerlerinden farklı olmayışını açıklıyordu. Nillson bunun ortak bir davranışı uygulamanın sonucu olduğunu düşünüyordu. İçine kapanıktı, ancak kendisine bir şey söylenince konuşurdu ve o da pek fazla değildi zaten. Kimse ona yara izi hakkında bile bir şey sormamıştı.</p>

  <p>Nillson, onun iyi bir tayfa olduğunu kabul etmeliydi. Emirleri hemen uygulamaya başlıyor ve bunu soru sormaksızın yapıyordu. Nillson bu yüzden pusulayı kontrol ederken şaşırmıştı. Geçmiş vardiyalarında Hansen yetenekli bir dümenci olduğunu göstermişti. Bu gece sanki dikkati dağınıkmış gibi geminin sürüklenmesine izin vermişti. Nillson dümeni hissetmenin biraz zaman aldığını anlıyordu. Ama akıntı dışında dümen kullanma fazla talepkâr değildi. Korkunç bir rüzgâr yoktu. Güverteye yükselen dev dalgalar yoktu. Yalnızca dümeni biraz bu yana, biraz şu yana kıracaktınız.</p>

  <p>Nillson jirokoskopunu kontrol etti. Bu konuda bir kuşkusu yoktu. Gemi hafifçe rotadan sapmıştı. Dümencinin omzuna yakın durdu. “Hatta sabit kal, Hansen,” dedi hafif şakayla karışık. “Bu bir savaş gemisi değil, biliyorsun.”</p>

  <p>Hansen'ın başı, kaslı boynu üstünde döndü. Pusuladan yansıyan parıltı gözlerine hayvani bir ışıltı verdi ve yarasının derinliği ortaya çıktı. Bakışından bir sıcaklık yayılıyor gibiydi. Sessiz bir saldırganlık hisseden Nillson neredeyse refleks olarak bir adım geri çekildi. Ama yine de pes etmeyerek inatçı bir şekilde seyir kutusu rakamlarını işaret etti.</p>

  <p>Dümenci birkaç saniye boyunca ifadesiz bir yüzle ona baktı, sonra neredeyse görülmeyecek bir şekilde başını salladı.</p>

  <p>Nillson rotanın doğruluğundan emin olduktan sonra onayladığına dair birkaç kelime mırıldanıp harita odasına kaçtı.</p>

  <p>Hansen beni ürkütüyor, diye düşündü. Akıntının etkisini görmek için bir başka telsiz kerterizi alırken ürperdi. Bazı şeyler anlamsızdı. Güneye doğru iki derecelik düzeltmeye rağmen Stockholm rotanın üç mil kuzeyindeydi.</p>

  <p>Dümen köşküne geri döndü ve Hansen'a bakmadan emretti. “İki derece sağa.”</p>

  <p>Hansen dümeni doksan-bir dereceye doğru çevirdi.</p>

  <p>Nillson seyir kutusunun rakamlarını ayarlayıp Hansen'ın gemiyi yeni rotaya getirdiğinden emin olana dek pusulanın yanında kaldı. Sonra radara doğru eğildi. Aletten yansıyan sarı ışık koyu renk tenine bir sarılık veriyordu. Tarama kolu ekranın sağına doğru, yaklaşık on iki mil ötede bir ışık noktası gösteriyordu. Nillson tek kaşını kaldırdı.</p>

  <p>Stockholm'ün bir misafiri vardı.</p>

  <p>Nillson'ın haberi olmaksızın Stockholm'ün teknesi ve üst yapılan görünmeyen elektronik dalgalarla yıkanıyordu. Bu dalgalar kendisine zıt yönden hızla yaklaşmakta olan bir geminin köprüsündeki döner antene iletiliyordu. Dakikalar sonra İtalyan yolcu gemisi Andrea Doria'nın geniş köprüsündeki radarı idare etmekte olan bir subay, denizci beresi ve gece mavisi üniforma giymiş olan tıknaz adama seslendi.</p>

  <p>“Kaptan, bir gemi görüyorum, yetmiş mil, dört derece sancakta.”</p>

  <p>Radar, Birinci Kaptan Piero Calamai'nin köprü kanadına ayak basıp denizin üstünde boğulmakta olan adamların ruhlarına benzer gri renkli dumanlar gördüğü saat üçten beri yirmi millik bir dereceye ulaşmıştı. Kaptan hemen geminin sise girecek şekilde Donatılmasını emretti. 572 kişilik tayfa hemen alarma geçti. Sis düdükleri yüz saniyelik aralarla ötüyordu. Gözetleme yeri daha iyi bir görüş açısının mümkün olduğu pruvaya taşındı. Makine dairesi acil durumda hemen harekete geçirilmek üzere beklemeye alındı. Geminin on bir su geçirmez bölmesi arasındaki kapılar kapandı.</p>

  <p>Andrea Doria 4.000 milin son ayağındaydı. Ayrıldığı Cenova Limanı'ndan beri 1.134 yolcusu ve 401 tonluk yüküyle dokuz gündür yoldaydı. Güvertelerine inen yoğun sise rağmen neredeyse tam hız ilerliyordu. 35.000 beygirgücündeki ikiz türbinli dev makineleri büyük gemiyi yirmi iki deniz mili hızla itiyordu.</p>

  <p>İtalyan Denizyolları gemileri ve yolcularıyla kumar oynamazdı. Kaptanlarına programın gerisinde kalmaları için de para ödemezdi. Zaman para demekti. Kimse bunu bütün Atlantik Okyanusu geçişlerinde gemiye komuta etmiş olan Kaptan Calamai'den daha iyi bilemezdi. Geminin iki gece önceki fırtınada kaybettiği bir saatin dışında tek bir saniye bile kaybetmeksizin New York’a varmasında kararlıydı.</p>

  <p>Doria akşam saat on yirmide fener gemisinin yanından geçerken köprü gemiyi radarında gördü ve sis düdüğünün yalnız iniltisini duydu ama bir mil uzaklıkta görünmezdi. Fener gemisini geride bırakarak Doria'nın kaptanı New York'a doğru batı rotasını emretti.</p>

  <p>Radarın bip sesleri batıya, doğruca Doria'ya doğru yöneliyordu. Calamai radar ekranına doğru eğildi, alnını kırıştırarak ışık noktalarının ilerleyişini seyretti.</p>

  <p>Radar kaptana ne tür ya da ne büyüklükte bir gemiyle karşı karşıya olduklarını söylemiyordu. Onun hızlı bir okyanus gemisi olup olmadığını bilemiyordu, iki gemi birbirlerine, toplam kırk millik hızla, her üç dakikada bir, iki mil yaklaşıyorlardı.</p>

  <p>Geminin pozisyonu şaşırtıcıydı. Doğudaki gemilerin yirmi mil güney rotasını takip etmeleri gerekiyordu. Belki bir balıkçı teknesiydi.</p>

  <p>Yol kurallarına göre, açık bir denizde doğrudan doğruya birbirlerinin üstüne doğru gelen gemilerin tıpkı zıt yönden yaklaşan iki araba gibi iskele-iskeleye, birbirlerinin solundan geçmeleri gerekiyordu. Eğer bu kurala uymak için manevra yapan gemiler Hat değiştirmede çok zorlanıyorlarsa sancak-sancağa doğru da geçebilirlerdi.</p>

  <p>Radarın görünüşüne göre, eğer iki gemi do aynı rotayı sürdürürlerse diğer gemi Doria'nın sağından rahatça geçebilecekti. Sürücülerin yolun solunda kaldıkları İngiliz otoyolundaki arabalar gibi</p>

  <p>Calamai tayfasına diğer gemiye dikkat etmeleri emrini verdi. Dikkatli olmanın hiçbir zaman bir zararı olmazdı.</p>

  <p>Nillson radar setinin yanındaki Bial manevra levhasının altındaki ışığı yakıp ışık noktalarının değişen pozisyonunu kâğıda dökmeye hazırlandığı sırada iki gemi birbirinden on mil uzaklıktaydı.</p>

  <p>'Yönümüz ne Hansen?” diye sordu.</p>

  <p>“Doksan derece,” diye düz bir sesle cevap verdi dümenci.</p>

  <p>Nillson çizim levhasına X'ler koyup aralarına çizgiler çekti, ışık noktalarını tekrar kontrol etti, sonra yedekteki dümenciye iskele köprü kanadından gözetleme emri verdi. Çizim hattı diğer geminin onlara doğru paralel olarak geldiğini, hafifçe sola dönük olduğunu gösteriyordu. Kanada gidip dürbünüyle geceyi taradı. Diğer gemiden bir İz yoktu. Kanattan kanada hızla geçiyor, her geçişinde de radara bakıyordu. Yeniden yön raporu istedi.</p>

  <p>“Hâlâ doksan derece efendim.” dedi Hansen.</p>

  <p>Nillson jiroskopa doğru gitti. En küçük sapma bile önemli olabilirdi. Bu yüzden rotanın doğru olduğundan emin olmak istiyordu. Hansen uzanıp başının üstündeki ipi çekti. Geminin çanları altı kez çaldı. Saat on birdi. Nillson geminin saatini duymaya bayılırdı. Gece vardiyalarında yalnızlık ve can sıkıntısı birbirine eşlik ettiğinde geminin çanları gençken denize karşı duyduğu romantik bağlılığı somutlaştırıyordu. Daha sonra bu seslerin kıyametin sesi olduğunu hatırlayacaktı.</p>

  <p>Dikkati dağılınca yapmaya niyetlendiği işi unutup radara baktı ve çizim levhasına bir işaret daha koydu.</p>

  <p>Saat on birdi. İki gemi arasında yedi mil kalmıştı.</p>

  <p>Nillson iki geminin aralarında yeterince mesafe kalarak iskele-iskele şeklinde geçeceğini hesapladı. Tekrar kanada çıkıp dürbünüyle sola doğru baktı, inanılmaz. Radarın bir gemi olduğunu gösterdiği yönde yalnızca karanlık vardı. Belki ışıkları bozulmuştu. Belki de tatbikattaki bir Donanmaydı.</p>

  <p>Sağa doğru baktı. Ay suyun üstünde parlak bir şekilde duruyordu. Tekrar sola döndü. Hâlâ bir şey yoktu. Gemi bir sis yığını içinde olabilir miydi? Pek olası değildi bu. Hiçbir gemi o kadar yoğun sisin içinde böyle hızlı ilerleyemezdi. Stockholm'ün hızını azaltmayı düşündü. Hayır. Kaptan telgrafın sesini duyar ve koşarak yukarı gelirdi. O donuk herifi gemiler güvenle birbirinin yanından geçtikten sonra çağıracaktı.</p>

  <p>Saat 11.03'te iki geminin radarı da arada dört mil olduğunu gösteriyordu.</p>

  <p>Hâlâ bir ışık yoktu.</p>

  <p>Nillson yeniden kaptanı çağırmayı düşündü ve yine bu fikirden vazgeçti. Uluslararası kanunun gerektirdiği gibi sesli uyarı verme emrini de vermedi. Zaman kaybıydı bu. Açık okyanustaydılar, ay vardı ve görüş mesafesi beş mildi.</p>

  <p>Stockholm on sekiz deniz miliyle gecenin karanlığını yarmaya devam ediyordu.</p>

  <p>Gözetleme kulesindeki adam bağırdı. “İskele tarafında ışık var!”</p>

  <p>Sonunda.</p>

  <p>Analizciler daha sonra radarlı iki geminin açık bir okyanusta iki mıknatıs gibi birbirlerine böylesine çekilmelerine şaşkınlıkla baş sallayacaklardı.</p>

  <p>Nillson sol köprü kanadında durup diğer geminin ışıklarına baktı. İki beyaz nokta, biri yüksek, biri alçak, karanlıkta parlıyorlardı. Güzel. Işıkların pozisyonu gemilerin soldan geçeceklerini gösteriyordu. Kırmızı iskele tarafı ışığı görüş açısına girdi. Bu ışık geminin Stockholm'den uzaklaştığını gösteriyordu. Gemiler iskele-iskele şeklinde geçeceklerdi Radar mesafenin iki milden fazla olduğunu gösteriyordu. Saate baktı. 11.06'yı gösteriyordu.</p>

  <p>Andrea Doria'nın kaptanının radar ekranından görebildiği kadarıyla gemiler birbirlerinin sağından güvenle geçeceklerdi. Gemiler birbirlerinden üç mil uzaklıktayken Calamai aralarındaki boşluğu açmak için dört derece sola emri verdi. Kısa süre içinde hayalete benzer parıltı sisin içinden çıktı ve beyaz seyir ışıkları yavaş yavaş belirgin hale geldi. Kaptan Calamai geminin sancak tarafında yeşil ışığı görmeyi bekliyordu. Her an yanabilirdi.</p>

  <p>Mesafe bir mil.</p>

  <p>Nillson bir gözlemcinin Stockholm'ün çok keskin virajlar alabildiğini söylediğini hatırlıyordu. Şimdi bu çevikliği kullanma zamanıydı.</p>

  <p>“Sancak iki nokta,” diye dümene emretti. Calamai gibi o da arada biraz rahatlık olsun istiyordu.</p>

  <p>Hansen dümenle sağa doğru iki tam dönüş yaptı. Geminin pruvası yirmi derece sancak tarafına döndü.</p>

  <p>“Geminin ortasını düzeltin ve sabit tutun.”</p>

  <p>Duvardaki telefon çaldı. Nillson cevaplamak üzere telefona gitti.</p>

  <p>“Köprü,” dedi. Güvenli geçişten emin olarak sırtını pencerelere ve yüzünü duvara döndü.</p>

  <p>Gözetleme kulesi arıyordu. 'Işıklar yirmi derece iskele tarafında.”</p>

  <p>“Teşekkür ederim,” diye cevap verip telefonu kapadı. Gidip radarı kontrol ederken Doria'nın yeni rotasından habersizdi. Şimdi ışıklı noktalar birbirine öylesine yakındı ki, aletin gösterdiği derece bir anlam ifade etmiyordu. İskele kanadına gitti. Hiç telaşa kapılmadan dürbünü gözlerine doğru kaldırdı ve ışıklara odaklandı.</p>

  <p>Bir anda sükûneti kayboldu.</p>

  <p>“Tanrım.” Direk başındaki ışıkları ilk kez görerek yutkundu.</p>

  <p>Üstteki ve alttaki ışıklar yer değiştirmişti. Gemide artık kırmızı iskele tarafı ışığı yanmıyordu. Işık yeşildi. Sancak tarafındaydı. Son baktığından beri gemi soluna doğru keskin bir dönüş yapmış gibiydi.</p>

  <p>Dev kara geminin parlak güverte ışıkları kendisini gizleyen sis yığını içinden çıkmış, sağ tarafı tamamen Stockholm'ün yoluna girmişti.</p>

  <p>Rota değişimi için haykırdı. “Tam sancak!”</p>

  <p>Etrafında dönerek gemi telgrafının kollarını iki eliyle kavrayıp durdurmaya çalıştı, sonra büyük bir kararlılıkla tamamen aşağıya doğru çekti. Korkunç bir çınlama havayı doldurdu.</p>

  <p>Tam gaz geriye.</p>

  <p>Nillson dümene geri döndü. Hansen bir putperest tapınağın dışındaki taş muhafız gibi duruyordu orada.</p>

  <p>“Kahretsin, tam sancak, dedim!” diye bağırdı boğuk bir sesle.</p>

  <p>Hansen dümen çevirmeye başladı. Nillson gözlerine inanamıyordu. Hansen dümeni sancak tarafına çevirmiyordu. Oysa çarpışmadan kurtulmaları için ufak da olsa bir şans verebilirdi bu onlara. Yavaşça ve bilerek sola doğru çeviriyordu.</p>

  <p>Stockholm'ün pruvası ölümcül bir dönüşe girdi.</p>

  <p>Nillson diğer gemiye ait olması gerektiğini bildiği bir sis düdüğünün sesini duydu.</p>

  <p>Makine dairesine bir karmaşa hâkimdi şu anda. Tayfa çılgın gibi sancak motorunu durduracak olan dümeni çeviriyordu. Gücü ters çevirip iskele motorunu durduracak olan vanaları açmak için çabalıyorlardı. Fren yapılırken gemi sarsıldı. Çok geçti. Stockholm korunmasız gemiye doğru bir ok gibi ilerliyordu.</p>

  <p>İskele kanadında Nillson kararlı bir şekilde geminin telgrafına asılmıştı.</p>

  <p>Nillson gibi Kaptan Calamai de direkbaşı ışıklarının belirginleşmeye başlamasını seyretti. Işıklar kendilerininkinin aksiydi. Kırmızı iskele ışığı siyah kadifedeki bir yakut gibi parlıyordu. Diğer geminin doğruca Doria'nın yoluna doğru keskin bir dönüş yaptığını fark etti.</p>

  <p>Bir uyarı yoktu. Sis düdüğü ya da ıslık bile çalmamışlardı.</p>

  <p>Bu hızla giderken durmak düşünülemezdi bile. Geminin durabilmesi için en azından birkaç mil mesafeye ihtiyacı vardı.</p>

  <p>Calamai'nin hareket etmek için saniyeleri vardı. Gemilerin birbirini sıyıracağı umuduyla sağa, doğruca tehlikeye doğru dönüş emri verebilirdi. Belki Doria'yı hızlandırmak geminin saldırısını atlatmasını sağlayabilirdi.</p>

  <p>Calamai umutsuzca bir karar verdi.</p>

  <p>“Tam sol,” diye kükredi.</p>

  <p>Köprü subayı seslendi. Kaptan motorların durdurulmasını mı istiyordu? Calamai başını salladı. “Tam hız devam edin.” Yüksek hızda Doria'nın daha iyi döndüğünü biliyordu.</p>

  <p>Dümenci iki elini de kullanarak iskele tarafına doğru çevirdi dümeni. Düdük sola dönüşü işaret etmek için iki kez çınladı. Koca gemi yarım mil boyunca ileriye doğru harekelin aksine mücadele ederek dönmeye başladı.</p>

  <p>Doria'nın bordasını açıkta bırakarak büyük bir riske girdiğini biliyordu. Diğer geminin hâlâ vakit varken devam edip gitmesi için dua etti. İki geminin çarpışmak üzere olduğuna inanamıyordu. Her şey bir rüya gibiydi.</p>

  <p>Subaylarından birinin çığlığı onu kendisine getirdi. 'Tam üstümüze geliyor.”</p>

  <p>Gelmekte olan gemi Calamai'nin dehşetle seyrettiği sancak kanadına yönelikti. Keskin, yukarı kalkık pruvası doğruca üzerlerine yönelik gibiydi.</p>

  <p>Doria'nın kaptanı sert oluşu ve kontrolünü kaybetmemesiyle ünlüydü yapacağını yapıyordu. Hayatını kurtarmak için kaçıyordu.</p>

  <p>İsveçli geminin güçlendirilmiş pruvası Andrea Doria'nın metal derisini bir süngüyle keser gibi kolayca kesti. Durmadan önce geminin otuz metrelik genişliğinin neredeyse üçte birini deldi.</p>

  <p>29.100 tonluk ağırlığıyla Stockholm'ün iki katından fazla olan İtalyan gemisi çarpışma noktası üzerinde dönerek gemiyi kendisiyle birlikte sürükledi. Doria ileri doğru atılırken Stockholm'ün ezilmiş pruvası kurtuldu, geminin on yolcu güvertesinden yedisini yırtıcı bir kuşun gagasının kurbanının etine gömülmesi gibi yırttı. Uzun siyah güverteyi parlak kıvılcım yağmuru altında kazıdı.</p>

  <p>Doria'nın yan tarafında açılan takoz biçimli delik üstte on iki metre ve deniz altı seviyesinde iki metreydi.</p>

  <p>Binlerce galonluk deniz suyu geniş yarıktan içeri hücum etti ve çarpışma sırasında açılan boş yakıt tanklarını doldurdu. Gemi jeneratör odasına dolan beş yüz tonluk deniz suyunun etkisiyle sağa doğru yattı. Yağlı bir akıntı tünellerle deliklere doldu ve makine dairesinin ızgaralarından yükselmeye başladı. Mücadele eden makine ekibi yağ kaplı güvertede kıçüstü düşme numaraları yapan palyaçolar gibi kayıyorlardı. Çarpışmadan sonraki dakikalar içinde Doria ciddi bir biçimde yan yattı.</p>

  <p>Daha fazla su içeri girdi, iskele tarafındaki zarar görmemiş boş yakıt tanklarının etrafında dalgalandı ve sabun köpükleri gibi suyun yüzeyine yükseltti onları.</p>

  <p>Çarpışmadan sonraki dakikalar içinde Doria ciddi bir biçimde yan yattı.</p>

  <p>Nillson çarpışmayla kapıya savrulmayı bekliyordu. Sarsıntı şaşırtıcı derecede yumuşak, ama onu içinde bulunduğu felç durumundan kurtaracak kadar güçlüydü. Dümen köşkünden harita odasına daldı ve Stockholm'ün su geçirmez kapılarını kapatan alarm düğmesine hücum etti.</p>

  <p>Kaptan kükreyerek köprüye girdi. Tanrı aşkına ne oldu?”</p>

  <p>Nillson bir cevap vermeye çalıştı. Sözcükler boğazına dizilmişti. Olayın şoku içinde neler olduğunu anlatamıyordu. Hansen'ın sancak tarafına gitme emrine aldırmayışı. Dümenin iskele tarafına kırılması. Hansen'ın dümenin üstüne doğru eğilmesi, ellerinin sanki zaman içinde donmuş gibi dümen parmaklarına yapışması. Gözlerinde ne korku, ne dehşet vardı. Yalnızca buz gibi mavi bir soğukluk. Nillson başlangıçta bunun bir ışık hilesi olduğunu düşündü, jiroskop yuvasından yayılan ışık çirkin yarayı aydınlatıyordu. Bir hata yoktu. Gemiler açık felakete doğru hızla ilerlerken adam gülümsüyordu.</p>

  <p>Hiç kuşkusu yoktu. Hansen bilerek diğer gemiye çarpmış, Stockholm'ü bir torpido gibi hedefe göndermişti. Emindi ki, ne kaptan, ne de gemideki mürettebat böyle bir şeyin olabileceğine inanmazdı.</p>

  <p>Nillson'ın acı dolu gözleri kaptanın öfkeli yüzünden sanki cevap oradaymış gibi dümene dönmüştü. Terk edilmiş dümen, kontrolden çıkmış bir şekilde çılgınca dönüyordu.</p>

  <p>Bütün bu karmaşa içinde Hansen ortadan kaybolmuştu.</p>

  <p>Jake Carey uykusundan korkunç metalik gökgürültüsüyle uyandı. Uğultulu gümbürdemeyi metalin metale sürtünürken çıkardığı iniltiyle üst güvertenin patlıyormuş gibi korkunç ezilme ve kırılma sesleri takip etti. Carey'in gözleri açıldı ve korkuyla yalnızca birkaç metre ötesindeki hareket eder gibi görünen gri-beyaz duvara baktı.</p>

  <p>Carey yalnızca birkaç dakika önce uykuya dalmıştı. Karısı Myra'ya iyi geceler öpücüğü vermiş ve birinci sınıf kamaralarındaki ikiz yatağın serin çarşafları arasına sokulmuştu. Myra gözleri uykuyla kapanana dek romanından birkaç sayfa okumuştu. Lambayı kapatmış, battaniyeyi boynuna kadar çekmiş, Tuscany üzüm bağlarının hoş anılarıyla içini çekmişti.</p>

  <p>Daha önce o ve Jake birinci sınıf yemek odasında başarılı İtalya ziyaretlerinin şerefine şampanya içmişlerdi. Carey, Belvedere Salonu'nda bir içki içmeyi önerdiğinde Myra orkestranın Arrivederci Roma'yı bir kez daha çaldığını duyarsa spagettiye sonsuza dek tövbe edeceğini söylemişti. Saat on buçuk olmadan odalarına çekilmişlerdi.</p>

  <p>Güvertedeki dükkânları el ele gezdikten sonra üst kata çıkan asansöre binmiş ve sancak tarafındaki geniş üst güverte kamaralarına doğru yürümüşlerdi. Bavullarını kapının önüne bırakmışlardı. Ertesi gün New York'a varacakları için kamarotlar bavulları toplayacaklardı. Dev tekne tanklarındaki yakıtlar kullanıldığı için şu anda geminin üst kısmı daha ağırdı ve bu da geminin hafifçe sallanmasına neden oluyordu. Hareket dev bir beşikte sallanmak gibiydi ve uzun süre geçmeden Myra Carey de uykuya daldı.</p>

  <p>Şimdi kocasının yatağı şiddetle yalpalanıyordu. Adam bir mancınıkla fırlatılmış gibi havaya uçtu. Sonra derin karanlık havuzuna düştü.</p>

  <p>Ölüm Andrea Doria'nın güvertelerinde geziniyordu.</p>

  <p>Üst katlardaki lüks kamaralarda dolandıktan sonra su seviyesinin altındaki turist kamaralarına indi. Çarpışmanın ardından elli iki kişi ölmüştü ya da ölmek üzereydi. Deliğin en büyük olduğu yerdeki birinci sınıf güvertesinde on kamara tahrip olmuştu. Delik altta çok daha küçüktü, ama suyun altındaki kamaralar daha da küçük ve kalabalıktı, bu yüzden çarpışmanın etkisi fazlasıyla yıkıcı oldu.</p>

  <p>Yolcular kaderin kaprisine bağlı olarak yaşadılar ya da öldüler. Dişlerini fırçalamakta olan bir birinci sınıf yolcusu yatak odasına geri döndüğünde duvarın gitmiş olduğunu görmüştü, karısı da bu arada ortadan kaybolmuştu. Lüks fuaye güvertesinde iki kişi hemen ölmüştü. En alttaki güvertede bulunan ucuz kamaralardaki yirmi altı İtalyan göçmen tam çarpışma hattındalardı ve ezilmiş çelikler arasında öldüler. Onların arasında bir kadınla dört çocuğu da vardı. Aynı zamanda mucizeler de gerçekleşmişti. Birinci sınıf kamarasından fırlayan bir kız Stockholm'ün ezilmiş pruvasında uyanmıştı. Bir başka kamarada tavan bir çiftin tepesine çökmüştü, ama koridora çıkmayı başarmışlardı.</p>

  <p>En alt iki güvertede bulunanlar en zor mücadeleyi vermişlerdi. Duman dolu meyilli koridorlarda yağlı kaygan suyla savaşarak yollarını bulmaya çalışmışlardı. İnsanlar yavaş yavaş toplantı merkezlerine ulaşıp talimatları beklemeye başladılar.</p>

  <p>Gemiler çarpıştığında Kaptan Calamai zarar görmemiş köprünün en uçundaydı. İlk şoktan kurtulduktan sonra geminin telgraf kolunu durdurma konumuna getirdi. Gemi yoğun siste aniden durdu.</p>

  <p>İkinci kaptan inklinometreye, yani geminin eğimini ölçen aracın yanına gitti.</p>

  <p>“On sekiz derece,” dedi. Birkaç dakika sonra, “On dokuz derece,” diye seslendi.</p>

  <p>Soğuk parmaklar kaptanın yüreğini sıktı. İki kompartımanını sel basmışken bile eğim on beş dereceden fazla olmamalıydı. Yirmi dereceden fazla eğim su geçirmez bölmelerin suyla kaplanmasına neden olurdu.</p>

  <p>Mantık durumun imkânsız olduğunu söylüyordu. Tasarımcılar geminin herhangi iki grup kompartımanının su basmasıyla düz bir tekne üzerinde kalabileceğine dair garanti vermişlerdi. Her güverteden tahribat raporları, özellikle su geçirmez kapıların durumu hakkında bilgi istedi ve geminin pozisyonuyla ilgili SOS gönderilmesi emrini verdi.</p>

  <p>Subaylar tahribat raporlarıyla birlikte köprüye koştular. Makine dairesi tayfaları sancak tarafındaki kompartımanları pompalıyorlardı, ama su onların dışarı çıkardığından daha büyük bir hızla içeri giriyordu. Kazan dairesi suyla kaplanmıştı ve su iki kompartımanı daha basmak üzereydi.</p>

  <p>Sorun gemiyi kompartımanlara bölen enine su geçirmez bölmelerin üzerinde bir çelik kapak vazifesi görmesi gereken A güvertesindeydi. Su yolcu merdivenlerinden diğer kompartımanlara doğru akıyordu.</p>

  <p>Subay yeni rakamı bildirdi. “Yirmi iki derece.”</p>

  <p>Kaptan Calamai'nin eğimin düzeltilemeyecek bir noktaya geldiğini anlaması için inklinometreye bakması gerekmiyordu.</p>

  <p>Gemi ölüyordu.</p>

  <p>Hissettiği acı yüzünden kımıldayamaz haldeydi. Andrea Doria yalnızca herhangi bir gemi değildi. İtalyan Denizyollarının yirmi dokuz milyon dolarlık kraliçesi, yüzer en muhteşem, lüks yolcu gemisiydi. Yalnızca dört yaşındaki gemi, İtalyan deniz ticaret filosunun iş hayatına geri döndüğünü dünyaya göstermek için denizlere açılmıştı. Zarif siyah teknesi, beyaz üst yapıları ve gösterişli kırmızı, beyaz ve yeşil bacasıyla gemi mimarından çok bir heykeltıraşın işi gibi görünüyordu.</p>

  <p>Üstelik bu onun gemisiydi. Doria'ya deneme seyirlerinde ve yüzlerce Atlantik geçişi sırasında komuta etmişti. Onun güvertelerini evinin odalarından daha iyi biliyordu. Müzedeki bir ziyaretçi gibi bir uçtan diğerine yürüyüp İtalya'nın en iyi otuz bir sanatçısının ve ressamının eserlerini solumaktan, aynaların, kristallerin, yaldızların, ender bulunan ahşapların, ince el işlerinin ve mozaiklerin Rönesans güzelliğine hayran olmaktan hiçbir zaman bıkmazdı. Michelangelo ve diğer İtalyan ustalarının ünlenmesini sağlayan devasa duvar resimleriyle kuşatılmış birinci sınıf salonundaki Colombus'un ardından gelen Andrea Doria'nın dev bronz heykelinin karşısında dururdu. Yaşlı Cenovalı amiral Barbar korsana ait ilk işarette kılıcını çekmeye her an hazırmış gibi duruyordu.</p>

  <p>Bütün bunlar yitirilmek üzereydi.</p>

  <p>Yolcular kaptanın ilk sorumluluğuydu. Bir subay can kurtarma botlarının durumunu haber verdiği sırada gemiyi terk etme emri vermek üzereydi. İskele tarafındaki botlar denize açılamaz durumdaydı. Bu durumda sancak tarafında geriye sekiz bot kalıyordu. Suyun oldukça üstünde duruyorlardı. Denize indirilseler bile yolcuların ancak yarısı için yer olacaktı. Gemiyi terk etme emri verme cesaretini gösteremedi. Panik halindeki yolcular iskele tarafına hücum edecekler ve büyük bir karmaşa yaşanacaktı.</p>

  <p>Yanlarından geçmekte olan gemilerin SOS'lerini duymaları ve kendilerini siste bulmaları için dua etti.</p>

  <p>Beklemekten başka yapabileceği bir şey yoktu.</p>

  <p>Angelo Donatelli, Doria'daki son gecelerini kutlayan New York'lulara bir tepsi dolusu martini sunmuştu az önce. Şık Belvedere Salonu'nun üç duvarını kaplayan perdeli pencerelere doğru baktığında gözüne bir hareket ilişti.</p>

  <p>Salon tekne güvertesinin ön tarafındaydı ve burada açık bir gezinti yeri vardı. Normalde yolcular gün boyunca veya açık gecelerde geniş bir deniz manzarasına sahip olurlardı. Çoğu yolcu salonu kaplayan gri sis duvarları arasından bir şey görmeye çalışmaktan vazgeçmişti. Angelo'nun başını kaldırıp siste ilerleyen büyük geminin ışıklarını görmesi yalnızca bir şans eseriydi.</p>

  <p>“Dios mio,” diye mırıldandı.</p>

  <p>Bu sözcükler dudaklarından dökülür dökülmez dev bir fişeği andıran bir patlama duyuldu. Salon karanlığa gömüldü.</p>

  <p>Güverte şiddetle sallandı. Angelo dengesini kaybederken, yeniden dengesini kazanmak için çabaladı. Elinde tuttuğu yuvarlak tepsiyle ünlü Yunanlı disk atıcısı heykeline benziyordu. Yakışıklı Sicilyalı masaların arasından girip çıkarken, içkileri dengeleyerek kıvraklığını zarafete çeviren doğal bir atletti.</p>

  <p>O ayakları üstünde durmaya çabalarken acil lambaları yandı. Masasındaki üç çift sandalyelerinden yere düşmüşlerdi. Önce kadınlara yardım etti. Kimse ciddi bir şekilde yaralanmışa benzemiyordu. Etrafına bakındı.</p>

  <p>Hafif bir şekilde aydınlatılmış işlemeleri, yağlı boyaları, ahşap oymaları ve parlak sarı lambrileriyle güzel salona bir keşmekeş hâkimdi şu anda. Birkaç saniye önce çiftlerin Arrivederci Roma eşliğinde kayıp gittikleri parlak dans pistleri kıvranan bedenler yığınına dönmüştü. Müzik hemen durmuş, yerini acı ve korku dolu çığlıklar almıştı. Orkestra üyeleri kendilerini müzik enstrümanlarından kurtardılar. Her yeri kırık şişelerle camlar kaplamış, hava alkol kokusuyla ağırlaşmıştı. Taze çiçeklerle dolu vazolar yerlere düşmüştü.</p>

  <p>“Tanrı aşkına o da neydi?” diye sordu bir adam.</p>

  <p>Angelo ne gördüğünden emin olmaksızın dilini tuttu. Tekrar pencereye baktığında yalnızca sisi gördü.</p>

  <p>“Belki bir buzdağına çarptık,” dedi adamın karısı tereddütlü bir şekilde.</p>

  <p>“Buzdağı mı? Tanrı aşkına Connie, Massachusetts sahilinden söz ediyorsun. Hem de temmuz ayında.”</p>

  <p>Kadın dudak büktü. “Eh, belki de bir mayındı.”</p>

  <p>Adam orkestraya bakıp sırıttı. “Her ne olursa olsun, şu lanet olası şarkıyı çalmalarına bir son verdi.”</p>

  <p>Bu espriye herkes güldü. Dansçılar üzerlerini temizliyor, müzisyenler enstrümanlarında bir tahribat olup olmadığına bakıyorlardı. Barmenler ve garsonlar ortalıkta koşturuyordu.</p>

  <p>“Merak edilecek bir şey yok,” dedi bir başka adam. “Subaylardan birisi bana bu geminin batmayacak şekilde inşa edildiğini söylemişti.”</p>

  <p>Karısı aynasında makyajını kontrol etmeyi bıraktı. “Titanik için de öyle demişlerdi,” dedi telaşla.</p>

  <p>Gergin bir sessizlik oldu. Sonra korku dolu bakışmalar oldu. Sanki sessiz bir sinyal duymuş gibi üç çift telaşla en yakın çıkışa koşmaya başladı.</p>

  <p>Angelo içgüdüsel bir hareketle masalardaki cam kırıklarını temizledi. Sessiz bir şekilde güldü. “Çok uzun süredir garsonluk yapıyorsun,” dedi alçak sesle.</p>

  <p>Salondaki çoğu kişi ayağa kalkmış, çıkışa doğru gidiyordu. Salon çabucak boşaldı. Angelo çıkmasaydı tek başına kalacaktı. Omuz silkti, el bezini yere fırlattı ve neler olduğunu anlamak için en yakın kapıya doğru gitti.</p>

  <p>Karanlık dalgalar Jake Carey'i sonsuza dek aşağıya çekmeye çalışıyordu. Vücudunu dürten koyu renk akıntıya karşı koydu. Şuurunu kaybetmemek için direndi ve bir kenara tutundu. Bir inilti duydu ve bunun kendi dudaklarından geldiğini fark etti. Tekrar inledi. Bu kez bir amaca yönelikti iniltisi. Güzel. Ölü adamlar inleyemezdi. Sonraki düşüncesi karısı oldu.</p>

  <p>“Myra!” diye seslendi.</p>

  <p>Gri karanlıkta belli belirsiz bir kıpırdanma duydu. İçini bir ümit kapladı. Karısının adını tekrar seslendi.</p>

  <p>“Buradayım.” Myra'nın sesi uzaklardan geliyormuş gibi boğuktu.</p>

  <p>“Tanrı'ya şükür! İyi misin?”</p>

  <p>Bir anlık sessizlikten sonra kadın konuştu. “Evet. Ne oldu? Uyuyordum...</p>

  <p>“Bilmiyorum. Hareket edebilir misin?”</p>

  <p>“Hayır.”</p>

  <p>“Gelip sana yardım edeceğim,” dedi Carey. Sol tarafının üstünde yatıyordu, bir kolu altındaydı ve sağ tarafında bir basınç vardı. Bacakları sıkıca kenetlenmişti. İçini dondurucu bir korku kapladı. Belki beli kırılmıştı. Tekrar denedi. Ayak bileğinden baldırına yükselen keskin acı gözlerini yaşarttı, ama bu felç olmadığı anlamına geliyordu. Mücadele etmeyi bıraktı. Doğru dürüst düşünmeliydi. Carey köprüler yaparak servet kazanan bir mühendisti. Bu da mantık ve ısrarın uygulanmasıyla çözülebilecek sorunlardan farklı değildi.</p>

  <p>Sağ dirseğiyle itince yumuşak kumaşı hissetti. Yatağın altındaydı. Biraz daha güçlü bir şekilde itti, bedenini destek almak için büktü. Yatak biraz kıpırdadı, ama yeterince değil. Tanrım, bütün tavan onun üstünde olmalıydı. Carey derin bir soluk aldı ve kaslı kolunun bütün gücünü kullanarak tekrar itti. Yatak yere düştü.</p>

  <p>İki kolu da kurtulunca uzandı ve ayak bileğinin üstünde sert bir şey buldu. Yüzeyi parmaklarıyla inceleyerek ikiz yatağın arasında olan komodinin çekmecesi olduğunu fark etti. Yatak onu duvar ve tavan parçalarından korumuş olmalıydı. İki elini de kullanarak komodini birkaç santim kıpırdattı ve ayaklarını teker teker dışarı çıkardı. Bileklerini yavaşça ovarak kan dolaşımının yeniden düzenlenmesini sağladı. İncinmişlerdi ve acıyorlardı, ama kırık değillerdi. Yavaşça elleri ve dizlerinin üstünde doğruldu.</p>

  <p>“Jake.” Myra'nın sesi bu kez daha zayıftı.</p>

  <p>“Geliyorum tatlım. Dayan.”</p>

  <p>Bir şeyler tersti. Myra'nın sesi kamaranın duvarının diğer tarafından geliyor gibiydi. Lambanın düğmesine bastı. Oda karanlıkta kalmaya devam etti. Yönünü kaybetmiş bir şekilde karışıklığın içinde emekledi. Parmaklarıyla yoklayarak kapıyı buldu. Başını eğerek sahile vuran dalgaların ve arka planda çığlık atan martıların sesine benzer sesleri dinledi. Sendeleyerek ayağa kalktı, kapının etrafındaki eşyaları temizledi ve kâbusa giden kapıyı açtı.</p>

  <p>Koridor, acil ışıkları yüzünden amber rengine bürünmüştü ve itilen, çekişen yolcularla doluydu. Kimi giyinik, kimi paltolarının altında pijamalarıyla, kimi boş elli, kimi bavullarıyla yürüyen veya emekleyen kadınlar, erkekler ve çocuklar üst güverteye giden yolu bulmaya çalınıyorlardı. Koridor toz ve dumanla doluydu ve bir oyun evinin döşemesi gibi eğimliydi. Kamaralarına varmaya çalışan birkaç yolcu akıntıya karşı yüzmeye çalışan somon balıklarına benzer insan nehrine karşı mücadele ediyordu.</p>

  <p>Carey az önce çıktığı kapıya baktı ve kapıların üstündeki rakamlardan kendisininkine bitişik olan kamaradan dışarı çıktığını fark etti. Bir kamaradan diğerine fırlamış olmalıydı. O gece Myra ve kendisi o kamaranın sahipleriyle sohbet etmişlerdi. Bir aile toplantısından geri dönen yaşlı bir İtalyan asıllı Amerikalı çiftti bunlar. Her zamanki gibi erkenden odalarına çekilmemiş olmaları için dua etti.</p>

  <p>Carey kalabalığın arasından zorla geçerek kamarasına giden kapıyı buldu. Kilitliydi. Dışarı çıktığı kamaraya geri döndü ve pisliklerin arasından geçerek duvara doğru ilerledi. Birkaç kez mobilya, tavan ve duvar parçalarını yolundan uzaklaştırmak için durakladı. Bazen bir yıkıntının üstünden emekledi, bazen altından süzüldü. İçinde acele etmesi için güçlü bir duygu hissetti. Eğimli döşeme geminin su aldığını gösteriyordu. Duvara ulaşınca karısının adını seslendi yeniden. Karısı diğer taraftan cevap verdi. Çılgınlar gibi bariyerde bir açıklık bulmaya çalıştı. Alt tarafın gevşek olduğunu fark etti ve zorlukla sığabileceği büyüklükte bir delik açana dek çekiştirmeye devam etti.</p>

  <p>Kamara yarı karanlıktı, şekiller ve nesneler soluk ışıkla yıkanmıştı. Ayağa kalkıp aydınlığın kaynağına baktı. Terli yüzüne tuzlu serin hava çarptı. Gözlerine inanamıyordu. Dış kamara tamamen yok olmuştu. Onun yerinde okyanustan yansıyan ay ışığını görebildiği dev bir delik vardı. Deli gibi çalıştı ve dakikalar sonra karısının tarafına ulaştı. Karısının alnındaki ve yanaklarındaki kanı pijamasının üstüyle sildi ve yumuşak bir şekilde öptü onu.</p>

  <p>“Hareket edemiyorum,” dedi kadın neredeyse özür dilermişçesine.</p>

  <p>Kendisini yandaki kamaraya fırlatan güç her neyse Myra'nın yatağının demir çerçevesini yerden kaldırıp bir fare kapanındaki yay gibi duvara çarpmıştı. Myra dik pozisyona yakındı. Şans eseri yatağın ayakları sayesinde yatak yaylarının baskısından kurtulmuştu, ama çerçeve yüzünden duvara sıkışmıştı. Sırtında geminin asansörünün çelik şaftı vardı. Tek kolu sağ tarafından aşağı doğru sarkıyordu.</p>

  <p>Carey parmaklarını çerçevenin kenarına doladı. Ellili yaşların ortasındaydı, ama hâlâ işçilik günlerindeki kadar güçlüydü. İri bedeninin gücüyle çekti. Çerçeve hafifçe oynadı, ama bırakınca tekrar yaylanarak eski yerini aldı. Çerçeveyi bir tahta yardımıyla oynatmayı denedi, ama Myra acıyla haykırınca durdu. Tiksintiyle tahta parçasını bir kenara fırlattı.</p>

  <p>“Tatlım,” dedi sesini sakin tutmaya çalışarak. “Yardım bulmaya gideceğim. Seni bırakmak zorundayım. Yalnızca kısa bir süre için. Geri döneceğim. Söz veriyorum.”</p>

  <p>“Jake, kendini kurtarmalısın. Gemi...”</p>

  <p>“Benden bu kadar kolay kurtulamazsın aşkım.”</p>

  <p>“İnat etme, Tanrı aşkına.”</p>

  <p>Tekrar karısının yüzünü öptü. Normalde sıcak olan yüzü soğuktu. “Beklerken Tuscany'deki güneşi düşün. Kısa süre sonra döneceğim. Söz veriyorum.” Karısının elini sıktı, kapının kilidini içerden açtı ve ne yapacağına dair en ufak bir fikri olmadan koridora çıktı. Güçlü görünümlü iri kıyım bir adam Jake'e doğru geliyordu. Jake adamı omzundan yakalayıp yardım istemeye çalıştı.</p>

  <p>“Yolumdan çekil!” Adam soğuk bir bakışla iri cüsseli olmasına rağmen Jake'i bir kenara itti.</p>

  <p>Sonunda vazgeçmeden önce birkaç kişinin daha yardımını istedi. Burada hiç merhametli insan yoktu. Susuzluktan çıldırmış bir sığır sürüsünün suya hücum etmesini engellemeye çalışmak gibi bir şeydi bu. Hayatlarını kurtarmak için koşmaları yüzünden onları suçlayamazdı. Eğer serbest olsaydı Myra'yı üst katlara taşırdı. Diğer yolculardan bir yardım gelmeyeceğine karar verdi. Tayfalardan birini bulmalıydı. Güvertenin eğimine karşı dengesini korumaya çalışarak üst güvertelere çıkan kalabalığa katıldı.</p>

  <p>Angelo gemiyi çabucak taramış ve gördüklerinden hoşlanmamıştı, özellikle denize gömülmeye devam eden sancak tarafından.</p>

  <p>Beş can kurtarma botu denize açılmış ve tayfayla doldurulmuştu. Düzinelerce korkmuş garson ve mutfak çalışanları tehlikeli bir biçimde dolmuş botlara atlıyor ve beyaz gemiye doğru gidiyordu. Geminin ezilmiş pruvasına ve Doria'nın yan tarafındaki deliğe tek bir bakış Angelo'ya neler olduğunu anlatıyordu. Gemiler çarpıştığı sırada çoğu yolcunun gemideki son geceyi kutlamak için kamaralarının dışında oldukları için Tanrı'ya şükrediyordu.</p>

  <p>İskele tarafına doğru yöneldi. Yüzeyi yağ ve yolcularla tayfaların ayaklarıyla getirdikleri sular yüzünden kayganlaşan eğimli güvertede yukarı doğru tırmanmak zordu. Tırabzanlara ve kapı kollarına tutunarak santim santim ilerledi koridorda ve sonunda gezinti güvertesine ulaştı. Çoğu yolcu içgüdüsel olarak sudan uzak olan tarafa gitmişlerdi. Orada talimatları bekliyorlardı. Acil ışıklarının altında döşemeye sabitlenmiş olan sandalyelere tutunuyor veya limana çıkma hazırlığı sırasında daha önceden oraya yerleştirilmiş olan bavulların arasında endişeyle oturuyorlardı. Tayfalar kırık bacaklar ve kollar için ellerinden geleni yapıyorlardı. Çürükler ve şişlikler beklemek zorundaydı.</p>

  <p>Bazı insanların üzerinde gece elbiseleri varken bazıları yatarken giydikleri kıyafetler içindelerdi. Geminin sarsıldığı zamanlar dışında genelde sakin görünüyorlardı. Sonra keder ve öfke çığlıkları nemli havayı doldurdu. Angelo, tayfaların cankurtaran botlarını alıp yolcuları batan gemide bıraktıklarına dair haberler ortalığa yayıldığı anda tüm bu sükûnetin yerini kısa sürede histerinin alacağını biliyordu.</p>

  <p>Gezinti güvertesi yolcuların sürgülü kapılardan geçip güvertede asılı olan cankurtaran botlarına binebilecekleri şekilde tasarlanmıştı. Geminin subayları ve tayfadan geriye kalanlar boş yere cankurtaran botlarını çözmeye çalışıyorlardı. Sandal vinçleri dik açıda çalışmak üzere yapılmamıştı ve botları serbest bırakmak imkânsızdı. Angelo'nun yüreği burkuldu. Bu yüzden yolculara gemiyi terk etme talimatı verilmemişti. Kaptan panikten korkuyordu!</p>

  <p>Botların yarısı tayfaları taşırken ve yarısı da işe yaramazken yolcular için yeterli bot bulunmuyordu. Görünüşe göre yeterli cankurtaran yeleği bile yoktu. Gemi batarsa yolcuların kaçış şansı hiç yoktu. Bir an için sancak tarafına kayıp diğer tayfalarla birlikte botlara atlamayı düşündü. Bu düşünceyi hemen zihninden uzaklaştırdı ve bir tayfadan aldığı cankurtaran yeleklerini dağıtmaya başladı. Lanet olası Sicilyalı onuru. Günün birinde kendisini öldürecekti.</p>

  <p>“Angelo!”</p>

  <p>Kanlı bir insan kalabalığının içinde dirseğiyle kendine yol açarken adını sesleniyordu.</p>

  <p>“Angelo, benim, Jake Carey.”</p>

  <p>Güzel bir karısı olan uzun boylu Amerikalı. Bayan Carey annesi olacak kadar yaşlıydı, ama mamma mia, o güzel gözleri ve bir zamanlar genç olan kıvrımlarına orta yaş kilolarının eklediği olgun dişiliği. Angelo onu görür görmez âşık olmuştu, genç bir erkeğin masum ihtirasıydı bu. Carey'ler ona cömert bahşişler veriyorlardı ve daha da önemlisi kendisine saygı gösteriyorlardı. Diğerleri, hatta İtalyanlar bile koyu renk Sicilyalı derisini küçümsüyorlardı.</p>

  <p>Kuşkusuz Jake Carey Amerikan başarısının bir temsiliydi. Spor ceketini dolduran geniş omuzları, biçimli kır saçları, bronz teniyle eli yaşlarında olmasına rağmen hâlâ zindeydi. O akşam daha erken saatlerde gördüğü iyi giyimli yolcu gitmişti. Kendisine doğru koşan bu vahşi bakışlı adam tozla kire bulanmış yırtık pijamalar giyiyordu ve ön tarafında büyük bir kan lekesi vardı. Yanına gelip Angelo'nun kolunu yakaladı, öylesine güçlü sıktı ki Angelo'nun canı yandı.</p>

  <p>“Tanrı'ya şükür, tanıdığım biri,” dedi yorgun bir şekilde.</p>

  <p>Angelo bakışlarıyla kalabalığı taradı. “Sinyora Carey nerede?”</p>

  <p>“Kamarada sıkışıp kaldı. Yardımına ihtiyacım var.” Gözleri alev alevdi.</p>

  <p>“Geliyorum,” dedi Angelo bir an bile tereddüt etmeden.</p>

  <p>Bir hostesin dikkatini çekip can yeleklerini ona attı, sonra en yakın merdivenlere doğru giden Carey'i takip etti. Carey başını eğip güverteye doğru hücum eden insan dalgası arasında yolunu bulmaya çalıştı. Angelo onu kaybetmemek için kirli pijamasının üstünü yakaladı. Çoğu birinci sınıf kamaralarının bulunduğu üst güverteye giden merdivenlerden aşağı hücum ettiler. Koridorda kalabalıktan ayrılmış olan birkaç kişi yürüyordu.</p>

  <p>Angelo, Bayan Carey'i görünce şok oldu. Sanki ortaçağ işkence aletlerinden birine bağlanmıştı kadın. Gözleri kapalıydı. Bir an için kadının öldüğünü düşündü. Ama kocasının yumuşak dokunuşuyla gözkapakları titreyerek açıldı.</p>

  <p>“Geri döneceğimi söylemiştim sevgilim,” dedi Carey. “Bak, Angelo yardım etmeye geldi.”</p>

  <p>Angelo yumuşak bir şekilde elini tuttu ve centilmen bir şekilde öptü. Kadının gülümsemesi yüreğini eritti.</p>

  <p>İki adam yatak çerçevesini yakalayıp çekti. Avuç içlerine gömülen metal kenarlara aldırmayarak zorlanmadan çok, hayal kırıklığıyla inliyorlardı. Çerçeve daha önce olduğundan birkaç santim fazla oynadı hu kez. Bırakır bırakmaz da tekrar eski halini aldı. Her yeni çabanın ardından Bayan Carey gözlerini ve dudaklarını sıkıca kapatıyordu. Carey küfretti. Genelde ufak bir güç harcayarak istediğini elde ettiği için kazanmaya alışıktı. Ama bu kez öyle olmuyordu.</p>

  <p>“Daha fazla adama ihtiyacımız var,” dedi soluk soluğa.</p>

  <p>Angelo utançla omuz silkti. “Tayfaların çoğu botlara bindi bile.”</p>

  <p>“Tanrım,” diye fısıldadı Carey. Angelo'yu bulmak yeterince zor olmuştu. Bir an düşünüp soruna mühendis gözüyle baktı.</p>

  <p>“Yalnızca ikimiz yapabiliriz,” dedi sonunda. “Bir krikomuz olsaydı.”</p>

  <p>“Ne?” Garson şaşırmıştı.</p>

  <p>“Kriko.” Carey doğru sözcüğü bulmak için çabalıyordu, sonunda vazgeçip eliyle pompalama hareketi yapmaya başladı. “Otomobillerde olan.”</p>

  <p>Angelo'nun koyu renk gözleri kavrayışla parladı. “Ah.” dedi. “Bir lövye. Oto için.”</p>

  <p>“Doğru,” dedi Carey artan heyecanla. “Bak, buraya koyup yatağı aralarız ve Myra'yı dışarı çekecek bir mesafe olur.”</p>

  <p>'Si. Garaj. Hemen geleceğim.”</p>

  <p>“Evet, doğru, garaj.” Carey karısının acı dolu yüzüne baktı. “Ama acele etmelisin.”</p>

  <p>Carey kıymet bilen bir adamdı. Angelo kamaradan çıkar çıkmaz en yakındaki cankurtaran botuna atlayabilirdi. Carey bunun için onu suçlayamazdı. Angelo'nun dirseğini kavradı.</p>

  <p>“Bu yaptığını ne kadar takdir ettiğimi anlatamam, Angelo. New York'a geri döndüğümüzde ödüllendireceğim seni.”</p>

  <p>“Hey, sinyor. Bunu para için yapmıyorum.” Sırıtıp Bayan Carey'e bir öpücük gönderdi ve kamaradan çıktı, giderken de bir can yeleği kaptı.</p>

  <p>Koridorda koştu, ön güverteye giden merdivenlerden indi ve daha ileri gidemedi. Stockholm'ün pruvası bükülmüş metal ve parçalanmış camlarla doluydu. Ana tahribat alanında uzaklaşıp kıç tarafına giden merkezi koridoru takip etti, sonra A güvertesine giden merdivenleri indi. Yine pek çok sancak tarafı kamarası yok olmuştu. Bir kez daha dolambaçlı bir yol kullanarak bir sonraki güverteye geçti.</p>

  <p>Angelo bir başka güverteye inmeden hemen önce her seferinde durup haç çıkarıyordu. Boş olduğunu bilse de bu hareket ona bir rahatlık veriyordu. Tanrı bile batmakta olan bir geminin gövdesine inerken onu takip edecek kadar deli değildi.</p>

  <p>Nerede olduğunu anlamak için durdu. B güvertesindeydi. Garajla birçok küçük kamara burada bulunuyordu. Elli arabalık Büyük Otopark öndeki turist kamaraları arasında sandviç olmuştu. Garajın havalandırması geminin genişliği boyunca uzanıyordu. İki taraftaki kapılar arabaların doğruca rıhtıma çıkmasını sağlıyordu. Angelo daha önce bir kez inmişti aşağıya. Garaj çalışanlarından biri, bir başka Sicilyalı dostu Chrysler'in İtalya'dan gönderdiği harika arabayı kendisine göstermek istiyordu. Aerodinamik Norseman'in tasarımı bir yıl sürmüştü ve yüz bin dolarlık makinenin elle inşası da bir on beş ay almıştı. Aracı koruyan muhafazadaki açıklıklardan soluk kesen güzel modern çizgilerini görebiliyordu. İki adam Miami sahillerinde yaşayan zengin bir adamın Paris'teki halayından sonra evine gönderdiği Rolls-Royce'la daha çok ilgilenmişti. Angelo ve arkadaşı sırayla Rolls-Royce'un şoförü ve yolcusu olmuşlardı.</p>

  <p>Angelo garajda dokuz arabanın olduğunun söylendiğini hatırlıyordu. Belki bir tanesinde alabileceği bir kriko vardı. Ancak sancak tarafındaki tahribatın büyüklüğünü gördükten sonra bundan pek umutlu değildi. Diğer gemi garaj duvarını söküp almış olmalıydı. Soluğunu düzenlemek için karanlıkta durup gözlerine inen terleri sildi. Şimdi ne yapacaktı? Uçacak mıydı? Mamma mia. Ya ışıklar sönerse? Yolunu asla bulamazdı. Korku bacaklarındaki gücü kesiyordu, bacaklarını yeniden harekete geçirmeye çalıştı.</p>

  <p>Dur bir dakika.</p>

  <p>Garajı ziyaret ettiği gün arkadaşı bir araç daha göstermişti. Geminin darbe aldığı köşeden uzakta duran aşırı büyüklükte zırhlı bir kamyonetti bu. Parlak siyah metal kaportasında görünür bir iz yoktu. Angelo bunu sorunca arkadaşı gözlerini yuvalarında döndürüp omuz silkmişti. Altındandır belki. Gece gündüz korunduğunu biliyordu yalnızca. Onlar konuşurken bile Angelo koyu renk üniformalı bir adamın kargo alanından ayrılana dek onları seyrettiğini görmüştü.</p>

  <p>Ayaklarının altındaki güverte titriyordu. Gemi bir iki derece daha kaymıştı. Angelo korkunun da ötesine geçti, artık gerçek bir dehşet içindeydi.</p>

  <p>Kalp çarpıntıları birkaç kademe artmıştı. Gemi tekrar hareketsiz hale gelince kalp atışları yeniden yavaşladı. Devrilmeye ne kadar yakın olduğunu merak etti. Taşımakta olduğu can yeleğine bakıp bir kahkaha attı. Gemi kendisi içindeyken alabora olursa can yeleği bir işe yaramazdı. Beş dakika. Bu kadar zaman veriyordu gemiye. Carey ve o bir şeyler bulurdu. Bulmak zorundalardı. Garajın girişini buldu. Derin bir soluk aldı, kapıyı açtı ve içeri girdi.</p>

  <p>Yüksek tavandaki sarı acil ışıkları dışında geniş boşluk simsiyahtı. Sancak tarafına baktı ve garajın su aldığı yerdeki dalgalı yansımaları gördü. Su ayak bileklerine kadar geliyordu. İçeriye deniz suyu giriyor olmalıydı ve eğer garaj henüz dolmadıysa birkaç dakika içinde dolacaktı. Yoldaki her arabanın çarpışma sırasında ezilmiş olma olasılığı büyüktü. Fazla zamanı yoktu. Duvar dibinden uzak köşeye doğru yürümeye başladı. Gölgelerin arasındaki kutuya benzer şekli ve camlarından yansıyan ışığı görebiliyordu. Mantığı o kadar uzağa gitmenin vakit kaybı olduğunu söylüyordu. Buradan ayrılıp üst güverteye çık. Hemen. Garaj balık tankı haline gelmeden.</p>

  <p>Bir kelebek gibi duvara yapışmış olan Bayan Carey'in hayali geldi gözlerinin önüne. Kamyonet kadının son şansıydı, başka bir şansı yoktu. Kriko içerde kilitli olmalıydı. Kendi kendisini buradan boş ellerle ayrılacağına ikna edip kamyonete doğru son bir kez özlemle baktı. O zaman tek başına olmadığını anladı.</p>

  <p>Kamyonetin yanında kalem kalınlığında bir ışık vardı. Sonra bir başkası. Fenerler. Portatif lambalar yanmış ve kamyoneti aydınlatmak için yere konmuştu. Onların ışığında insanların hareket ettiğini görebiliyordu. Birkaç adam var gibiydi. Bazıları gri üniformalar, diğerleri siyah takım elbiseler giyiyorlardı. Kamyonetin yan ve arka kapısını açmışlardı. Ne yaptıklarını göremiyordu, ama çok yoğun dikkat harcadıkları kesindi. Garajın üçte ikisini geçmişti. “Baylar,” diye seslenmek için ağzını açtı. Sözcükler dudaklarında kalakaldı.</p>

  <p>Gölgelerin içinde bir şey kıpırdıyordu. Birdenbire gri elbiseli adamlar karanlık sahnede beliren aktörler gibi ortaya çıktılar. Karanlıkta kayboldular. Tekrar ortaya çıktılar. Dört kişiydiler, hepsi makine dairesi tulumlarından giymişti ve garajın diğer tarafından geliyorlardı. Gizlilikleri ve hareketlerindeki bir kuşa yaklaşan kedinin sinsiliği Angelo’ya sessiz kalmasını söylüyordu. Muhafız döndü, yaklaşan gölgeleri dördü, uyarı olarak bağırdı ve kalçasındaki tabanca kılıfına uzandı.</p>

  <p>Tulumlar içindeki adamlar bir asker çevikliğiyle dizleri üstüne çömelip omuzlarında taşıdıkları nesneyi kaldırdılar. Bu sakin ve bilinçli hareket Angelo'ya aletler konusunda hatalı olduğunu söylüyordu. Mafya’nın anavatanında büyüyüp makineli tüfeğin neye benzediğini ve nasıl nişan alındığını bilmiyor olamazsın.</p>

  <p>Dört namlu aynı anda ateşe başladı. Hedefleri silahını çıkarıp nişan alan muhafızdı. Yaylım ateşi adamı deldi, tabancası uçup gitti. Bedeni yumuşak uçlu kurşunların darbesiyle bir anda kırmızı kan, et ve elbise bulutuna dönüştü. Muhafız olduğu yerde dönerek garip bir ağır çekim ölüm dansına başladı.</p>

  <p>Diğerleri gizlenmek için kaçışmaya çalıştılar, ama onlar bir adım atamadan acımasız kurşun yağmuru hepsini yere serdi. Kimsenin hayatta kalamayacağı kesin olduktan sonra bile silahlar öne doğru ilerlemeye devam edip sırtüstü yatan bedenlere ateş etti.</p>

  <p>Birden ortalık sessizleşti.</p>

  <p>Havada barut ve ölüm kokusuyla ağırlaşmış mor renkli bir duman perdesi oluşmuştu.</p>

  <p>Katiller düzenli bir şekilde bütün cesetleri çevirdiler. Angelo çıldırmak üzere olduğunu hissediyordu. Korkudan donmuş, dayandığı yerde hareketsiz kalırken şansına küfrediyordu. Bir hırsızlığın ortasına düşmüş olmalıydı! Katillerin kamyonetten para çuvallarını çıkarmalarını bekledi. Ama onlar garip bir şey yaptılar. Kanlı cesetleri yükselen sudan kaldırdılar, teker teker kamyonun arkasına taşıdılar. Sonra hepsini içeri tıkıp kapıyı kapattıktan sonra kilitlediler.</p>

  <p>Angelo ayaklarında korkuyla ilgisi olmayan bir soğukluk hissetti. Su bulunduğu yere kadar yükselmişti. Gölgelerde kalarak kamyondan uzaklaştı. İçeri girdiği kapıdan çıkarken su dizlerine dek yükselmişti. Kısa süre içinde koltukaltlarına geldi. Çocukların güvenlik battaniyesi gibi sıkıca sarıldığı can yeleğini giydi. Sessizce yüzerek kapıdan çıktı. Suyun içinde son bir kez dönüp baktı. Katillerden biri bir an için Angelo'nun bulunduğu yere doğru odaklandı. Sonra o ve diğerleri tüfeklerini bir kenara bırakarak, suyun içinde yüzmeye başladılar. Angelo kendisini görmemiş olmaları için dua edip garajdan çıktı. Koridoru su basmıştı, ayağının altında basamakları hissedene dek yüzmeye devam etti. Ayakkabıları ve elbiseleri suyla ağırlaşmıştı. Şiddetli korkunun verdiği güçle merdivenleri hızla tırmandı, sanki Angelo'nun varlığını sezen karanlık yüzlü katiller peşindeydi.</p>

  <p>Bir iki dakika sonra Carey'lerin kamarasına daldı. “Kriko bulamadım.” diye kekeledi. “Garaj...” Durdu.</p>

  <p>Yatak duvardan ayrılmıştı ve Carey gemi doktoru ve bir tayfanın yardımıyla karısını çıkarıyordu. Carey garsonun geldiğini gördü.</p>

  <p>“Angelo, senin için endişelendim.”</p>

  <p>“İyi olacak mı?” diye endişeyle sordu Angelo. Bayan Carey'in gözleri kapalıydı. Geceliği kanla ıslanmıştı.</p>

  <p>Doktor kadının nabzına bakıyordu. “Bayılmış, ama hâlâ hayatta. İç yaralanmalar olabilir.”</p>

  <p>Carey, Angelo'nun ıslak elbiselerini ve boş ellerini fark etti. “Bu adamlar beni buldu. Kurtarma gemilerinden birinden bir kriko geldi. Sen garajda bir şey bulamadın galiba.”</p>

  <p>Angelo başını salladı.</p>

  <p>'Tanrım, sen sırılsıklam olmuşsun. Bütün bunlara katlanmak zorunda olduğun için üzgünüm.”</p>

  <p>Angelo başını salladı. “Önemli bir şey değil.”</p>

  <p>Doktor kadının koluna bir iğne sapladı. “Acısı için morfin,” diye açıkladı. Gözlerindeki endişeyi gizlemeye çalışıyordu. “Onu mümkün olduğunca hızlı bir şekilde gemiden çıkarmalıyız.”</p>

  <p>Bilinçsiz kadını bir battaniyeye sarıp alt kısımdaki gezinti güvertesine taşıdılar. Sis mucizevi bir şekilde yok olmuştu ve küçük bir filo geminin etrafını sarmıştı. Parlak ışıkları denizden yansıyordu. Sahil Güvenlik helikopterleri yusufçuk böceği gibi üzerlerinde dolaşıyordu. Cankurtaran botları kurtarma gemileriyle hasarlı gemi arasında gidip geliyordu.</p>

  <p>En fazla cankurtarma botu trafiği Doria'yla pruvasında Ile de France yazan gemi arasındaydı. İle'in araştırma ışıkları Doria'ya yönelmişti.</p>

  <p>Gemiyi terk etme emri hiçbir zaman gelmemişti. Yolcular iki saat bekledikten sonra kendi başlarına gemiyi terk etmeye başlamışlardı. Kadınlar, çocuklar ve yaşlılar ilk önce indirilmişti. İlerleme yavaştı, çünkü gemiden çıkabilmenin tek yolu ipler ve ağlar yardımıylaydı.</p>

  <p>Bayan Carey bir sedyeye bağlandı, geminin kenarından beklemekte olan cankurtaran teknesine aktarıldı. Orada dost eller almak İçin kendisini bekliyordu.</p>

  <p>Carey karısı güvende olana dek trabzanlardan eğilip seyretti, sonra Angelo'ya döndü.</p>

  <p>“Kendini bu gemiden kurtarsan iyi olur, dostum. Batmak üzere.”</p>

  <p>Angelo üzgün bir şekilde etrafına bakındı. “Çok yakında, Bay Canty Ama önce birkaç yolcuya yardım edeyim.” Gülümseyerek, “Adım hakkında söylediklerimi hatırlıyor musunuz?” Angelo, Carey'lerle ilk tanıştığında adının başkalarına hizmet eden “melek” anlamına geldiğini söylemişti onlara.</p>

  <p>“Hatırlıyorum.” Carey garsonun elini elleri arasına aldı. “Teşekkürler Yaptıklarının karşılığını asla ödeyemem sana. Ne zaman bir şeye ihtiyacın olursa bana gelmeni istiyorum. Anladın mı?”</p>

  <p>Angelo başını salladı. “Grazie. Anladım. Lütfen güzel sinyora'ya hoşça kal deyin benim yerime.”</p>

  <p>Carey başını salladı ve Tırabzanları aşıp ipten kayarak aşağı indi. Angelo ona el salladı. Carey'e ya da bir başkasına garajda gördüğü korkunç sahneden söz etmedi. Şimdi zamanı değildi. Doğru zaman asla gelmeyebilirdi. Kimse vasıfsız bir garsonun anlattığı olağanüstü hikâyeye inanmazdı. Bir Sicilyalı'nın: Ağaçta şarkı söyleyen kuş kendini pencerede bulur, dediğini hatırlıyordu.</p>

  <p>Ölüm neredeyse üzerlerindeydi.</p>

  <p>Şafağın pembemsi ışıklarında son kişi de kurtarıldı. Kaptan ve beklemedeki tayfa son ana dek gemide kaldı. Sonra onlar da iplerden kıyarak aşağı indiler.</p>

  <p>Sıcak sabah güneşi bulutsuz gökyüzünde yükselirken geminin eğimi daha da keskin bir hal aldı. Saat 9:50'ye kadar sancak tarafına kırk beş derecelik bir eğimle yatmıştı. Pruvası kısmen suyun altında kalmıştı.</p>

  <p>Stockholm üç mil kadar uzaklaşmıştı, pruvası eğilip bükülmüş metal yığınından ibaretti. Enkaz parçaları yağlı suyu kirletiyordu. İki destroyer muhafız ve dört Sahil Güvenlik teknesi yanında duruyordu. Uçaklar ve helikopterler üzerinde uçuyordu.</p>

  <p>Saat onda Doria'nın beklenen sonu geldi. Çarpışmadan on bir saat sonra tamamen sağ tarafına yattı. Tayfaların bütün çabalarını boşa çıkaran cankurtaran tekneleri sonunda asılı oldukları vinçlerden kurtulup kendi kendilerine yüzmeye başladılar. Teknede sıkışan hava basınç altında patlayıp lombozlardan dışarı çıkarken geminin çevresinde köpüklü gayzerler oluştu.</p>

  <p>Gün ışığı dev dümenin ve okyanusta gururla dolaşmasını sağlayan altı metre boyundaki ikiz pervanenin ıslak kanatlarından yansıyordu. Birkaç dakika içinde su pruvayı kapladı, kıç tarafı dik bir açıyla havaya kalktı. Gemi sanki dev bir deniz canavarının kollarıyla çekiliyormuşçasına suyun altına doğru kayıp gitti.</p>

  <p>Batarken biraz daha deniz suyu tekneye doldu ve kompartımanlarla depoları doldurdu. Metalleri parçalayıp perçinleri yerinden çıkaran basınç gemi batıran denizaltıcıların içini titreten o korkunç, neredeyse insanınkine benzer inlemeyi meydana getirmişti.</p>

  <p>Gemi neredeyse battığıyla aynı açı ve pozisyonda dibe indi. Yetmiş metre aşağıda gıcırtıyla durdu, sonra sancak tarafı üstüne düz bir şekilde yerleşti. Yüzlerce açıklıktan çıkan kabarcıklar normalde koyu renk olan suyu enkazın etrafında maviye çevirmişti.</p>

  <p>Çerçöp en az on beş dakika boyunca dev girdapta dolaştı. Su normale dönerken Sahil Güvenlik harekete geçip geminin battığı yere bir şamandıra yerleştirdi.</p>

  <p>İki milyon dolarlık şarap, kaliteli kumaş mobilya ve zeytinyağı kargosu taşıyıcısı dünyadan ayrılmıştı.</p>

  <p>İnanılmaz sanat eserleri de -duvar resimleri, el işleri, amiralin dev heykeli- yok olmuştu.</p>

  <p>Ve içinde kurşunların parçaladığı cesetler ve ölmelerine neden olan bin sırrın bulunduğu siyah kurşun geçirmez kamyon da geminin derinliklerinde kilitli kalmıştı.</p>

  <p>Uzun boylu sarışın adam 84 numaralı rıhtımda İle de France ‘in borda iskelesine çıktı ve gümrük kulübesine doğru ilerledi. Siyah yün denizci şapkası takıyor, uzun bir yağmurluk giyiyordu. Güverteye çıkan yüzlerce yolcudan bir farkı yoktu.</p>

  <p>İnsanlık görevini yerine getirmesi Fransız gemisini programının otuz altı saat gerisinde bırakmıştı. New York'a perşembe günü öğleden sonra vardığında görkemli bir törenle karşılandı. Orada yedi yüz otuz üç Doria yolcusunu indirecek kadar kaldı. Tarihi kurtarmasını yerine getirdikten sonra gemi çabucak geri döndü. Hudson Nehri'nden geçip denize açıldı. Zaman para demekti sonuçta.</p>

  <p>“Sonraki,” dedi gümrük memuru başını masadan kaldırarak. Memur önündeki adamın çarpışmada yaralanıp yaralanmadığını merak etti, ama sonra yaranın uzun süre önce iyileşmiş olduğuna karar verdi.</p>

  <p>“Eyalet Bakanlığı gemiden sağ kurtulanlardan pasaport istemiyor. Yalnızca şu boş kartı doldurun. Bütün gereken adınız ve Birleşik Devletler'deki adresiniz.”</p>

  <p>“Evet, teşekkür ederim. Bunu gemide söylemişlerdi bize.” Sarışın adam gülümsedi. Ya da belki yara yüzünden öyle görünmüştü. “Korkarım pasaportum Atlantik Okyanusu'nun dibinde yatıyor. Adının Johnson olduğunu ve Milwaukee'ye gittiğini söyledi.</p>

  <p>Görevli eliyle işaret etti. 'Şu hattı takip edin, Bay Johnson. Kamu Sağlığı Servisi bulaşıcı hastalığınız olup olmadığını kontrol edecek. Sonraki lütfen.”</p>

  <p>Sağlık kontrolü söz verildiği gibi kısa sürdü. Birkaç dakika sonra sarışın adam kapıdan geçti. Kazadan kurtulanlar, akrabalar ve arkadaşlardan oluşan kalabalık caddelere taşmıştı. Trafik sıkışıklığı, korna çalanlar her yerdeydi, arabalar, otobüsler, taksiler. Kaldırımda durup bir çift göz kendisininkiyle buluşana dek kalabalığı taradı. Sonra iki çift göz ve bir tane daha. Arkadaşlarını gördüğünü başıyla işaret etti, sonra hepsi birden farklı yönlere dağıldılar.</p>

  <p>Kalabalıktan uzaklaşıp Elli Dördüncü Cadde'ye doğru yöneldi ve bir taksi çağırdı. Geçirdiği gece yüzünden yorgundu ve dinlenmek içir sabırsızlanıyordu.</p>

  <p>İşleri tamamlanmıştı. Şimdilik.</p>
  <hr class="sigil_split_marker" />

  <h2 class="sigil_not_in_toc"></h2>
</body>
</html>
