<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2 class="sigil_not_in_toc">Yucatan, Meksika&nbsp;</h2>

  <h2 id="sigil_toc_id_18">Kısım 34</h2>

  <p>Yucatan hamaktan Paul Trout kadar uzun bir adam için yapılmamıştı. El örgüsü salıncak minicik Mayalıların boyuna göreydi. Trout sivrisineklerle savaşmadığı zamanlarda Kızılderili kulübesinin toprak döşemesine doğru sarkan kolları ve bacakları için yer bulmaya çalışıyordu. Şafağın ilk ışıkları büyük bir rahatlama getirmişti. Ağdan yapılma yataktan kalktı, kıyafetindeki kırışıklıkları mümkün olduğunca düzeltti. Sabah sakalı konusunda bir şey yapamayacağına karar vererek başka bir hamakta horlamakta olan Morales'e gülümseyerek baktıktan sonra puslu havaya çıktı. Mısır tarlasından geçip ormanın kenarında büyük ölü bir yusufçuk böceği gibi yan yatmış olan helikopterin yanına gitti.</p>

  <p>Helikopter motoruna güç vermek için yakıt buharını kullanırken pilot tarlaya inmeye çalışmıştı. Hava taşıtı yukardan aldatıcı biçimde yumuşak görünen yeşilliğin içine dalmıştı. Gövde kırılan dalların korkunç gürültüsü ve ezilen metalin gıcırtısıyla ağaçların tepelerine çarpmıştı.</p>

  <p>Trout'un soluğu kesilmişti. Pilot başını çarpmış ve bayılmıştı. Morales sersemlemişti. Sarsıntıyla uyanan Ruiz sakallı çenesi sarkmış bir biçimde şaşkınlık içinde oturuyordu. Morales ve Trout pilotu dışarı çıkardılar, adam temiz havayla kendine geldi. Herkesin dizlerinde ve dirseklerinde morluklar vardı, ama ciddi bir yaralanma yoktu. Trout, Ruiz'in hayatta kaldığına sevinmişti; Gamay'ı bulmada değerli bir bilgi kaynağı olabilirdi.</p>

  <p>Ellerini kalçalarına koyarak zararı inceledi. Şaşkınlıkla başını salladı Ağaçlar helikopterin hızını kesmişti. Kızaklar çökmüş, baş ve kuyruk pervaneleri tarihe karışmıştı, ama gövde mucizevi bir şekilde bütün olarak kalmıştı. Trout gövdeye yavaşça vurdu. İçerde bir kıpırtı oldu. Geceyi helikopterde geçirmeyi tercih eden pilot emekleyerek dışarı çıktı, gerinerek esnedi. Ses artık bir işe yaramayan kızaklara kelepçelenmiş olan Ruiz'i uyandırmıştı. Trout'u gördüğünde uykulu bir şekilde gözlerini kırpıştırdı. Sivrisinekler onu rahatsız etmişe benzemiyordu. Bir domuz gibi kokmanın avantajı, diye düşündü Trout. Helikopterin etrafında dolaşarak tek parça halinde yere inmiş olmalarının bir mucize olduğunu düşündü bir kez daha. Yakıt tankındaki dahil helikoptere isabet etmiş olan yedi kurşun saymıştı.</p>

  <p>JetRanger yere çarptıktan birkaç dakika sonra mısır tarlasından birisi onlara doğru yaklaşmıştı. Yakınlarda yaşayan Kızılderili bir çiftçi kazayı görmüştü. Hasır şapkalı çiftçi onlara dostça gülümsemişti. Sanki yabancı adamlar gökyüzünden her gün düşüyorlarmış gibi hiç şaşırmışa benzemiyordu. Pilot hızlı bir hasar tespiti yapmış ve telsizin işe yaramadığını görmüştü. Çiftçiyi kulübesine kadar takip etmişlerdi. Orada çiftçinin karısı yiyecek bir şeylerle su vermiş, çocukları uzaktan onları seyretmişti.</p>

  <p>Morales çiftçiyi uzun uzun sorgulamış, sonra Trout'a dönmüştü.</p>

  <p>“Burada telefonu olan bir köy ya da kasaba olup olmadığını sordum. Köyün yakınında yaşayan rahibin bir telsizi olduğunu söyledi. Oraya gidip bizi anlatacak ve yardım isteyecek.”</p>

  <p>“Köy ne kadar uzakmış?”</p>

  <p>Morales başını salladı. “Çok uzak. Geceyi orada geçirip yarın geri dönecek.”</p>

  <p>Gamay'ı düşünen Trout bu gecikmeden hoşlanmadı, ama yapabileceği bir şey yoktu. Çiftçinin karısı bir torbaya yiyecek doldurdu. Kocası ağlamaklı merkebine bindi. Ailesine el sallayarak büyük maceraya doğru yola çıktı. Trout merkebin patikada zorlukla yürümesini izleyerek hayvanın bu yolculuğa dayanması için dua etti. Karısı evi kullanabileceklerini, kendisinin akrabalarının evinde kalacağını söyledi. Trout ve pilot, Morales'in uyanıp uyanmadığını görmek için kulübeye gittiğinde kadın geri dönmüştü. Herkes için tortilla ve fasulye hazırladı.</p>

  <p>Kahvaltıdan sonra Trout, Ruiz'e de biraz tortilla götürdü. Morales chiclero'nun kelepçelerini çözdü, ama bacakları bağlı kaldı. Ruiz tortillasını gürültülü bir biçimde midesine indirdikten sonra Morales ona sigara verdi. Adam müteşekkir bir şekilde tüttürdü sigarasını. Kaza yüzündeki alaycı sırıtışı yok etmişti ve Morales birkaç soru sorduğunda hemen işbirliğine girdi.</p>

  <p>“Çapulcu grubuyla birlikte çalışmaya altı ay önce başlamış,” diye tercüme etti Morales. “Daha önce chicle topladığını söylüyor, ama ben ona inanmıyorum.” Adamı bu kez daha büyük bir güçle yeniden sorguladıktan sonra, 'Si,” dedi gülerek. “Düşündüğüm gibi. Hırsızmış. Merida'ya gelen turistleri soyarmış. Bir arkadaşı eski eser kaçırarak daha çok para kazanabileceğini söylemiş. İş daha zormuş, ama karşılığı daha iyiymiş ve risk daha azmış.”</p>

  <p>“Kimin için çalıştığını sor ona,” dedi Trout.</p>

  <p>Bu soru sorulunca Ruiz omuz silkti. Morales tercüme etti. “Daha önce harabeleri koruyan bir polis memuru için çalıştığını söylüyor. Küçük bir çete varmış, belki on iki kişilik. Bir yer bulup hendekler kazıyorlarmış. Yeşim taşı ve üzerinde siyah çizgiler olan çömleklerin en iyileri olduğunu söylüyor. Bir çömlek için iki yüzle beş yüz dolar arasında alıyorlarmış. Patronu kendisi için kesinti yapıp nakliyeyi ayarlıyormuş.”</p>

  <p>“Nereye nakliye?” diye sordu Trout.</p>

  <p>“Emin değil,” dedi Morales. “Patronunun Guatemala sınırının hemen üstündeki Petan dışında çalışan insanlarla bağlantılı olduğunu düşünüyor.”</p>

  <p>“Eski eserleri oraya nasıl götürüyormuş?”</p>

  <p>“Malları teknelerle nehirden taşıyıp kamyonların beklediği yere götürüyorlarmış. Sonra belki Carmelite'ya ya da muhtemelen sınırı geçip Belize'ye gidiyorlar. Sonra ne olduğunu duymuştum. Eski eserler uçaklara ya da gemilere yüklenip Belçika'ya, Birleşik Devletler'e gidiyor. İnsanlar orada büyük paralar ödüyor bunlar için. Neredeyse acıyarak Ruiz'e baktı. “Bu dişsiz aptal insanların yüz binlerce dolar kazandığını ve bütün riske kendisinin girdiğini bilse.” Güldü. Ruiz bir espri yapıldığını ve kaynağının da kendisi olduğunu bilmesine rağmen sınırlı İngilizcesiyle söylenenleri anlamayarak dişsiz bir şekilde sırıttı.</p>

  <p>Trout bilgiyi zihninde evirip çevirdi. Gamay ve Chi bir kaçakçılık operasyonuna rastlamış olmalılardı. Kaçakçılarla aynı rotayı kullanarak nehirden kaçmışlardı ve helikopter onları bulduğu sırada uzaklaşmaya çalışıyorlardı. Kamyon yükleme noktasının kayalardan ne kadar uzakta olduğunu sormasını istedi Morales'ten.</p>

  <p>“Nehirde birkaç gece geçirmek gerektiğini söylüyor. Mesafeyi mil olarak bilmiyor. Nehrin bazı noktalarının kuruduğunu ve yağmurlu mevsimlerden sonra oralardan geçtiklerini söylüyor.”</p>

  <p>Trout'un ricasıyla pilot helikopterden bir harita buldu. Ruiz'in verdiği bilgiyi doğrularcasına bir nehir çizilmemişti haritaya. Gamay'ın takip edeceği rotanın izini sürmenin hiçbir yolu yoktu.</p>

  <p>Sorgulama bir kargaşayla sona erdi. On yaşlarında bir oğlan çocuğu avazı çıktığı kadar haykırarak mısır tarlasından onlara doğru koşuyordu. Helikoptere gelip soluk soluğa babasının eve döndüğünü söyledi. Ruiz'i tekrar bağlayarak kulübeye geri döndü.</p>

  <p>Çiftçi eve daha önce dönebileceğini, ama fırsat bulmuşken köyün yakınında oturan kardeşine uğradığını söyledi. Ah, evet, dedi ailesini uzun uzadıya tarif ettikten sonra. Rahiple konuşmuştu, ama artık telsizi yoktu adamın. Trout bütün umutlarını yitirmişken rahibin acil, özellikle de tıbbi durumlar için bulundurduğu cep telefonunu kullandığını söyledi. Rahip yardım istemiş ve çiftçiden bu mesajı kendilerine iletmesini istemişti. “Helikopterdeki adamlara söyle, birisi onları bulmak için gelecek.”</p>

  <p>Kurtarma yakınlaştıkça Trout'un sabırsızlığı artıyordu. Mısır tarlasının kenarında yürüyor, sık sık bulutsuz mavi gökyüzüne bakıyordu. Aradan kısa bir süre geçtikten sonra belli belirsiz bir ses duydu. İyice kulak verip dinledi. Ses gitgide daha gürültülü hale geldi ve sonunda havadaki titreşimi hissetti.</p>

  <p>Yeşilimsi kahverengiye boyanmış olan bir Huey arkasında bir başka helikopterle ağaçların üstünde belirdi. Trout kollarını salladı. Helikopterler havada bir daire çizip mısır tarlasının kenarına indiler. Pervaneler durmadan kapılar açıldı ve kamuflaj elbiseleri giymiş adamlar helikopterlerden indiler. Morales, pilot, çiftçi ve ailesi yeni gelenleri selamlamak için gittiler. Öndeki helikopterdeki yüzbaşı ve ikincideki doktor dahil olmak üzere altı kişiydiler. Doktor herkesi muayene edip yüzeysel yaralar dışında ciddi bir şey olmadığı raporunu verdi.</p>

  <p>Trout ve Morales düşen helikopterin yanına gitti, ama Ruiz gitmişti. Chiclero alelacele bağlanan iplerinden kurtulmuştu. Ortalığı şöyle bir kolaçan ettikten sonra onu aramanın zaman kaybı olduğuna karar verdiler. Trout. Ruiz'in daha fazla bilgi verip vermeyeceğini görmek istiyordu. ama chiclero'nun anlattıklarına bakılırsa o kaçakçılık toteminin en altında yer alıyordu. Kaçışına iyimser olarak bakılacak olursa belki Ruiz'i bir jaguar yerdi. Ama jaguara da acırdı. Çiftçiye ve ailesine misafirperverlikleri için teşekkür edip Huey'lere bindiler. Birkaç dakika içinde ağaçların tepesinden birkaç yüz metre yukarda uçmaya başladılar.</p>

  <p>Bir saatten kısa zamanda askeri bir üsse indiler. Yüzbaşı üssün bir yıl önceki kızılderili ayaklanması sırasında Chiapas'da kurulduğunu söyledi. Bir şeyler yiyip duş almak ve kıyafetlerini değiştirmek isteyip istemediklerini sordu. Duş bekleyebilirdi. Trout'un başka öncelikleri vardı. Telefonu kullanmayı istedi.</p>

  <p>Telefon çaldığında Austin NUMA merkezindeki ofisinde Zavala'nın Halcon'un garajında çektiği fotoğrafları inceliyordu. Zavala az önce Halcon kompleksi ziyaretini ve kanlı futbol oyununu anlatmıştı. Austin de Angelo Donatelli'yle görüşmesi hakkında bilgi veriyordu. Trout'un sesini duyduğunda yüzüne geniş bir gülümseme yayıldı. “Paul sesini duymak çok güzel. Joe ve ben birkaç dakika önce senden söz ediyorduk. Gamay'ı buldun mu?”</p>

  <p>“Hem evet. hem hayır.” Trout, Austin'e nehirdeki takipten ve helikopter kazasından söz etti.</p>

  <p>“Ne yapmak istiyorsun, Paul?” diye sessizce sordu Austin.</p>

  <p>Trout'un tarafından derin bir iç çekiş duyuldu. “Seni hayal kırıklığına uğratmak istemem Kurt. ama geri dönemem. Gamay'ı bulana dek bunu yapamam.”</p>

  <p>Austin bir karar vermişti bile. “Sen gelmek zorunda değilsin. Biz sana geleceğiz.”</p>

  <p>“Ya üzerinde çalışmakta olduğumuz iş? Arkeoloji şeyi?”</p>

  <p>“Biz yokken Gunn ve Yaeger bir operasyon planı hazırlayabilirler. Biz oraya varana kadar sen bekle.”</p>

  <p>“Ya amiral?”</p>

  <p>“Endişelenme. Sandecker'i ben hallederim.”</p>

  <p>“Bunun için sana müteşekkirim. Kurt. Sandığından da fazla.” Bu ifade Trout'un Yankee muhafazakârlığının izin verdiği son noktaydı.</p>

  <p>Austin, Sandecker'i arayıp hikâyeyi anlattı.</p>

  <p>Sandecker bir kez başladıktan sonra bir projeyi devam ettirmekle ünlüydü, ama elemanlarına olan bağlılığı da aynı derecede efsaneviydi. “Bu Özel Görevler Ekibi'ni bir araya getirmek yıllarımı aldı. Anahtar pozisyonundaki üyelerinden birinin bir grup lanet olası Meksikalı haydut tarafından kaçırılmasına izin vermem. Gidip onu getirin! NUMA'nın verebileceği her tür kaynağı kullanabilirsiniz.”</p>

  <p>Austin'in beklediği tepki de buydu, ama ne yapacağı önceden kestirilemeyen amirali hiçbir zaman bilemezdiniz. “Teşekkür ederim, efendim. Meksika'ya gidiş için hızlı bir araç bakacağım hemen.”</p>

  <p>“Ne zaman gitmek istiyorsunuz?”</p>

  <p>“Özel bir takım paketi hazırlamak istiyorum. İki saat içinde diyebilirim.”</p>

  <p>“Sen ve Zavala diş fırçalarınızla birlikte Andrews Hava Üssü’nde olun. Bir jet sizi bekliyor olacak.”</p>

  <p>Austin telefonu kapattı. “Gamay'ın başı dertte ve Paul’un yardımımıza ihtiyacı var.” Ayrıntıları açıkladı. “Sandecker kabul etti. İki saat içinde Andrews'dan yola çıkacağız. Bunu halledebilir misin?”</p>

  <p>Zavala ayağa kalkmış kapıya yönelmişti bile. “Yola çıktım.”</p>

  <p>Bir dakika sonra Austin yine telefondaydı. Yaptığı birkaç dakikalık acele konuşmadan sonra ofisinden çıkıp kayıkhaneye yöneldi. Çantasına bazı araç gereçlerle kıyafetler doldurup havaalanına doğru yola çıktı. Sandecker sözünde durmuştu. NUMA'nın turkuvaz renginde Cessna Citation X jeti asfaltın üstünde motorlarını ısıtıyordu. Askeri kamyonet yaklaştığı sırada Austin ve Zavala çantalarını yardımcı pilota doğru atıyorlardı. Kamyonetten aşağı atlayan iki iriyarı Özel Güç elemanı bir forkliftin taşıttan büyük kutuyu uçağın kargo bölümüne yükleyişini denetlediler.</p>

  <p>Zavala tek kaşını kaldırdı. “Yolculuk için bira getirmeniz iyi olmuş.”</p>

  <p>“Basit Austin Kurtarma Takımı'nın işe yarayabileceğini düşündüm.” Austin adamlardan birinin elindeki alındıyı imzaladı. Dakikalar sonra o ve Zavala on iki kişilik kabinde yerlerine oturmuş kemerlerini bağlıyorlardı.</p>

  <p>Hoparlörde pilotun sesi duyuldu.</p>

  <p>“Kalkışa hazırız. Mach ,88'lik seyir hızıyla uçacağız, bu da demektir ki. Yucatan'a iki saatten kısa bir süre sonra inebiliriz. Arkanıza yaslanıp yolculuğun tadını çıkarın. İçki kabininde skoç ve soda. buzlukta da buz küpleri bulabilirsiniz.”</p>

  <p>Birkaç dakika sonra uçak havalanmış dört bin fitlik yüksekliğine tırmanıyordu. Hız sabitlenir sabitlenmez Zavala yerinden kalkmıştı. “Bu Concorde dışında en hızlı ticari jet,” dedi güneşin altında her türlü araçla uçmuş olan Zavala. “Kokpitteki çocuklarla laflayacağım biraz.”</p>

  <p>Austin keyfine bakmasını söyledi. O da biraz düşünme fırsatı bulabilirdi. Koltuğunu indirdi, gözlerini kapattı ve Trout'un telefon konuşmaları sırasında anlattığı olayları hayal etmeye çalıştı. Zavala geri dönüp pilotun yere inmek üzere olduklarını söylediğini haber verdiği sırada Austin bir köprü mühendisinin metal destekleri havaya doğru uzatması gibi zihinsel bir çerçeve dikiyordu kafasında.</p>

  <p>Citation durduğu sırada Trout onları bekliyordu. Duş alıp tıraş olmuş ve elbiseleri temizlenirken bir kamuflaj elbisesi ödünç almıştı. Üniforma daha ufak yapılı bir Meksika askeri için yapılmıştı. Trout'un uzun kollarıyla bacakları ona örümcek görünümü veriyordu.</p>

  <p>“Bu kadar çabuk geldiğiniz için teşekkürler çocuklar,” dedi ellerini sıkarken.</p>

  <p>“Seni bu üniforma içinde görme fırsatını hiçbir şeyle değişmezdik,” dedi Austin sırıtarak.</p>

  <p>“Elbiselerim yıkanıyor,” diye cevap verdi Trout biraz rahatsız bir şekilde.</p>

  <p>“Oldukça etkileyici görünüyorsun,” dedi Austin. “Seçkin bir Rambo gibi, sence de öyle değil mi, Joe?”</p>

  <p>Zavala yavaşça başını salladı. “Bilmiyorum. Galiba Paul'de daha çok Steven Seagal tipi var. Ya da belki Jean-Cloude Van Damme.”</p>

  <p>“Kıyafet zevkimi değerlendirmek için NUMA adına aceleyle buraya gelmenize çok memnun oldum.”</p>

  <p>“Hiç sorun değil. Bir dostumuz için en azından bunu yapabiliriz.”</p>

  <p>Trout'un yüzü asıldı. “Şaka bir yana sizin çirkin suratlarınızı görmek harika bir şey. Bu kadar çabuk geldiğiniz için teşekkürler. Gamay'ın çok büyük desteğe ihtiyacı var.”</p>

  <p>“Destekten fazlasını bulacak,” diye cevap verdi Austin. “Bir planım var.”</p>

  <p>Zavala uçaktan indirilen Özel Güçler sandığına doğru baktı. “Hıh-hıh,” dedi.</p>

  <p>Bir tetikçinin en büyük zenginliği nişan almak değil, sabırdır, diye düşündü Guzman. Potomac Nehri'nin kıyısındaki çalıların arasına serdiği bir battaniyenin üstüne oturdu. Gözleri tam karşısındaki Victoria tipi kayıkhanedeydi. Birkaç saattir oradaydı. Kalçalarındaki hissizliğe ve sivrisineklere aldırmamak için zombiye benzer bir tutum içindeydi. Güneşin batışını izlemişti. Nehrin güzelliğinin farkındaydı, ama değişen renklerle gölgelere sıradan bir duygusallıkla bakıyordu.</p>

  <p>Austin'in karanlık evinin oturma odasındaki otomatik gece lambası yanmadan önce eve gelmediğini biliyordu. Austrian Steyr SSG 69 nişancı tüfeğini kucağından alarak Kahles ZF69 teleskopik merceğinden duvarda asılı duran tekne resmine baktı. Tetiği çekmesiyle kurşun saniyede 850 metrelik bir hızla nehri geçerdi. Diliyle bir klik sesi çıkardı. sonra tüfeği indirdi, cep telefonunu kaldırdı ve NUMA merkezinin telefonunu tuşladı.</p>

  <p>Telefondaki kayıtlı ses Bay Austin'in birkaç günlüğüne bir yolculuğa çıktığını söylüyor, NUMA'nın resmi çalışma saatlerini bildiriyor ve Guzman'dan bir mesaj bırakmasını istiyordu. Guzman gülümsedi. Bay Austin'e vermek istediği yalnızca tek bir mesaj vardı. Başka bir numara tuşladı. Zavala'nın Arlington'daki evinin dışına park edilmiş arabanın telefonu çaldı.</p>

  <p>“İş iptal.” diyerek telefonu kapattı Guzman. Arabadaki iki adam birbirine bakıp omuz silktiler, sonra motoru çalıştırıp uzaklaştılar.</p>

  <p>Potomac'daki Guzman dikkatle tüfeğini bir battaniyeye sardı ve bir hayalet kadar sessiz ormanın içinde ilerlemeye başladı.</p>
  <hr class="sigil_split_marker" />
</body>
</html>
