<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/stil.css" rel="stylesheet" type="text/css" />

  <title></title>
</head>

<body>
  <h2>Kısım 14</h2>

  <p>Hiram Yaeger ellerini ensesinde kenetleyerek koltuğunda arkasına yaslandı. Tel çerçeveli büyükanne gözlüklerinin ardından Sumatralı balıketli kadının üç boyutlu siyah beyaz fotoğrafına bakıyordu. Atnalı biçimindeki masasının ötesindeki dev ekrana yansıyan holografik görüntüyle kadın daha da canlı hale gelmişti. Kaç milyon genç erkeğin kadın anatomisiyle ilgili ilk derslerini National Geographic dergisinin sayfalarındaki koyu renk derili kadınlardan aldığını merak etti.</p>

  <p>Eski günlerin anılarıyla içini çeken Yaeger, “İkramın için teşekkürler, Max,” dedi.</p>

  <p>“Bir şey değil,” diye cevap verdi bilgisayarın bedensiz kadın sesi. “Çalışmalarına biraz ara vermeyi isteyebileceğini düşündüm.” Çekici kadın ekrandan uzaklaşıp Geographic muhabiri tarafından zaman içinde dondurulduğu 1937 yılına geri gönderildi.</p>

  <p>“Aklıma hoş hatıraları getirdi,” dedi Yaeger kahvesinden bir yudum alırken.</p>

  <p>Küçük bir odadaki özel terminalinden kurumun iletişim ağı şefi göz açıp kapayana kadar NUMA merkez binasının onuncu katının tamamını kaplayan bilgisayar verilerine ait geniş dosyalara girebilirdi. Dünya manşetlerini oluşturan şeyler genellikle NUMA'nın bilgisayarının belleğindeydi. Yüksek teknolojili araştırma gemilerinin maceraları, derine dalan denizaltılar ve çeşitli sualtı robotları halkın hayal gücünü etkileyen şeylerdi. Ama Sandecker'in en büyük katkılarından biri NUMA'nın görünmeyen tacındaki bir mücevher, yani Yaeger'in amiral sayesinde sınırsız fon ve tam yetkiyle tasarladığı yüksek hızlı geniş bilgisayar ağıydı.</p>

  <p>Sandecker, Silicon Vadisi bilgisayar şirketine yaptığı bir baskınla Yaeger'i NUMA'ya çekti ve ona dünyanın inkâr edilemez şekilde en iyi ve en büyük okyanus bilimleri arşivini hazırlama görevini verdi. Geniş veri kütüphanesi Yaeger'in eğlencesi ve tutkusuydu. Kitaplardan, makalelerden, bilimsel ve tarihi tezlerden azar azar toplanan insanoğlu hakkındaki bilgilerin bir araya getirilmesi yıllar almıştı. Deniz hakkında yazıldığı bilinen her şey yalnızca NUMA'ya değil, okyanus bilimi öğrencilerine, profesyonel oşinograflara, deniz mühendislerine ve dünya çapındaki sualtı arkeologlarına açıktı.</p>

  <p>Yaeger, Sandecker'in kıyafet kurallarına uymayan tek kişiydi ve bundan cezasız kurtuluyordu ki bu da yeteneklerini en iyi anlatan şeydi. Kot ceketi ve blucini, atkuyruğu haline getirdiği uzun sarı saçları ve yüzünün çocuksu coşkusunu saklayan düzensiz bıyıklarıyla Yaeger altmışlı yılların hippilerine benziyordu. Aslında Yaeger bir çadırda yaşamıyor, tam teçhizatlı BMW'siyle Maryland banliyösünden gidip geliyordu işe. Çekici karısı bir sanatçıydı, iki kızı özel okulda öğrenciydi ve en büyük şikâyetleri Yaeger'in elektronik ailesiyle birlikte etten kemikten olan ailesinden daha fazla zaman geçirdiğiydi.</p>

  <p>Yaeger hâlâ emrindeki inanılmaz gücün hayranlığı içindeydi. Sözel komutlar ve holografik görüntü sayesinde klavye ve ekrandan vazgeçmişti. Geographic makalelerinin daha ifşa edici olan yönlerine dalışının nedeni, Sandecker'in isteği üzerine çalıştığı daha talepkâr konulardan biraz uzaklaşmaktı. Sandecker'in talimatı görünüşte hiç karmaşık değildi. Arkeolojik gezilere Fas'ta olanlara benzer şekilde bir saldırı olup olmadığını öğrenecekti. Ama muazzam bir işe dönüşmüştü bu. Bulmacayı çözme hırsıyla anlayışlı karısını ve kızlarını her zamankinden daha fazla ihmal eder olmuştu.</p>

  <p>NUMA sistemi okyanus donanımlı olsa da Max yetkisi olmaksızın rutin bir şekilde diğer sistemlere de bağlanarak bilgi topluyor, dünyanın her yerindeki kütüphaneler, gazete arşivleri, üniversiteler ve tarih arşivler arasında veri aktarımı yapıyordu. Yaeger öncelikle elli yıl geri ye giderek her on sene için ayrı ayrı gezi listeleri çıkardı. Listede yüzlerce isim ve tarih vardı. Sonra Fas olayı hakkında bilinen gerçeklere dayanan bir bilgisayar modeli oluşturdu. Max'den basılmış akademik yazılar, bilimsel dergiler ve haber raporları gibi çeşitli kaynaklardan yararlanarak modeli her geziyle karşılaştırmasını, bu gezilerden herhangi birinin planlanmamış bir şekilde bitip bitmediğini belirlemesin istedi.</p>

  <p>Kaynaklar genellikle parça parçaydı ve bazen de kuşkuluydu. Bir heykeltıraşın bir parça mermerden şekil çıkarması gibi ana listeyi küçültmeye başladı. Hâlâ en deneyimli araştırmacıları bile yıldıracak kadar uzun ve karmaşıktı, ama bu zorluk yalnızca iştahını kabartmaya yarıyordu. Birkaç gün sonra olağanüstü miktarda bilgiyi bir araya getirdi. Artık bilgisayara veriler arasında bir eleme yapması ve sonuçla daha kabul edilebilir bir şekilde arıtması talimatını verebilirdi.</p>

  <p>“Max, lütfen tüm şebekeni taramayı bitirdikten sonra bulgularını kâğıda dök,” talimatını verdi.</p>

  <p>“Az sonra sana döneceğim. Gecikme için özür dilerim,” diye cevap verdi yumuşak monoton ses. “Neden beklerken biraz daha kahve almıyorsun kendine?”</p>

  <p>Yaeger, Max'in önerisini dinlerken zamanın bir bilgisayar için ne kadar önemsiz olduğunu düşündü. Yaptığı işi inanılmaz bir hızla yapıyordu, ama Max ne kadar hızlı ve akıllı olursa olsun Sandecker'in soluğunu devrelerinde hissetmenin ne demek olduğunu bilemezdi. Yaeger Sandecker'e sonuçların ertesi sabah elinde olacağı sözünü vermişti. Max çalışırken Yaeger mola verebilir, NUMA kafeteryasına gidebilir ya da yalnızca kısa bir yürüyüş için kutsal mabedinden çıkabilirdi. Elektronik bebeklerinden ayrılmak hiç hoşuna gitmiyordu, bu yüzde bu zamanı diğer seçenekleri keşfetmek için kullandı.</p>

  <p>Tavana bakarak Nina Kirov'un katillerin gece geldiklerini, grubu katlettiklerini, sonra cesetlerden kurtulduklarını söylediğini hatırladı.</p>

  <p>“Max, 'kiralık katiller'e bir bakalım.”</p>

  <p>Max gerçekte bir insan beyni gibi çok sayıda bilgisayardan oluşuyordu ve aynı anda birkaç karmaşık iş üzerinde çalışabiliyordu.</p>

  <p>“Sorun değil.” Bir saniye sonra bilgisayar sesinden yanıt geldi: “Kiralık katil. Arapça hashshashin sözcüğünün eş anlamlısı, anlamı afyona bağımlı olan kişi. On birinci yüzyılda mutlak bir hükümdar ve yardımcılarının yönettiği gizli politik-dini İslamik düzen. 'Sadıklar' olarak bilinen mezhep üyelerinin sorgusuz itaati isteniyordu. Bunlar politik liderleri öldüren ve becerilerini kiralayan gerçek kiralık katillerdi. Katillere haşhaş ve yüksek dozda fiziksel zevkler veriliyor ve eğer işlerini yaparlarsa kendilerini bekleyen cennetin tadının böyle olduğu söyleniyordu. Tarikat iki yüz yıldan uzun bir süre boyunca terörü yaydı.”</p>

  <p>İlginç. Ama ne kadar ilişkili? Max, Hindistan'daki haydutlar ve Japonya'daki ninjalar gibi diğer grupları tarif ederken Yaeger düzensiz sakalını sıvazladı. Gruplar Faslı katillerin profiline uymuyordu, ama daha önemlisi yüzyıllardır işbaşında değillerdi. Yine de onları hemen gözden çıkarmadı. Eğer bir kiralık katil ekibi oluşturacak olsa diğerlerinin nasıl çalıştığını görmek için geçmişe bakardı.</p>

  <p>Dr. Kirov Eski ve Yeni Dünya arasında Kolomb öncesinde bir bağlantı olduğunu kanıtlayacak bir taş heykelin tahrip edildiğini söylemişti. Eğer Kolomb öncesine ait her şeyi istese bunları ayıklamak Max'in hızıyla bile on yıl alırdı. Yaeger bunun yerine “paralel paradigma” dediği şeyi uyguladı. Temel olarak yaptığı şey, Kolomb'un Yeni Dünya'ya ayak basan ilk Eski Dünya temsilcisi olmadığının açıklanmasıyla kimin rahatsız olacağını farklı şekillerde bir dizi soruyla bilgisayara sormaktı. Ya da tersini.</p>

  <p>Birkaç gün önce bilgisayarı bu konuda çalışmaya başlatmıştı, ama şu ana kadar bulguları alamayacak denli meşguldü. Makineler Sandecker'in sorduğu asıl soruyla uğraşırken onun bazı sonuçları gözden geçirecek zamanı vardı.</p>

  <p>“'Parpar'ı ara.” dedi. Paralel Paradigma için kullandığı kod addı bu.</p>

  <p>“Parpar hazır Hiram.”</p>

  <p>“Teşekkürler Max. Kolomb'un Amerika'yı keşfetmemiş olmasından kim rahatsızlık duyar?”</p>

  <p>“Bazı araştırmacılar, tarihçiler ve yazarlar. Belirli etnik gruplar. Belirli isimler ister misin?”</p>

  <p>“Şimdi değil. Bu inanç tehlikeli olabilir mi?”</p>

  <p>“Hayır. Geçmişe giden bir bağı takip etmemi ister misin?”</p>

  <p>Yaeger bilgisayarlarını kısa yanıtlar vermek üzere programlamıştı, böylece kesin talimat olmadan konudan sapmış olmayacaklardı.</p>

  <p>“Devam et,” dedi Yaeger.</p>

  <p>“İspanyol engizisyonu Kolomb öncesi bağlantının yakılarak cezalandırılması gereken bir sapkınlık olduğuna inanıyordu. Engizisyon üyeleri Kolomb'un İspanyol medeniyetini Yeni Dünya'ya taşımak için ilahi bir güçten ilham aldığını söylüyorlardı. Vespucci bağlantısını ister misin?”</p>

  <p>“Devam et.”</p>

  <p>“Amerigo Vespucci, Kolomb'un Hindistan'a varmadığını, yeni bir kıtayı keşfettiğini bilimsel olarak kanıtladığında o da bu sapkınlığa inanmakla suçlandı.”</p>

  <p>“Bu neden bu kadar önemliydi?”</p>

  <p>“Yeni Dünya'yı bir başkasının keşfettiğine inanmak zenginlerin haklarını geçersiz kılacak ve İspanyol eyaletinin gücünü zayıflatacaktı.”</p>

  <p>Yaeger bu cevabı düşündü. İspanya artık bir dünya gücü değildi ve Amerika'daki eski toprakların hepsi bağımsız ülkelerdi. Burada göremediği bir şey vardı. Dolabında dolaşan bir canavar olduğunu bilen, derin soluklarını duyan ve yeşil gözlerini görebilen, ancak ışıklar yandığında onu ortadan yok eden bir çocuk gibi hissediyordu kendini.</p>

  <p>Bilgisayar yavaşça Big Ben çanlarını çaldı ve holografik karikatür gülümseyerek ortaya çıktı.</p>

  <p>“İşlem ve yazım tamamlandı,” dedi hareket halindeki figür. “Uff! Ben bira içmeye gidiyorum.”</p>

  <p>Yaeger bilgisayarıyla o kadar çok zaman geçiriyordu ki ona birkaç kişisel özelliğini yüklememesi kaçınılmazdı.</p>

  <p>'Teşekkürler Max, ben ısmarlıyorum.”</p>

  <p>Max teklifini bir gün kabul ederse ne yapacağını merak ederek bitişikteki odaya geçti ve istediği uzun dökümü aldı. Arkeolojik geziler konusundaki Parpar raporunu incelerken gözleri büyüdü ve içinden “inanılmaz” sözcüğünü tekrarlamaya başladı. Telefonu açıp numaraları tuşlamaya başladığı sırada raporun daha yarısındaydı. Sert bir ses cevap verdi.</p>

  <p>“Eğer bir dakikanız varsa amiral,” dedi Yaeger. “Görmek isteyeceğinizi düşündüğüm bir şey var elimde.”</p>
  <hr class="sigil_split_marker" />
</body>
</html>
