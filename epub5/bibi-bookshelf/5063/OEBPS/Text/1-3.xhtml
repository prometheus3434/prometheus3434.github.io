<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>1-3</title>
		<link href="../Styles/idGeneratedStyles.css" rel="stylesheet" type="text/css"/>

	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik ParaOverride-7" id="_idParaDest-3" xml:lang="en-GB">“Gerçek İslam”ın hayali Müslümanı<span class="CharOverride-14" xml:lang="tr-TR">  </span></p>
			<p class="paragraf ParaOverride-7"><span class="CharOverride-14">  </span></p>
			<p class="arabaslik_sol" id="_idParaDest-4">“Gerçek İslam bu değil.” “Peki hangisi?”  </p>
			<p class="paragraf ParaOverride-7">Taliban çıktığında, “Bunlar İslam’ı yanlış yorumluyor” deyip kendimizi onlardan ayrı tutmaya çalıştık.  </p>
			<p class="paragraf ParaOverride-7">El Kaide çıktığında, yıllarca Bin Ladin eleştirisi yaparak yine “Bunların gerçek İslam’la alakası yok” diyerek kendimizi oyaladık.  </p>
			<p class="paragraf">IŞİD çıktı, her zamanki gibi yine kolay yolu seçtik ve “Bu insanlar gerçek Müslüman değil” diyerek konuyu kapatmaya çalıştık.  </p>
			<p class="paragraf">Bin Ladin’i bırakmış, Bağdadi’yi tartışmaya başlamıştık.  </p>
			<p class="paragraf">Yıllarca “âlim” deyip ağzının içine baktığımız insanların vahşiliği, kadın istismarını, ölmeyi, öldürmeyi meşrulaştıran fetvalarını duyduğumuzda, “Bunlar sapıtmış, gerçek İslam bu değil” deyip sorumluluğu üzerimizden attığımızı sandık.  </p>
			<p class="paragraf">İşler her geçen gün daha da kötüye gitti.  </p>
			<p class="paragraf">Dini otorite bildiğimiz insanlar, kurumlar din adına her gün yeni bir skandala imza atıyor.  </p>
			<p class="paragraf">Mesela dini alanda önemli bir otorite sayılan Hayrettin Kara-man’ın yaptığı her yorum, büyük kırılmalara sebep oluyor.  </p>
			<p class="paragraf">En son “yolsuzluk yapana hırsız demenin ne kadar büyük bir günah olduğunu” anlattı bize.  </p>
			<p class="paragraf ParaOverride-7">Bunu yazmaya niçin ihtiyaç duyduğu başlı başına bir sorun.  </p>
			<p class="paragraf">Ve birçok kimse, “Hayrettin Karaman’ın söylediğinin gerçek İslam’la alakası yok” deyip işin içinden çıktı.  </p>
			<p class="paragraf">Aralık 2014’te Diyanet’in işçi güvenliğini konu ettiği cuma hutbesinde, “Tedbirde aşırılık Allah’a güveni sarsar” mesajı verilince yeni bir şaşkınlık yaşadık.  </p>
			<p class="paragraf">İktidara yamanmış bir dinin ne tür sapma ve bozulmalara yol açacağını göstermesi açısından son örneklerden biriydi.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt1.jpeg"/></span>    </p>
			<p class="paragraf ParaOverride-7">Sadece bunlar değil.  </p>
			<p class="paragraf ParaOverride-7">Dünya yolsuzluk endeksinde en az yolsuzluk yapan ilk 55 ülke arasında tek bir tane Müslüman ülke yok!  </p>
			<p class="paragraf ParaOverride-7">Diğer taraftan din adına sınav soruları çalındı. Yolsuzluk yapıldı. İnsanların hayatı karartıldı. Hatta cinayetler işlendi. Kadınlar aşağılandı; toplum içinde gülmelerinin, hatta bir işte çalışmalarının büyük günah olduğu söylendi.  </p>
			<p class="paragraf ParaOverride-7">Üstelik bunları, saygınlığını dindarlığına borçlu kimseler dile getirdi.  </p>
			<p class="paragraf">Din ve dindarlık çatışmanın, ayrışmanın odağı haline geldi.  </p>
			<p class="paragraf">Din adına adam kayırma aldı başını gitti.  </p>
			<p class="paragraf">Din adına rüşvet almak, rüşvet vermek neredeyse bir alışkanlık haline geldi.  </p>
			<p class="paragraf">Garip bir biçimde insanların dindarlığı arttıkça, işlediği kabahatler de o oranda yükseldi.  </p>
			<p class="paragraf">Dindarlaştıkça insanlıktan, evrensel değerlerden kopan, uzaklaşan kimseler haline geldik.  </p>
			<p class="paragraf">Kendini dindar olarak tanımlayanlar, tuhaf ama, cennete gitmek için kötülükte, cehalette yarışır oldular.  </p>
			<p class="paragraf">Bu tablodan dolayı, Batılı ülkelerde İslam karşıtlığı, Müslüman düşmanlığı her geçen gün artarak devam ediyor.  </p>
			<p class="paragraf">Dindarların sığlığı ve ötekini dışlama tavrı endişe verici boyutlarda.  </p>
			<p class="paragraf">Üzülerek söylüyorum, artık dünya İslam’ı bu korkunç, insanlık dışı, hukuk dışı tutum ve davranışlarla tanır oldu.  </p>
			<p class="paragraf">Hal böyleyken bu olup bitene getirebileceğimiz bir tek savunmamız var: “Gerçek İslam bu değil. Gerçek dindarlık bu değil.”  </p>
			<p class="paragraf">Biliyoruz ki, bizim “Onlar gerçek Müslüman değil” diye nitelediğimiz kimseler, aynı şeyi bizim için söylüyorlar!  </p>
			<p class="paragraf">Peki, gerçek İslam hangisi? Gerçek dindarlık nerede, kimde?  </p>
			<p class="paragraf">Niçin asırlardır gerçek dindarlık uygulanamadı? Hâlâ bir türlü niçin uygulanamıyor?  </p>
			<p class="paragraf">Dini kurumlar, âlim dediğimiz dindar şahsiyetler de gerçek İslam’ı bilmiyor veyahut uygulayamıyorsa kim nerede, nasıl uygulayacak?  </p>
			<p class="paragraf">“Gerçek İslam bu değil” diyerek İslam’ın yara almasının önüne geçemiyoruz.  </p>
			<p class="paragraf">Toplumlar için önemli bir değer olan dinin gelecekte de varlığını sürdürmesini istiyorsak meselenin esasını konuşmamız gerek.  </p>
			<p class="paragraf">Bu kadar kötülük nasıl oluyor da bu dinde kendine yer buluyor?  </p>
			<p class="paragraf">Bunca insan niçin ve nasıl İslam’ı bu kadar yanlış yorumluyor?  </p>
			<p class="paragraf">Bunun nedeni ne? İslam neden ilk yıllardaki, asrısaadetteki pırıltısını, cazibesini, kıymetini koruyamıyor?  </p>
			<p class="paragraf">Gerçek Müslümanlık dediğimiz, ilk 15 yılda hayat bulabildi. 1400 yılda toplam 15 yıl.  </p>
			<p class="paragraf">Yani, Hz. Ömer’den sonra artık biz yeryüzünde gerçek Müslümanlığın yaşadığını göremedik.  </p>
			<p class="paragraf">“Peki neden?” sorusu üzerine bir kafa yormamız gerekmiyor mu?  </p>
			<p class="paragraf">Bu sorudan kaçarak nereye varacağız?  </p>
			<p class="paragraf">Taliban, IŞİD, Boko Haram, Müslüman Kardeşler, Diyanet, Cemaat, AK Parti, Hayrettin Karaman, Yusuf El Karadavi, Suud Müftüsü, Mehmet Görmez, Cübbeli Ahmet, Tuğrul İnançer ve daha birçok şahıs ve kurumu tartışmaktan kurtulup işin özüne yani sorunun asıl kaynağına ne zaman ineceğiz?  </p>
			<p class="paragraf ParaOverride-7">Bu örgütlerin ve insanların problemli düşünce ve sözlerine neyin kaynaklık ettiğini sorgulamaktan niçin korkuyoruz?  </p>
			<p class="paragraf ParaOverride-7">Asıl sorunun kişilerde değil, yorumda, algıda, dini insan hayatında konumlandırdığımız yerde olduğunu ne zaman göreceğiz?  </p>
			<p class="paragraf ParaOverride-7">Asıl problemin dinden, dindarlıktan ne anladığımızda olduğunu ne zaman düşünmeye başlayacağız?  </p>
			<p class="paragraf ParaOverride-7">Asıl sorunun, dini 21. yüzyıl şartlarına göre yorumlayamamamızdan kaynaklandığını ne zaman fark edeceğiz?  </p>
			<p class="paragraf ParaOverride-7">Kabahat işleyen dindar gördüğümüzde, ne zamana kadar “Bu gerçek Müslüman değil” kolaycılığına başvuracağız?  </p>
			<p class="paragraf ParaOverride-7">Dünyada “Gerçek Müslümanlık bunlarınki” diyebileceğimiz tek bir grup, cemaat, yapı yok.  </p>
			<p class="paragraf ParaOverride-7">Bu gerçeği görmemek için daha ne kadar direneceğiz?  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt2.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Kıymetli ilahiyat profesörü İlhami Güler’in konuşmalarını dinledim.  </p>
			<p class="paragraf ParaOverride-7">İlhami Güler Hoca şunu söyledi: “IŞİD’in, savundukları ve yapmaya çalıştıkları, Kuran ve sünnetin vazettiklerinden farklı değil. Yani bu kaynakları düz bir okumayla ele alırsak, bu insanların yaptıklarının hepsi bu kaynaklarda var.”  </p>
			<p class="paragraf ParaOverride-7">Bu, yabana atılacak bir görüş değil.  </p>
			<p class="paragraf ParaOverride-7">İlhami Hoca diyor ki, Hz. Ömer bazı ayetleri “O günün şartları için geçerliydi” diyerek uygulamaktan imtina etmiş.  </p>
			<p class="paragraf ParaOverride-7">“O gün” dediği 10 yıl öncesi.  </p>
			<p class="paragraf ParaOverride-7">Bu tutum sayesinde Hz. Ömer dönemine kadar işler yolunda gitti.  </p>
			<p class="paragraf ParaOverride-7">Ondan sonra kimse İslam’ı günün koşullarına göre anlamaya ve yaşamaya cesaret edemediği ve akıl erdiremediği için Müslümanlık gelişen hayatın şartlarıyla çelişir oldu.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt3.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Geçmişte dindar cemaatlerin içinde bulunmuş, İslamcılık davasına omuz vermiş insanlardan çok sayıda mail alıyorum.  </p>
			<p class="paragraf ParaOverride-7">Büyük bir dram yaşanıyor. İnsanların ruhunda ve kalbinde derin bir boşluk oluşmuş.  </p>
			<p class="paragraf ParaOverride-7">Bugün olup bitenlere bakarak, “Ben başörtüsü için hayatımı harcadım. Boşuna mıydı? Ben dindarlık yaygınlaşsın diye ömrümü verdim. Bu muydu? Ben Müslümanlık barış getirecek, haksızlıkları giderecek diye düşünüyordum bunun için gençliğimi harcadım, hepsi yalan mıydı?..” türü sorular soruyorlar.  </p>
			<p class="paragraf ParaOverride-7">“20-30 yıl İslamcılık davası içinde bulundum. Son yaşadıklarımızdan sonra artık inancımı kaybettim” diyenler var.  </p>
			<p class="paragraf ParaOverride-7">Tüm bu kırılmaları, dağılmaları, umutsuzlukları görmezden mi geleceğiz?  </p>
			<p class="paragraf ParaOverride-7">Kanaat önderleri niçin bu dehşetengiz tabloya kafa yormuyor?  </p>
			<p class="paragraf ParaOverride-7">Niçin yeni hayat şartları ile din yorumunun çelişmesine köklü çözüm aramıyorlar?  </p>
			<p class="paragraf ParaOverride-7">Veyahut arayan, kafa yoranların sesleri niçin bastırılıyor?  </p>
			<p class="paragraf ParaOverride-7">İktidardan bağımsız, olup bitene sıhhatli açıklamalar getirecek, insanları içine düştükleri umutsuzluktan çıkaracak sözü olan hiç kimse kalmadı mı?  </p>
			<p class="paragraf ParaOverride-7">Yıllarca TV’ler, gazeteler, vakıflar, dernekler aracılığıyla insanları dindarlığa davet ettiler.  </p>
			<p class="paragraf ParaOverride-7">Şimdi o insanlar büyük bir bataklığın içinde çırpınıp duruyorlar.  </p>
			<p class="paragraf ParaOverride-7">Hem davet ediyorsun hem de bataklıkta terk ediyorsun. Olacak iş mi?  </p>
			<p class="paragraf ParaOverride-7">Davet ettikleri dindarlık çatışmanın, kötülüğün, ayrımcılığın kaynağı olmuş, bunu umursamıyorlar!  </p>
			<p class="paragraf ParaOverride-7">100 yıllık İslamcılık davası resmen çöktü. Çıkıp iki kelime etmiyorlar. Böyle bir vurdumduymazlık olabilir mi?  </p>
			<p class="paragraf ParaOverride-7">  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt4.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Eğer risk alıp bir çıkış bulmazsak Müslümanlık gözümüzün önünde parçalanıp yok olacak.  </p>
			<p class="paragraf ParaOverride-7">“Müslümanım” demeye utanır hale geleceğiz.  </p>
			<p class="paragraf ParaOverride-7">Batı’da artan Müslüman karşıtlığına söyleyecek bir sözümüz yok.  </p>
			<p class="paragraf ParaOverride-7">Çünkü her şey, bizim bile kabul edemeyeceğiz şekilde gelişiyor.  </p>
			<p class="paragraf ParaOverride-7">Bir söz, bir çıkış bulmamız gerekiyor. Yoksa din adına birbirimizi yiyip bitireceğiz.  </p>
			<p class="paragraf ParaOverride-7">Sonra da kimi Müslümanlar bizim mahvımızdan bahsederken, “Gerçek İslam bu değil, bunlar da gerçek Müslüman değildi” diyecekler.  </p>
			<p class="paragraf ParaOverride-7">  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt5.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Ben ilahiyatçı değilim, din âlimi hiç değilim.  </p>
			<p class="paragraf ParaOverride-7">Ne yapılacağı konusunda bir kanaat beyan edemem.  </p>
			<p class="paragraf ParaOverride-7">Bu ülkenin bir evladıyım.  </p>
			<p class="paragraf ParaOverride-7">Ve İslam’ın durumu, hepimizin sorunu.  </p>
			<p class="paragraf ParaOverride-7">Bir tıkanıklık olduğunu görüyoruz.  </p>
			<p class="paragraf ParaOverride-7">Dindarlığın toplumda giderek problemin kaynağı haline geldiğinin farkındayız.  </p>
			<p class="paragraf ParaOverride-7">İslam’ın gerçek işlevini yerine getirmediğini görüyoruz.  </p>
			<p class="paragraf ParaOverride-7">Ya ahlak, dürüstlük, adalet, eşitlik, özgürlük gibi binlerce yıllık insanlık değerleri ışığında; günümüz koşullarında dindarlığımızı yeni bir gözle algılayacağız...  </p>
			<p class="paragraf ParaOverride-7">Ya da Avrupa’da olduğu gibi dinin bütünüyle kalplerden, zihinlerden hatta toplum sahnesinden atılmasına sebep olacak din karşıtlığının büyümesine seyirci kalacağız.  </p>
			<p class="paragraf ParaOverride-7">Tercih bizim.  </p>
			<p class="arabaslik_sol" id="_idParaDest-5">Gerçek Müslüman sensin  </p>
			<p class="paragraf ParaOverride-7">Senden para topladılar. Bu parayla okullar, yurtlar, gazeteler, vakıflar, TV’ler, siyasi partiler, yardım kuruluşları kurdular.  </p>
			<p class="paragraf ParaOverride-7">Görünürde tek amaçları vardı: “Seni daha dindar, gerçek Müslüman yapmak.”  </p>
			<p class="paragraf ParaOverride-7">Yazdıkları kitaplarla, çektikleri sinema ve dizi filmleriyle senin paranla sana din pazarladılar.  </p>
			<p class="paragraf ParaOverride-7">Ticaretlerinde dindarlıklarını kullanarak seni kendilerine müşteri yaptılar.  </p>
			<p class="paragraf ParaOverride-7">Siyasette farklıklarını gösteremedikleri için dindarlıklarını oy toplama malzemesi yaptılar.  </p>
			<p class="paragraf ParaOverride-7">Kötü gazete çıkardılar fakat “Dine hizmet ediyoruz” diye senden destek aldılar.  </p>
			<p class="paragraf ParaOverride-7">Kötü sinema filmleri çektiler, ama içerisine koydukları birkaç dini mesajla senin gözünü boyadılar.  </p>
			<p class="paragraf ParaOverride-7">TV’lerinde yayınlayacak esaslı diziler yapamadılar. Çektikleri dizilerin içine dini sözcükler serpiştirerek yetersizliklerini örttüler.  </p>
			<p class="paragraf ParaOverride-7">Dindarlıklarını profesyonel bir meslek gibi kurguladılar.  </p>
			<p class="paragraf ParaOverride-7">Dindarlık bir “parola”ya dönüştü.   </p>
			<p class="paragraf ParaOverride-7">O parola sayesinde ele geçirdikleri imkânlarla senin çocuklarının hakkını gasp edip bu imkânları senin aleyhine kullandılar.  </p>
			<p class="paragraf ParaOverride-7">“Sana ve dine hizmet etmek için varız” diyerek sınav sorularını çaldılar!  </p>
			<p class="paragraf ParaOverride-7">O parolaya uyanları polis yaptılar. Savcı yaptılar. Öğretmen yaptılar. Hâkim yaptılar.  </p>
			<p class="paragraf ParaOverride-7">Bütün bunları yaparken senin de Müslüman ve bu ülkenin bir evladı olduğunu görmezden geldiler.  </p>
			<p class="paragraf ParaOverride-7">Senden topladıkları parayla lüks ve şatafat içinde dindarlık sürerken sana, gerçek dindarlığın “bir lokma bir hırka” olduğunu öğütlediler.  </p>
			<p class="paragraf ParaOverride-7">Senin için esas olan sahiden de helal lokma kazanmaktı. Çocuklarının onuruydu. Senin için esas olan gösterişe dayalı şekilci ibadetler değil, başkasının hakkını yememekti.  </p>
			<p class="paragraf ParaOverride-7">Ey halkım, sen gerçek Müslümanlığı kendi mütevazı hayatında yaşarken, onlar senin paranla tesis ettikleri kurumlarla Müslümanlığın içini boşalttılar. Değersizleştirdiler.  </p>
			<p class="paragraf ParaOverride-7">Ben bir tek seni tanırım ey halkım!  </p>
			<p class="paragraf ParaOverride-7">Benim nazarımda gerçek Müslüman sensin.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt6.jpeg"/></span>    </p>
			<p class="paragraf ParaOverride-7">Sen ki kabahatinle, işlediğin günahlarla bir tek kendine zarar verdin. Onlar ise güya işledikleri sevaplarla bütün bir toplumu, bir ülkeyi mahvettiler.  </p>
			<p class="paragraf ParaOverride-7">Sen ellerini parçalayarak kazandığın üç kuruşunu gizliden gizliye etrafındaki fakir komşunla paylaşırken, onlar bağış yapmayı değil, bağış toplamayı gerçek dindarlık sandılar.  </p>
			<p class="paragraf ParaOverride-7">Sen, kabahati açıktan işleyip yardımı, paylaşmayı gizlice yaparken onlar kabahatlerini gizleyip senden topladıkları paralarla yardımı, paylaşmayı bir şova dönüştürdüler.  </p>
			<p class="paragraf ParaOverride-7">Senin dürüstlüğüne, ahlakına, efendiliğine, içtenliğine bakmadan kıyafetine, iki kadeh içkine burun kıvırdılar.  </p>
			<p class="paragraf ParaOverride-7">Ama kendileri kapalı kapılar ardında, uzak diyarlarda olmadık günahlar işlediler.  </p>
			<p class="paragraf ParaOverride-7">Güya seni kötülüklerden korumaya çalışırken boğazlarına kadar günaha, çamura battılar.  </p>
			<p class="paragraf ParaOverride-7">Ben bir tek seni tanırım ey halkım!  </p>
			<p class="paragraf ParaOverride-7">Benim nazarımda gerçek Müslüman sensin.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt7.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Sen ahlaklı, dürüst, dost canlısı olmayı, ideolojik ayrım gözetmeden herkese insan gibi davranmayı benimsedin.  </p>
			<p class="paragraf ParaOverride-7">Bunu insanlığın bir gereği olarak gördün.  </p>
			<p class="paragraf ParaOverride-7">Onlar ise, kendinden olanı kayırmayı, taşıdıkları değerlere bakmadan insanları mezheplerine, ideolojilerine, dinlerine göre ayırmayı Müslümanlık olarak gördüler.  </p>
			<p class="paragraf ParaOverride-7">Ben bir tek seni tanırım ey halkım!  </p>
			<p class="paragraf ParaOverride-7">Benim nazarımda gerçek Müslüman sensin.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt8.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Din adına adaletsizlik yapmadın. Din adına rüşvet vermedin, almadın. Din adına adam kayırmadın.  </p>
			<p class="paragraf ParaOverride-7">Sen “İbadetin makbulü gizli olanıdır” dedin, Müslümanlığını pazara sürmedin.  </p>
			<p class="paragraf ParaOverride-7">Ticaretinde haksız rekabet malzemesi yapmadın.  </p>
			<p class="paragraf ParaOverride-7">Onlar ise ibadeti görünür kılmayı, abartılı hale getirmeyi, dillerine dolamayı bir pazarlama tekniği olarak gördüler.  </p>
			<p class="paragraf ParaOverride-7">Velhasıl “dine hizmet için” diyerek senden topladıkları parayla okullar, yurtlar, gazeteler, TV’ler, siyasi partiler kurdular.  </p>
			<p class="paragraf ParaOverride-7">Şimdi kazanımlarını ve iktidarlarını kaybetmemek için dinin emrettiği değerlerden vazgeçiyorlar.  </p>
			<p class="paragraf ParaOverride-7">Bunca yıllık İslamcılık tecrübem bana bir şey gösterdi ki, gerçek Müslüman sensin ey halkım!  </p>
			<p class="paragraf ParaOverride-7">Lütfen bu cemaatlerin, tarikatların, partilerin, vakıfların senin paranla sana dindarlık satmasına daha fazla müsaade etme.  </p>
			<p class="paragraf ParaOverride-7">Etme ki hiç olmazsa çocuklarımızın hayatını kurtaralım.  </p>
			<p class="arabaslik_sol" id="_idParaDest-6">İslam ahlakta mı, görüntüde mi?  </p>
			<p class="paragraf ParaOverride-7">Türkiye’de son dönemde hiçbir meseleyi dinden, ”kitaptaki yerinden” bağımsız olarak tartışamayacağız, görünen o.  </p>
			<p class="paragraf ParaOverride-7">Türkiye’nin gündemini belirleyenlerin dayandıkları şey din.  </p>
			<p class="paragraf ParaOverride-7">Ne yaparsak yapalım, ne söylersek söyleyelim, konuşmalar, yazılar dönüp dolaşıp buraya geliyor.  </p>
			<p class="paragraf ParaOverride-7">İşte mesele bundan sonra başlıyor.  </p>
			<p class="paragraf ParaOverride-7">Gerçekten dayanak alınan, referans verilen, otorite kabul edildiği söylenen din ile bildiğimiz gerçek Müslümanlık aynı şey mi?  </p>
			<p class="paragraf ParaOverride-7">Gerçek din ne? Gerçek Müslümanlık hangisi? Kuran’da tam olarak neler yazıyor? Müslümanlıkta önemli olan söylem mi, eylem mi?..  </p>
			<p class="paragraf ParaOverride-7">Hz. Peygamber’in “Din güzel ahlaktır” sözünü mü temel alacağız, yoksa ibadeti, eylemi esas alan bir din anlayışını mı? İnsani ilişkilerini ritüeller, dine hizmet mi belirleyecek şahsiyet, üslup ve nezaket mi?  </p>
			<p class="paragraf ParaOverride-7">Hangisi daha önemli? Artık bunun vuzuha kavuşması lazım.  </p>
			<p class="paragraf ParaOverride-7">Aksi takdirde bir yol bulup meseleleri çözüme kavuşturmak mümkün olmayacak.   </p>
			<p class="paragraf ParaOverride-7">Toplumun dine verdiği değer malum. Bundan dolayı tartışmalarda dini referans olarak kullanan biriyle baş etmek neredeyse imkânsız.   </p>
			<p class="paragraf ParaOverride-7">Uzun zamandır şöyle düşünüyorum: İstanbul’un her tarafından görülecek diye övünülen, Çamlıca’ya cami yapılmasını savunmak mı daha Müslümanca bir tutum, yoksa “Arkadaşlar her taraf cami doldu, kimse gitmiyor, esas olan cami yapmak değil” diye sorgulamak mı?  </p>
			<p class="paragraf ParaOverride-7">Her ağzını açtığında merhametten, hoşgörüden bahsetmek mi daha Müslümanca, yoksa muarızın bile olsa kimseye haksızlık yapmamak veya yapılan haksızlığın önüne geçmek mi?   </p>
			<p class="paragraf ParaOverride-7">“Sırplar bize ne yaptıysa aynısını onlara yapalım” diyen Boşnak askere, “Onlar bizim öğretmenimiz değil, yeryüzünün öğretmeni olmak için önce gökyüzünün öğrencisi olmak gerek” diyen “Bilge Kral” Aliya İzzetbegoviç’in tutumu mu daha İslami, yoksa bugünlerde “Misliyle karşılık vermek gerek” diyenlerin tutumu mu?  </p>
			<p class="paragraf ParaOverride-7">“Kürtaj haramdır” diyerek konuyu kestirip atan birinin tutumu mu daha insani ve daha İslami, yoksa “Bu işler yasakla olmaz, esas olan bilinçtir” diyeninki mi?   </p>
			<p class="paragraf ParaOverride-7">Uludere’de öldürülen o insanların acısını duyup sorumluların cezalandırılmasını istemek mi daha İslami, yoksa “O kaçakçılar da az kusurlu değildi” demek mi?  </p>
			<p class="paragraf ParaOverride-7">Mesela Hz. Ömer dediğimizde niçin aklımıza sadece adalet geliyor? Hz. Ebubekir dediğimizde niçin aklımıza sadece cömertlik, dostluk, merhamet geliyor? Niçin Hz. Ali dediğimizde ilk aklımıza gelen ilim ve cesaret oluyor? Niçin Hz. Osman dediğimizde aklımıza ilk müşfiklik, yumuşak huyluluk, efendilik geliyor?  </p>
			<p class="paragraf ParaOverride-7">Niçin bu insanların kıldıkları namazları, yaptıkları camileri, dini söylemleriyle değil de kişiliklerinden kaynaklanan özellikleriyle hatırlar, onlarla gurur duyarız?  </p>
			<p class="paragraf ParaOverride-7">Bütün bunlar orta yerde duruyorken bugünlerde yapıp edilenler, söylenenler neyin göstergesidir? Ortada belirgin bir tezat yok mu?  </p>
			<p class="paragraf ParaOverride-7">Tüm bu sorulara kim cevap verecek Türkiye’de?  </p>
			<p class="paragraf ParaOverride-7">Kim bize ortalıkta olan din ile gerçek İslam arasındaki farkı anlatacak?  </p>
			<p class="paragraf ParaOverride-7">Kim halkın dine verdiği değerin tuhaf tuhaf işlere dayanak yapılmasının önüne geçecek?  </p>
			<p class="paragraf ParaOverride-7">Hangi aydın, hangi âlim, hangi akademisyen, hangi kanaat önderi korkmadan, cesurca gerçeği haykıracak?  </p>
			<p class="paragraf ParaOverride-7">Peki...  </p>
			<p class="paragraf ParaOverride-7">Bu tezat belirgin bir şekilde orta yerde duruyorken olup bitene eleştirel yaklaşmak mı daha Müslümanca bir tutum, yoksa “Olur böyle ufak tefek hatalar, vardır bir bildikleri” deyip suskun kalmak veya yapılanları onaylamak mı? Hangisi? Buyurun siz karar verin.  </p>
			<p class="arabaslik_sol ParaOverride-7" id="_idParaDest-7">İslam barış dini ise Müslümanlar neden kan döküyor?  </p>
			<p class="paragraf ParaOverride-7">Paris’teki Charlie Hebdo saldırısının hemen ardından Twitter’a şöyle yazdım: “Paris’teki olay bir kurmaca olabilir. Fakat hiçbirimiz ‘Müslümanlar böyle bir şey yapmaz’ diyecek durumda değiliz.”  </p>
			<p class="paragraf ParaOverride-7">Böyle yazdım, çünkü kendini İslamcı veyahut dindar olarak tanımlayan örgütlerin, siyasi partilerin, tarikatların, cemaatlerin hatta bireylerin durumu pek parlak değil.  </p>
			<p class="paragraf ParaOverride-7">Yalnızca bu eyleme bakarak bir kanaat beyan ediyor değiliz.  </p>
			<p class="paragraf ParaOverride-7">Her şey, hepimizin gözü önünde cereyan ediyor.  </p>
			<p class="paragraf ParaOverride-7">Kimi “Müslümanların” sözleri, davranışları, işledikleri cinayetler nedeniyle Müslüman ile terör, kabalık, tahammülsüzlük, nobranlık beraber anılır oldu.  </p>
			<p class="paragraf ParaOverride-7">Bu kötü gidişin asıl kaynağı ne?  </p>
			<p class="paragraf ParaOverride-7">Soruyu cevaplamadan önce bir konuya değinmek istiyorum:  </p>
			<p class="paragraf ParaOverride-7">Saldırının ardından kimi İslamcı, dindar, muhafazakâr yazar ve aydınlar şöyle yazdılar: “İslam dünyasında radikalizmin bu derece yükselmesinin ardında Batı’nın yaptığı işgal ve katliamların, Müslümanlara yönelik haksızlıkların etkisi var.”  </p>
			<p class="paragraf ParaOverride-7">Batı’nın işlediği katliamları, yaptığı haksızlıkları yok sayıyor değilim.  </p>
			<p class="paragraf ParaOverride-7">Fakat bunun bir bahane olarak kullanılmasına itirazım var.  </p>
			<p class="paragraf ParaOverride-7">Durum, bahanelerle geçiştirilmeyecek kadar vahim.  </p>
			<p class="paragraf ParaOverride-7">Çünkü dünyada öldürülen her 10 Müslüman’ın yalnızca birini diğer dinlerin mensupları, dokuzunu ise Müslümanlar öldürüyor.  </p>
			<p class="paragraf ParaOverride-7">Eğer mesele Batı’nın yaptıklarına öfkeyse, Ortadoğu niçin ölüm kazanı oldu?  </p>
			<p class="paragraf ParaOverride-7">Müslümanlar arasındaki bunca kavga, savaş, çatışma niye?  </p>
			<p class="paragraf ParaOverride-7">Şimdi geleyim asıl meseleye...  </p>
			<p class="paragraf ParaOverride-7">Müslümanların, ama özellikle kendini İslamcı veyahut dindar olarak tanımlayanların, menfi halinin asıl nedeni, Batı karşısında üzerlerinden bir türlü atamadıkları o yenilmişlik duygusu.  </p>
			<p class="paragraf ParaOverride-10">Aslında bu yalnızca bir duygu değil. Apaçık bir gerçek.  </p>
			<p class="paragraf20">  </p>
			<p class="paragraf ParaOverride-7"><span class="CharOverride-14">1. Bilimde yenildiler.</span>  </p>
			<p class="paragraf ParaOverride-7">İslamcılar en küçük bir bilimsel çaba içinde değiller. Dünyaya bu anlamda ciddi bir katkıları yok.  </p>
			<p class="paragraf ParaOverride-7">Hayatlarındaki bütün kolaylıkların kaynağı, Batılıların icat ettiği yenilikler.  </p>
			<p class="paragraf ParaOverride-10">Ne yeni bir icat peşindeler, ne de insanlığa sundukları bilimsel bir değer var.   </p>
			<p class="paragraf ParaOverride-7"><span class="CharOverride-14">2. Sanatta yenildiler.</span>  </p>
			<p class="paragraf ParaOverride-7">Modern dünyada Müslümanların sanata kattıkları, kitle sanatı olarak yaptıkları elle tutulur bir şey yok.  </p>
			<p class="paragraf ParaOverride-7">Hâlâ 500 yıl önceki camilerle veyahut Selçuklular döneminde kalma mimariyle övünüyorlar.  </p>
			<p class="paragraf ParaOverride-10">Sinema, edebiyat gibi alanlarda, küresel kabul görmüş İslamcı sanatçı tanıyor musunuz?  </p>
			<p class="paragraf ParaOverride-7"><span class="CharOverride-14">3. Ahlaki alanda yenildiler.</span>  </p>
			<p class="paragraf ParaOverride-7">Her dinin, her öğretinin, hatta her beşeri ideolojinin bir ahlaki standardı vardır.  </p>
			<p class="paragraf ParaOverride-7">Kapitalizmin bile bir ahlakı var.  </p>
			<p class="paragraf ParaOverride-7">Fakat ne yazık ki Müslümanlar bir ahlaki standart oluşturamadılar. Meseleye haram-helal, günah-sevap penceresinden bakmak onları ahlaklı insan yapmaya yetmedi.  </p>
			<p class="paragraf ParaOverride-7">Bugün Müslüman ülkelerdeki yolsuzluklar, hak yemeler, bizden olan-olmayan ayrımının neden olduğu adam kayırmalar... Tüm bunlar Müslüman ülkelerin ahlaki standardın düşüklüğünün göstergesi.  </p>
			<p class="paragraf ParaOverride-7">En az yolsuzluk yapılan ülkeler arasında ilk 55’e kadar tek bir Müslüman ülke yok.  </p>
			<p class="paragraf ParaOverride-7">Daha da kötüsü, İslamcılar, yaptıkları gayriahlaki işlere dinden, kitaptan delil getiriyorlar.  </p>
			<p class="paragraf ParaOverride-11"><span class="CharOverride-14">4. Yaşam alanında yenildiler.  </span></p>
			<p class="paragraf ParaOverride-7">İletişim olanakları artmış, dünya bambaşka bir hal almış: her milletten insan aynı ortamda okuyor, tartışıyor, sohbet ediyor, iş yapıyor... Fakat İslamcılar 1400 yıl önceki din yorumuna saplanıp kalmışlar.  </p>
			<p class="paragraf ParaOverride-7">Dindarlıklarıyla çelişmeyen, modern dünyanın şartlarına uyumlu bir yaşam tarzı geliştiremediler.  </p>
			<p class="paragraf ParaOverride-7">Günümüz şartlarını dikkate alarak, dini değerlerle bağlarını sürdürmeyi bir türlü beceremiyorlar.  </p>
			<p class="paragraf ParaOverride-7">Çağını, yaşadığı dünyayı anlamayı, iyi bir Müslüman olmakla çelişen bir durum sanıyorlar.  </p>
			<p class="paragraf ParaOverride-11"><span class="CharOverride-14">5. Kadını anlamadılar.  </span></p>
			<p class="paragraf ParaOverride-7">İslamcılar, dindarlar; uçakla dünyanın öbür ucuna 10 saatte gidiyorlar, ama hâlâ “Kadın tek başına yolculuk yapamaz” yorumunu aşamıyorlar.  </p>
			<p class="paragraf ParaOverride-7">Modern dünyada kadın artık toplumda özgür birey olmuş, buna uygun, sağlıklı ve uygulanabilir bir dini yorum getiremiyorlar.   </p>
			<p class="paragraf ParaOverride-7">Ve işte kadının çalışmasının hatta toplum içerisinde kahkaha atmasının ne kadar günah olduğunu anlatıyorlar.  </p>
			<p class="paragraf ParaOverride-7">Kadının toplumdaki yeri, toplumun uygarlık düzeyini gösterir. İslamcılar bu konuyu açık yüreklilikle tartışmaktan hep kaçındılar.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt9.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Sadece, saydığım bu beş alanda değil, eğitimde, ticarette, sanayide, kültürde ve daha birçok alanda açık bir yenilmişlik, geride kalmışlık var.  </p>
			<p class="paragraf ParaOverride-7">İslamcı, dindar kanaat önderleri, aydınlar, cemaat liderleri, siyasetçiler kendi toplumlarını büyük bir başarısızlığa mahkûm ettiler.  </p>
			<p class="paragraf ParaOverride-7">Çocuklarına iyi bir eğitim veremediler.  </p>
			<p class="paragraf ParaOverride-7">Mutlu ve huzurlu bir yaşam ortamı sunamadılar.  </p>
			<p class="paragraf ParaOverride-7">Dünyayla rekabet edecek bilgi ve kültür geliştiremediler.   </p>
			<p class="paragraf ParaOverride-7">Dini hamaseti, esasa dönük işler yapmaya tercih ettiler.   </p>
			<p class="paragraf ParaOverride-7">Giderek İslam’ı dünyadan, hayattan kopardılar.  </p>
			<p class="paragraf ParaOverride-7">Tekrar ediyorum: İslam’ı dünyadan kopardılar ve bunu itiraf etmeye, görmeye hiç yanaşmıyorlar.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt10.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Bilimde, sanatta, yaşam tarzında, ahlakta rekabet edemedikleri ülkelere; lüksle, şatafatla, gösterişle üstünlük taslamayı ve bu alandaki ezikliklerini gidermeyi bir yol olarak görüyorlar.   </p>
			<p class="paragraf ParaOverride-7">Şöyle söyleyeyim: Müslümanların durumu bir okulda başarılı öğrenciye hakaretler savuran, onu aşağılayarak kendi başarısızlığını gizleyeceğini sanan tembel öğrencinin durumuna benziyor.  </p>
			<p class="paragraf ParaOverride-7">Üstelik bu başarısızlıklarını, hepimize dindarlık diye pazarlıyorlar.  </p>
			<p class="paragraf ParaOverride-7">Din bir anlamda onların kifayetsizliklerinin, beceriksizliklerinin perdesi, örtüsü haline geldi.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt11.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Şimdi yetersizliklerini gizlemek, kendi akılsızlıklarını saklamak için bir düşman yaratıyorlar.  </p>
			<p class="paragraf ParaOverride-7">Rekabet edemedikleri ülkeleri, toplumları, bireyleri “İslam düşmanı” diye göstererek, bu zıtlık üzerinden varlıklarını sürdürme savaşı veriyorlar.  </p>
			<p class="paragraf ParaOverride-7">Bir taraftan medeni toplumları ebedi düşman olarak gösterirken, diğer taraftan da “Esas olan dünya hayatı değil, cennete gitmek” diyerek ölmeyi, öldürmeyi hayatın amacı yapıyorlar.  </p>
			<p class="paragraf ParaOverride-7">Böyle olunca da dünyada bir varlık göstermeye gücü, zekâsı, aklı yetmeyen; modern dünyadan koparılmış topluluklar, cennete gitmek için düşmanla savaşmak gibi bir kestirme yolu seçiyor.  </p>
			<p class="paragraf ParaOverride-7">Cennete gitmenin garantili yolu ise şehit olmak.  </p>
			<p class="paragraf ParaOverride-7">Halbuki şehitlik daima hayattan yanadır.  </p>
			<p class="paragraf ParaOverride-7">Çünkü insan; vatanını, dinini, ailesini, namusunu, haysiyetini korumak yani yaşatmak için savaşır.  </p>
			<p class="paragraf ParaOverride-7">Bunun için savaşırsa, şehit sayılır.  </p>
			<p class="paragraf ParaOverride-7">Üstelik bu sadece İslam’da değil bütün dinlerde hatta beşeri ideolojilerde bile böyledir.  </p>
			<p class="paragraf ParaOverride-7">Fakat İslamcıların elinde şehitlik savunma değil, bir saldırı ve kolay yoldan cennete gitmenin yolu yapıldı.   </p>
			<p class="paragraf ParaOverride-7">Zekât verebilmek için hırsızlık yapmak gibi bir şey bu!  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt12.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Kısacası günümüz İslamcıları, dindarları kendi yetersizliklerinin bedelini İslam’a, Müslümanlara hatta bütün dünyaya ödetiyorlar.  </p>
			<p class="paragraf ParaOverride-7">Peki, ne yapacağız?  </p>
			<p class="paragraf ParaOverride-7">Dinin siyasete, ticarete alet edilmesine müsaade etmemeliyiz.  </p>
			<p class="paragraf ParaOverride-7">Dindarlığı her derde deva bir ilaç olarak görmekten vazgeçmeliyiz. İslamcı kanaat önderlerinin bize modern dünyayla barışık bir din yorumu sunma ihtimali neredeyse imkânsız hale geldi.  </p>
			<p class="paragraf ParaOverride-7">Onu bırakın, herhangi bir barışçı yol bilmiyor bu adamlar.  </p>
			<p class="paragraf ParaOverride-7">Sadece, “İslam barış dinidir, adı zaten barış anlamına gelir” diyorlar.  </p>
			<p class="paragraf ParaOverride-7">Hepimiz biliyoruz ki bu yalnızca kuru bir söz. Çünkü bu sözü söyleyenler, barış yolunda bir adım bile atmıyorlar.  </p>
			<p class="paragraf ParaOverride-7">Bunun için dini, hayatın odağı yapmaktan uzak durmalıyız.  </p>
			<p class="paragraf ParaOverride-7">Dini, tüm insanlığın huzur arayışına cevaplar sunan bir imkân-lar alanı olarak görmeliyiz.  </p>
			<p class="paragraf ParaOverride-7">“Öteki” gördüğümüz insanlarla, toplumlarla ilişkimizde kavgayı, çatışmayı değil beraberliği ve yerine göre de yarışı esas almalıyız.  </p>
			<p class="paragraf ParaOverride-7">Basmakalıp, hamasi sözlerle değil, İslam’ın özünü teşkil eden dürüstlük, ahlak, eşitlik, özgürlük gibi evrensel değerlerle meselelere yaklaşmayı, bu değerleri yaşatmayı öncelik edinmeliyiz.  </p>
			<p class="paragraf ParaOverride-7">Murat Menteş’in, <span class="CharOverride-15">Ruhi Mücerret</span> adlı romanında yazdığı gibi, cennete gitmek istiyorsak, öncelikle yaşadığımız dünyayı cennete dönüştürmek için çalışmalıyız.  </p>
			<p class="paragraf ParaOverride-7">İslamcıların elinde cennet gibi özgür, güzel olmuş bir yer var mı?  </p>
			<p class="arabaslik_sol" id="_idParaDest-8">“Daha dindar” olmak diye bir şey var mı?  </p>
			<p class="paragraf ParaOverride-7">Mısır’da halkın oyuyla gelmiş bir iktidara karşı askeri darbe oldu.   </p>
			<p class="paragraf ParaOverride-7">Yapılan, tek kelimeyle çağdışılıktır.  </p>
			<p class="paragraf ParaOverride-7">Fakat ortaya çıkan tabloyu konuşmazsak sağlıklı yol alamayız.  </p>
			<p class="paragraf ParaOverride-7">Mısır ilk değil. Benzer olaylar daha önce Cezayir’de ve 28 Şubat’ta Türkiye’de, son olarak Tunus’ta yaşanmıştı.  </p>
			<p class="paragraf ParaOverride-7">İslamcı-dindar hareketler tüm ülkelerde girdikleri iktidar sınavlarını maalesef kaybediyorlar.  </p>
			<p class="paragraf ParaOverride-7">Esas sorun nerede? İslamcılar niçin muhalefette dile getirdiği söylemlerini, iddialarını; iktidar olunca gerçekleştirmeye imkân bulmadan duvarlara tosluyor?  </p>
			<p class="paragraf ParaOverride-7">Bu sorunun cevabını herkes merak etmeli diye düşünüyorum.  </p>
			<p class="paragraf ParaOverride-7">Ortada bir terslik var. Yıllarca çalışıp didinip uğraşarak kazanılan iktidarlar ya çöküyor ya da iddialarından vazgeçtiğini beyan ederek ancak yaşam hakkı bulabiliyor.  </p>
			<p class="paragraf ParaOverride-7">İslamcılık denen hareketin, düşüncenin giderek büyük bir açmaza girdiğini düşünüyorum.  </p>
			<p class="paragraf ParaOverride-7">Neden mi? Anlatayım:  </p>
			<p class="paragraf ParaOverride-7"><span class="CharOverride-16" xml:lang="tr-TR">1.</span> İslamcılık, Müslüman toplumlarda kendisini “daha fazla” dindar gören farklı toplulukların oluşmasına neden oldu. Sadece toplumla değil, kendi aralarında da benzer bir ayrışmayı körükledi.  </p>
			<p class="paragraf ParaOverride-7">Neden olduğu bu ayrışma, iktidara gelince toplumsal bütünlük oluşturmanın önünde ciddi bir engel olarak duruyor.  </p>
			<p class="paragraf ParaOverride-7"><span class="CharOverride-16" xml:lang="tr-TR">2. </span>İslamcı düşünce muhalefetteyken uygulanabilir olup olmadığına bakmadan ütopik, gerçeklerden kopuk politikalardan besleniyor.  </p>
			<p class="paragraf ParaOverride-7">İktidara gelip de politikalarının uygulanabilir olmadığını görünce, bu sefer oportünist bir tutumla dürüstlükten, netlikten uzak yöntemlere başvuruyor. Amaç için esası gözden çıkarıyor. Niyet başka, tutum başka olunca da toplumsal desteği kaybediyor.  </p>
			<p class="paragraf ParaOverride-7"><span class="CharOverride-16" xml:lang="tr-TR">3.</span> İslamcılık kendisine “muarız” olarak gördüğü “faiz lobisi” veyahut “dünya sistemi”nin varlığını, gücünü biliyor ama onunla nasıl baş edeceği konusunda küçük bir hazırlık dahi yapmadan iktidara talip oluyor.  </p>
			<p class="paragraf ParaOverride-7"><span class="CharOverride-16" xml:lang="tr-TR">4.</span> İslamcılıkla beraber dürüstlük, nezaket, saygı, bilgelik yerini şekli ibadetlere bırakınca başkasına saygı dini temele dayandırılıyor.  </p>
			<p class="paragraf ParaOverride-7">Dolayısıyla toplumsal destek mahalleyle sınırlı kalıyor.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt13.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Din toplumların huzura, dürüstlüğe, nezakete, özgürlüğe, saygıya ve bilgeliğe ulaşması için bir araç olarak gelmişken İslamcılık bu “araç”ı siyasi söylemle bir “amaç”a dönüştürdü.  </p>
			<p class="paragraf ParaOverride-7">Amaca ulaşalım derken, yanlış işler yapmayı mubah saydı. Adam kayırma gibi tutumlar, İslamcıları toplumun bir kısmının gözünde değersizleştirdi.  </p>
			<p class="paragraf ParaOverride-7">İslamcılar muhalefetteyken kapısına gidip gönlünü aldığı, hiçbir ayrım gözetmeden hizmet sunduğu insanlara, iktidardayken yaşam tarzlarından dolayı “öteki” muamelesi çekiyorlar.  </p>
			<p class="paragraf ParaOverride-7">Yönetmeye talip olduğu ülkenin bir mahalle değil, farklı inanç, ideoloji ve mezheplerden oluşan bir halk olduğu gerçeğini kabul edemiyor.  </p>
			<p class="paragraf ParaOverride-7">Çünkü kendini diğerlerinden “daha dindar” görüyor, bunu bir üstünlük sanıyor.  </p>
			<p class="paragraf ParaOverride-7">Hem çok dindar-az dindar diye toplumu ayrıştırıyor, hem de ayrıştırıp ötekileştirdiği insanların “muarızların tuzağına düşmesinden” şikâyet ediyor.  </p>
			<p class="paragraf ParaOverride-7">Beri tarafta, onlarca yıldır iki tane itibarlı TV ve iki tane gazete kuramamış olmak normal mi?  </p>
			<p class="paragraf ParaOverride-7">Peki, ne yapmalıyız?  </p>
			<p class="paragraf ParaOverride-7">İslamcılık denen “ötekileştirici” söylemden vazgeçmeli. Amacın dinci gösterişçilik değil dürüstlük ve bireysel ahlak olduğunu kavramalı. “Öteki” dediğimiz insana, yediğine, içtiğine, giyimine bakmadan hangi inançtan olursa olsun saygı göstermeliyiz.  </p>
			<p class="paragraf ParaOverride-7">Din üzerinden oluşturduğumuz ütopik söylemlerden vazgeçmeliyiz. Daha dindar, az dindar gibi tanımlamaların bizim değil, Allah’ın işi olduğunu kabul etmeliyiz.  </p>
			<p class="paragraf ParaOverride-7">Birlik ve bütünlük için toplumu Bilge Kral Aliya İzzetbegoviç gibi dürüstlük ve özgürlük paydasında birleştirecek bir tutuma ve söyleme geçmeliyiz.  </p>
			<p class="paragraf ParaOverride-7">Milletin bir kısmının İslamcı iktidarlara değil de “öteki”ne daha çok inanıyor olmasındaki esas kusuru kendimizde aramalıyız.  </p>
			<p class="paragraf ParaOverride-7">“Dünya sistemi”yle mücadelenin yönteminin bilinçsiz ve öfkeye dayalı devrimlerden değil, toplumsal ve insan kaynağına dayalı evrimlerden geçtiğini artık kabul etmeliyiz.  </p>
			<p class="paragraf ParaOverride-7">Her şeyden önemlisi de yanlışlarının, yetersizliklerinin, eksikliklerinin bedelini ülkenin ve toplumun ödemesini beklemekten vazgeçmeliyiz.   </p>
			<p class="paragraf ParaOverride-7">Esas meselenin iktidara gelmek değil, iktidarda işlevsel ve huzur içinde kalmak olduğunu anlamalıyız.  </p>
			<p class="arabaslik_sol ParaOverride-7" id="_idParaDest-9">Tayyipçi misin, Erdoğanist mi?  </p>
			<p class="paragraf ParaOverride-7">Eskiden bir Tayyip vardı.  </p>
			<p class="paragraf ParaOverride-7">Delikanlı, çalışkan, enerjik, mütevazı, “yenilikçi”... bir siyasetçiydi.  </p>
			<p class="paragraf ParaOverride-7">Halk ona önadıyla hitap ediyor, “Tayyip” diyordu.  </p>
			<p class="paragraf ParaOverride-7">Bu Türk siyasetinde bir ilkti.  </p>
			<p class="paragraf ParaOverride-7">Farklı kesimlerin, özellikle de liberallerin desteğini alıyordu.  </p>
			<p class="paragraf ParaOverride-7">Büyük bir sınav vermişti. Demokratik yollarla iktidara gelmiş, “meşruiyet sorunu”nu aşmış ve muktedir de olmuştu.  </p>
			<p class="paragraf ParaOverride-7">O artık “tüm Türkiye’nin hizmetkârı”ydı.  </p>
			<p class="paragraf ParaOverride-7">Tayyip’in bazı uygulamalarını eleştirenler bile, ülkeye kattığı değerleri, getirdiği yenilikleri kabul ediyordu.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt14.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Artık Tayyip yok; Erdoğan ve Erdoğanistler var.   </p>
			<p class="paragraf ParaOverride-7">Erdoğanistler, ekmeğini Erdoğan’dan çıkarıyorlar. Makamları, köşeleri, kazançları, sosyal çevreleri, gördükleri itibar... hepsini Erdoğan’a borçlular.  </p>
			<p class="paragraf ParaOverride-7">Tayyip’in Erdoğanlaştığının farkındalar. Kötü gidişatı görüyorlar.  </p>
			<p class="paragraf ParaOverride-7">Ses kayıtlarındaki yolsuzlukların gerçek olduğunu biliyorlar.  </p>
			<p class="paragraf ParaOverride-7">Tayyip’teki bu dramatik değişimin farkındalar. Fakat hiç itiraz etmiyorlar.   </p>
			<p class="paragraf ParaOverride-7">Üstelik bu vaziyetin anlaşılmaması için canla başla çalışıyorlar.  </p>
			<p class="paragraf ParaOverride-7">Yazılar yazıyorlar, demeçler veriyorlar, TV’lere çıkıyorlar...  </p>
			<p class="paragraf ParaOverride-7">Tayyip’in değişmediğine, bozulmadığına Tayyipçileri ikna etmek için komplo teorilerine bile başvuruyorlar.  </p>
			<p class="paragraf ParaOverride-7">Gazeteciler, aydınlar, bakanlar, milletvekilleri, bürokratlar, işadamları, belediye başkanları, il ve ilçe başkanları... Hepsi Erdoğanist kategorisine giriyor.  </p>
			<p class="paragraf ParaOverride-7">Türkiye’nin yaşadığı tüm çalkantılardan işte bu Erdoğanistler sorumludur.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt15.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Bir de, Tayyip’in artık Erdoğan olduğundan habersiz Tayyipçiler var.  </p>
			<p class="paragraf ParaOverride-7">Onlar bu ülkenin namuslu, dürüst, mert ve ne yazık ki yoksul, mahrum, mazlum insanları.  </p>
			<p class="paragraf ParaOverride-7">Günde 8 ila 12 saat arası çalışıyorlar.  </p>
			<p class="paragraf ParaOverride-7">Çalışma koşullarından, yaşadıkları kentin mimarisinden, çocuklarının okulundan, kredi kartı borçlarından... Hiçbir şeyden şikâyet etmiyorlar.  </p>
			<p class="paragraf ParaOverride-7">İnternet kullanmıyorlar. Liderlerin, yazarların, “onca okumuş kocaman adamların” yalan söyleyeceğine asla ihtimal vermiyorlar.  </p>
			<p class="paragraf ParaOverride-7">Birilerinin Türkiye’ye zarar vermek istediğine ve Tayyip’e düşmanlık ettiğine inanıyorlar.  </p>
			<p class="paragraf ParaOverride-7">Bu nedenle, ağızdan ağıza dolaşan iddialara kulak asmıyorlar.  </p>
			<p class="paragraf ParaOverride-7">Hatta belirginleşen yolsuzluk iddialarına, “Etrafındakileri bilemeyiz ama Tayyip asla yapmaz” diyerek mesafeli duruyorlar.  </p>
			<p class="paragraf ParaOverride-7">Yolsuzluğu, adaletsizliği, gaddarlığı, içten pazarlıklılığı Tay-yip’e konduramıyorlar.  </p>
			<p class="paragraf ParaOverride-7">Onlar için önemli olan Tayyip’in dindarlığı, dürüstlüğü, delikanlılığı ve “hizmet aşkı”... Bu niteliklerin Tayyip’te var olduğundan eminler.  </p>
			<p class="paragraf ParaOverride-7">Çünkü onu kendileri gibi biliyor, öyle tanıyorlar.  </p>
			<p class="paragraf ParaOverride-7">Erdoğanistlerin aksine Tayyipçilerin, iktidardan hiçbir kişisel çıkar beklentileri yok.  </p>
			<p class="paragraf ParaOverride-7">Erdoğan’ı bir dünya lideri, “büyük usta”, “bu toprağın çocuğu” olarak görüyorlar.  </p>
			<p class="paragraf ParaOverride-7">Dünün Tayyip’i ile bugünün Erdoğan’ı arasındaki muazzam farkı algılamıyorlar.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt16.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Kendisi gecekonduda oturan, “Bir lokma bir hırka” diyen, “kimsesizlerin kimsesi” olan, belediyedeki makamına “Rüşvet alan da veren de melundur” tabelası asan, barış ve dostluğu yaymak amacıyla meyhaneleri bile dolaşan, ülkesi için gece gündüz çalışan, Türkiye’yi Avrupa standartlarıyla buluşturan bir Tayyip vardı.  </p>
			<p class="paragraf ParaOverride-7">Şimdi ise lüks villada oturan, kendisine tatil için yapılan villanın klozet çeşidiyle ilgilenen, telefonda oğluna, “O işadamı nasıl olsa kucağımıza düşecek” diyen, 13 yaşındaki çocuğunu kaybetmiş bir anneyi meydanda yuhalatan, devletin öldürdüğü çocukların ailesine başsağlığı dilemekten imtina eden, bir kadeh içki içenlere “ayyaş” diyen bir Erdoğan var.  </p>
			<p class="paragraf ParaOverride-7">Fakat Erdoğan, Erdoğanistlerin de desteğiyle, yaşadığı bu değişimi Tayyipçilerden gizlemeyi başarıyor.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt17.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Muhalifler, Erdoğanistlerin yaptıklarına, söylediklerine bakarak tutum belirliyor.  </p>
			<p class="paragraf ParaOverride-7">Dolayısıyla, Yılmaz Özdil gibi yazarlar Tayyipçilere “müstahak” deme hatasına düşüyorlar.  </p>
			<p class="paragraf ParaOverride-7">CHP, bütün politikalarını Erdoğan ve Erdoğanistlerin söz ve davranışlarına göre belirliyor.  </p>
			<p class="paragraf ParaOverride-7">Muhalif medya; Erdoğan ve Erdoğanistlerde gördüğü yanlışları, hataları, defoları bütün Tayyipçilere mal ediyor.  </p>
			<p class="paragraf ParaOverride-7">Dürüstlüğe, açık sözlülüğe, ülkeye yapılan hizmete değer veren Tayyipçiler ile süzme çıkarcı Erdoğanistler arasındaki derin farkı göremiyorlar.  </p>
			<p class="paragraf ParaOverride-7">Bundan dolayı da Tayyipçilerin gönlünü kazanamıyorlar.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt18.jpeg"/></span>    </p>
			<p class="paragraf ParaOverride-7">Halbuki Tayyipçiler ile Erdoğanistler her bakımdan, tamamıyla farklı insanlar.  </p>
			<p class="paragraf ParaOverride-7">Tayyipçiler ile Erdoğanistler aynı mahallede oturmuyor.  </p>
			<p class="paragraf ParaOverride-7">Sevinçleri de kederleri de, iktidardan beklentileri de bir değil.  </p>
			<p class="paragraf ParaOverride-7">Ayrı dünyalarda, ayrı galaksilerde yaşıyorlar.  </p>
			<p class="paragraf ParaOverride-7">Tayyipçiler, Erdoğanistleri ya hiç tanımıyor ya da “bizden” sanıyorlar.  </p>
			<p class="paragraf ParaOverride-7">Erdoğanistler ise Tayyipçileri çok kolay kandırabildikleri için mutlular.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt19.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Erdoğan, etrafına topladığı Erdoğanistlerin de desteğiyle, yaşadığı büyük değişimi gizlemeyi başarıyor.  </p>
			<p class="paragraf ParaOverride-7">Tayyipçileri, kendisinin hâlâ “Tayyip” olduğuna inandırabiliyor.  </p>
			<p class="paragraf ParaOverride-7">Her gün TV’lerde, gazetelerde, meclis kürsüsünde, teşkilatlarda binlerce Erdoğanist, Tayyipçilere Erdoğan’ın hâlâ Tayyip olduğunu anlatıyor.  </p>
			<p class="paragraf ParaOverride-7">Tayyip görünümlü Erdoğan saltanatının bir üyesi oldular. Erdoğanist oldular.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt20.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Peki Tayyipçilerin, Tayyip’teki bu değişimi görememesinin kusuru kimde?  </p>
			<p class="paragraf ParaOverride-7">Muhaliflerin, Tayyipçileri Tayyip’in değiştiğine ikna edebilecek güvenilirlikleri yok.  </p>
			<p class="paragraf ParaOverride-7">Erdoğan’ı Tayyipçilere anlatmak istiyorsanız, halka Tayyip’ten daha yakın olmayı başarmak zorundasınız.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt21.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Türkiye, Erdoğanistlerin kişisel çıkar sevdası yüzünden... Hırsları, fırsatçılıkları, doymak bilmeyen iştahları yüzünden günden güne irtifa kaybediyor.  </p>
			<p class="paragraf ParaOverride-7">Erdoğanistler, Erdoğan’ın mağlubiyetini, Tayyip’in zaferi gibi gösteriyor.  </p>
			<p class="paragraf ParaOverride-7">Türkiye’de en büyük yalanı Erdoğanistler, Tayyipçilere söylüyor.  </p>
			<p class="paragraf ParaOverride-7">Tayyipçilerin kaybedeceği fazla bir şey yok aslında.  </p>
			<p class="paragraf ParaOverride-7">Erdoğanistler, eğer Erdoğan giderse bir hiç mesabesine düşeceklerini biliyorlar.  </p>
			<p class="paragraf ParaOverride-7">Bu nedenle çok korkuyorlar.  </p>
			<p class="paragraf ParaOverride-7">Türkiye’yi; sizin, benim, hepimizin hayatını işte Tayyipçileri kandıran Erdoğanistlerin bu korkusu mahvediyor.  </p>
			<p class="arabaslik_sol ParaOverride-7" id="_idParaDest-10">Ne olacak benim bu Tayyip düşmanlığım?  </p>
			<p class="paragraf ParaOverride-7">Tayyip Erdoğan’ı, AK Parti’yi eleştirdiğimde şöyle tepkiler alıyorum: “Gözünü Tayyip Erdoğan nefreti bürümüş. Öfken, gerçekleri görmeni engelliyor. Düşmanlığından dolayı, baktığın her şeyde kusur görüyorsun.”  </p>
			<p class="paragraf ParaOverride-7">Peki gerçekten Tayyip Erdoğan’a öfkem var mı?   </p>
			<p class="paragraf ParaOverride-7">Allah’ın bildiğini sizden saklayacak değilim. Evet, var.  </p>
			<p class="paragraf ParaOverride-7">Peki nefret ediyor muyum? Hayır. Zaman zaman kabaran öfkemin nefrete dönüşmemesine özen gösteriyorum.  </p>
			<p class="paragraf ParaOverride-7">Peki neden bu kadar öfkeliyim? Ne istedim de vermediler? Hangi TV’nin, gazetenin başına geçmeyi veyahut hangi gazetelerinde köşe talep ettim de kabul etmediler?  </p>
			<p class="paragraf ParaOverride-7">13 yıllık Erdoğan iktidarı döneminde, ihale alamadım da ondan mı kızıyorum?  </p>
			<p class="paragraf ParaOverride-7">TRT’ye film ya da belgesel önerisi götürdüm, geri mi çevirdiler?  </p>
			<p class="paragraf ParaOverride-7">Ne istedim? Bırakın istemeyi, talip olduğumu ima ettiğim herhangi bir şey var mı?  </p>
			<p class="paragraf ParaOverride-7">Tek bir Allah’ın kulu, benim AK Parti iktidarından kişisel herhangi bir talepte bulunduğumu söyleyebilir mi?  </p>
			<p class="paragraf ParaOverride-7">Bugüne kadar çalıştığı tüm işlerden, bulunduğu tüm makamlardan kendi isteğiyle istifa etmiş biri, Tayyip Erdoğan’dan ne bekler?  </p>
			<p class="paragraf ParaOverride-7">O halde nedir bu Tayyip Erdoğan’a olan öfkemin nedeni?  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt22.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Tayyip Erdoğan benim gençliğimi, hayallerimi, geleceğimi, ideallerimi, inancımı, bugüne kadar gözüm gibi koruduğum tüm maneviyatımı elimden aldı.  </p>
			<p class="paragraf ParaOverride-7">Dinin topluma değer katacağına olan inancıma büyük darbe indirdi.  </p>
			<p class="paragraf ParaOverride-7">Ortaokuldan beri İslamcı camianın içindeyim.  </p>
			<p class="paragraf ParaOverride-7">O yaştan itibaren bu ülkeye güzel ahlak, dürüstlük, dostluk, kardeşlik, özgürlük gelsin diye çalıştım çabaladım.  </p>
			<p class="paragraf ParaOverride-7">Tayyip Erdoğan’ın temsil ettiği dindar siyaset Türkiye’de iktidar olsun, ülkeye huzur getirsin diye gecemi gündüzüme kattım.  </p>
			<p class="paragraf ParaOverride-7">Aşklarımı, ailemi, çocuklarımı, tüm hayatımı İslamcılık davası uğruna ihmal ettim.  </p>
			<p class="paragraf ParaOverride-7">Tek bir amacımız vardı: Müslümanlıktan aldığımız o güzel ahlakı tüm ülkeye yaymak. Özgürlüğü, kardeşliği, iç barışı, yoksullara merhameti ve yardımı, insanlara saygıyı bu ülkenin kalıcı değerleri kılmak.  </p>
			<p class="paragraf ParaOverride-7">Bu idealler uğruna siyaset yapıyorduk.  </p>
			<p class="paragraf ParaOverride-7">Bunun için gazeteler çıkardık. TV’leri bunun için, bin bir sıkıntıyla kurduk.  </p>
			<p class="paragraf ParaOverride-7">Vakıfları, dernekleri, okulları hep bunun için açtık.  </p>
			<p class="paragraf ParaOverride-7">Bu düşünce, bu görüş iktidar olsun diye üç yıl boyunca sabaha kadar sokaklarda gazete dağıttım.  </p>
			<p class="paragraf ParaOverride-7">Elime azıcık para geçtiğinde hemen ya dergi çıkardım ya gazete.  </p>
			<p class="paragraf ParaOverride-7">Benim gibi yüzbinlerin çabası sonunda AK Parti iktidar oldu.  </p>
			<p class="paragraf ParaOverride-7">İşte tüm bu birikimi Erdoğan iki yılda mahvetti. Kendi kişisel hesapları için gözümüzün yaşına bakmadan bütün emeğimizi, birikimimizi harcadı.  </p>
			<p class="paragraf ParaOverride-7">Dindarları, dindarlığı toplumun nazarında değersizleştirdi. Değersizleştirmekle kalmadı üstelik, nefret objesi yaptı.  </p>
			<p class="paragraf ParaOverride-7">“Asla hırsızlık yapmaz” diye bakılan dindarlara hırsız, yolsuz damgası vurulmasına neden oldu.  </p>
			<p class="paragraf ParaOverride-7">Çatışmacılığı, ötekileştirmeyi, hakareti, saygısızlığı dindarların alametifarikası yaptı.  </p>
			<p class="paragraf ParaOverride-7">Merhametli, müşfik, yardımsever olarak bilinen dindarları iktidar hevesiyle gaddarlaştırdı.  </p>
			<p class="paragraf ParaOverride-7">Adam kayırma, kendinden olmayanın hakkını yeme, onun döneminde zirveye çıktı.   </p>
			<p class="paragraf ParaOverride-7">Alnında secde izi bulunan adama duyulan o itimadı yok etti.  </p>
			<p class="paragraf ParaOverride-7">“Dindar adam yalan söylemez, dindar adam çalmaz, dindar adam adaletsizlik yapmaz” algısını yaptıklarıyla yerle bir etti.  </p>
			<p class="paragraf ParaOverride-7">Barış dini olan İslam’ın çıkar için kullanıldığında nasıl yakıcı bir silaha dönüşebileceğini gösterdi.  </p>
			<p class="paragraf ParaOverride-7">Sadece bunlar mı?  </p>
			<p class="paragraf ParaOverride-7">İstanbul’un silueti onun zamanında bozuldu.  </p>
			<p class="paragraf ParaOverride-7">Şehirlerimiz onun iktidarı döneminde daha da yaşanmaz hale geldi.  </p>
			<p class="paragraf ParaOverride-7">Mezhep savaşı Ortadoğu’yu kasıp kavururken, siyasi çıkar için Alevi-Sünni ayrımcılığı yapmaktan imtina etmedi.   </p>
			<p class="paragraf ParaOverride-7">“Reyhanlı’da 53 Sünni vatandaşımızı kaybettik” dedi!  </p>
			<p class="paragraf ParaOverride-7">Medya onun döneminde pespayeleşti. Gazetecilik iflas etti.  </p>
			<p class="paragraf ParaOverride-7">Sektördeki en kişiliksiz, en ahlak yoksunu, haysiyet fukarası kimseleri en önemli makamlara taşıdı.  </p>
			<p class="paragraf ParaOverride-7">Maaşını verdiği bu tetikçilerin, “kardeşim” dediği yol arkadaşlarına saldırmasına göz yumdu.  </p>
			<p class="paragraf ParaOverride-7">Onunla birlikte hareket eden hiçbir dava arkadaşına değer vermedi. Hepsini aşağıladı. Yok saydı. İtibarsızlaştırdı.  </p>
			<p class="paragraf ParaOverride-7">50 yıllık emeğin sonunda yetişen İslamcı aydın, yazar, kanaat önderlerinin hepsini iktidar imkânlarıyla sindirdi, değersizleştirdi.   </p>
			<p class="paragraf ParaOverride-7">Kimine makam verdi, kimine ihale.  </p>
			<p class="paragraf ParaOverride-7">“Gözünün üstünde kaşın var” diyen yazarları, aydınları, gazetecileri yokluğa mahkûm etti. Dışladı. Ekmeğiyle oynadı. “Bu insan, yıllardır ben iktidar olayım diye çabaladı” demeden, bir eleştiri yazısı üzerine kendi dava arkadaşlarının işine son verilmesini emretti.  </p>
			<p class="paragraf ParaOverride-7">Sonunda hepsini koşulsuz itaate mecbur bıraktı, muma çevirdi.   </p>
			<p class="paragraf ParaOverride-7">Başkan olma sevdasına özgür, demokrat, barışçı bir anayasa yapma imkânını tepti.  </p>
			<p class="paragraf ParaOverride-7">Suriye’de daha ilk günden itibaren silahlı çatışmanın tarafı oldu.  </p>
			<p class="paragraf ParaOverride-7">Savaşı körükledi. Bir ülkeyi harap eden, yüzbinlerin ölümüne sebep olan bir ateşe odun taşımaktan çekinmedi.  </p>
			<p class="paragraf ParaOverride-7">Gezi sürecinde “Kabataş” ve “camide içki” gibi uydurma senaryolarla iç barışımıza büyük bir darbe indirdi.  </p>
			<p class="paragraf ParaOverride-7">13 yaşındaki evladını kaybetmiş bir anneyi miting meydanında yuhalattı.  </p>
			<p class="paragraf ParaOverride-7">Sorumlu olduğu bir felakette ölen insanların acısına bakmadan vatandaş yumrukladı. Acılı bir insana tekme atan danışmanını korudu, onunla birlikte namaza gitti.  </p>
			<p class="paragraf ParaOverride-7">Tüm bunlarla hepimizi dünya âleme rezil etti.  </p>
			<p class="paragraf ParaOverride-7">Benim emeğimle iktidar olan birinin yaptıklarından dolayı, yabancılara “Ben Türk’üm” demeye utanıyorum.  </p>
			<p class="paragraf ParaOverride-7">Bundan daha acı ne olabilir?  </p>
			<p class="paragraf ParaOverride-7">Bu listeyi o kadar uzatabilirim ki sayfalar yetmez.  </p>
			<p class="paragraf ParaOverride-7">Peki bana “Tayyip Erdoğan öfken gözünü karartmış” diyen arkadaşlar, siz niçin öfkelenmiyorsunuz?  </p>
			<p class="paragraf ParaOverride-7">Tüm bu olanlara rağmen öfkenizi nasıl yendiniz?  </p>
			<p class="paragraf ParaOverride-7">Yıllarca yaptığınız çalışmaların heba edilmesi niçin zorunuza gitmiyor?  </p>
			<p class="paragraf ParaOverride-7">Daha fazla oy almak için ülkemizin yaşanmaz hale getirilmesi sizi nasıl kızdırmıyor?  </p>
			<p class="paragraf ParaOverride-7">Erdoğan’ın dine ve dindarlara verdiği zarar sizi niçin etkilemiyor?  </p>
			<p class="paragraf ParaOverride-7">Bugüne kadar canla başla savunduğunuz ideolojiyi, umut olmaktan çıkardı. Buna rağmen hâlâ ona sevgiyle nasıl yaklaşıyorsunuz?  </p>
			<p class="paragraf ParaOverride-7">Bütün iddianızı, sözlerinizi, çabalarınızı boşa çıkardı. Savunduğunuz değerleri ucuzlattı.  </p>
			<p class="paragraf ParaOverride-7">Buna rağmen niçin öfke duymuyorsunuz?  </p>
			<p class="paragraf ParaOverride-7">Nedir bunun sırrı?  </p>
			<p class="paragraf ParaOverride-7">Söyleyin, biz de bilelim.  </p>
			<p class="arabaslik_sol ParaOverride-7" id="_idParaDest-11">Silah seven, kan isteyen âlimler  </p>
			<p class="paragraf ParaOverride-7">Suriyeli düşünür, ilim adamı Cevdet Said bir TV kanalında yaptığı konuşmada, “Suriye’de rejimin mi yoksa muhaliflerin mi tarafını tutuyorsunuz?” sorusuna silahla hak aramanın yanlış olduğunu belirtip, “Kur’an’ın tarafını tutuyorum. Ben en baştan beri rejimin muhalifiyim, bunu herkes biliyor. İslam âleminin en büyük sorunu sömürüye elverişliliktir. İslam âlemi maalesef aklını yitirdi” demiş.  </p>
			<p class="paragraf ParaOverride-7">Cevdet Said’in bu konuşmasına Hayrettin Karaman Hoca’nın yaptığı yorumu, verdiği cevabı görünce içim karardı ve üzüldüm.  </p>
			<p class="paragraf ParaOverride-7">Hayrettin Karaman Hoca’ya göre, Suriye’de sorun silahla çözülmez, “Yapmayın etmeyin, birbirinizi öldürmeyin” diyenler, zalimin ekmeğine yağ sürüyormuş.  </p>
			<p class="paragraf ParaOverride-7">Oldu mu şimdi hocam? Yakıştı mı size? Ne oldu size böyle?  </p>
			<p class="paragraf ParaOverride-7">İktidarın tamamen siyasi hesaplarla aldığı tutumlarını meşrulaştırmak için her gün bir ayet mi bulup çıkaracaksınız? Agresif siyasete dinsel onay vermeye daha ne kadar devam edeceksiniz?  </p>
			<p class="paragraf ParaOverride-7">28 Şubat döneminde binlerce kız çocuğunun hayatı söndü, binlerce insan işinden oldu, binlerce aile dramı yaşandı; niçin tek bir sert söz söylemediniz? Niçin bu insanlara haklarını aramaları için önayak olmadınız? Niçin size “Hocam bir şeyler yapın” diyenlere sabrı, oyuna gelmemeyi öğütlüyordunuz? Eğer silah çözümse o zaman niçin sesinizi çıkarmıyordunuz?  </p>
			<p class="paragraf ParaOverride-7">Siz kendi hayatınızda hangi meseleyi silahla çözdünüz ki şimdi Suriye’de onbinlerce insanın ölümünü meşru göstermek için Kur’an’dan savaş ayetlerini bulup öne sürüyorsunuz?  </p>
			<p class="paragraf ParaOverride-7">Savaş, kan, ölüm bir âlimin önereceği şeyler midir Allah aşkına?  </p>
			<p class="paragraf ParaOverride-7">Dinler huzur, kardeşlik, dostluk tesis etmek için var değil mi? Peki, nasıl oluyor da bu din sizin elinizde çatışmanın, savaşın, kavganın bir aracı halini geliyor?  </p>
			<p class="paragraf ParaOverride-7">Mekke’nin kansız, kavgasız, savaşsız fethedilmesinin sizin için hiç mi anlamı yok?  </p>
			<p class="paragraf ParaOverride-7">Müslümanların savaşmamak için hicret etmesinin hiç mi anlamı yok?  </p>
			<p class="paragraf ParaOverride-7">Nasıl oluyor da merhameti, bağışlamayı, yaşatmayı, dostluğu, kardeşliği öğütleyen bir dinden ve onun peygamberinden bu kadar ölüm taraftarlığı çıkarıyorsunuz?  </p>
			<p class="paragraf ParaOverride-7">Nasıl oluyor da adı “barış” olan bir dinden bir savaş ideolojisi üretiyorsunuz?  </p>
			<p class="paragraf ParaOverride-7">Nasıl oluyor da Müslümanların birbirlerini öldürmelerine ayetleri dayanak yapıyorsunuz?  </p>
			<p class="paragraf ParaOverride-7">Yıllarca “Hayat iman ve cihattır” diyerek yüzbinlerce insanın hayatını mahvettiniz, yetmedi mi?  </p>
			<p class="paragraf ParaOverride-7">Hâlâ kalkmış Kur’an’ın öldürmeyi, yakmayı, yıkmayı öğütlediğini söylüyorsunuz?  </p>
			<p class="paragraf ParaOverride-7">Yıllardır sizin ağzınıza bakıyoruz. Oturmayı, kalkmayı, temizliği, misafirliği, dekorasyonu, sanatı, eğitimi, cinselliği, uzayı, denizi, her şeyi size soruyor, danışıyoruz.  </p>
			<p class="paragraf ParaOverride-7">Üzerimizde hakkınız da var. Sizinle doğrudan, dolaylı derin bir hukukumuz da var.   </p>
			<p class="paragraf ParaOverride-7">Fakat geldiğiniz nokta burası mıdır hocam? Öldürmeyi, ölmeyi mi öneriyorsunuz?  </p>
			<p class="paragraf ParaOverride-7">“Silahla olmaz, Müslümanlar birbirlerini öldürmemeli; konuşarak, ikna ederek meseleleri çözmemiz gerek” diyen birini hedef alıyorsunuz. Üstelik bunu söyleyenleri “zalimin ekmeğine yağ sürmekle” suçluyorsunuz. Bu size yakışıyor mu? Nedir sizi bu kadar fanatik bir taraftar haline getiren şey?  </p>
			<p class="paragraf ParaOverride-7">“Yakın, yıkın, öldürün, hatta Esad’a destek veren sivilleri bile öldürün” diyen El Kardavi adlı akıl fukarasını eleştireceğinize, “Bu işler silahla olmaz, Müslümanlar birbirlerini öldürmesin, daha derin çözümler gerekli” diyen Cevdet Said’e hücum ediyorsunuz.   </p>
			<p class="paragraf ParaOverride-7">Bu nasıl bir akıl tutulmasıdır?  </p>
			<p class="paragraf ParaOverride-7">Bu nasıl bir iktidar sarhoşluğudur? Anlaşılır gibi değil.  </p>
			<p class="paragraf ParaOverride-7">İktidarla kurduğunuz siyasi bağı korumak için Allah’ın dinini daha ne kadar malzeme yapacaksınız?  </p>
			<p class="paragraf ParaOverride-7">Türkiye’de Kürtlerin “silahla hak aramaları” önünüze geldiğinde “çatı hikâyesini” anlatıp “bunun haram olduğunu” açıklayan ayetler okuyorsunuz.  </p>
			<p class="paragraf ParaOverride-7">Konu Suriye için “silahla hak arama” olunca bu sefer de bunun meşru olduğuna dair yorum fırsatı veren ayetler bulup çıkarıyorsunuz.  </p>
			<p class="paragraf ParaOverride-7">Bütün bunlar nasıl oluyor Allah aşkına?  </p>
			<p class="paragraf ParaOverride-7">Siz, Müslümanların mı kanaat önderisiniz, yoksa AK Partililerin mi? Niçin yazdıklarınız, söyledikleriniz, ürettikleriniz hep AK Parti’nin yaptıklarını meşrulaştırmaya matuf? Niçin?  </p>
			<p class="paragraf ParaOverride-7">Diyelim ki Suriye’de “dünya sistemi”nin oyunlarını görecek durumda değilsiniz. Diyelim ki ABD ve İsrail’in oradaki hesaplarının farkında değilsiniz.  </p>
			<p class="paragraf ParaOverride-7">Bir iki gösteriden sonra silaha sarılan, sözüm ona muhalif takımının vahşetlerini de mi görmüyorsunuz?  </p>
			<p class="paragraf ParaOverride-7">Olayın bütününü göremiyorsanız, niçin kendinizi bu konularda fikir beyan etme mecburiyetinde hissediyorsunuz?  </p>
			<p class="paragraf ParaOverride-7">Suriye harap edildi, onbinlerce insan öldürüldü, binlerce çocuk yetim kaldı, toplumun arasına bir kan davası sokuldu. Ne için bütün bunlar? Suriye’de “İslami bir yönetim” gelecek diye daha kaç garibanın ölmesini bekliyorsunuz? Kaldı ki gelecek “İslami yönetim”in “dünya sistemi”nin oyuncağı olmaktan başka bir işe yaramayacağını da mı göremiyorsunuz? Bütün bunları görmeniz için ne yapmamız gerek?  </p>
			<p class="paragraf ParaOverride-7">Ayıptır, yazıktır, günahtır.  </p>
			<p class="paragraf ParaOverride-7">Suriye’de insanların birbirlerini öldürmelerine fetva vereceğinize, Türkiye’de dinin niçin bir çatışma aracına dönüştüğünü düşünün hocam.  </p>
			<p class="paragraf ParaOverride-7">Destek verdiğiniz siyasal kadroların yakalandığı kibir hastalığına bir çare arayın. Bunun fetvasını verin.  </p>
			<p class="paragraf ParaOverride-7">Suriye’ye kafayı yoracağınıza Türkiye’de kendilerine Müslüman, dindar diyen kesimlerin ahlaki düşüklüğüne çare arayın. Bu kadar dindarlıktan, bu kadar bozuk, çarpık ahlak, üslupsuzluk, kabalık nasıl çıktı? Bu soruya cevap verin.  </p>
			<p class="arabaslik_sol ParaOverride-7" id="_idParaDest-12">Allah’sız İslamcılık  </p>
			<p class="paragraf ParaOverride-7">Ali Bulaç’ın başlattığı İslamcılık tartışmasına küçük bir katkı sunmak niyetindeyim.  </p>
			<p class="paragraf ParaOverride-7">Ali Bulaç’ın cevap vermediği ve ortada bıraktığı bir soru var.  </p>
			<p class="paragraf ParaOverride-7">Bu tartışmanın asıl cevap bulması gereken kısmı, Ali Bulaç’ın da dikkat çektiği teorik ile pratik arasındaki farkın niçin bu kadar açık olduğu sorusudur.  </p>
			<p class="paragraf ParaOverride-7">Evet, savunulan ideoloji ile yaşanan ideoloji niçin bu kadar farklı? Niçin insanlar savundukları değerleri pratikte terk ediyorlar? Ali Bulaç ve bu meselelere kafa yoran diğer aydınların asıl cevap araması gereken yer burası değil mi? Niçin insanlar yolda “gömlek değiştirme” ihtiyacı hissediyorlar? İslamcılığın eksiği ne?  </p>
			<p class="paragraf ParaOverride-7">Türkiye, Mısır, İran ve Pakistan’daki İslamcı hareketlere baktığımızda, Ali Bulaç’ın tanımladığı gibi 3. dönem İslamcılarına kadar, hep teoriyle zaman geçirilmiş. Yani yazılanları, söylenenleri, savunulan fikirleri, çözüm önerilerini test etme imkânı bulunamadı.  </p>
			<p class="paragraf ParaOverride-7">Çünkü ileri sürülenlere göre İslamcılık şahsiyetli, yüksek kültürlü, nezaket sahibi, ahlaklı bir toplum; adil, vicdanlı, merhametli de bir devlet tasavvur ediyordu.  </p>
			<p class="paragraf ParaOverride-7">Son 15 yıldır ise kitaplardaki “muhteşem hayat tarzı”nın ne kadarının gerçek olacağını görme şansımız oldu.  </p>
			<p class="paragraf ParaOverride-7">Peki ne gördük? İslamcılık gerçekte uygulanabilir bir düşünce sistemi miymiş?  </p>
			<p class="paragraf ParaOverride-7">Türkiye’deki siyasal İslamcılığın kalesi konumundaki Refah Partisi’nin iktidar olmasıyla beraber ortaya ilginç bir durum çıktı.  </p>
			<p class="paragraf ParaOverride-7">Ali Bulaç bu durumu “iktidar imkânlarına yenilme” diye adlandırıyor. Peki, bu insanların iktidar imkânlarına niçin yenildikleri sorusunun bir kıymeti yok mu? Yenilen bir kişi, iki kişi değil ki? Bir topluluğun tamamı! Niçin yıllarca İslamcılar iktidarın etkisiyle değişiyorlar? Sadece Erbakan’da değil, AK Parti iktidarında da olumsuz bir değişim gördük. İslamcılık savunucularını teoriye, değerlere bağlı kalmaktan alıkoyan neydi?  </p>
			<p class="paragraf ParaOverride-7">Bu meselenin bir yönü. Beni asıl ilgilendiren yön ise şu: İslamcıların kişisel kalitesizlikleri, kişisel düşük tercihleri, kişisel bayağılıkları, kişisel zayıflıkları, kişisel yetersizlikleri, liyakatsizlikleri...  </p>
			<p class="paragraf ParaOverride-7">İktidar süreçleri, bize İslamcılığı dünya için büyük bir kurtuluş reçetesi diye sunanların esasında kendilerinin derin bir karanlığın içinde olduğunu gösterdi.  </p>
			<p class="paragraf ParaOverride-7">Kabul etmek gerekiyor ki İslamcılık denen düşünce sistemi öncelikle kendi mensuplarını itibarlı, yüksek kültürlü, sağlam bir şahsiyet, esaslı bir ahlak sahibi yapmadı. Ya da yapamadı.  </p>
			<p class="paragraf ParaOverride-7">Bugün İslam dünyasının içinde bulunduğu sefaletin temelinde ne yatıyor?  </p>
			<p class="paragraf ParaOverride-7">Türkiye’de veyahut Mısır’da ya da İran’da İslamcılık topluma ne verdi? Bedava hastane, bedava erzak, bedava okul, bedava yol, su, köprüden başka ne önerdi? Eğer önerdiyse niçin kabul görmedi? Önerenlerin kendileri önerdikleri değerleri ne kadar benimsediler?  </p>
			<p class="paragraf ParaOverride-7">İslamcılık görünürde toplumu, manevi değerleriyle değil, maddi çıkarlarla ayartmaya çalışmaktan başka ne yaptı?  </p>
			<p class="paragraf ParaOverride-7">Toplumun hangi yüksek ahlaka ulaşması için ciddi bir çaba gösterdi? Hangi meselede yüksek bir bilinçle tutum belirledi? Mısır’da, Türkiye’de veyahut herhangi bir Müslüman ülkede İslamcılığından dolayı itibar kazanmış bir topluluk gösteremiyor olmamızın nedeni nedir? İslamcı oldukları için daha entelektüel, daha ahlaklı, daha bilinçli, daha yerli, daha şahsiyet sahibi; mimariden, sanattan, müzikten, edebiyattan anlayan bir topluluk görebiliyor muyuz herhangi bir yerde?  </p>
			<p class="paragraf ParaOverride-7">Bugün Suriye’de yabancıları kendi topraklarına müdahaleye çağıran İhvan hareketi, İslamcı değil mi?  </p>
			<p class="paragraf ParaOverride-7">Türkiye’de, Suriye’ye yabancı müdahalesi isteyenler İslamcı değil mi?  </p>
			<p class="paragraf ParaOverride-7">Pakistan’daki toplumsal sefaletin sürekliliğinden en az devlet kadar bölgenin İslamcıları sorumlu değil mi? Mısır’daki, dünya sisteminin elinde oyuncak olmaya aday yapı İslamcılığıyla var olmadı mı?  </p>
			<p class="paragraf ParaOverride-7">Libya’da NATO bombardımanını büyük sevinçle karşılayanlar o ülkenin İslamcıları değiller miydi?  </p>
			<p class="paragraf ParaOverride-7">Hülasa ortada bir sorun var. Bir tarafta kurtuluş reçetesi olarak sunulan ama diğer tarafta daha kendi mensuplarını adam edememiş bir ideoloji.  </p>
			<p class="paragraf ParaOverride-7">Kabul etmek lazım ki İslamcılık Müslüman toplumlarda “daha Müslüman” bir yapı oluşturarak toplumun bir kısmını diğerinin gözünde ötekileştirdi. İslamcılığı benimseyenleri de kendi ülkelerine, kendi toplumlarına, komşularına, arkadaşlarına, anne babalarına, çocuklarına, kültürel değerlerine yabancılaştırdı. Ortaya tuhaf, anlaşılmayan bir insan tipi çıkardı.  </p>
			<p class="paragraf ParaOverride-7">Siyasallaşan Müslümanın önceliği, dinin en temel esası olan ahlaki hassasiyetten siyasi hassasiyete kaydı.  </p>
			<p class="paragraf ParaOverride-7">İnsana saygıyı “dindara saygı” diye değiştirdi. Dindar olan ama her türlü bayağılığı bünyesinde taşıyanları, dindar olmayan ama sağlam ahlaklı insana tercih etti.  </p>
			<p class="paragraf ParaOverride-7">Esasında dini “iyi, namuslu, ahlaklı insan” olma aracı olarak gören toplumu, dini “iktidar elde etme” aracı olarak görmeye yöneltti.   </p>
			<p class="paragraf ParaOverride-7">Dini Allah ile kul arasında değil, kul ile kul arasındaki ilişki haline getirdi.  </p>
			<p class="paragraf ParaOverride-7">İslamcılık denen ideoloji, hayat tarzı kendi mensuplarını bile daha adam edememişken toplumları nasıl adam edecek?   </p>
			<p class="paragraf ParaOverride-7">Bu soruya cevabı olan varsa, bizi aydınlatsın lütfen.  </p>
			<p class="arabaslik_sol ParaOverride-7" id="_idParaDest-13">“Abi, sakın değişme!”  </p>
			<p class="paragraf ParaOverride-7">Bilhassa genç okurların bir kısmı, bendenize “Yakında sen de değişirsin” diyorlar, “Eline biraz güç geçsin, başka biri olur çıkarsın.”  </p>
			<p class="paragraf ParaOverride-7">Yani “Sen de çalarsın, ezersin, yalan söylersin” demek istiyorlar sanırım.  </p>
			<p class="paragraf ParaOverride-7">Bunları hiç kafaya takmıyorum.  </p>
			<p class="paragraf ParaOverride-7">Bir de “Aman abi, ileride sakın değişme” diyenler var.  </p>
			<p class="paragraf ParaOverride-7">Şimdi... “Değişirsin” diyenler de, “Değişme” diyenler de bir konuda hemfikir görünüyor: “İnançlı insanlar iktidar, makam, mevki, para sahibi olunca bozuluyor.”  </p>
			<p class="paragraf ParaOverride-7">İki tarafın da düşüncesi bu.  </p>
			<p class="paragraf ParaOverride-7">Fakat ilk gruptakiler “Kesin, kaçarı yok” derken, ikinci gruptakiler hâlâ az da olsa umutlu...  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt23.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Öncelikle şunu söyleyeyim: İnsan iki tür değişime uğrar:  </p>
			<p class="paragraf ParaOverride-7"><span class="CharOverride-11" xml:lang="tr-TR">1.</span> İyiye gidersin, en azından savrulmazsın.  </p>
			<p class="paragraf ParaOverride-7"><span class="CharOverride-11" xml:lang="tr-TR">2.</span> Yamulursun. Yani lüks bir ortamda, konforlu bir şekilde çürürsün.  </p>
			<p class="paragraf ParaOverride-7">Geleceği bilemem.  </p>
			<p class="paragraf ParaOverride-7">Fakat bugün, eskisi kadar saf değilim sanırım. Bununla övünmüyorum. Keşke olup biteni anlamayacak kadar saf olabilseydim.  </p>
			<p class="paragraf ParaOverride-7">Gelgelelim, öyle şiddetli bir bozulma yaşanıyor ki, bunu fark etmemek imkânsız.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt24.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Eskiden, gençken beğendiğim, imrendiğim, hayranlık duyduğum insanlar vardı.  </p>
			<p class="paragraf ParaOverride-7">Ben de onlar gibi olmak istiyordum.  </p>
			<p class="paragraf ParaOverride-7">Tertemiz, melek gibi, dindar, mütevazı, güçlü, nur yüzlü adamlar vardı.  </p>
			<p class="paragraf ParaOverride-7">Yazarlar, ilahiyatçılar, politikacılar, gazeteciler...  </p>
			<p class="paragraf ParaOverride-7">Onlar, bizim nazarımızda hakikaten “büyük adamlar”dı.  </p>
			<p class="paragraf ParaOverride-7">Fakat ne yazık ki zamanla, her biri başka bir kişiliğe büründüler.  </p>
			<p class="paragraf ParaOverride-7">Onları artık tanıyamıyorduk.  </p>
			<p class="paragraf ParaOverride-7">Yoksa... En başından yanlış mı tanımıştık?..  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt25.jpeg"/></span>    </p>
			<p class="paragraf ParaOverride-7">Ülkeye barış, dostluk, dürüstlük, huzur getirsin diye emeğimizi, zamanımızı, malımızı verdiğimiz partiler; iktidar olunca birden “... ama reel siyaset başka” demeye başladılar.  </p>
			<p class="paragraf ParaOverride-7">Savunduğu değerlerden bin bir bahaneyle vazgeçtiler.  </p>
			<p class="paragraf ParaOverride-7">Sadece partiler de değil, hizmet için kurduğumuz cemaatlerimiz de büyüdükçe başka bir hal aldılar.  </p>
			<p class="paragraf ParaOverride-7">Gazeteler değişti.  </p>
			<p class="paragraf ParaOverride-7">Televizyonlar değişti.  </p>
			<p class="paragraf ParaOverride-7">Vakıflar değişti...  </p>
			<p class="paragraf ParaOverride-7">Vaziyet öyle bir hal aldı ki “dava” diye bir şey kalmadı ortada.  </p>
			<p class="paragraf ParaOverride-7">Dikkat ediniz: Bir hedefe ulaşılmadı. Veya “davanın” yanlış olduğu anlaşıldı da insanlar vazgeçti, gibi bir durum yok ortada.  </p>
			<p class="paragraf ParaOverride-7">Herkes, hâlâ o davayı temsil ettiğini söylüyor!  </p>
			<p class="paragraf ParaOverride-7">Her türlü anormallik yine “dava” adına yapılıyor.  </p>
			<p class="paragraf ParaOverride-7">Bizler de, bu “davanın” malulleri yani yaralıları olduk. Gazi olamadık fakat.  </p>
			<p class="paragraf ParaOverride-7">Pestilimiz çıktı, haşat olduk, hayal kırıklığına uğradık.  </p>
			<p class="paragraf ParaOverride-7">Gençliğimizi boşa harcadığımızı iyice anladığımızda, artık genç menç de değildik.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt26.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Peki iktidar insanı bozar mı gerçekten?  </p>
			<p class="paragraf ParaOverride-7">Nasıl oluyor da daha çocukluğundan itibaren “Aman makam çok tehlikeli, para insanı şaşırtır, güç sizi yoldan çıkarır...” diye dini öğretilerle büyüyenler ilk sınavda çakıyorlar?  </p>
			<p class="paragraf ParaOverride-7">Bana göre iktidar insanı bozmuyor, ama gerçek kişiliklerinin ortaya çıkmasını sağlıyor.  </p>
			<p class="paragraf ParaOverride-7">Eğer bozsaydı Japonya’da da bozmaz mıydı? Ya da Alman-ya’da?  </p>
			<p class="paragraf ParaOverride-7">Mesela 700 euro haksız kazanç iddiası üzerine istifa eden Batılı devlet başkanlarını da bozması gerekmez mi?  </p>
			<p class="paragraf ParaOverride-7">Feribot kazası üzerine istifa etmek zorunda kalan Koreli bakanı niçin bozmadı?  </p>
			<p class="paragraf ParaOverride-7">Korumasız, eskortsuz gezen Danimarka başbakanı gördüm. O niye iktidarda güç sarhoşu olmuyor?  </p>
			<p class="paragraf ParaOverride-7">Görünen o ki bu tür bozulmalar sanki Müslüman ülkelere has.   </p>
			<p class="paragraf ParaOverride-7">Sakın yanlış anlamayın, Batılılarda benzer değişim, bozulma hiç olmuyor demiyorum.  </p>
			<p class="paragraf ParaOverride-7">Fakat iktidar, güç onlarda 100 kişiden 10’unu yoldan çıkarıyorsa bizde 100 kişiden 95’ini azdırıyor.  </p>
			<p class="paragraf ParaOverride-7">Niçin peki?  </p>
			<p class="paragraf ParaOverride-7">Neden insanlar güce kavuştuklarında yoldan çıkıyorlar?  </p>
			<p class="paragraf ParaOverride-7">Niçin kurdukları TV’ler, gazeteler, partiler “Günün şartları böyle gerektiriyor” diyerek ilk fırsatta falso veriyor?  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt27.jpeg"/></span>    </p>
			<p class="paragraf ParaOverride-7">Çünkü sarığına, sakalına, ağdalı sözlerine, namazına, eşinin başörtüsüne, dilindeki hamasi sözcüklere göre insanlara değer veriyoruz.  </p>
			<p class="paragraf ParaOverride-7">Kur’an okuyan başbakan karşısında sevinçten nefesimiz kesiliyor, gözlerimiz doluyor.  </p>
			<p class="paragraf ParaOverride-7">“Allah” diyen adam bizim için çok kıymetli.  </p>
			<p class="paragraf ParaOverride-7">Liyakate bakmıyoruz. Hakkaniyet gözetmiyoruz. O adamın yetersizliğini, iş bilmezliğini, tembelliğini hoş görüyoruz.  </p>
			<p class="paragraf ParaOverride-7">Onu “bizden” sayıyoruz.  </p>
			<p class="paragraf ParaOverride-7">Onunla aynı dili konuştuğumuzu sanıyoruz.  </p>
			<p class="paragraf ParaOverride-7">İdeolojik yakınlık hissi bizi sersemletiyor.  </p>
			<p class="paragraf ParaOverride-7">Fakat o ideoloji elbisesi altındaki gerçek karakterden zerre kadar haberimiz olmuyor.  </p>
			<p class="paragraf ParaOverride-7">Resimden anlamayan birinin sahte bir tabloya bütün parasını vermesi gibi.  </p>
			<p class="paragraf ParaOverride-7">İnsanları ideolojilerine, inançlarına, ibadetlerine, hamasi sözcüklerine göre değil de evrensel değerlere göre değerlendirsek aynı hüsranı yaşar mıyız?  </p>
			<p class="paragraf ParaOverride-7">Sanırım iyi, şahsiyetli, sağlam karakterli insanları tanımak için sağlam bir şahsiyete, yüksek bir ahlaka ve kişiliğe ihtiyaç var.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt28.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">“Abi sakın değişme” diyenlere bir çift sözüm var:  </p>
			<p class="paragraf ParaOverride-7">Siz değişin artık. Lütfen. Çok rica ediyorum, biraz olsun değişin. Ve liyakatsiz, muhteris, kalitesiz insanlara; sırf “Allah” diyor, eşinin başı örtülü, sakalı var, Kur’an okudu diye prim vermeyin.  </p>
			<p class="paragraf ParaOverride-7">Yapmayın, etmeyin, eylemeyin.  </p>
			<p class="paragraf ParaOverride-7">Değişin artık.  </p>
			<p class="arabaslik_sol ParaOverride-12" id="_idParaDest-14">Mahalleden taşınmayı bir an bile düşünmedim!  </p>
			<p class="paragraf ParaOverride-7">Şöyle eleştiriler alıyorum: “Sen çok değiştin... Mahalleyi terk ettin... Karşı tarafa yaranmaya çalışıyorsun... Davadan vazgeçtin.”  </p>
			<p class="paragraf ParaOverride-7">Başlıkta da söylediğim gibi: “Bu mahalleden taşınmayı aklımdan bir kez bile geçirmedim.”  </p>
			<p class="paragraf ParaOverride-7">Mahalleyi terk eden İslamcılardır. Bir iktidar uğruna 40 yıllık ideallerinden, ilkelerinden vazgeçtiler. Savundukları değerlere aykırı davrandılar.   </p>
			<p class="paragraf ParaOverride-7">Hâlâ aynı noktadayım. Dürüstlüğü savunuyorum. Peygamberimiz “Din güzel ahlaktır” dediği için nezakete, paylaşmaya, mertliğe sık sık vurgu yapıyorum.   </p>
			<p class="paragraf ParaOverride-7">İslam kelimesi “barış” anlamına geldiği için barışı (öncelikle de iç barışı) savunuyorum.  </p>
			<p class="paragraf ParaOverride-7">Adalet Müslümanlığın temel direği olduğu için adaletsiz politikalarınızı eleştiriyorum.  </p>
			<p class="paragraf ParaOverride-7">İslam insanları, toplumu; esiri olduğu zorbalardan kurtarmak, özgürleştirmek için geldi. Bu nedenle herkes için özgürlüğü savunuyorum.  </p>
			<p class="paragraf ParaOverride-7">Allah’tan korktuğum için iftira atmayı, adam kayırmayı, hak yemeyi, insanların ekmeğiyle oynamayı mesele ediyorum.  </p>
			<p class="paragraf ParaOverride-7">Peygamber Efendimizin “Kolaylaştırın, zorlaştırmayın; sevdirin, sevindirin, nefret ettirmeyin” sözüne büyük önem verdiğim için zarafeti, efendiliği, merhameti, saygıyı, mazlumun yanında durmayı önemsiyorum.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt29.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">İnsan elbette değişir. Serpilir, olgunlaşır, pişer, gelişir...  </p>
			<p class="paragraf ParaOverride-7">Fikirler de değişebilir.  </p>
			<p class="paragraf ParaOverride-7">Fakat giderek kabalaşmak da ne oluyor?  </p>
			<p class="paragraf ParaOverride-7">Tehditkâr, yıkıcı, muhteris, tatminsiz, zıvanadan çıkmış olan kim? Ben miyim?  </p>
			<p class="paragraf ParaOverride-7">Mahallenin değerlerini tüm ülkeye yayacaktık hani?  </p>
			<p class="paragraf ParaOverride-7">Tüm dünyaya Müslüman siyasetini, zekâsını, bilgisini, kültürünü sunacaktık hani?  </p>
			<p class="paragraf ParaOverride-7">Sizler, mahalleyi bambaşka bir hale soktunuz.  </p>
			<p class="paragraf ParaOverride-7">Bir tek tabelası duruyor: “Müslüman mahallesi.”  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt30.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Mahalle mi bıraktınız?  </p>
			<p class="paragraf ParaOverride-7">Ne dostluk kaldı ne arkadaşlık. Ne merhamet kaldı ne yardımseverlik. Ne saygı kaldı ne hoşbeş.  </p>
			<p class="paragraf ParaOverride-7">Ortak sevincimiz de yok, ortak üzüntümüz de.  </p>
			<p class="paragraf ParaOverride-7">Dertleşirdik, hatırlayın.  </p>
			<p class="paragraf ParaOverride-7">Sırlarımızı paylaşırdık be.  </p>
			<p class="paragraf ParaOverride-7">Şakalaşırdık, gülerdik, bir fıkra duysak koşa koşa birbirimize anlatırdık.  </p>
			<p class="paragraf ParaOverride-7">O temiz kahkahalar “sıfırlandı” şimdi.  </p>
			<p class="paragraf ParaOverride-7">Mahalle mi bıraktınız?  </p>
			<p class="paragraf ParaOverride-7">Komşuluk mu kaldı? Ahbaplık mı?  </p>
			<p class="paragraf ParaOverride-7">Hani kardeştik?  </p>
			<p class="paragraf ParaOverride-7">“Müslümanlar kardeştir” ayetini her gün söyler, her gün işitirdik be.  </p>
			<p class="paragraf ParaOverride-7">Bu mudur kardeşlik?  </p>
			<p class="paragraf ParaOverride-7">Bırakın Batılıları Müslümanlar bile İslamcılardan korkmaya başladı.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt31.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Bana “Mahalleyi terk etti” diyorsunuz.  </p>
			<p class="paragraf ParaOverride-7">Bir de kendi halinize bakın lütfen.  </p>
			<p class="paragraf ParaOverride-7">Birbirinize güvenmiyorsunuz. Çıkar için en yakın arkadaşlarınızı bile harcamaktan çekinmiyorsunuz.  </p>
			<p class="paragraf ParaOverride-7">“Dava için” diyerek bağış adı altında alınan rüşvete göz yumuyorsunuz.  </p>
			<p class="paragraf ParaOverride-7">Arkadaşınıza iftira atılıyor da “Yapmaz öyle şey” demiyorsunuz.  </p>
			<p class="paragraf ParaOverride-7">Sizin iktidarınızda insanların mahremi delik deşik edildi.  </p>
			<p class="paragraf ParaOverride-7">Hoyratlık, asabilik, şımarıklık, kibir sizin iktidarınızda siyasi tarz oldu.  </p>
			<p class="paragraf ParaOverride-7">Bizim amacımız iktidar olmak değildi. Değerlerimizi yaygınlaştırmaktı.  </p>
			<p class="paragraf ParaOverride-7">Hatırlayın: “Zaferle değil, seferle” sorumluyduk.  </p>
			<p class="paragraf ParaOverride-7">Şimdi ise iktidarda kalmak için bütün değerlerimizi birer birer harcıyorsunuz.  </p>
			<p class="paragraf ParaOverride-7">Farkında değil misiniz, sizin yönetiminizde bu ülkenin yarısı daha mutsuz, daha karamsar, daha umutsuz.  </p>
			<p class="paragraf ParaOverride-7">Ben AK Parti’ye değil, onun politikalarına, üslubuna, tarzına, benimsediği siyasete karşıyım.  </p>
			<p class="paragraf ParaOverride-7">Yani demek istediğim, ben hâlâ buradayım. Siz neredesiniz?  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt32.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Mühim bir şey fark ettim: Bizim mahallede olmayanlar da bizim kadar Müslüman.  </p>
			<p class="paragraf ParaOverride-7">Savunduğumuz değerleri en az bizim kadar dert edinen, farklı ideolojilere mensup milyonlar yaşıyor bu ülkede.  </p>
			<p class="paragraf ParaOverride-7">“Onlarla el ele verelim, barış ve dostluk içinde kardeşçe yaşayalım” diyorum.  </p>
			<p class="paragraf ParaOverride-7">Hepsi bu.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt33.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Gelelim asıl meseleye  </p>
			<p class="paragraf ParaOverride-7">Bir “dava”yı üstlenmiş ve onun uğruna bir yolculuğa çıkmıştık.  </p>
			<p class="paragraf ParaOverride-7">Geldiğimiz aşamada, tahmin edemediğimiz sorunlar oluştu.  </p>
			<p class="paragraf ParaOverride-7">Bu sorunları konuşmamız, çözmemiz ve olup bitenden dersler çıkarmamız gerek.  </p>
			<p class="paragraf ParaOverride-7">Hata ettik. Tarihteki örnekleri göz önünde tutmadık.  </p>
			<p class="paragraf ParaOverride-7">Sahabe döneminde din üzerinden yapılan iktidar savaşlarını unuttuk.  </p>
			<p class="paragraf ParaOverride-7">Emevilerde, Abbasilerde, Osmanlı saltanatında dinin nasıl tahripkâr bir hal aldığını iyice hesaba katmadan, dini, devleti ele geçirmenin aracı yaptık.  </p>
			<p class="paragraf ParaOverride-7">İnancı bir silah gibi kullandık.  </p>
			<p class="paragraf ParaOverride-7">Şimdi o silah hepimizi yaralıyor, paramparça ediyor.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt34.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Bu saatten sonra, devlet ile dinin arasına nasıl bir mesafe koyacağımıza kafa yormamız gerek.  </p>
			<p class="paragraf ParaOverride-7">İktidardayız ve toplumun en az yarısı bize hiç inanmıyor. Güvenmiyor. Bizim benimsediğimiz türde bir dindarlığa sıcak bakmıyor.  </p>
			<p class="paragraf ParaOverride-7">Saygı da duymuyor.  </p>
			<p class="paragraf ParaOverride-7">Çünkü biz saygın olamadık.  </p>
			<p class="paragraf ParaOverride-7">Ne yapacağız? Bu ülkede ömür boyu kavga mı edeceğiz?  </p>
			<p class="paragraf ParaOverride-7">Diğer yüzde 50’yi –kaldı ki onlar da en az bizim kadar Müslüman– itaate mi zorlayacağız?  </p>
			<p class="paragraf ParaOverride-7">Hayrettin Karaman Hoca’nın dediği gibi, “En çok oyu biz alıyoruz diye diğerlerinin diz çöküp bize tabi olmasını” mı bekleyeceğiz?  </p>
			<p class="paragraf ParaOverride-7">Görünen o ki öyle bir şey olmayacak. Olmamalı da.  </p>
			<p class="paragraf ParaOverride-7">Çoğunluğa göre tutum belirleyeceksek, yabancı ülkelerde yaşayan Müslüman azınlıkların insan gibi yaşama haklarını nasıl savunacağız?  </p>
			<p class="paragraf ParaOverride-7">İç barışı nasıl tesis edeceğiz? Hepimizi perişan eden bu gerginliği nasıl ortadan kaldıracağız?  </p>
			<p class="paragraf ParaOverride-7">Buna kafa yormamız gerekmiyor mu?  </p>
			<p class="paragraf ParaOverride-7">İstiyorum ki bunları düşünelim, konuşalım, tartışalım ve bu ülkeye huzur getirecek bir yol bulalım.  </p>
			<p class="paragraf ParaOverride-7">“Mahalle” deyip durmayalım.  </p>
			<p class="paragraf ParaOverride-7">Artık saçmalamayalım.  </p>
			<p class="paragraf ParaOverride-7">Ülke diyelim, vatandaş diyelim, dost diyelim...  </p>
			<p class="paragraf ParaOverride-7">İlk iş olarak da özür dileyelim, insan gibi helalleşelim, barışalım.  </p>
			<p class="paragraf ParaOverride-7">Hepimiz, bu millete özür borçluyuz.  </p>
			<p class="paragraf ParaOverride-7">O özrü beyan edelim.  </p>
			<p class="paragraf ParaOverride-7">“Mahalle”ymiş.  </p>
			<p class="paragraf ParaOverride-7">Mahalle diye bir şey yok artık, Türkiye var.  </p>
			<p class="paragraf ParaOverride-7">Ne yazık ki onun da başında siz varsınız!  </p>
			<p class="arabaslik_sol ParaOverride-7" id="_idParaDest-15">AK Parti’den Müslümanlara ne fayda gelir?  </p>
			<p class="paragraf ParaOverride-7">19-20 Ocak tarihlerinde, Suat Kınıklıoğlu’nun başkanı olduğu STRATİM isimli düşünce kuruluşunun İstanbul’da düzenlediği 5. İstanbul Forumu’ndaydım.  </p>
			<p class="paragraf ParaOverride-7">Dünyanın pek çok ülkesinden gazeteci, aydın, emekli bürokrat ve eski siyasetçilerin katıldığı toplantı benim açımdan epey faydalı geçti.  </p>
			<p class="paragraf ParaOverride-7">Kavga etmeden, laf sokmaya çalışmadan, üste çıkma yarışına girmeden sakin sakin bölge sorunları konuşuldu.  </p>
			<p class="paragraf ParaOverride-7">Gayet zihin açıcıydı.  </p>
			<p class="paragraf ParaOverride-7">Size, 5. İstanbul Forumu’yla ilgili gözlemlerimi ve konuşulanlardan çıkardığım sonucu anlatmak istiyorum.  </p>
			<p class="paragraf ParaOverride-7">IŞİD, El Kaide gibi radikal İslamcı örgütler, bölge ülkelerinin durumu, Kürt sorununun geleceği ve Türkiye’nin istikameti konuşuldu.  </p>
			<p class="paragraf ParaOverride-7">Dikkat ettim: Batılılar, Ortadoğu’da ortaya çıkan IŞİD gibi radikal örgütlere çok farklı bakıyorlar.  </p>
			<p class="paragraf ParaOverride-7">Tanımak, anlamak için çaba gösteriyorlar.  </p>
			<p class="paragraf ParaOverride-7">Fakat hâlâ meselenin tam olarak ne olduğunu kavramış değiller. Bu gibi yapıların temel dinamiklerini anlamakta zorlanıyorlar.  </p>
			<p class="paragraf ParaOverride-7">Elbette ilginç tespitleri var.  </p>
			<p class="paragraf ParaOverride-7">Fakat meseleye bizim kadar yakından bakıp, sorunun kaynağına nüfuz etmeleri kolay değil.  </p>
			<p class="paragraf ParaOverride-7">Çünkü biz bu tür örgütlerin ruhunu tanıyoruz. Onların öfkesine kaynaklık eden duyguyu iyi biliyoruz.  </p>
			<p class="paragraf ParaOverride-7">İslam’ın çatışmacı bir yorumla ele alındığında ne tür sonuçlar doğurduğunu yaşayarak gördük.  </p>
			<p class="paragraf ParaOverride-7">“Terörist” denilen kimseler uzaydan gelmiyorlar; hepsi etrafımızda, yakınımızda, onları tanıyoruz.  </p>
			<p class="paragraf ParaOverride-7">Bu tür örgütlerin oluşmasına kaynaklık eden duygu ve düşünceler, bizim de hayatımızın bir parçası.  </p>
			<p class="paragraf ParaOverride-7">Batılıların silahlı çözümden ve bu yapılara daha büyük operasyonlar yapmaktan başka elle tutulur bir önerileri yok.  </p>
			<p class="paragraf ParaOverride-7">Bu konuda Batılıları suçlayamayız.  </p>
			<p class="paragraf ParaOverride-7">Suç, kendi sorununu çözmek için kafa yormayan, elini taşın altına koymayan Müslüman ülke yöneticileri, aydınları ve kanaat önderlerinindir.  </p>
			<p class="paragraf ParaOverride-7">Bu tür sorunları bizler kendimiz çözmeliyiz.  </p>
			<p class="paragraf ParaOverride-7">Çünkü dışarıdan gelen her müdahale, sorunu daha da büyütmekten başka bir işe yaramıyor.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt35.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">“Bizler” diyorum ama asıl kastettiğim Türkiye.  </p>
			<p class="paragraf ParaOverride-7">AK Parti hem İslam dünyasına, hem Türkiye’ye, hem de İslam’a gerçekten kalıcı bir iyilik yapmak istiyorsa 2009’a kadar sürdürdüğü demokrat çizgiye geri dönmek zorunda.   </p>
			<p class="paragraf ParaOverride-7">Hatta İslamcılık adına mesafe katetmek için bile demokratlığı benimsemek zorunda.  </p>
			<p class="paragraf ParaOverride-7">Barışçı çözümler ve barış yolunda kılavuzluk, ancak demokratik yöntemlerle mümkün.  </p>
			<p class="paragraf ParaOverride-7">Ona silah gönder, bunun mücadelesini yücelt, siyasi çatışmada taraf ol, içsavaşlara müdahil ol, yurtta ve bölgede kutuplaşmalarda rol oyna... Bu yolun sonu karanlık.  </p>
			<p class="paragraf ParaOverride-7">Bu kadar ölümün, göçün, yoksulluğun vebalini çekemeyiz.  </p>
			<p class="paragraf ParaOverride-7">İslam dünyasının karanlıktan çıkmak için bir yön göstericiye ihtiyacı var.  </p>
			<p class="paragraf ParaOverride-7">Türkiye, özellikle de Türkiye İslamcıları, İslam’ın temel değerleriyle çelişmeyen modern hayat şartlarına uyumlu bir yaşam tarzı ve yönetim biçimi ortaya koymalılar.  </p>
			<p class="paragraf ParaOverride-7">Bunu gören diğer Müslüman ülke halkları benzer değişim için hem ülke yöneticilerini zorlayacaklar, hem de giderek çoğalan radikal hareketlerin zemin bulmasını engelleyeceklerdir.  </p>
			<p class="paragraf ParaOverride-7">Dindarlıklarıyla çelişmeyen, haysiyetli, huzurlu bir yaşam sürme ihtimalini, umudunu gördükleri andan itibaren ölmeye ve öldürmeye mesafeli duracaklardır.  </p>
			<p class="paragraf ParaOverride-7">Çünkü daha iyi yaşam şartları oluşturmanın yolunu bilmedikleri için ölmeyi ve öldürmeyi seçiyorlar.  </p>
			<p class="paragraf ParaOverride-7">İslam dünyası büyük bir buhranın içinde, adeta can çekişiyor.  </p>
			<p class="paragraf ParaOverride-7">Yoksulluk, ezilmişlik, dışlanmışlık; çöplük gibi şehirler, sürdürülemez yaşam şartları... Tüm bunların neticesinde de Batı medeniyeti karşısında aldığı yenilgi, işleri içinden çıkılmaz hale getiriyor.  </p>
			<p class="paragraf ParaOverride-7">İşte AK Parti, İslam dünyası için bu tıkanıklığı aşmasına kılavuzluk edebilirdi.  </p>
			<p class="paragraf ParaOverride-7">Hâlâ edebilir.  </p>
			<p class="paragraf ParaOverride-7">Ne yazık ki AK Parti demokratlıktan koyu bir İslamcılığa dönerek tüm ümitleri kararttı.  </p>
			<p class="paragraf ParaOverride-7">Dün El Kaide, bugün IŞİD, yarın bir başka adla yeni bir örgüt... Bunun sonu yok ki!  </p>
			<p class="paragraf ParaOverride-7">Ne zaman ağız tadıyla bir sofraya oturacağız?  </p>
			<p class="paragraf ParaOverride-7">Ne zaman eğitimde, bilimde, sanatta mesafe katedeceğiz?  </p>
			<p class="paragraf ParaOverride-7">Ne zaman evlatlarımızın, gencecik çocuklarımızın hayatından endişe etmeyip, geleceğe umutla bakacağız?  </p>
			<p class="paragraf ParaOverride-7">Daha önce de yazmıştım. Tekrar edeyim: Demokratlık inançtan, ideolojiden, fikirlerden vazgeçmek değil.  </p>
			<p class="paragraf ParaOverride-7">Demokratlık; inancını, ideolojini sürdürürken benimsediğin barışçı, özgürlükçü tutum ve üslubun adıdır.   </p>
			<p class="paragraf ParaOverride-7">Bir insan hem Müslümanlığını koruyup İslam’a hizmet edebilir, hem de demokrat olabilir.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt36.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Anlatmak istediğimi bir örnekle açıklayayım.  </p>
			<p class="paragraf ParaOverride-7">1850’li yıllarda Batı, sanayi devrimi sonucunda ürettiği malları satacak yeni pazarlara ihtiyaç duydu.  </p>
			<p class="paragraf ParaOverride-7">Gözlerini Çin ve Japonya’ya çevirdiler.  </p>
			<p class="paragraf ParaOverride-7">Hem Çin hem de Japonya Hıristiyan papazların misyonerlik faaliyetlerinden korunmak için kapılarını bütün Batılılara kapatmışlardı. Öyle ki Batılı tek bir kişinin ülkeye girmesine bile müsaade etmiyorlardı.  </p>
			<p class="paragraf ParaOverride-7">Fakat sanayi devrimini tamamlamış Batı çok güçlüydü.  </p>
			<p class="paragraf ParaOverride-7">Bu ülkelere girmek için baskı kuruyor, hatta savaş açıyordu.  </p>
			<p class="paragraf ParaOverride-7">Çin önce direndi. Zamanla baskılar sonunda tavizler vermeye başladı.  </p>
			<p class="paragraf ParaOverride-7">Fakat verdiği her taviz Çin’i daha da bataklığa çekti.  </p>
			<p class="paragraf ParaOverride-7">Sonunda kapılarını ardına kadar açtı. Ama Batı tekniğine ve medeniyetine tepki göstermiş, toplumdaki Avrupa düşmanlığını körüklemiş, hatta Avrupalı ile temastan hep kaçınmıştı. Bütün kapılarını açmasına rağmen bu durum Çin’i Batılıların sömürgesi olmaktan kurtarmadı.  </p>
			<p class="paragraf ParaOverride-7">Batılılar Çin’i sadece sömürge yapmakla kalmadılar. İşgal ettiler, yaktılar, talan ettiler.  </p>
			<p class="paragraf ParaOverride-7">Bu durum yaklaşık 100 yıl böyle devam etti.  </p>
			<p class="paragraf ParaOverride-7">Batılıların baskı uyguladığı diğer ülke Japonya idi.  </p>
			<p class="paragraf ParaOverride-7">Japonya gelen baskının arkasındaki gücün farkındaydı.  </p>
			<p class="paragraf ParaOverride-7">Anladı ki, eğer Batı’nın bilimsel ve teknolojik seviyesine bir an önce ulaşmazsa Batılıların sömürgesi olmaktan kurtulamayacak.  </p>
			<p class="paragraf ParaOverride-7">Kolları sıvayıp bir dizi reform yaptı.  </p>
			<p class="paragraf ParaOverride-7">Batı’nın bilim ve teknolojisine ulaşmak için Avrupa’ya yüzlerce öğrenci gönderdi.  </p>
			<p class="paragraf ParaOverride-7">Feodaliteye dayanan idari yapısını bütünüyle değiştirdi.  </p>
			<p class="paragraf ParaOverride-7">Derebeylik sistemine son verip ülkeyi çağdaş bir şekilde idari bakımdan organize etti.  </p>
			<p class="paragraf ParaOverride-7">Ekonomik alanda yenilikler getirdi.  </p>
			<p class="paragraf ParaOverride-7">İşte tüm bu adımlar Japonya’yı 40 yıl içinde süper güç yaptı.  </p>
			<p class="paragraf ParaOverride-7">Batılıların sömürgesi olmaktan kurtulmuş, nüfuzlu bir devlet konumuna yükselmişti.  </p>
			<p class="paragraf ParaOverride-7">Üstelik bununla da yetinmedi ve Çin’i işgal etti!  </p>
			<p class="paragraf ParaOverride-7">Attığı akıllıca adımlar sonunda İkinci Dünya Savaşı’na kadar dengeleri değiştiren ve Batılıların çekindiği bir devlet oldu.   </p>
			<p class="paragraf ParaOverride-7">Japonya Batı’nın tekniğini, modern hayat kurallarını aldı. Bu arada hem kendi değerlerini, kültürünü muhafaza etti, hem de Batılıların sömürgesi olmaktan kurtuldu.  </p>
			<p class="paragraf ParaOverride-7">Anlatmak istediğim tam olarak bu.  </p>
			<p class="paragraf ParaOverride-7">Önümüzde iki yol var:  </p>
			<p class="paragraf ParaOverride-7">Ya Çin gibi körü körüne bir Avrupa düşmanlığı yaparak bataklıkta debelenmeye devam edeceğiz veya tam da değerlerimizi, inancımızı korumak için Japonya gibi davranacağız.  </p>
			<p class="paragraf ParaOverride-7">İstiyorum ki Türkiye Ortadoğu’nun ve bütün Müslümanların Japonyası olsun.  </p>
			<p class="paragraf ParaOverride-7">AK Parti bunu başarabilirdi.  </p>
			<p class="paragraf ParaOverride-7">Hâlâ başarabilir.  </p>
			<p class="arabaslik_sol ParaOverride-7" id="_idParaDest-16">İslamcılığı neden eleştiriyorum?  </p>
			<p class="paragraf ParaOverride-7">TV programlarında veyahut yazılarımda, “AK Parti’nin İslamcı politikaları ülkeyi büyük bir açmaza sürüklüyor” türü cümleler kurduğumda eski dostlarımdan, arkadaşlarımdan ilginç tepkiler alıyorum.  </p>
			<p class="paragraf ParaOverride-7">Şöyle diyorlar:   </p>
			<p class="paragraf ParaOverride-7">“Bu ne yapıyor böyle? Ne dediğinin farkında mı? İslamcılığı eleştirerek kime hizmet ediyor?”  </p>
			<p class="paragraf ParaOverride-7">Şaşkınlık yaşayanların bir kısmı bu konulara değindiğim yazılarımı sanırım okumamışlar.  </p>
			<p class="paragraf ParaOverride-7">Çünkü şöyle düşünüyorlar:  </p>
			<p class="paragraf ParaOverride-7">“Dindarlar ülkede söz sahibi olmuş... Başörtüsü serbest bırakılmış... Devlet eliyle ülke dindarlaştırılıyor... Dış politikada izlenen İslamcı politika sayesinde ABD’ye kafa tutuyoruz... Osmanlı benzeri bir güçlü yapı kuracağız... Tüm bunlar ortadayken, İslamcılık eleştirisi yaparak kime çalışıyor?..”  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt37.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Şaşkınlıkları şuradan: İktidarda CHP olsaydı ve ben de İslamcılık eleştirisi yapmış olsaydım, “İktidardan pay kapmak için değişti” deyip rahatlayacaklardı.  </p>
			<p class="paragraf ParaOverride-7">Fakat böyle bir durum da yok. Tam tersi, her yerde İslamcıların sözü geçiyor. Buna rağmen böyle konuşmak için aklımı kaçırmış olmam gerektiğini düşünüyorlar.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt38.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Hepimiz ideolojileri önce bireyin, sonra toplumun, nihayetinde de ülkenin huzuru için bir araç olarak benimseriz.   </p>
			<p class="paragraf ParaOverride-7">Yani ideolojiler ve inançlar bir amaç değil barış, dostluk ve huzur için araçtır.  </p>
			<p class="paragraf ParaOverride-7">Fakat bir tarafta bizim ideolojik niyetlerimiz var, diğer tarafta ise olup bitenler.   </p>
			<p class="paragraf ParaOverride-7">Genel olarak ideolojinin teorisiyle pratiği tutmuyor.  </p>
			<p class="paragraf ParaOverride-7">Bunu ne solcular başarabildi ne Kemalistler. Ne ülkücüler başarabildi ne de sağcılar.  </p>
			<p class="paragraf ParaOverride-7">Çünkü güçle buluşan ideoloji, kitapta yazdığı gibi durmuyor.   </p>
			<p class="paragraf ParaOverride-7">Mesela İslamcılık; eşitlik, özgürlük, adalet mücadelesiydi.  </p>
			<p class="paragraf ParaOverride-7">Toplumda oluşmuş imtiyazlı sınıfa karşı, yoksulluktan kurtulma ve haysiyet mücadelesiydi.  </p>
			<p class="paragraf ParaOverride-7">Diğer taraftan bir kültür mücadelesiydi. Sadece Batı’dan gelenleri değil, kendi değerlerimizi de ön plana çıkaracak bir hamlenin adıydı.  </p>
			<p class="paragraf ParaOverride-7">Elimizdeki ekmeği paylaşmaktı.  </p>
			<p class="paragraf ParaOverride-7">Açgözlülüğe, şatafata, hırsa karşı verilen bir erdem mücadelesiydi.  </p>
			<p class="paragraf ParaOverride-7">Baskıya, ötekileştirmeye, insanları devlet eliyle tek tipleştirme-ye direnmenin adıydı.  </p>
			<p class="paragraf ParaOverride-7">İslamcılık ticarette, siyasette ahlaklı ve kanaatkâr olma iddiasıydı.   </p>
			<p class="paragraf ParaOverride-7">Adam kayırmaya, biz-onlar ayrımına son vermenin adıydı.  </p>
			<p class="paragraf ParaOverride-7">Güler yüzlü, nazik, zarif, merhametli ve stil sahibi olmaktı.  </p>
			<p class="paragraf ParaOverride-7">İslamcılık hareketi böyle iddialarda bulunuyordu. Bu iddialarını hayata geçirme yolunda ilerliyordu.  </p>
			<p class="paragraf ParaOverride-7">Hepimiz bunlar için İslamcı olmuştuk...  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt39.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">13 yıldır bu ülkeyi İslamcılar yönetiyor. Üstelik sadece siyasette değil, her alanda İslamcıların sözü hâkim.  </p>
			<p class="paragraf ParaOverride-7">Aydınından yazarına, kanaat önderinden sivil toplum kuruluşuna, cemaat liderinden işadamına bütün bir mahalle her alanda söz sahibi.    </p>
			<p class="paragraf ParaOverride-7">Peki, nasıl bir Türkiye var ortada?  </p>
			<p class="paragraf ParaOverride-7">Muhalifken savunduğumuz İslamcılık ile iktidarda uyguladığımız İslamcılık birbirine benziyor mu?  </p>
			<p class="paragraf ParaOverride-7">AK Parti’nin uyguladığı İslamcılık ülkeye adalet mi getirdi? Yoksulluğu mu giderdi?  </p>
			<p class="paragraf ParaOverride-7">Adam kayırmaya son verip hak edenin hakkını aldığı bir sistem mi kurdu?  </p>
			<p class="paragraf ParaOverride-7">Şatafatın, zengin olma hırsının değil; sadeliğin, paylaşmanın, hakkıyla kazanç elde etmenin el üstünde tutulduğu bir ülke mi yarattı?  </p>
			<p class="paragraf ParaOverride-7">Özgürlüğü, eşitliği mi yaygınlaştırdı?  </p>
			<p class="paragraf ParaOverride-7">İmtiyazlı sınıfları mı ortadan kaldırdı?  </p>
			<p class="paragraf ParaOverride-7">Herkese adalet dağıtan bir yargı mekanizması mı kurdu? Özgürlüğü sadece dindarlar için değil, her mezhepten, her ideolojiden insanlara mı getirdi?  </p>
			<p class="paragraf ParaOverride-7">İç barışı mı sağladı? Ötekileştirmeyi mi ortadan kaldırdı?  </p>
			<p class="paragraf ParaOverride-7">Ne yaptı İslamcılar? İslamcılık teorisindeki hangi tezin uygulanabilir olduğunu gösterdi?  </p>
			<p class="paragraf ParaOverride-7">Siyer dersleri, ev sohbetlerinde “Bir lokma, bir hırka” vurgusu yapıyorduk.  </p>
			<p class="paragraf ParaOverride-7">O derslere katılanlardan bazıları şimdi milyarlarca doların sahibi oldular. Ve işte tam da onların sahip olduğu inşaatlarda yoksul işçiler asansör kazasında ölüyor!  </p>
			<p class="paragraf ParaOverride-7">Bu negatif değişimi görmezden mi geleceğiz? Bir mahalle bütünüyle değişti, başkalaştı. Bunun nedenlerini sorgulamayacak mıyız?  </p>
			<p class="paragraf ParaOverride-7">Teoride eşitliği savunanlar, pratik hayatta kendinden olmayana yaşam hakkı tanımıyor. Bunu saklayacak mıyız?  </p>
			<p class="paragraf ParaOverride-7">13 yıldır yönettikleri ülke, her alanda dökülüyor.  </p>
			<p class="paragraf ParaOverride-7">Adam kayırma had safhada olduğu için insanlarımız ölüyor. İdeolojik nedenle yapılan adam kayırmayı sineye mi çekeceğiz?  </p>
			<p class="paragraf ParaOverride-7">Yolsuzluk, hırsızlık, hak yemek bütün bir mahallede normal karşılanır oldu. Buna rağmen İslamcılık iddiasını sürdürecek miyiz?  </p>
			<p class="paragraf ParaOverride-7">Her türlü ahlaksızlığı yapıp sonra da topluma, “şu haram, bu haram” demek İslamcılık zannediliyor. Bunu düşünmeden kabul mü edeceğiz?  </p>
			<p class="paragraf ParaOverride-7">Yoksul insanlarımız yer altında can verirken İslamcılığın gösterişi için 1 milyar TL’ye şatafatlı saraylar yapılıyor. Bu gösterişçiliğe sahip mi çıkacağız?  </p>
			<p class="paragraf ParaOverride-7">Ağaçları kesip, yeşil alanlara cami yapmak İslamcılık oldu. Bu İslamcılığı taşımaktan hicap duymayacak mıyız?  </p>
			<p class="paragraf ParaOverride-7">Çocukları zorla imam hatibe kaydetmenin adı İslamcılık oldu. Bu zorbalığa ideolojimizin hatırı için ortak mı olacağız?  </p>
			<p class="paragraf ParaOverride-7">Hayrettin Karaman’ın dediği gibi, “İslamcılık toplumu devlet eliyle dindarlaştırmanın” adı oldu.  </p>
			<p class="paragraf ParaOverride-7">Devlete sırtını dayayan, onun kudretinden çıkar sağlayan bir ideolojinin mensubu olmaktan utanmayacak mıyız?  </p>
			<p class="paragraf ParaOverride-7">İdeolojimizi devletin gücüyle yaygınlaştırmayı, nasıl gururumuza yedireceğiz?  </p>
			<p class="paragraf ParaOverride-7">Eğitimde, bilimde, sanatta, mimaride... Her yerde varoş kültürü egemen oldu. Ve buna “İslamcılık” diyorlar.  </p>
			<p class="paragraf ParaOverride-7">Böyle bir ideolojinin mensubu olmak onurumuza dokunmayacak mı?  </p>
			<p class="paragraf ParaOverride-7">Bütün bunlara “İslamcılık” diyorlar, ben de bunun ülke için çok zararlı olduğunu söylüyorum.  </p>
			<p class="paragraf ParaOverride-7">Siz niçin söylemiyorsunuz? Siz niçin oradasınız? Bunca pespayeliği kişiliğinize, inancınıza nasıl yakıştırıyorsunuz?  </p>
			<p class="paragraf ParaOverride-7">Ülkenin huzuru olmadıktan sonra İslamcılığı ne yapayım?  </p>
			<p class="paragraf ParaOverride-7">Kendi mensuplarını adam edememiş bir ideolojiyi savunmaktan, başkasına önermekten, yaygınlaştırmaya çalışmaktan ne kazancımız olacak?  </p>
			<p class="paragraf ParaOverride-7">Bunu niçin yapalım? Var mı buna mantıklı bir izahınız?  </p>
			<p class="paragraf ParaOverride-7">Cennete gitmek için İslamcı olduk. Şimdi İslamcılığı korumak için haksızlık yapıp insanların hayatını cehenneme çeviriyoruz.  </p>
			<p class="paragraf ParaOverride-7">Başkalarının hayatını cehenneme çevirerek cennete gideceğinizi sanıyorsunuz. Böyle bir şey olur mu?  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt40.jpeg"/></span>    </p>
			<p class="paragraf ParaOverride-7">İdeolojilerimizi amaç edinemeyiz. İnancımızı kimseye zorla dayatamayız. Barış, eşitlik ve özgürlük için gelmiş bir dini başkaları için cehennem azabına dönüştüremeyiz.  </p>
			<p class="paragraf ParaOverride-7">İdeolojileşmiş dinin, iktidarla bir araya geldiğinde neler olduğunu hepimiz görüyoruz. Bunu tartışmadan yolumuza devam edemeyiz.  </p>
			<p class="paragraf ParaOverride-7">Sırf tutarlılık adına tüm bu rezilliklere ortak olamayız.  </p>
			<p class="paragraf ParaOverride-7">Sadece Türkiye değil, bütün dünya, İslamcılığın yaydığı korku ve vahşetin pençesinde.  </p>
			<p class="paragraf ParaOverride-7">Tüm bunları görmezden gelip, İslamcılığın soyut anlamına sığınamayız.  </p>
			<p class="paragraf ParaOverride-7">Esas olan, ülkemizin iç barışıdır. Eşit, özgür, adil, merhametli olmaktır.  </p>
			<p class="paragraf ParaOverride-7">Esas olan, başkasının hakkına saygılı olmaktır. Hak edenin hakkını teslim etmektir.  </p>
			<p class="paragraf ParaOverride-7">Kavgacı değil, güler yüzlü; açgözlü değil, kanaatkâr olmaktır.  </p>
			<p class="paragraf ParaOverride-7">Bunu sağlamadığı halde, bir ömür o ideolojinin peşinden koşamayız.  </p>
			<p class="paragraf ParaOverride-7">Dindar olabiliriz, solcu olabiliriz, Kemalist olabiliriz ama hepsinden önemlisi demokrat olmak zorundayız.  </p>
			<p class="paragraf ParaOverride-7">Devlet bir ideolojinin hamisi veya temsilcisi olmamalı. Öyle olduğunda eşitlik ortadan kalkıyor.  </p>
			<p class="paragraf ParaOverride-7">Buna rağmen hâlâ devlet eliyle, zorla dindarlaştırmayı savunamayız.  </p>
			<p class="yildiz"><span><img alt="1.png" class="_idGenPageitem-4" src="../Images/1_fmt41.jpeg"/></span>    </p>
			<p class="paragraf ParaOverride-7">  </p>
			<p class="paragraf ParaOverride-7">Farklı ideolojiye mensup insanların benim İslamcılık eleştirilerimden mutlu olması sizin çok zorunuza gidiyor.  </p>
			<p class="paragraf ParaOverride-7">Bunun farkındayım.  </p>
			<p class="paragraf ParaOverride-7">Demokratlığı kendi ideolojilerinin önüne koymayı başaramamış solcular, Kemalistler, milliyetçiler benim özeleştirilerimden mutlu olacaklarına kendi durumlarına üzülsünler.  </p>
			<p class="paragraf ParaOverride-7">Başkaları seviniyor diye gerçekleri söylemeyelim mi?  </p>
			<p class="paragraf ParaOverride-7">Bunu mu öneriyorsunuz?  </p>
			<p class="arabaslik_sol ParaOverride-7" id="_idParaDest-17">“Bilge Kral” Aliya’dan siyaset dersleri  </p>
			<p class="paragraf ParaOverride-7"><span class="CharOverride-17" xml:lang="tr-TR">Muhteşem bir kitap okudum.   </span></p>
			<p class="paragraf ParaOverride-7">Müslüman bir liderin, başkomutanın, devlet adamının, bir babanın; hem özgürlükçü, hem dindar, hem saygılı, hem dirayetli, hem de dürüstlükten asla taviz vermeden işleri nasıl yürüttüğünü gördüm.  </p>
			<p class="paragraf ParaOverride-7">Kitabı okuyunca içimi bir ferahlık kapladı. Çünkü dürüstlüğün her zaman, her şartta korunabilecek yüksek bir değer olduğunu ve onunla katedilen mesafeyi gördüm.  </p>
			<p class="paragraf ParaOverride-7">Bosna’nın bilge lideri Aliya İzzetbegoviç’in konuşmalarının, gazete röportajlarının ve önemli şahsiyetlere gönderdiği mektupların yer aldığı <span class="CharOverride-15">Konuşmalar</span> adlı kitabından bahsediyorum.  </p>
			<p class="paragraf ParaOverride-7">Aliya’nın savaş sürerken yönettiği halkın ve ordunun büyük sıkıntılar çektiği bir ortamda dürüstlükle, asaletle, adaletle, merhametle sorunların üstesinden nasıl geldiğinin gerçek öyküsü.  </p>
			<p class="paragraf ParaOverride-7">Bu kitap bana sakinliğin, efendiliğin, adaletin ve dürüstlüğün dirayetle bir araya geldiğinde neler yapabileceğini gösterdi.  </p>
			<p class="paragraf ParaOverride-7">“Savaş ortamındayız...”, “Çok sıkıntılıyız...”, “Biraz güçlenene kadar...” demeden, her daim, düşmana karşı da adil olmanın, kendi halkına asla yalan söylememenin uygulanabilirliğini görmenin verdiği umudu tattım.  </p>
			<p class="paragraf ParaOverride-7">Tam da “barış”ı konuştuğumuz bu dönemde Tayyip Erdo­ğan’ın, danışmanlarının, AK Parti’ye yakın duran gazeteci ve aydınların bu kitabı okumalarını canıgönülden arzuluyorum.  </p>
			<p class="paragraf ParaOverride-7">Daha fazla uzatmak istemiyorum ve sizi “Yeryüzünün öğretmeni olmak için gökyüzünün öğrencisi olmak lazım” diyen bilge liderin kitaptan alıntıladığım bazı cümleleriyle baş başa bırakıyorum.  </p>
			<p class="paragraf20">  </p>
			<p class="paragraf ParaOverride-7">Askerlere yaptığı bir konuşmadan:  </p>
			<p class="paragraf20">  </p>
			<p class="arayazi ParaOverride-13">* 	Ne yazık ki işiniz yaşamla ve ölümle alakalı. Ölmek ve öldürmek kaçınılmaz. Ancak önemli olan bu oranı mümkün olduğunca azaltmaktır.  </p>
			<p class="arayazi ParaOverride-13">*	Katil olmakla kurban olmak arasında seçim yapmak gerektiğinde biz kurban olmayı seçeceğiz.   </p>
			<p class="arayazi ParaOverride-13">* 	Hiç kimse intikam peşinde koşmamalı, sadece adaleti aramalıdır. Çünkü intikam sonu olmayan kötülüklerin de kapısını açar. Geçmişi unutmayın, ama onunla da yaşamayın.  </p>
			<p class="arayazi ParaOverride-13">*	 Ben Avrupa’ya giderken başım önümde eğik gitmiyorum. Çünkü çocuk, kadın ve ihtiyar öldürmedik, hiçbir kutsal yere saldırmadık.  </p>
			<p class="arayazi ParaOverride-13">*	 Nefrete nefretle cevap vermeyin. Bosna için nefret çıkmaz sokaktır. Nefret sadece bizim ruhlarımızı zedelemiyor Bosna’nın özünü de zedeliyor.  </p>
			<p class="paragraf20">  </p>
			<p class="paragraf ParaOverride-7">Parti toplantısında kendi parti mensuplarına yaptığı konuşmadan:  </p>
			<p class="paragraf20">  </p>
			<p class="arayazi ParaOverride-13">*	 Bir başkan eğer dürüstse askerleriyle aynı yemeği yemelidir. Farklı bir şey veya fazla yerse yanlış yapmış olur. Başkan olarak askerler ne yiyorsa ben de onu yiyorum. Maaş almıyorum, almamalıyım.  </p>
			<p class="arayazi ParaOverride-13">* 	Görüyorsunuz, Allah bizi zor bir imtihandan geçiriyor. İnsanlarımız boğazlanıyor. Kadınlarımız ve çocuklarımız öldürülüyor, camilerimiz yıkılıyor ve biz ne onları, ne de kadınlarını ve çocuklarını öldürmek, kiliselerini yıkmak istiyoruz.  </p>
			<p class="arayazi ParaOverride-13">* 	Kazanacağız: Çünkü öteki dine, öteki ulusa ve öteki politik duruşa saygılıyız. (...) Çünkü aklı başında dürüst insanlarız.  </p>
			<p class="arayazi ParaOverride-13">* 	Halkımız, bütün vaktini camilerde geçirmiyor olmasına rağmen dindardır. Onlar için kutsal sayılan şeylerde kusur bulmaya çalışmayın. (...) Bizler subaylarımızdan oruç tutmalarını ya da camiye gitmelerini istemiyoruz. Onlardan tüm istediğimiz, iyi savaşmalarıdır ve neye isterlerse ona inanmaları konusunda onları serbest bırakırız.  </p>
			<p class="paragraf20">  </p>
			<p class="paragraf ParaOverride-7">Bir gazeteciye verdiği röportajdan:  </p>
			<p class="paragraf20">  </p>
			<p class="arayazi ParaOverride-13">* 	Bizim kendimize ait ahlakımız vardır. Düşmanın ise teknikleri ve maddi üstünlükleri var. Burada gerçekten ruh ve madde mukayesesi söz konusudur ve bu savaşta ruh galip gelecektir.  </p>
			<p class="paragraf20">  </p>
			<p class="paragraf ParaOverride-7">Parti kongresinde yaptığı konuşmadan:  </p>
			<p class="paragraf20">  </p>
			<p class="arayazi">* 	Bir şeyler söylemeden önce duvarlarda resimlerimin olduğunu ve resimlerimin oraya benim onayım alınmaksızın asıldığını zikretmek istiyorum ve verilecek ilk arada, duvarlardan kaldırılmalarını rica ediyorum. Bu bir sahte tevazu sorunu değil, basitçe söylemek gerekirse, bu bizim âdetimiz değil.  </p>
			<p class="arayazi">* 	Olumsuzluklarımızla birlikte benim için asıl önemli olan şunu söyleyebilmek: Bizler insan olmaya ve insan kalmaya çalıştık ve başarılı olduk.  </p>
			<p class="paragraf20">  </p>
			<p class="paragraf ParaOverride-7">Halka yaptığı konuşmadan:  </p>
			<p class="paragraf20">  </p>
			<p class="arayazi ParaOverride-13">* 	Başaramadıklarımızı da aynı şekilde söylemek dürüstlük gereğidir. Tüm çabalarımıza rağmen üretimi artıramadık. Dolayısıyla yapabileceğimizden daha azını başardığımızı düşünüyorum.  </p>
			<p class="paragraf20">  </p>
			<p class="paragraf ParaOverride-7">TV’de dinlediği bir devlet yetkilisinin yaptığı konuşmaya itirazı:  </p>
			<p class="paragraf20">  </p>
			<p class="arayazi ParaOverride-13">* 	Halka gerçeği söylemek zorundasınız, yalan söylemek olmaz. O ise beni bağışlasın o akşam halkı kandırıyordu. Zira her sorulan soruya olumlu ve iyimser cevaplar verdi.  </p>
			<p class="paragraf20">  </p>
			<p class="paragraf ParaOverride-7">Bir röportajda “Hiç karamsarlığa düşüyor musunuz?” sorusuna verdiği cevap:  </p>
			<p class="paragraf20">  </p>
			<p class="arayazi ParaOverride-13">* 	Ben görev duygusuyla çalışıyorum ve elbette ki başarmayı arzuluyorum. Ancak kaybedeceğimi bilsem bile yine doğru olanı yaparım.  </p>
			<p class="paragraf20">  </p>
			<p class="paragraf ParaOverride-7">Bir gazeteye verdiği röportajdan soru ve cevabı:  </p>
			<p class="paragraf20">  </p>
			<p class="arayazi ParaOverride-13">* 	Sayın cumhurbaşkanı, sizin Bosna halkı üzerindeki karizmanız tartışılmaz. Artık sadece bir politik parti veya en yüksek devlet organının başı değil, Boşnak halkının sembolü ve halkın tarihindeki ilk büyük siyasi önderi de oldunuz. (...) Sizden sonra ne olacak? Etrafınızda Boşnak halkının tarihi olarak en nazik anında yerinizi alabilecek kişiler görebiliyor musunuz?   </p>
			<p class="arayazi ParaOverride-13">* 	Sorunuzun içeriğinden sonra kendimi şöyle bir toparlamak zorundayım. Her şeyden önce abarttığınızı düşünüyorum. Ben sadece hür seçimlerde başkan seçildim ve bunun da ne anlama geldiğini biliyorum. Savunma için ve Boşnak halkının var olma mücadelesi için benim o derece önemli olduğuma dair düşüncenize izninizle katılmıyorum. Öyle olsaydı kötü olurdu, ama Allah’a çok şükür öyle değil. Binlerce insan mücadele ediyor. (...) Onlar ben olmadan da savaşırlardı, ben gittikten sonra da mücadeleyi sürdüreceklerdir.  </p>
			<p class="paragraf20">  </p>
			<p class="paragraf ParaOverride-7">Ve son olarak başka bir kitabından, görevi devrettiği siyasilere öğüdü:   </p>
			<p class="paragraf20">  </p>
			<p class="arayazi ParaOverride-13">* 	İktidara gelirseniz, hal ve hareketlerinize dikkat edin. Kibirli olmayın, kendini beğenmişlik etmeyin. Size ait olmayan şeyleri almayın, güçsüzlere yardım edin ve ahlak kurallarına uyun. Unutmayın ki sonsuz iktidar yoktur. Her iktidar geçicidir ve herkes, er veya geç, önce milletin ve nihayet Allah’ın önünde hesap verecektir.  </p>
		</div>
</body>
</html>