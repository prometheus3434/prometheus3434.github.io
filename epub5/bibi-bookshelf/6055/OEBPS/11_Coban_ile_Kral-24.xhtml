<html xmlns="http://www.w3.org/1999/xhtml">
  <head>
    <title>
      11_Coban_ile_Kral-24
    </title>
    <link href="css/11_Coban_ile_Kral.css" rel="stylesheet" type="text/css"/>
  </head>
  <body id="x11_Coban_ile_Kral" xml:lang="tr-TR">
    <div>
      <p class="BASLIK01 bizsmart" id="toc_marker-24">
        ÇOBAN İLE KRAL
      </p>
      <p class="govde-metin bizsmart">
        Eski zamanların birinde, bir çoban yaşarmış. Bu çobanın iyi otlayan, semiz, büyük bir sürüsü varmış. Ülkenin kralı, bir gün ülkesini gezerken kendisine gelir sağlayan bu büyük sürüyü görünce çobanını saraya davet etmiş.
      </p>
      <p class="govde-metin bizsmart">
        – Bu ülkenin en iyi çobanı olarak sen, insan çobanı olmaya layıksın. Koyunları bırak, insanları yönet. Seni bu ülkenin baş yargıcı ilan ediyorum, demiş.
      </p>
      <p class="govde-metin bizsmart">
        Çoban, koyunları gütmek için kullandığı sopayı bir yana bırakıp insanları adaletle yönetmek için çalışmaya başlamış. Aslında çobanın bütün hayatında gördüğü; bir derviş, koyunlar, köpekler ve kurtlarmış. Ama sağ duyusu ile problemlerin üstesinden gelmeyi başarmış. İyi çoban olduğu gibi iyi bir yargıç olduğu haberini alan derviş, koşarak saraya gelmiş:
      </p>
      <div class="frame-2">
        <img alt="32_Coban_ile_kral.tif" class="frame-5" src="image/32_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Gördüklerim düş mü gerçek mi? Sen kralın yanı başında, büyüklerin arasında ne yapıyorsun? Aman krallardan kendini koru. Kralların sevgisi geçici olur. İnsanları aldatırlar. İşin kötüsü, aldanışın da pahalıya mal olur. Bu tutulduğun büyünün , ne büyük bir bela olduğunu bilemezsin. Sana dostça söylüyorum, kendini koru, demiş.
      </p>
      <p class="govde-metin bizsmart">
        Çoban, dostunun söylediklerine gülünce, derviş:
      </p>
      <p class="govde-metin bizsmart">
        – Bak, şimdiden saray senin aklını bozmuş. Seni, yılanı kamçı sanan köylüye benzetiyorum: “Bu kör adam, karanlık bir gecede el yordamıyla dolaşırken soğuktan donmuş bir yılana dokunmuş. Zavallı adam, kuşağından düşürüp kaybettiği kamçının yerine yılanı takmış. Allah’a şükrederken yoldan geçen biri:
      </p>
      <p class="govde-metin bizsmart">
        – Aman, o belindeki ne? At o belalı hayvanı belinden. Yılan o yılan, demiş.
      </p>
      <p class="govde-metin bizsmart">
        Kör adam:
      </p>
      <p class="govde-metin bizsmart">
        – Hayır, o benim kamçım, demiş.
      </p>
      <p class="govde-metin bizsmart">
        Adam:
      </p>
      <p class="govde-metin bizsmart">
        – Kamçı değil yılan diyorum sana, diye bağırmış. Bir süre tartışmışlar. Kör adam, bir türlü ikna olmamış. Sonunda:
      </p>
      <p class="govde-metin bizsmart">
        – Benim kamçım kaybolmuştu. Bak bu ondan daha sağlam. Sen beni kıskanıyorsun, demiş fakat yılanın ısırmasıyla yere yığılıvermiş.
      </p>
      <p class="govde-metin bizsmart">
        Derviş, konuşmasına devam etmiş:
      </p>
      <p class="govde-metin bizsmart">
        – Sana gelince sevgili dostum, senin başına daha kötü şeyler gelecek!
      </p>
      <p class="govde-metin bizsmart">
        Çoban:
      </p>
      <p class="govde-metin bizsmart">
        – Ölümden daha kötü ne olabilir ki, diye sormuş.
      </p>
      <p class="govde-metin bizsmart">
        Derviş:
      </p>
      <p class="govde-metin bizsmart">
        – Burada kalırsan bir bilsen ne iğrenç şeyler göreceksin, demiş ve odadan çıkıp gitmiş.
      </p>
      <p class="govde-metin bizsmart">
        Kısa bir süre sonra, dervişin dediği çıkmış. Sarayda yargıca kızanlar, kötü oyunlarla, kralı, çobana karşı kışkırtmışlar. Krala, yargıcın yalancı biri olduğunu, kralın mallarına el koyduğunu, devlet malıyla saraylar, köşkler donattığını söylemişler.
      </p>
      <p class="govde-metin bizsmart">
        Kral, söylenenlere inanamamış:
      </p>
      <p class="govde-metin bizsmart">
        – Gösterin bana şu adamı, demiş.
      </p>
      <div class="frame-2">
        <img alt="33_Coban_ile_kral.tif" class="frame-5" src="image/33_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Hep birlikte yargıcın yanına gitmişler. Kral bakmış, yeni yargıcın ne üstünde ne başında var.
      </p>
      <p class="govde-metin bizsmart">
        Adamlar:
      </p>
      <p class="govde-metin bizsmart">
        – Görünüşe aldanmayın! Bütün parasını kıymetli taşlara yatırmış. Odasındaki kocaman sandıkta saklıyor hepsini, demişler.
      </p>
      <p class="govde-metin bizsmart">
        Kral, öfkeyle sandığı açınca herkes şaşırmış. Sandığın içinde sadece yargıcın eski çoban kıyafetleri varmış.
      </p>
      <p class="govde-metin bizsmart">
        Çoban, eski eşyalarını alıp:
      </p>
      <p class="govde-metin bizsmart">
        – Benim hazinelerim; eski dostlarım, yalan ve iki yüzlülüğün olmadığı memleketimdir. Gidip onlarla sarmaş dolaş olayım. Bu zengin sarayından bir rüyadan çıkar gibi çıkayım. Kralım, siz de taşkınlığımı hoş görün. Yükseklerden düşmek insana ızdırap veriyormuş, demiş. Tekrar, koyun çobanlığına dönerek mutlu bir hayat yaşamış.
      </p>
      <div class="frame-2">
        <img alt="34_Coban_ile_kral.tif" class="frame-5" src="image/34_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
    </div>
  </body>
</html>