<html xmlns="http://www.w3.org/1999/xhtml">
  <head>
    <title>
      11_Coban_ile_Kral-2
    </title>
    <link href="css/11_Coban_ile_Kral.css" rel="stylesheet" type="text/css"/>
  </head>
  <body id="x11_Coban_ile_Kral" xml:lang="tr-TR">
    <div>
      <p class="BASLIK01 bizsmart" id="toc_marker-2">
        DEMİR KEMİREN FARE
      </p>
      <div class="frame-2">
        <img alt="01_Coban_ile_kral.tif" class="frame-5" src="image/01_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Çok eskiden, ülkenin birinde bir karaborsacı yaşarmış. İşi gücü piyasadan mal toplamak, sonra onları yüksek fiyata satmakmış. Bu karaborsacı bir gün, mal almaya Arabistan’a giderken komşusuna bir yığın demir bırakmış:
      </p>
      <p class="govde-metin bizsmart">
        – Komşu, ben mal almak için Arabistan’a gidiyorum. Ben gelene kadar demirlerime göz kulak olursan sevinirim, demiş.
      </p>
      <p class="govde-metin bizsmart">
        Komşusu:
      </p>
      <p class="govde-metin bizsmart">
        – Ekmek su istemezler ya, elbette göz kulak olurum, demiş.
      </p>
      <p class="govde-metin bizsmart">
        Karaborsacı, yollara düşmüş. Kolay değil, yolculuk tam altı ay sürmüş. Yoldan döner dönmez de demir ambarına gitmiş. Ambarı bomboş görünce gözlerine inanamamış, hemen komşusuna gitmiş:
      </p>
      <p class="govde-metin bizsmart">
        – Komşum, ne oldu bizim demirlere? Ambarda bir gram bile demir kalmamış, demiş.
      </p>
      <p class="govde-metin bizsmart">
        Komşusu gayet sakin bir şekilde:
      </p>
      <p class="govde-metin bizsmart">
        – Demirler mi? Sizlere ömür. Fareler hepsini kemirip bitirdi. Adamlarıma çok kızdım, bağırıp çağırdım ama ambar bu, deliksiz olmuyor, demiş.
      </p>
      <p class="govde-metin bizsmart">
        Karaborsacı, bu durumu kabul etmek istememiş. İnanmış görünerek oradan ayrılmış. Eşkiyaya para vererek komşusunun oğlunun dağa çıkarılmasını sağlamış. Sonra da hiçbir şey olmamış gibi komşusunu yemeğe davet etmiş. Komşusu:
      </p>
      <p class="govde-metin bizsmart">
        – Ah, ne yemeği? Bana dünyalar haram oldu. Biricik oğlumu kaybettim. Canım, ciğerim her şeyimdi. Kaçırdılar, evlatsız koydular beni, demiş.
      </p>
      <p class="govde-metin bizsmart">
        Karaborsacı:
      </p>
      <p class="govde-metin bizsmart">
        – Evet, dün akşam onu gördüm. Oğlunuzu bir baykuş kaldırdı. Şu eski konağa doğru uçup gitti, demiş.
      </p>
      <p class="govde-metin bizsmart">
        Komşusu:
      </p>
      <p class="govde-metin bizsmart">
        – Kim inanır buna? Hadi oğlun baykuşu kaldırdı desen neyse, demiş.
      </p>
      <p class="govde-metin bizsmart">
        Karaborsacı:
      </p>
      <p class="govde-metin bizsmart">
        – Nasıl kaldırır bilemem ama gözümle gördüm. Hem bunda şaşılacak ne var? Bir farenin kocaman demir yığınını kıtır kıtır kemirip bitirdiği memlekette, baykuşun çocukları kaldırıp götürmesi bir şey mi, demiş. Bu sözleri işitince adamın aklı başına gelmiş. Hemen demirleri geri verip oğlunu kurtarmış.
      </p>
    </div>
  </body>
</html>