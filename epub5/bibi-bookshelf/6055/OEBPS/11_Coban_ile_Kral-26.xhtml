<html xmlns="http://www.w3.org/1999/xhtml">
  <head>
    <title>
      11_Coban_ile_Kral-26
    </title>
    <link href="css/11_Coban_ile_Kral.css" rel="stylesheet" type="text/css"/>
  </head>
  <body id="x11_Coban_ile_Kral" xml:lang="tr-TR">
    <div>
      <p class="BASLIK01 bizsmart" id="toc_marker-26">
        TİLKİ, MAYMUN VE HAYVANLAR
      </p>
      <p class="govde-metin bizsmart">
        Ormanlar kralı aslan, diğer ormanın kralıyla yaptığı savaşta ağır yaralanmış. Bütün orman halkı endişe içinde, aslanın sarayının önünde beklemeye başlamış. Uzun ve endişeli bekleyişten sonra Doktor Baykuş, büyük bir üzüntüyle mağaradan çıkmış. İncecik ve titreyen sesiyle:
      </p>
      <p class="govde-metin bizsmart">
        – Başımız sağ olsun! Kralımızı kaybettik, deyince ortalık birdenbire karışmış. Kimi acı acı bağırmaya kimi olduğu yerde sessizce ağlamaya başlamış. Ölüm haberinin iki üzücü tarafı varmış. Biri çok sevdikleri, adil ve cesur krallarını kaybetmişler. Diğeri de kralın bir erkek çocuğu olmadığı için kimin kral yapılacağının bilinmemesiymiş.
      </p>
      <div class="frame-2">
        <img alt="37_Coban_ile_kral.tif" class="frame-5" src="image/37_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Orman halkı yas tutmaya başlamış, yas tam kırk gün sürmüş. Kırkıncı gün aslanın yardımcılarından kurt, halkın huzuruna çıkmış. Eğer toplanıp kral seçmezlerse orman halkının tehlikede olduğunu söylemiş. Halktan, kral seçebilmek için çeşitli öneriler getirmelerini istemiş. Her kafadan bir ses çıkmış, sonunda yaşlı, tecrübeli bir kartal söz almış:
      </p>
      <p class="govde-metin bizsmart">
        – Efendim, krallık tacı kimin başına iyi gelirse o kral olsun, demiş.
      </p>
      <p class="govde-metin bizsmart">
        Bu fikir beğenilmiş, ejderha mağarasından taç getirilmiş. Önce fil tacı denemiş fakat taç, filin kafasında küçücük kalmış. Bütün hayvanlar “Olmaz!” diye bağırmış. Sonra meydana, başını dimdik tutarak boğa yılanı gelmiş. O da denemiş fakat taç, başından aşağı düşüvermiş. Tacı denemeyen ne kuş ne de kurbağa kalmış. Fakat taç kimseye uymamış. Sonunda bir maymun hoplaya zıplaya gelmiş, tacı eline almış. Evirmiş, çevirmiş; marifetlerini göstererek tacı bir çember gibi başına takmış. Taç, maymunun başında öyle güzel duruyormuş ki bütün hayvanlar onun kral olmasına karar vermişler. Herkes maymunu alkışlamış, el etek öpmeye gelmiş.
      </p>
      <p class="govde-metin bizsmart">
        Tilki, maymunun kral olmasından hoşlanmamış. İçinden:
      </p>
      <p class="govde-metin bizsmart">
        – Maymundan da kral olur mu, demiş. Fakat hiç belli etmeden yeni krala tebriklerini sunmuş ve sessizce yanına yaklaşmış:
      </p>
      <p class="govde-metin bizsmart">
        – Haşmetli efendim! Ormanda yerini sadece benim bildiğim bir hazine var. Kanunlara göre ormanın sınırları içindeki her hazine, saygıdeğer kralımızındır. Hazinenin yerini size söylemek de boynumuzun borcudur, demiş.
      </p>
      <p class="govde-metin bizsmart">
        Maymun, hazine lafını duyunca çok sevinmiş. Yeni kral, hazineyi ele geçirmek için can attığından kutlamaları bile yarıda kesmiş. Tilkinin tarif ettiği yere gitmiş. Hazineyi araştırmaya başlamış fakat bir türlü bulamamış. Telaşından bir kuyuya düşmüş. Meğer, kralı tuzağa düşürmek için tilki bir oyun hazırlamış. Tilki, orman halkının temsilcisi olarak maymuna seslenmiş:
      </p>
      <p class="govde-metin bizsmart">
        – Kendini yönetmekten aciz bir hayvansın, üstelik kral olup bizi yönetmeye kalkışıyorsun! Seni krallıktan alıyoruz; her kafa, taç giymekle baş olmaz. Başında taç olan herkes de kral olamaz, demiş. Halkı, yeni kralı seçmek için daha güzel yöntemler bulmak üzere toplantıya çağırmış.
      </p>
      <div class="frame-2">
        <img alt="38_Coban_ile_kral.tif" class="frame-5" src="image/38_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
    </div>
  </body>
</html>