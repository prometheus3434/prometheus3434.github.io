<html xmlns="http://www.w3.org/1999/xhtml">
  <head>
    <title>
      11_Coban_ile_Kral-14
    </title>
    <link href="css/11_Coban_ile_Kral.css" rel="stylesheet" type="text/css"/>
  </head>
  <body id="x11_Coban_ile_Kral" xml:lang="tr-TR">
    <div>
      <p class="BASLIK01 bizsmart" id="toc_marker-14">
        MEŞE İLE SAZ
      </p>
      <p class="govde-metin bizsmart">
        Yeşilliklerin arasında tertemiz ve pırıl pırıl suları olan bir göl varmış. Gölün kıyısında kocaman bir meşe ağacı ve çelimsiz bir saz yer alıyormuş.
      </p>
      <p class="govde-metin bizsmart">
        Bir gün meşe, saza şöyle demiş:
      </p>
      <p class="govde-metin bizsmart">
        – Doğrusu çok çelimsiz görünüyorsun! Küçücük bir serçe konmaya kalkışsa belin bükülür ve yerlere kadar eğilirsin. Küçücük bir su damlası bile başını eğmeye yeter. Bir de bana bak! Şu dağ gibi gövdem ve uzun dallarımla güneş bile içime zor giriyor. Değil kuş yuvası, insanlar üzerime ev yapsalar yine de eğilmem. Fırtınalar ise dallarım için oyuncak gibidir. Her esen yel sana fırtına olurken benim için kasırgalar bile meltem sayılır. Bari gel de gölgemde yaşa, üzerine kol kanat gereyim. Seni kardan, yağmurdan, fırtınadan koruyayım, demiş.
      </p>
      <p class="govde-metin bizsmart">
        Saz, meşenin söylediklerini sessizce dinlemiş. Doğrusu, meşenin, kendisini küçük görmesi karşısında biraz üzülmüş. Onu baştan aşağı süzüp konuşmaya başlamış.
      </p>
      <div class="frame-2">
        <img alt="16_Coban_ile_kral.tif" class="frame-8" src="image/16_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        – Çok cesursun meşe kardeş. Ama benim için üzülmene gerek yok! Rüzgârdan, benden çok senin korkman gerekir. Ben rüzgârın karşısında eğilip bükülürüm fakat kolay kolay kırılmam. Sen bugüne kadar rüzgâra, fırtınaya karşı koymuşsun ve dimdik ayaktasın. Fakat hiçbir zaman unutma, fırtınanın, rüzgârın da beteri vardır. Bir gün bakarsın en sert rüzgârlar sana çatar, o zaman zor durumda kalırsın, demiş.
      </p>
      <p class="govde-metin bizsmart">
        Meşe, yüzünde alaycı bir ifadeyle sazın söylediklerini dinlemiş.
      </p>
      <p class="govde-metin bizsmart">
        – Bunca yıl yıkılmadığıma göre bundan sonra da bir şey olmaz, diye düşünmüş.
      </p>
      <p class="govde-metin bizsmart">
        Aradan günler, haftalar geçmiş; bir sonbahar günüymüş. Hava soğumuş; yağmurlar, fırtınalar artmış. Meşenin düşüncelerinde hiçbir değişiklik olmamış. Kendini yüksek dağlarla kıyaslıyor, onları bile küçük görüyormuş. Saz ile meşe konuşurken sert bir rüzgâr çıkmış, şiddetini de gittikçe artırıyormuş. Öyle sert esiyormuş ki bugüne kadar böyle sert esen bir rüzgâr görülmemiş.
      </p>
      <p class="govde-metin bizsmart">
        Saz, eğilerek kendini korumaya çalışmış fakat meşe, rüzgâra direnmeye çalışıyormuş. Rüzgâr hızını iyice artırmış, meşe artık rüzgâra dayanamaz hâle gelmiş. Sonunda rüzgâr meşeyi yere devirmiş. Başı göklere değen, kökleri yerin yedi kat altına kadar uzanan meşe sert esen rüzgâra dayanamamış. Ama zayıf ve çelimsiz saz, fırtına sona erdiğinde dimdik ayakta duruyormuş.
      </p>
    </div>
  </body>
</html>