<html xmlns="http://www.w3.org/1999/xhtml">
  <head>
    <title>
      11_Coban_ile_Kral-4
    </title>
    <link href="css/11_Coban_ile_Kral.css" rel="stylesheet" type="text/css"/>
  </head>
  <body id="x11_Coban_ile_Kral" xml:lang="tr-TR">
    <div>
      <p class="BASLIK01 bizsmart" id="toc_marker-4">
        İNSAN VE YILAN
      </p>
      <p class="govde-metin bizsmart">
        İnsanoğlu, bir gün kırda gezerken bir yılan görmüş:
      </p>
      <p class="govde-metin bizsmart">
        – Dur hain! Seni öldüreyim de şerrinden bütün dünya kurtulsun, demiş. Yılan ne olduğunu anlamadan, kendini çuvalın içinde buluvermiş. Suçunun olup olmadığına bakılmadan idam edileceğini anlamış. Hâlbuki, o güne kadar kimseye zarar vermemiş. Belki birkaç kez kendisini korumak için insanları korkutmuş, hepsi o kadar.
      </p>
      <p class="govde-metin bizsmart">
        İnsanoğlu, kendini haklı çıkarmak için yılana bir de nutuk çekmiş:
      </p>
      <p class="govde-metin bizsmart">
        – Sen, nankörün ta kendisisin! Kötülere iyilik etmek budalalıktır. Seni öldüreyim ki zehirli dişlerin kimseye zarar vermesin, demiş.
      </p>
      <div class="frame-2">
        <img alt="04_Coban_ile_kral.tif" class="frame-5" src="image/04_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Yılan, dilinin döndüğü kadar kendini savunmaya çalışmış:
      </p>
      <p class="govde-metin bizsmart">
        – Dünyadaki bütün nankörleri öldürmek gerekseydi acaba kimler sağ kalırdı? Söylediklerin doğruysa çevir gözlerini, biraz da kendine bak. Canım elinde, asarsın da kesersin de… Adalet dediğin nedir ki? Senin çıkarın, keyfin değil midir?Ama ölürken bırak da hiç olmazsa sana şunu söyleyeyim:
      </p>
      <p class="govde-metin bizsmart">
        – İnsan, nankörün ta kendisidir. Bunu böyle bil, demiş.
      </p>
      <p class="govde-metin bizsmart">
        İnsanoğlu, yılanın söylediklerine kızmış:
      </p>
      <p class="govde-metin bizsmart">
        – Bu sözler saçma olmasına saçma ama istersen başkalarına da soralım, demiş.
      </p>
      <p class="govde-metin bizsmart">
        Yılan da:
      </p>
      <p class="govde-metin bizsmart">
        – Soralım, demiş. Orada bir inek varmış. İneği yanlarına çağırıp durumu anlatmışlar.
      </p>
      <p class="govde-metin bizsmart">
        İnek:
      </p>
      <p class="govde-metin bizsmart">
        – Bunun için mi beni çağırdınız? Elbette yılan haklı. Yıllardır şu insanoğlunu beslerim, her gün benden türlü iyilikler görür. Sütümü içer, çocuklarımı alıp satar. Sayemde pazardan kesesi dolu döner. Yaşlandıkça bozulan sağlığını, hekimler değil, ben düzeltirim.
      </p>
      <div class="frame-2">
        <img alt="05_Coban_ile_kral.tif" class="frame-6" src="image/05_Coban_ile_kral_fmt.jpeg"/>
      </div>
      <p class="govde-metin bizsmart">
         
      </p>
      <p class="govde-metin bizsmart">
        Benim bütün emeklerim, çektiklerim ona keyif verir, kâr sağlar. İnsanoğluna hizmet ederken ihtiyarladım, tükendim. Sahibim ne ot verir ne de beni otlakta rahat bırakır. Bir köşeye bağlayıp unutur. Beni daha fazla söyletmeyin efendim! Bir yılan, insanoğlundan daha nankör olabilir mi, demiş.
      </p>
      <p class="govde-metin bizsmart">
        İneğin söyledikleri insanoğlunun hoşuna gitmemiş.
      </p>
      <p class="govde-metin bizsmart">
        – Bu ineğin sözüne inanılır mı? O, ne dediğini bilmiyor, bunamış galiba! Gel de şu öküze soralım, demiş.
      </p>
      <p class="govde-metin bizsmart">
        Yılan:
      </p>
      <p class="govde-metin bizsmart">
        – Soralım, demiş.
      </p>
      <p class="govde-metin bizsmart">
        Yılan ile insan, öküzün yanına gitmişler. Meseleyi ona anlatmışlar. Öküz bir hayli geviş getirdikten sonra, bütün yıl çektiklerini anlatmaya başlamış.
      </p>
      <p class="govde-metin bizsmart">
        Toprağı sürmek için ne kadar yorulduğunu, çiftten çifte koşulurken ayaklarında derman kalmadığını anlatmış. Bütün bunlar yetmezmiş gibi üstüne bir de dayak yediğini söylemiş.
      </p>
      <p class="govde-metin bizsmart">
        İnsanoğlu, öküzün söylediklerini de beğenmemiş.
      </p>
      <p class="govde-metin bizsmart">
        – Sus, yeter artık! Yargıç ol dedik, savcı olup bizi suçladın. Seni de reddediyorum, demiş.
      </p>
      <p class="govde-metin bizsmart">
        Yılan:
      </p>
      <p class="govde-metin bizsmart">
        – O zaman, şurada duran ağaca soralım. Bakalım o ne diyecek, demiş.
      </p>
      <p class="govde-metin bizsmart">
        Bu fikir, insanoğlunun hoşuna gitmiş:
      </p>
      <p class="govde-metin bizsmart">
        – Tamam, hiç değilse bu hayvan değil. Sizin tarafınızı tutmaz. Adil bir karar verir, demiş. Ve ağacın yanına gitmişler. Ağaca durumu anlatınca:
      </p>
      <p class="govde-metin bizsmart">
        – Yıllardır sıcağa, yağmura karşı insanoğlunu korudum. Bağları, bahçeleri sizin için donatır, gölgeler ve meyveler sunarım. Buna karşılık bir adam gelir, gövdemize baltayı indirir. Gövdemizi kökümüzden ayırmak yerine, kuruyan dallarımızı budasalar daha da serpilip büyüsek olmaz mı? Yılana mı nankör diyorsunuz? Asıl nankör insanoğludur, demiş.
      </p>
      <p class="govde-metin bizsmart">
        Haksız çıkmak, insanoğlunun işine gelmemiş. Davayı kazanmak için konuşmaya başlamış:
      </p>
      <p class="govde-metin bizsmart">
        – Benim yaptığım saflık… Ne diye sizi dinliyorum, demiş. Torbayı yerden yere vurarak yılanı öldürmüş. Gerçek zalimin, nankörün kim olduğunu göstermiş.
      </p>
    </div>
  </body>
</html>