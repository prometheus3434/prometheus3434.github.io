<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p0"><span class="t4"><b>6</b></span></p>

<p class="p1"><br/></p>

  <p>"İşin ne kadar sürer, Charlie?"</p>

  <p>"Seni ilgilendirmez, ben gelene kadar açık tut yeter," diye homurdandı kapıcı, üniformalı bekçiyi güya askeri bir bakışla süzdü. "Seninkinden çok daha iyi altın düğmeler gördüm zamanında."</p>

  <p>"İnsaf be, Charlie, plastik olduklarını sen de biliyorsun. Parlatmaya kalksam parça parça olurlar."</p>

  <p>Chelsea Park'ın üstünkörü organize edilmiş görevliler hiyerarşisinde Charlie tartışmasız liderdi. Bu bir maaş meselesinden çok —gelirinin belki de en küçük bölümünü bu oluşturuyordu— bir pozisyon ve kabiliyet meselesiydi. Kiracıları en çok gören kişi oydu ve bu avantajını da gayet iyi değerlendirirdi. Binanın dışındaki bağlantıları çok iyiydi ve kat sakinlerinin istedikleri hemen her şeyi bulabiliyordu — tabii belli bir fiyat karşılığında. Bütün kiracılar onu sever ve Charlie diye çağırırlardı. Bütün çalışanlar ise ondan nefret ederdi, kendisini nasıl çağırdıklarını hiç duymamıştı.</p>

  <p>Charlie'nin bodrumdaki dairesi işinin bir parçasıydı, gerçi idare heyetinin yapılan değişikliklerden haberi olsa herhalde epey şaşırırlardı. Nuhtan kalma bir soğutucu öksürüyor, tıksırıyordu ama sıcaklığı en az on derece düşürüyordu. Milletin kapıya koyduğu mobilyalar tamir edilmiş, daireye ayrı bir renk veriyordu; duvarlar çok sayıda kilitli dolapla kaplıydı. Bunların içinde büyük bir paketlenmiş gıda ve şişelenmiş içki koleksiyonu vardı, Charlie bunlara kendi dokunmaz, üzerlerine korkunç fiyat bindirerek kiracılara satardı. Dairedeki azımsanamayacak bir başka değişiklik ise su ve elektrik saatlerinin yokluğuydu; Charlie'nin bu iki büyük masrafını idare heyeti karşılıyordu — tabii haberleri olmadan.</p>

  <p>Kapısı iki anahtarla açılırdı, ikisi de kemerine asılıydı. İçeri girdi, üniformasının ceketini dikkatle portmantoya astı, sonra temiz ama çok yama görmüş spor bir gömlek giydi. Yeni asansörcü çocuk büyük, çift kişilik yatakta hâlâ uyuyordu; kırk altı numara ayakkabısıyla yatağın kenarına bir tekme attı.</p>

  <p>"Kalk artık. Bir saat sonra işe başlayacaksın."</p>

  <p>Oğlan gönülsüzce, uykulu uykulu çarşafların arasından çıktı, çıplak ve ince vücuduyla ayakta durarak kaburgalarını kaşıdı. Charlie dün gecenin hoş hatırasıyla gülümsedi ve oğlanın zayıf kalçasına hafif bir şaplak attı.</p>

  <p>"Hiç meraklanma, evlat," dedi, "Yeter ki sen Charlie'ye iyi bak, Charlie de sana iyi bakar."</p>

  <p>"Tabii Bay Charlie, tabii," dedi oğlan, sesine biraz ilgi katmaya çalışarak. Bu olay kendisi için tamamen yeniydi, hâlâ pek hoşuna gidiyor da sayılmazdı ama işe girmesini sağlamıştı. Cilveli cilveli gülümsedi.</p>

  <p>"Yetişir bakalım," dedi Charlie ve oğlana bir şaplak daha attı, ama bu seferki beyaz cildinde kırmızı bir iz bıraktı. "Çıktığın zaman kapının kilidini kontrol et, çalışırken de ağzını sıkı tut yeter,” dedi ve odadan çıktı.</p>

<p class="p1"><br/></p>

  <p>Sokak umduğundan çok daha sıcaktı, onun için bir taksi çağırdı. Bu sabahki iş, düzinelerce taksi tutmasına yetecek kadar para getirecekti, iki tane boş çekçek taksi müşteri kapmak için yarış etti, birincisini geri çevirdi çünkü sürücüsü çok çelimsiz ve zayıf bir şeydi: Charlie'nin acelesi vardı ve 110 kilo geliyordu.</p>

  <p>"Empire State Binası, Otuz Dördüncü Sokak girişi. Ayağını da çabuk tut."</p>

  <p>"Bu havada mı?" diye homurdandı sürücü, pedalların üstüne çıkıp gıcırdayan aleti harekete geçirdi. "Beni öldürmek mi istiyorsun general?"</p>

  <p>"Ölürsen öl, bana ne. Oraya kadar bir D veririm."</p>

  <p>"Belki de açlıktan ölmemi istiyorsun? O kadarcık para seni Beşinci Sokağa bile götürmez."</p>

  <p>Yol boyunca pazarlık ettiler; kalabalık caddelerin arasından kıvrılıyor, seslerini duyurmak için şehrin bitmeyen gürültüsünün içinden bağırıyorlardı — bu gürültüye öyle alışmışlardı ki artık farkında bile değildiler.</p>

  <p>Elektrik kesintileri ve yedek parça eksikliği yüzünden Empire State Binası'nda bir tek asansör çalışıyordu, o da sadece yirmi beşinci kata kadar. Ondan sonra yürümek zorundaydı. Charlie iki kat tırmandı, bir üst katın merdivenlerinin dibinde oturan badigarda başıyla selam verdi. Buraya daha önce de gelmişti ve adam onu tanıyordu, merdiven başlarındaki diğer üç badigard da öyle. Bunlardan biri ona kapıyı açtı.</p>

  <p>Omuzuna dökülen beyaz saçlarıyla Yargıç Santini Eski Ahit'ten bir peygamberi andırıyordu. Konuşmasıysa peygambere hiç benzemiyordu.</p>

  <p>Bunu itler bile yemez! Buna dünyanın parasını veriyorum ki doğru dürüst bir tabak makarna yiyebileyim, ya sen bunu neye çeviriyorsun?" Spagetti tabağını tiksinerek kenara itti ve yakasına iliştirdiği geniş peçeteyle dudağındaki sosu sildi.</p>

  <p>"Elimden geleni yaptım," diye bağırdı karısı. Ufak tefek, esmer ve adamdan yirmi yaş küçüktü. "Sana eliyle spagetti yapacak birini istiyorsan, memleketten bir köylü kızıyla evlenseydim Ben de tıpkı senin gibi şehrin göbeğinde Mulberry Caddesi'nde doğdum, spagetti hakkında tek bildiğim, bakkaldan alırsın..."</p>

  <p>Telefonun cırtlak sesi sözünü kesti ve kadını anında susturdu. ikisi de yazı masasının üstündeki alete baktılar, sonra kadın arkasını dönüp hızla odadan çıktı, kapıyı da arkasından kapattı. Bu günlerde pek telefon gelmiyordu, tek tük gelenlerse hep önemliydi, duymak istemediği işler hakkındaydı. Rosa Santini hayatın ona sağladığı her lüksün tadını çıkarmaya bakar, yargıcın işi hakkında bilmediği şeylere kafasını hiç yormazdı.</p>

  <p>Yargıç Santini ayağa kalktı, ağzını bir daha sildi ve peçeteyi masanın üstüne bıraktı. Acele etmedi, bu yaşta bir de acele edemezdi, ama oyalanmadı da. Yazı masasına oturdu, boş bir kâğıt ve dolmakalemini çıkardı ve telefona uzandı. Telefon eski bir aletti, çatlak ahizesi izole bantla tutturulmuş, kordonu yıpranmış, tiftiklenmişti.</p>

  <p>"Ben Santini," dedi ve dikkatle dinledi, gözleri açıldı. "Mike —Koca Mike mı! — aman Allahım!" Bunun üstüne fazla bir şey demedi, yalnızca evet veya hayır; ahizeyi yerine koyduğunda elleri titriyordu.</p>

  <p>"Koca Mike," dedi Başçavuş Grassioli, neredeyse gülümseyerek; midesine saplanan ülser sancısı bile keyfini bozmadı. "Bugün biri çok iyi bir iş yapmış." Masasının üstünde yatan kanlı demir çubuğa sanki bir sanat eseriymiş gibi hayran hayran baktı. "Kim yapmış?"</p>

  <p>"Büyük olasılıkla biri hırsızlık için apartmana girmiş ama işi ters gitmiş," dedi Andy masanın öbür yanında durarak. Bloknotuna bir göz attı ve bütün gerekli detayları çabucak özetledi. Bitirdiği zaman Grassioli homurdandı ve demirin ucundaki parmak izi tozuna işaret etti.</p>

  <p>"Ya bu? Parmak izleri belli mi?"</p>

  <p>"Gayet açık, başçavuş. Sağ elin baş ve ilk üç parmakları."</p>

  <p>"Pezevengi badigardın veya kızın temizlemiş olma ihtimali?"</p>

  <p>"Bence binde bir, efendim. Hiçbir sebepleri yok, adam ikisinin de ekmek parasıymış. Hem ikisi de bayağı üzgün görünüyordu, adam için değil tabii, yemek fişlerini kaybettikleri için."</p>

  <p>Grassioli demir çubuğu torbaya geri attı ve masanın üstünden Andy'ye uzattı. "Bu bilgi şimdilik kâfi. Gelecek hafta STB'ye<a id="k1" href="../Text/DiPNOTLAR.xhtml#a1"><sup>[1]</sup></a> bir kurye gidecek, parmak izlerini onunla gönder, <i>kısa</i> bir de rapor ekle. Raporu parmak izi kartının arkasına yaz — daha ayın onu ama kâğıt hakkımız neredeyse doldu. Kızın ve badigardın parmak izlerini de alsak olur, ama boşver, yeterince zaman yok. Dosyala, unut ve işinin başına dön."</p>

  <p>Andy defterine bir not karalarken telefon çaldı; başçavuş cevap verdi. Andy konuşmayı dinlemiyordu, kapıya doğru yönelmişti ki Grassioli ahizeyi eliyle kapatıp, "Buraya gel, Rusch, diye emretti, sonra dikkatini tekrar telefona verdi.</p>

  <p>Evet, efendim, doğru," dedi. "Hırsızlık amacıyla içeri girilmiş, buna şüphe yok, katil bu iş için de aynı demir çubuğu kullanmış — törpülenmiş bir tekerlek demiri." Bir an dinledi, sonra yüzü kızardı. "Hayır, efendim, yapamadık. Başka ne yapabilirdik? Evet, bu SÇY'dir.<a id="k2" href="../Text/DiPNOTLAR.xhtml#a2"><sup>[2]</sup></a> Hayır, efendim. Derhal, efendim. Hemen birini vazifelendireceğim, efendim."</p>

  <p>"Orospu çocuğu," diye ekledi başçavuş, ahizeyi yerine koyduktan sonra tabii. "Boktan bir iş çıkarttın, Rusch. Davayı tekrar ele al ve bu sefer düzgün çalış. Katilin binaya nasıl girdiğini öğren, gerçekten hırsızlık mı değil mi onu da. Şu iki zanlının parmak izlerini al. Suç Tanıtlama Bürosu’na bir kurye yollayıp bu parmak izlerini kontrol ettir, katilin sabıkası var mı bakalım. Hadi, kımılda. "</p>

  <p>"Koca Mike’ın dostları olduğunu bilmiyordum."</p>

  <p>Dost, düşman, umurumda değil. Ama biri sonuç almamız için baskı yapıyor. Onun için elinden geldiğince çabuk bu işi hallet."</p>

  <p>"Yalnız başıma mı başçavuş?"</p>

  <p>Grassioli dolmakaleminin ucunu kemirdi. "Hayır, raporu en kısa zamanda istiyorum. Kulozik’i de al yanına." Sancıyla geğirdi ve tabletler için çekmeceye uzandı.</p>

<p class="p1"><br/></p>

  <p>Detektif Seteve Kulozik'in parmakları kısa ve kalındı, beceriksizmiş gibi görünüyorlardı, oysa çok çevik ve gayet kontrollüydüler. Shirl'ün sağ başparmağını sıkıca tuttu ve sırlı beyaz çininin üstüne bastırdı, Sağ Başparmak diye yazan karenin içine belirgin ve sağa sola bulaşmamış bir iz çıktı. Sonra teker teker diğer parmaklarını önce ıstampaya sonra çiniye bastırmak suretiyle bütün kareleri doldurdu.</p>

  <p>"Adınız nedir, Bayan?"</p>

  <p>"Shirl Greene, sonunda bir 'e' ile yazılır." Kapkara olan parmak uçlarına baktı. "Yani şimdi sabıkalı bir suçlu mu oldum?"</p>

  <p>"Ne münasebet, Bayan Greene." Kulozik çininin altında ayrılan yere ince yağlı bir kalemle kızın adını dikkatle yazdı. "Bu izler sadece bu davayla ilgili olarak kullanılacak. Doğum tarihiniz nedir?"</p>

  <p>"12 Ekim 1977."</p>

  <p>"Herhalde başka bir eksiğimiz yok." Çiniyi de ıstampayı da plastik bir kutuya koydu.</p>

  <p>Shirl ellerini yıkamaya gitti, Steve de parmak izi aletlerini topluyordu ki kapının mikrofonu öttü.</p>

  <p>"Parmak izlerini aldın mı?" diye sordu Andy içeri girince.</p>

  <p>"Her şey tamam."</p>

  <p>"Güzel, bir de badigardın parmak izlerini alalım yeter, aşağıda, lobide bekliyor. Bodrumda, zorlanarak açılmışa benzeyen bir pencere buldum, üstünde iz var mı bir kontrol etsen iyi olur. Asansörcü sana yolu gösterir."</p>

  <p>"Gidiyorum," dedi Steve, alet kutusunu omuzlayarak.</p>

  <p>Steve çıkarken Shirl girdi. "Bir ipucu bulduk, Bayan Greene," dedi Andy. "Bodrumda zorlanarak açılmış bir pencere var. Camda veya pervazda parmak izi varsa ve bunlar da demir çubuğun üstündekilere uyarsa, cinayeti işleyenin binaya bu şekilde girdiğine dair epey sağlam bir delil olacak. Demir çubuk izlerini de bu kapıdakilerle karşılaştıracağız tabii. Oturmamın mahzuru var mı?"</p>

  <p>"Hayır," dedi Shirl, "tabii yok."</p>

  <p>Sandalye yumuşacıktı; oda, soğutucunun sayesinde şehrin boğucu sıcaklığının ortasında ferah bir ada haline gelmişti. Geriye yaslanınca gerginlik ve yorgunluğunun bir kısmı hafifledi. O arada kapı çalındı.</p>

  <p>"Pardon," dedi Shirl ve kapıya cevap vermeye gitti. Holden mırıltılar geliyordu, Andy bloknotunun sayfalarını çevirdi. Sayfalardan birinin plastiği eğrilmişti, yazılar da siliniyordu, onun için dolmakalemiyle üzerlerinden geçti, iyice bastırdı ki siyah siyah belli olsun.</p>

  <p>"Burdan defol git, pis fahişe!"</p>

  <p>Boğuk bir sesle haykırılmış bu sözler, cama sürtünen bir tırnak gibi tiz bir şekilde yükseldi. Andy ayağa kalktı ve bloknotunu yan cebine tıktı. "Ne oluyor burada?" diye seslendi.</p>

  <p>Shirl sinirden yüzü kızarmış bir halde içeri girdi, peşinden de zayıf, beyaz saçlı bir kadın. Kadın Andy'yi görünce durdu ve parmağını titrete titrete ona uzattı. "Kardeşimin ölüsü daha gömülmeden başka biriyle işi pişirmiş bile..."</p>

  <p>"Ben bir poljs memuruyum," dedi Andy rozetini göstererek. "Siz kimsiniz?"</p>

  <p>Kadın sırtını dikleştirdi, ama bunun boyunun kısalığına bir faydası olmadı; yıllarca kambur durmak ve kötü beslenmek omuzlarını yuvarlatmış, göğsünü içeri çökertmişti. Kolları, çok giyilmiş, çamur renkli entarisinden çırpı gibi sarkıyordu. Şu anda terle kaplı yüzü griden çok beyaz gibiydi, tam ışıktan korkan bir şehirlinin cildi; renk veren <i>tek</i> şey, sokakların kiriydi. Konuştuğu zaman dudakları ince bir yarık halinde açıldı, bir baskı makinesinin metal kalıpları gibi sözleri şekillendirdi, sonra gerekenden bir fazla söz çıkmasın diye hemen kapandı. Tek hayat belirtisi, sulu mavi gözleriydi, onlar da öfkeyle seğiriyordu.</p>

  <p>"Ben Mary Haggerty, zavallı Michael'ın kız kardeşi ve hayattaki tek akrabasıyım. Michael'ın eşyalarına göz kulak olmak için geldim, vasiyetinde hepsini bana bırakmış, avukat öyle söyledi, benim de icabına bakmam lazım. Şu fahişe burayı terk etmek zorunda kalacak, zaten yeterince sömürdü kardeşimi..."</p>

  <p>"Bir dakika." Andy bu söz karmaşasını kesince kadının ağzı kapandı ve nefesi titreyen burun deliklerinden çıktı. "Polisin izni olmadan bu dairedeki hiçbir şeye dokunulamaz, onun için eşyalarınızı merak etmenize lüzum yok."</p>

  <p>"Bunları onun yanında söylemeyin," diye ciyakladı kadın ve Shirl'e döndü. "Yere çivilenmemiş her şeyi çalıp satacak. Zavallı kardeşim..."</p>

  <p>"Zavallı kardeşiymiş!" diye bağırdı Sihrl. "Ondan nefret ediyordun, o da senden, hayattayken buraya kaç defa geldin, hiç!"</p>

  <p>Andy, "Yeter!" diyerek iki kadının arasına girdi. Mary Haggerty'ye döndü. "Artık gidebilirsiniz. Bu dairedeki eşyaların ne zaman alınabileceğini polis size haber verir."</p>

  <p>Kadın şok olmuştu. "Ama — ama bunu yapamazsınız. Haklarım var. Bu fahişeyi burada yalnız bırakamazsınız."</p>

  <p>Andy'nin sabrı tükeniyordu. "Sözlerinize dikkat edin Bayan Haggerty. Bu kelimeyi yeterince kullandınız. Kardeşinizin nasıl geçindiğini unutuyor gibisiniz."</p>

  <p>Kadının yüzü bembeyaz kesildi ve bir iki adım geriledi.</p>

  <p>"Kardeşim ticaretle uğraşırdı, iş adamıydı," dedi cılızca.</p>

  <p>"Kardeşiniz yolsuzluk yapıyordu, kızlar da bunun bir parçasıydı." Onu dik tutan öfkesi geçince, kadının vücudu söndü, çöktü, kupkuru kemikleri çıktı meydana; vücudunun tek yuvarlak kısmı karnıydı, yıllarca kötü beslenmiş olmaktan ve çok fazla çocuk taşımaktan şişmişti.</p>

  <p>"Artık gidebilirsiniz," dedi Andy, "sizinle en kısa zamanda temas kurulacaktır."</p>

  <p>Kadın döndü ve tek bir kelime daha etmeden gitti. Andy kontrolünü kaybedip gerekenden fazlasını söylediği için pişmandı ama olan olmuştu, sözlerini geri alamazdı.</p>

  <p>"Söyledikleriniz doğru mu — Mike hakkındakiler yanı?" diye sordu Shirl kapı kapandıktan sonra. Sade, beyaz elbisesi ve arkaya toplanmış saçlarıyla çok genç görünüyordu, hatta çok masum — Marry Haggerty'nin ona yakıştırdığı sıfata rağmen. Masumluğu o suçlamalardan çok daha gerçek gibiydi.</p>

  <p>"O'Brien'ı ne kadar zamandır tanıyorsunuz?" diye sordu Andy, soruyu bir an için geçiştirerek.</p>

  <p>"Bir yıl kadar, ama işinden hiç bahsetmezdi. Ben de sormazdım hiç, politikayla ilgili zannediyordum, onu ziyaret edenler hep yargıçlar ve politikacılardı."</p>

  <p>Andy bloknotunu çıkardı. "Düzenli olarak eve girip çıkanların isimlerini istiyorum, son hafta içinde gördüğü insanları."</p>

  <p>"Soruları şimdi siz soruyorsunuz ama benimkine cevap vermediniz." Shirl bunu söylerken gülümsedi ama ciddi olduğu belliydi. Düz arkalıklı bir sandalyeye oturdu, okul çocuğu gibi ellerini kucağında kavuşturdu.</p>

  <p>"Sorunuza fazla detaylı bir cevap veremem," dedi Andy. "Koca Mike hakkında fazla bir şey bilmiyorum. Kesin olarak söyleyebileceğim tek şey, mafya ve politikacılar arasında bir tür aracı olduğu. Buna herhalde üst düzey diyorlar. Ve en az otuz yıldan beri mahkemeye çıkmamış, hapse de girmemiş."</p>

  <p>"Daha önce girmiş mi yani?"</p>

  <p>'Evet, kontrol ettim, sabıkası var ve bir iki kere hüküm yemiş. Ama son zamanlarda değil; yakalanıp hapse yollananlar artık serseriler. Mike'ın çevresinde çalışmaya başladın mı polis sana dokunamaz. Hatta sana yardım ederler — bu soruşturmada olduğu gibi."</p>

  <p>"Anlamıyorum..."</p>

  <p>"Bakın. New York'da her gün beş, belki on tane cinayet işleniyor, yüz, iki yüz saldırı, yirmi-otuz tecavüz vakası, en az bin beş yüz hırsızlık oluyor. Polisin yeterince elemanı yok, olanlar da fazla mesai yapıyor. Her vakayı takip etmemize imkân yok. Biri öldürülür de tanık varsa, ne âlâ, gider katili yakalarız ve olay kapanır. Ama bunun gibi bir vakada, açık konuşayım Bayan Greene, uğraşmayız bile. Parmak izleri yardım eder de katilin sabıkası varsa, o başka. Ama büyük ihtimalle yoktur. Bu şehirde Sosyal Yardımda geçinen milyonlarca serseri var, karınlarını daha iyi doyurmak veya içki içmek veya bir TV sahibi olmak isterler, onun için hırsızlığa teşebbüs edip, 'elime ne geçerse kârdır' derler. Birkaçını yakalayıp eyaletin kuzeyine, çalışma kamplarına göndeririz: Baltalarla ekspres yolları kırıp tarlalara yer açmakta çalışırlar. Ama çoğu elimizden kaçar. Arada bir kaza olur, belki iş üzerindeyken içeri biri girer, evde ne var ne yok alıp götürmeden onları yakalar. Bu durumda, hırsızın silahı varsa, bir cinayet işlenebilir. Tamamen kaza eseri; yüzde doksan dokuz ihtimalle Mike O'Brien'ada böyle bir şey oldu. Delilleri topladım, vakayı rapor ettim — iş orada kapanmalıydı. Ama dediğim gibi, Koca Mike'ın bir sürü politik bağlantısı vardı, bunlardan biri de daha etraflı bir soruşturma için baskı yaptı, ben de o sebeple hurdayım. Evet — söylemem gerekenden çok fazlasını söyledim, bunların hepsini unutursanız bana büyük bir iyilik yapmış olursunuz."</p>

  <p>"Yok, kimseye söylemem. Şimdi ne olacak?"</p>

  <p>"Size birkaç soru daha soracağım, sonra burdan çıkıp bir rapor yazacağım — bu iş de kapanmış olacak. Başka bir sürü iş birikiyor, teşkilat fazlasıyla zaman ayırdı bu soruşturmaya."</p>

  <p>Kız şok olmuştu. "Bu işi yapan adamı yakalamayacak mısınız?"</p>

  <p>"Parmak izleri dosyada varsa, yakalayabiliriz. Yoksa — hiç şansımız yok. Denemeyiz bile. Zamanımızın olmamasının yanısıra, Mike'ı haklayan her kimse bir amme hizmeti işlemiş gözüyle bakıyoruz."</p>

  <p>"Ama bu çok korkunç!"</p>

  <p>"Öyle mi? Belki de." Bloknotunu açtı ve tekrar resmileşti. Kulozik, bodrum camından aldığı parmak izleriyle tekrar geri geldiği zaman o da soru sormayı bitirmişti, beraberce binadan ayrıldılar. Apartmanın serinliğinden sonra sokağın sıcağına çıkınca, bir fırının içine girmiş gibi oldular.</p>
</body>
</html>