<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p0"><span class="t4"><b>1</b></span></p>

<p class="p1"><br/></p>

<p class="p1">Ağustos güneşi açık pencereden süzüldü ve Andy Rusch'ın çıplak bacaklarını yakmaya başladı, ta ki rahatsız olup ağır uykusunun derinliklerinden sıyrılıp uyanana kadar. Yavaş yavaş, sıcağın ve vücudunun altındaki nemli çarşafın farkına vardı. Sıkı sıkıya kapalı gözkapaklarını ovuşturdu ve öylece yatıp, yarı uykulu yarı uyanık, nerede olduğunu tam kestirememenin verdiği tuhaf kaybolmuştuk duygusuyla tavanın çatlak ve lekeli alçısına bakakaldı; halbuki yedi yıldır bu odada yaşıyordu. Esnedi, her zaman yatağın yanındaki sandalyeye koyduğu saatini ararken o tuhaf duygu kayboldu, sonra yine esnedi, gözünü kırpıştırarak çizik çizik camın arkasından zar zor görünen saatin kollarına baktı. Yedi... sabahın yedisi, kare pencerenin ortasında da ufak bir dokuz rakamı. Dokuz Ağustos, 1999, Pazartesi — şimdiden cehennem gibi, son on gündür New York'u kasıp kavuran sıcak dalgasının sayesinde! Andy, sırtındaki bir ter damlacığını kaşıdı, sonra bacaklarını güneşten çekip yastığı boynunun altına sıkıştırdı. Odayı ikiye bölen incecik duvarın arkasından madeni bir gıcırtı duyuldu, sonra ses, tiz ve monoton bir vınıltı halini aldı.</p>

  <p>"Günaydın..." diye bağırdı vınıltının içinden, sonra öksürmeye başladı. Hâlâ öksürerek gönülsüzce yataktan kalktı, bir bardak su almak için duvardaki su deposuna gitti; su, ince ve kahverengimsi aktı. Suyu içti, sonra deponun üstündeki göstergeye bir yumruk atınca ibre kıpırdadı ve <i>Boş</i> işaretine geldi. Depoyu doldurmak lazımdı, saat dörtte mıntıkaya gitmeden bu işi halletmeliydi. Gün başlamıştı.</p>

  <p>Hantal gardrobun önüne çatlak bir boy aynası iliştirilmişti; yüzünü buna yaklaştırdı, traşlı çenesini kaşıdı. İşe başlamadan önce traş olmalıydı. Hiç kimse kendine sabahleyin bakmamak, çırılçıplak, her şey meydanda, diye karar verdi hoşnutsuzca, ölü gibi bembeyaz tenine ve genelde pantolonunun gizlediği çarpık bacaklarına kızarak. Peki, açlıktan ölen bir atınki gibi tek tek sayılan kaburgalarına ne demeli, ya gittikçe büyüyen göbeğine — bari birinden biri olmasa! Yumuşak eti eliyle yoğurdu, karbonhidratlı gıdalardan diye düşündü, bir o, bir de çoğu zaman kıçının üstüne oturmaktan. Ama hiç değilse yüzünden bir şey belli olmuyordu. Alnı yıldan yıla açılıyordu ama saçı kısacık kesildiği için pek bariz değildi. Daha otuzuna yeni girdin, diye düşündü kendi kendine, ama gözlerinin etrafında kırışıklıklar başlamış bile. Burnun da çok büyük — bunun sebebi ailedeki Gal kanıdır diyen Brian Amca değil miydi? Köpek dişlerin de biraz fazla çıkık, onun için güldüğünde biraz sırtlana benziyorsun. Yakışıklı bir herifsin yine de Andy Rusch, tamam da en son ne zaman bir kızla çıkmıştın? Kaşlarını çattı, sonra heybetli Galli burnunu silmek için mendil aramaya gitti. Çekmecede tek bir temiz külot kalmıştı, bunu giydi; bugün unutmaması gereken bir şey daha çıkmıştı — çamaşır yıkamak. Ara kapıyı açarken, duvarın öbür yanından hâlâ gıcırtı sesi geliyordu.</p>

  <p>"Kendine kalp krizi geçirteceksin, Sol," dedi beyaz sakallı adama; adam, tekerleksiz bir bisikletin üstüne tünemiş öyle bir gayretle pedal çeviriyordu ki göğsünden aşağı boşalan ter beline doladığı havluyu ıslatıyordu.</p>

  <p>"Kalp krizi mi, asla," diye soluklandı Solomon Kahn, bir taraftan pedal çevirerek. "Bunu her gün o kadar zamandır yapıyorum ki, bir gün yapmasam kalbim tekler. Damarlarımda kolestrol de yok, çünkü devamlı alkol banyosu o işi hallediyor. Akciğer kanserine da yakalanamam çünkü sigara içmek istesem de buna param yok, zaten istemem. Ve yetmiş beş yaşında olduğum halde prostatım da yok çünkü..."</p>

  <p>"Sol, lütfen... boş mideyle bu ayrıntılar hiç çekilmiyor. Fazla bir buzun var mı?"</p>

  <p>"İki tane al — hava sıcak. Kapıyı da çok açık bırakma."</p>

  <p>Andy duvarın dibinde duran ufak buzdolabını açtı, plastik margarin kabını çabucak çıkardı, sonra bardağın içine buz kabından iki buz parçası attı ve kapıyı hemen kapattı. Bardağı duvardaki depodan suyla doldurdu ve masanın üstüne margarinin yanına koydu. "Kahvaltı ettin mi?" diye sordu.</p>

  <p>"Sana eşlik ederim, bu zımbırtılar herhalde şarj olmuştur artık."</p>

  <p>Sol pedal çevirmeyi durdurdu, ses önce iniltiye dönüştü, sonra tamamen kayboldu. Bisikletin arka dingiline bağlı olan elektrik jeneratörünün tellerini çekti ve bunları dikkatle sararak buzdolabının üstünde duran dört siyah oto aküsünün yanına yerleştirdi. Sonra, ellerini zaten kirli olan havluya sildi, 1975 model eski bir Ford'dan kalma koltuklardan birini çekip Andy'nin karşısına masaya oturdu.</p>

  <p>"Saat altı haberlerini dinledim," dedi. "Yaşlılar bugün bir protesto yürüyüşü daha düzenlemişler. Tam kalp krizlerine rastlanacak yer işte!"</p>

  <p>"Çok şükür, ben rastlamayacağım, göreve dörtte başlıyorum, üstelik Union Meydanı bizim mıntıkada değil." Ekmek kutusunu açtı ve onbeş santimetrekarelik kırmızı krakerlerden birini çıkardı, sonra kutuyu Sol'a doğru itti. Üzerine ince bir kat margarin sürdü, ısırdı, çiğnerken burnunu kırıştırdı. "Galiba bu margarin bozulmuş."</p>

  <p>"Nerden anladın?" diye homurdandı Sol, kuru krakerlerden birini ısırarak. "Motor ve balina yağından yapılmış bir şey zaten baştan bozuk olur.”</p>

  <p>"Şimdi doğacılık taslama," dedi Andy krakeri soğuk suyla mideye indirerek, "Petrokimyasallardan yapılma yağların tadı yok gibi bir şey, ayrıca bildiğin gibi, dünyada balina kalmadı ki yağını kullansınlar — klorella yağı işte."</p>

  <p>"Balina, plankton, ringa yağı, hepsi bir. Balıksı bir tadı var. Ben krakerimi kuru kuru yerim daha iyi, yüzgeç çıkarırız bakarsın." Kapı aniden hızla vurulunca bir inilti koyuverdi. "Saat daha sekiz olmadan peşine düştüler."</p>

  <p>"Her şey olabilir," dedi Andy kapıya giderek.</p>

  <p>"Olabilir ama değil, bu kuryenin kapı vurması, bunu sen de benim kadar biliyorsun, her şeyine bahse girerim ki o. Demedim mi?" Andy kapının kilidini açıp da ikisi de koridorda duran çiroz, çıplak bacaklı kuryeyi görünce, yaşlı adam somurtkan bir memnuniyetle kafasını salladı.</p>

  <p>"Ne istiyorsun Woody?" diye sordu Andy.</p>

  <p>"Bi fey iftemiyorum," diye geveledi Woody dişsiz ağzının içinden. Daha yirmi yaşlarında olduğu halde ağzında tek bir dişi kalmamıştı. "Bafçavus götür der ben de götürürüm." Andy'ye üstünde adı yazılı bir mesaj tahtası uzattı.</p>

  <p>Andy ışığa doğru döndü, tahtayı açtı, başçavuşun eciş bücüş karalamasını okudu, sonra tebeşiri alıp altına parafını attı ve tahtayı kuryeye geri verdi. Kapıyı arkasından kapatıp kaşlarını çata çata kahvaltısını bitirmeye koyuldu.</p>

  <p>"Bana öyle bakma," dedi Sol, "Mesajı ben göndermedim. Pek hoş bir haber olmadığını söylersem yalan olmaz herhalde."</p>

  <p>"Yaşlılar Meydan'ı doldurmuşlar bile, mıntıkanın takviye kuvvete ihtiyacı varmış."</p>

  <p>"Ama neden sen? Bu koşum atlarına göre bir işe benziyor."</p>

  <p>"Koşum atları! Bu ortaçağdan kalma lafları da nerden bulursun? Halkı kontrol etmek için devriye polislerine ihtiyaçları var elbette ama mimli tahrikçileri, yankesicileri filan enselemek için detektiflerin de orada olması lazım. Park tam bir keşmekeş olacak bugün. Dokuzda görev başında olmam gerekiyor, yani önce biraz su taşımaya vaktim var."</p>

  <p>Andy yavaş yavaş bir pantolon ve bol spor bir gömlek giyindi, sonra pencerenin pervazına güneşte ısınsın diye bir kap su koydu. Beş galonluk iki bidonu aldı; çıkarken, Sol TV'den gözünü çevirip eski moda gözlüklerinin üstünden ona baktı.</p>

  <p>"Suyu getirince şana bir içki hazırlarım — yoksa çok mu erken?"</p>

  <p>"Bugünkü halimle pek de erken değil."</p>

  <p>Kapı arkasından kapanınca koridor zifiri karanlık oldu, duvara tutuna tutuna merdivenlere yürüdü, birinin atmış olduğu bir çöp yığınına ayağı takılınca tökezledi, neredeyse düşüyordu — bir küfür salladı, iki kat aşağıda, duvara bir pencere açılmıştı, son iki katı inerken gözünün önünü görecek kadar ışık giriyordu içeri. Koridorun neminden sonra Yirmi Beşinci Cadde'nin sıcaklığı ağır bir dalga halinde yüzüne çarptı; çürüklük, pislik ve yıkanmamış insanlıktan oluşan boğucu bir hava. Binanın basamaklarını doldurmuş olan kadınların arasından zar zor geçerek, aşağıda oynayan çocukların üstüne basmamak için dikkatle indi. Kaldırım daha gölgelikti, ama o kadar tıka basa insan doluydu ki caddeden yürümeye başladı, kaldırımın kenarına dağ gibi yığılmış çöplerden kaçınmak için iyice uzaklaştı. Kaç gündür sıcak olan hava zifti yumuşatmıştı, bastıkça çöküyordu, sonra da ayakkabılarının altına yapışıyordu. Yedinci Sokağın köşesindeki sütunlu su merkezine kadar uzanan olağan kuyruk, tam o yaklaşırken öfkeli bağlaşmalar ve bazı havaya kalkmış yumruklarla birden bozuldu. Hâlâ homurdanan ahali dağılırken Andy görevdeki devriyenin çelik kapıyı kilitlediğini gördü.</p>

  <p>"Ne oluyor?" diye sordu. "Bu merkez öğlene kadar açık değil miydi?"</p>

  <p>Polis memuru döndü, eli otomatik olarak silahına gitti, kendi mıntıkasındaki detektifi tanıyınca durdu, şapkasını geri itti ve elinin tersiyle alnındaki teri sildi.</p>

  <p>"Çavuştan şimdi emir geldi, bütün merkezler yirmi dört saat kapalı. Kuraklık yüzünden baraj seviyesi düşmüş, su tasarrufu yapıyorlar."</p>

  <p>"Ne biçim iş be," dedi Andy, hâlâ kilitte duran anahtara bakarak. "Birazdan göreve başlayacağım, bu da iki gün su içmeyeceğim demektir..."</p>

  <p>Polis memuru etrafına dikkatlice bakındıktan sonra kapıyı açıp Andy'nin elindeki bidonlardan birini aldı. "Bunlardan biri sana yeter." Musluğun altına tutup doldurdu, sonra sesini alçalttı. "Kimseye söyleme ama eyaletin kuzeyindeki su yolu kemerini yine dinamitlemişler."</p>

  <p>"Çiftçiler mi yine?"</p>

  <p>"Herhalde. Bu mıntıkaya gelmeden önce orada nöbetçiydim, işleri zor, seni de kemerle beraber havaya uçuruyorlar. Şehrin sularını çaldığını iddia ediyorlar."</p>

  <p>"Yeterince suları var," dedi Andy, dolu bidonu alarak. "Hem de gerekenden fazlası. Bu şehirdeyse otuz beş milyon insan var susayan."</p>

  <p>"Orası öyle," dedi polis, kapıyı tekrar kapattı sıkı sıkı kilitleyerek.</p>

  <p>Andy basamakların etrafındaki kalabalığı ite kaka geçip önce arka bahçeye gitti. Bütün tuvaletler doluydu, bekledi, sonunda odacıklardan birine girdiğinde bidonları da yanına aldı; dışarıda bıraksa çitin yanındaki çöp yığınında oynayan çocuklardan biri muhakkak çalardı.</p>

  <p>Karanlık merdivenleri tekrar tırmanıp da odanın kapısını açınca, bardağın içinde tıkırdayan buz parçacıklarının berrak sesini işitti.</p>

  <p>"Bu çaldığın Beethoven'in Beşinci Senfonisi gibi," dedi bidonları yere bırakıp bir sandalyeye çökerek.</p>

  <p>"En sevdiğim bestedir," dedi Sol, soğumuş iki bardağı buzdolabından çıkardı ve dini bir törendeymiş gibi huşu içinde her birine minik birer konserve soğan attı. Birini Andy'ye uzattı, o da dikkatle soğuk sıvının tadına baktı.</p>

  <p>"Bunlardan birini tattığım zaman pek de deli olmadığını düşünüyorum, Sol. Niye Gibson diyorsun bunlara?"</p>

  <p>"Zamanın sisi ardında kaybolmuş bir sır. Neden Stinger'a Stinger derler, veya Pink Lady'ye Pink Lady?"</p>

  <p>"Bilmiyorum, neden? Onların tadına hiç bakmadım."</p>

  <p>"Ben de bilmiyorum, ama adları öyle. Barlarda verilen şu yeşil şeyler gibi, Panamalar. Hiçbir anlamı yok, sadece bir isim."</p>

  <p>"Sağol," dedi Andy, bardağındakini bitirerek. "Kendimi güne daha hazır hissetmeye başladım."</p>

  <p>Odasına gitti, çekmeceden tabancasını ve tabancanın kılıfını çıkardı, pantolonunun beline taktı. Rozeti anahtarlığının üzerindeydi, hep orada tutardı, bloknotunu da onun üzerine yerleştirdi, sonra bir an duraksadı. Uzun ve çetin bir gün olacaktı, başına her şey gelebilirdi. Gömleklerinin altından kelepçesini bulup çıkardı, ardından saçmayla dolu yumuşak plastik tüpü. Kalabalığın içinde lazım olabilirdi, etrafta o kadar yaşlı varken tabancadan daha emniyetliydi. Sırf o da değil; yeni kemer sıkma kanunlarına göre, cephane kullanmak için çok iyi bir sebebin olmalıydı. Pencerenin pervazında güneşte ısınan suyla yıkanabildiği kadar yıkandı, sonra yüzüne kumlu, boz renkli ufak bir sabun parçası sürerek sakallarını biraz yumuşattı. Usturasının iki kenarı da iyice körlenmişti, su bardağının iç kısmına sürtüp bilerken, yeni bir tane daha alma zamanı geldi diye düşündü. Belki sonbaharda.</p>

  <p>Andy odadan çıktığında Sol penceredeki kutusunu suluyordu, sıra sıra bitkileri ve minik soğanları. "Tahta beş sentliklerden alma," dedi işinden başını kaldırmadan. Sol'da bunlardan milyonlarca vardı, hepsi eskiydi. Tahta beş sentlik neydi ki Allahaşkına?</p>

  <p>Güneş yükselmişti, sıcaklık, caddenin katran ve asfalt vadisinde giderek artıyordu. Gölgelik yerler daralıyordu, basamaklarda o kadar çok insan vardı ki kapının önünden geçemedi. Üzerinde yalnızca yırtık pırtık gri iç çamaşırları olan minicik, sümüklü bir kız çocuğunun yanından dikkatle kendine yol açtı ve bir basamak indi. Zayıf kadınlar ona aldırış etmeden gönülsüzce kenara çekildiler ama erkekler yüz hatlarına işlemiş ve sanki hepsi aynı öfkeli ailenin birer üyesiymiş gibi onları benzer kılan soğuk bir nefret duygusuyla onu süzüyorlardı.</p>

  <p>Andy sonuncusunun da yanından geçip kaldırıma varınca bu sefer de yere sere serpe yatmış yaşlı bir adamın ayağının üstünden atlamak zorunda kaldı. Uyuyor değil de ölmüşe benziyordu, pekâlâ da ölmüş olabilirdi, kimin umurundaydı ki. Ayağı çıplak ve kirliydi; ayak bileğine bağlanmış bir ip, kaldırımda ifadesizce oturmuş, eğri bir plastik tabağı kemiren çıplak bir bebeğe uzanıyordu. Bebek de adam kadar kirliydi ve ip, karnı şiş ve ağır olduğu için cılız kollarının altından göğsüne dolanmıştı. Yaşlı adam ölmüş müydü? Önemli olduğundan değil ya; dünyada yaptığı tek iş bebeğe çapa vazifesi görmekti, bunu sağken de yapabilirdi, ölüyken de.</p>

  <p>Allah Allah, bu sabah ne maraziyim, diye düşündü Andy, herhalde sıcaktan, iyi uyuyamıyorum, kâbuslar görüyorum. Bu sonu gelmeyen yaz ve çıkan meseleler yüzünden hep, her şey birbirine bağlı. Önce sıcaklık, sonra kuraklık, depo hırsızlıkları, şimdi de şu yaşlılar. Bu havada sokağa çıkmaları bile delilik. Ya da hava onları delirtti. Düşünmek için çok sıcaktı, köşeyi dönünce, sıcağın etkisiyle titreşen Yedinci Cadde boylu boyunca gözünün önünde yandı; güneşin kuvvetini yüzünde ve kollarında hissedebiliyordu. Gömleği sırtına yapışmıştı bile, ve saat daha dokuza çeyrek vardı.</p>

  <p>Yirmi Üçüncü Sokak'ta, gökyüzünü dolduran üstgeçidin uzun gölgesinde durum daha iyiydi; karanlığın içinde, çekçek taksi ve çekme-kamyon trafiğine göz gezdirerek yavaş yavaş yürüdü. Üstgeçidi ayakta tutan sütunlardan her birinin etrafında ufak bir insan kümesi vardı, iskele kazıklarının etrafındaki midyeler gibi toplanmışlardı, bacakları neredeyse trafiğin içine girecekti. Yukarıdan, üstgeçitten geçen ağır bir kamyonun gürültüsü duyuldu; ileride, mıntıka binasının önünde park etmiş bir kamyon daha gördü. Üniformalı devriyeler kamyonun arkasından ağır ağır içeri tırmanıyorlardı ve Detektif Başçavuş Grassioli elinde bir bloknot durmuş, çavuşla konuşuyordu. Başını kaldırdı, Andy'yi görünce suratını astı, sol gözkapağı seğirmeye başladı.</p>

  <p>"İyi ki gelebildin, Rusch," dedi, bloknota bir işaret atarak.</p>

  <p>"Bugün izin günüm, efendim, kurye gider gitmez yola çıktım." Grassy'ye karşı kendini savunmazsan seni çiğner geçerdi; ülseri, şekeri ve bozuk bir karaciğeri vardı.</p>

  <p>"Bir polis günde yirmi dört saat görevdedir, onun için kıçını kaldır da kamyona bin. Sen ve Kulozik'in birkaç yankesici enselemenizi istiyorum. Merkez Caddesi'nden gelen şikâyetlere boğazıma kadar batmış durumdayım zaten."</p>

  <p>"Başüstüne," dedi Andy arkasını dönüp karakola doğru ilerleyen başçavuşa. Andy, kamyonun arka kapağına kaynakla bitiştirilmiş üç basamağı çıktı ve tahta sırada başçavuş gider gitmez gözlerini kapayıp şekerlemeye başlayan Kulozik'in yanına oturdu. Gövdesi yağla kas arası gidip gelen tıknaz bir adamdı Kulozik, buruşuk pamuklu bir pantolon ve Andy'ninki gibi kısa kollu bir gömlek giymişti ve yine Andy gibi, tabancasını gizlemek üzere gömleğini pantolonunun üstüne çıkarmıştı. Tek gözünü biraz açtı, homurdandı ve Andy yanına çökünce tekrar kapattı.</p>

  <p>Arabanın marşı sinir bozucu bir şekilde tekrar tekrar inledi, sonunda düşük kaliteli yakıt ateş aldı da dizel motor yavaş yavaş canlandı, titredi ve kamyon yola çıkıp doğuya doğru hareket etti. Üniformalı polisler, hem kamyonun hareketinden yüzlerine biraz rüzgâr esmesi, hem de insan dolu caddeleri izleyebilmek için sıralara yan yana oturmuşlardı. Polisler bu yaz hiç popüler değildi; üstlerine bir şey atılırsa, nerden geldiğini görmek istiyorlardı. Kamyon ani bir titreşimle sarsıldı ve sürücü hızı düşürüp klaksona dayandı; insan ve insan gücüyle çalışan araç sürüleri arasından kendine yol açmaya çalışıyordu. Broadway'e gelince, Madison Meydanı'nın yanındaki, üzerinde bitpazarı ve çadır kent kurulu yola hücum eden insan seli yüzünden, sürünme hızıyla ilerlemeye başladılar. Durum, şehrin merkezine döndükten sonra da pek değişmedi çünkü Yaşlılar toplanmış ve güneye doğru ilerlemeye başlamışlardı bile; kamyonun yolundan çekilmekte son derece ağır davranıyorlardı. Oturan polisler yanlarından geçerken kayıtsızca Yaşlılar'a baktılar; yavaş yavaş kabaran bir kütle: kır saçlı kafalar, kel kafalar, çoğunun elinde baston, hatta koltuk değnekleriyle yürüyen uzun, ak sakallı bir ihtiyar. Çok sayıda tekerlekli sandalye vardı. Union Meydanı’na vardıklarında, binaların gölgesinden kurtulan güneş insafsızca üstlerinde parladı.</p>

  <p>"Bu bir cinayet," dedi Steve Kulozik, kamyondan inerken esneyerek. "Bu morukları bu sıcakta dışarı çıkarmak en az yarısını öldürmek demek. Sıcaklık güneşte kırk derece — saat sekizde otuz beşti."</p>

  <p>"Doktorlar ne güne duruyor," dedi Andy, beyazlar giymiş küçük bir grubu işaret ederek; adamlar, bir Hastaneler Müdürlüğü treylerinin yanında durmuş sedyeleri açıyorlardı. Detektifler, parkı çoktan doldurmuş ve yüzleri ortadaki konuşmacı platformuna dönük kalabalığın arkasına doğru yürüdüler.. Amfiden bir çatırtı geldi ve hemen kesildi, ses düzenini test ediyorlardı.</p>

  <p>"Rekor sıcaklık," dedi Steve, konuşurken gözleri devamlı kalabalığı tarıyordu. "Duyduğuma göre baraj seviyesi o kadar düşmüş ki bazı su boruları açığa çıkmış. Bir de eyaletin kuzeyindeki köylüler su kemerini dinamitlemişler..."</p>

  <p>Megafonlardan gelen ciyaklama, konuşmaya başlayan sesin yankısı içinde kayboldu.</p>

  <p>"...Yoldaşlar, Beyler, Bayanlar, bütün Amerika Yaşlıları üyeleri, lütfen beni dinleyin. Bu sabah için birkaç bulut ısmarlamıştım ama görünüşe bakılırsa sipariş yerine ulaşmamış..."</p>

  <p>Parkın içinde takdirkâr bir mırıltı dolaştı, birkaç alkış sesi geldi.</p>

  <p>"Konuşan kim?" diye sordu Steve.</p>

  <p>"Reeves, Delikanlı Reeves dedikleri, daha altmış beş yaşındaymış da. Şu anda Yaşlılar'ın idare amiri ve böyle giderse gelecek yıl başkanları olacak..." Reeves'in sesi sıcak havayı tekrar delince kelimeleri boğuldu.</p>

  <p>"Ama hayatımızda yeterince bulut var, onun için göktekiler olmadan da yaşayabiliriz." Bu sefer kalabalıktan yükselen tepkinin öfkeli bir tonu vardı. "Yetkililer çalışmamızı engelledi, çalışacak güçte veya kapasitedeymişiz mühim değil onlar için; bir de bize, güya hayatımızı idame ettirmeye yetecek ufacık, rezil, onur kırıcı sadakayı bağladılar, ama bir taraftan da bu paranın yıldan yıla, aydan aya, günden güne gittikçe daha az şey satın alması için ellerinden geleni yapıyorlar..."</p>

  <p>"İşte başlıyor, birincisi," dedi Andy kalabalığın arka tarafında yere düşmüş, göğsünü tutan bir adamı işaret ederek. Öne çıktı ama Kulozik geri çekti.</p>

  <p>"Onlara bırak," dedi, çoktan öne atılmış iki doktoru göstererek. "Kalp yetmezliği veya güneş çarpması, sonuncusu da olmayacak. Gel, ahaliyi kolaçan edelim."</p>

  <p>"...sizi tekrar birleşmeye çağırıyorum... bizi fakirliğe, açlığa, unutulmuşluğa iten güçler... artan hayat pahalılığı sildi süpürdü...”</p>

  <p>Uzak platformdaki ufacık şekille kulaklarında çınlayan ses arasında hiçbir bağlantı yoktu sanki. iki detektif ayrıldılar ve Andy yavaş yavaş halkın arasına karıştı.</p>

  <p>"...ikinci sınıf vatandaş, hatta, üçüncü, dördüncü sınıf vatandaş muamelesini kabul etmeyeceğiz, ocağın pis bir köşesinde uyuklayıp açlığa terk edilmeyi de kabul etmeyeceğiz. Biz nüfusun önemli parçalarından biriyiz —hayır, en hayati parçasıyız— yaş ve tecrübeden, bilgiden, kararlılıktan oluşan bir kitle. Valilik, Albany ve Washington harekete geçsin — yoksa, oylar sayıldığında anlayacaklar ki..."</p>

  <p>Kelimeler Andy'nin başının etrafında dalgalar gibi çarpıp kırılıyordu ama ne olduklarına aldırış bile etmiyordu, pür dikkat sesi dinleyen Yaşlılar'ın arasından ite kaka geçerken gözleri devamlı tetikte etrafı tarıyor, bu dişsiz çeneler, kır favorili yanaklar ve sulu gözler denizinde kendine yol açıyordu. Burada yankesici filan yoktu, başçavuş o konuda yanılmıştı, yankesiciler böyle bir kalabalığın içinde çalışacak kadar akılsız değildi. Bu insanların hepsi meteliksizdi. Veya birazcık bozuk paraları varsa bile, eski bir cüzdanın içine konmuş ve sıkı sıkı iç çamaşırlarına filan bir yere dikilmişti.</p>

  <p>Halkın arasında bir kıpırtı oldu; iki genç çocuk gülüşerek itişiyorlar, çıplak, çizik çizik bacaklarını kim önce düşecek diye birbirlerine dolamaya çalışıyorlardı.</p>

  <p>"Yeter," dedi Andy, önlerinde durarak. "Hadi bakayım, yavaş yavaş parktan çıkın, burası size göre değil."</p>

  <p>"Kim demiş! Ne istersek yaparız..."</p>

  <p>"Kanun diyor," diye çıkıştı Andy copunu çıkartıp korkuturcasına havaya kaldırarak. "Kaybolun!"</p>

  <p>Çocuklar tek bir söz daha söylemeden döndüler ve kalabalığın içinden sıyrılıp çıktılar, gittiklerinden emin olmak için bir süre arkalarından baktı. Çocuklar, diye düşündü copu yerine koyarken, belki on, on bir yaşlarındalar ama gözünü üstlerinden ayıramazsın, kafa tutmalarına izin veremezsin, üstelik arkanı döndüğün an dikkatli olman lazım çünkü sayıları yeterliyse seni alaşağı edip cam kırıklarıyla parça parça ederler, zavallı Taylor'a yaptıkları gibi.</p>

  <p>Bir şey ihtiyarları rahatsız etmişe benziyordu, yerlerinde duramıyorlardı, ve megafondan gelen ses bir an için kesilince, konuşmacı platformunun arkasında bir yerden bağırışmalar duyuldu. Bir olay vardı galiba, Andy oraya doğru ilerlemeye başladı. Reeves'in sesi aniden kesildi, bağrışmalar daha da çoğaldı, kırılıp yere düşen bir cam şangırtısı oldu. Megafonlardan yeni bir ses yükseldi.</p>

  <p>"Dikkat polis, dikkat polis. Dağılmanızı rica ediyorum, bu toplantı sona ermiştir, Meydan'dan çıkıp kuzeye doğru yürüyün."</p>

  <p>Öfkeli bir uluma sesi konuşmacının sesini boğdu ve Yaşlılar bir duygu dalgası içinde öne doğru atıldılar. Çığlıkları kesilince kelimeler tekrar seçilir hale geldi, megafon tekrar Reeves'in elindeydi.</p>

  <p>"Arkadaşlar... sakin olun... bir dakika durun... tedirgin olmakta haklısınız ama düşündüğünüz gibi değil. Buradaki polis komiseri durumu bana açıkladı ve durduğum yerden ben de görebiliyorum, bunun toplantımızla hiç alakası yok. On Dördüncü Sokak tarafında bir izdiham var —HAYIR!— o yana doğru gitmeyin, canınız yanar, polis orada, geçmenize engel olurlar, dur bakayım, geliyorlar, kuzey tarafından, helikopterler, polis bir de uçan telden bahsetti..."</p>

  <p>Bu son sözlerin üstüne bir inilti koptu ve kalabalık titredi, geri dönüp yavaş yavaş şehrin kuzeyine, Union Meydanı'ndan dışarı doğru ilerleyip On Dördüncü Sokak'tan uzaklaşmaya başladılar. Bu kalabalığın içindeki ihtiyarların hepsi de uçan telden haberdardı.</p>

  <p>Andy konuşmacı platformunu geçti, kalabalık azalmıştı, On Dördüncü Sokak'ı tıka basa dolduran insan yığınını görebiliyordu, hızla oraya hareket etti. Yığının dış kenarları boyunca polisler duruyordu, parkın yakınında bir yeri açmaya çalışıyorlardı, en öndeki polis copunu kaldırıp bağırdı:</p>

  <p>"Geri dur, arkadaş, yoksa başın belaya girer."</p>

  <p>Andy rozetini gösterince başını salladı, sonra döndü.</p>

  <p>"Ne oluyor?" diye sordu Andy.</p>

  <p>"Burada hakiki bir isyan havası var, korkarım yatışmadan önce daha da büyüyecek — hey sen, geri çekil!" Copunu kaldırıma vurunca metal değnekli kel bir adam durdu, bir an tereddüt etti, sonra parka geri döndü. "Klein mağazası şu müthiş anında ucuzluklarından birini yapmış, hani vitrinlere birdenbire levhalar koyuyorlar da hemen satacak bir şeyi reklam ediyorlar ya, daha önce de yaptılar, sorun çıkmamıştı. Ama bu sefer ellerindeki mal soymer biftekleriymiş." Yaklaşan iki yeşil-beyaz helikopterin gürültüsünün içinden duyurabilmek için sesini yükseltti. "Götkafanın biri alacağını almış, sonra yolda şu gezici TV muhabirlerinin birine rastlamış ve olan biteni bir güzel anlatmış. Şimdi şehrin her yerinden insan akın ediyor, daha da caddelerin çoğunu bloke edemediler galiba. Hah, şu yanı kapatacak tel de geldi işte."</p>

  <p>Andy rozetini gömlek cebine iğneledi ve kalabalığı mümkün olduğunca geri itmeye çalışan devriye memurlarına katıldı. Halk itiraz etmedi; göğe baktılar ve hayvan sürüsü gibi üstüste binerek kopterlerin gürültüsünden kaçıştılar. Kopterler alçaldı ve karınlarından tel balyaları fırladı. Paslı demirden dikenli tel balyaları patır patır düşerken paketleri yırtıldı.</p>

  <p>Bu, alelade bir dikenli tel değildi. Tavlanmış çelikten bir hafıza teli göbeği vardı; bu metal ne şekilde bükülürse veya sarılırsa sarılsın, serbest kaldığı an hemen ilk halini alırdı. Alelade bir tel karmakarışık bir ağ şeklinde dururken bu, hatırladığı formu tekrar bulmaya çalışıyor, kör bir hayvan gibi duraklaya duraklaya cadde boyunca çözülüp uzanıyordu. Kalın eldivenler takmış polis memurları uçlarından tutup, yolun ortasında bir bariyer oluşturacak şekilde, teli istedikleri yöne doğru çekiştirdiler. Uzanan iki halka buluştu, akılsızca çarpıştı, birbirlerine kilitlenip havaya yükseldi ama tekrar düşüp çabaladıktan sonra kıvrım kıvrım birleşti. Son tel de kaldırımı çize çize yerini bulduktan sonra cadde bir metre yüksekliğinde ve bir metre eninde dikenli telden bir duvarla çevrilmiş oldu.</p>

  <p>Ama kargaşa bitmemişti; insanlar, güney tarafındaki henüz telle kapatılmamış caddelerden akın etmeye devam ediyorlardı. Şu anda durum, çığlık çığlığa, itiş kakış bir kördüğümdü; daha çok tel gelse akını durduracaktı ama teli atmak için kalabalığı geri itmek ve büyük bir yer açmak gerekiyordu. Polisler kabaran kütleyle beraber bir ileri bir geri gidiyor, başlarının üstünde kopterler kızgın arılar gibi vızırdıyordu.</p>

  <p>Birdenbire kuvvetli bir şangırtı sesi duyuldu, ardından tiz çığlıklar. Tıkış tıkış vücutların baskısı, Klein mağazasının levha-cam vitrininden birini patlatmıştı, insanların elleri cam kırıklarına batıyordu; kan ve acı iniltileri doldurmuştu havayı. Andy, insan selinin içinden vitrine doğru ilerlemeye çalıştı; gözleri iri iri açılmış ve alnındaki yaradan kanlar akan bir kadın ona çarptı, sonra sürüklendi gitti. Biraz daha yaklaşınca hareket edemez hale geldi, bağırışmaların arasından bir polis düdüğünün öttüğünü duyuyordu. Kırık vitrinden içeri tırmanan insanlar vardı, yaralıların kanayan vücutlarını çiğneyip içeride yığılmış kutulara saldırıyorlardı. Gıda departmanının arka tarafıydı burası. Andy yaklaştıkça bağırıyor ama patırtının içinde kendi sesini bile zor duyuyordu; vitrinden dışarı çıkmaya çalışan eli kolu paket dolu bir adama uzandı. Adama yetişemedi ama başkaları yetişti ve adam kendisine uzanan kolların altında sendeleyip düştü, paketleri savruldu gitti.</p>

  <p>"<i>Durun!</i>" diye bağırdı Andy. <i>"Durun</i>!", sanki bir kâbus görüyormuş gibi çaresiz. Şort ve çok yama görmüş bir gömlek giymiş zayıf Çinli bir oğlan neredeyse parmaklarının ucunda vitrinden sürünerek çıktı, göğsünde beyaz bir soymer bifteği kutusu tutuyordu, Andy'nin yapabildiği tek şey çaresizce kollarını uzatmak oldu. Oğlan boş boş ona baktı, sonra gözlerini çevirdi ve yükünü saklamak için iki büklüm olup, kalabalığın kenarı boyunca duvara tutuna tutuna, incecik vücuduyla yol aça aça uzaklaşmaya başladı. Sırf bacakları görünür kaldı, kasları sanki yükselen bir dalgayla çarpışıyormuş gibi geriliyor, ayakları oto-lastiği tabanlı sandaletlerinden fırlayacakmış gibi oluyordu. Gözden kayboldu, kırık vitrine ulaştığında Andy onu unutmuştu, kendini yukarı çekip ondan önce gelen yırtık gömlekli devriye memurunun yanına çıktı. Devriye memuru copunu uzanan kollara doğru sallayarak yer açtı. Andy de ona katıldı ve aralarından kaçmaya çalışan bir yağmacıyı güzelce saf dışı etti, şuursuz gövdeyi bir kenara itip yere dökülen paketleri dükkâna geri attı. Sirenler öttü, su hortumlarını sonuna kadar açmış panzerler halkı yara yara geldi, beyaz köpükler püskürmeye başladı.</p>
</body>
</html>