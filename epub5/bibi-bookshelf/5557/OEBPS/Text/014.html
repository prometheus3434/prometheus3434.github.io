<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p0"><span class="t4"><b>8</b></span></p>

<p class="p1"><br/></p>

<p class="p1">Sıcaklık ve koku açık pencereden içeri süzülüyordu; şehrin sesi, ısrarla kıyıya çarpan dalgalar gibi yükselip alçalan çoksesli bir gürültüydü, sonsuz bir gökgürlemesi. Bu arka planın arkasından aniden bir cam kırılması ve metalik bir şangırtı sesi geldi; insanlar bağırıştı, birisi uzun bir çığlık attı.</p>

  <p>"Ne? Ne oluyor...?" diye homurdandı Solomon Kahn yatağın üstünde kıpırdanıp gözlerini ovuşturarak. Serseriler, hiç susmak bilmezler, bırakmazlar ki biraz kestirsin insan. Ayağa kalktı, pencereye gitti ama bir şey göremedi. Hâlâ bağırmıyorlardı, gürültünün sebebi ne olabilirdi? Bir yangın merdiveni daha mı kırılmıştı acaba? Bu sık sık olan bir şeydi; iğrenç bir fotoğraf çekmişlerse TV'de bile gösterirlerdi. Hayır, herhalde ondan değildi, çocuklar cam filan kırıyorlardı yine. Güneş binaların arkasından batmıştı ama hava hâlâ sıcak ve bunaltıcıydı.</p>

  <p>"Ne boktan hava," diye mırıldandı lavaboya giderken. Yerdeki tahtalar bile çıplak tabanlarını yakıyordu. Biraz suyla terini sildi, sonra TV'yi açıp Müzik-Zaman kanalına getirdi. Odayı bir caz müziği doldurdu ve ekran 18:47'yi gösterdi, altında da daha küçük rakamlarda 6:47 — hayatlarını yirmi dört saatlik zamanı öğrenemeden geçiren bütün gerizekâlılar için. Yediye geliyordu, Andy bugün gündüz nöbetindeydi, yani altıda işi bırakmış olması lazımdı, gerçi hiçbir zaman vaktinde çıkmıyorlardı. Neyse, yemeği hazırlamalıydı.</p>

  <p>"Ordu bana onbeş bin papellik uçuş teknisyenliği eğitimini bunun için vermiş," dedi ocağı okşayarak. "Şimdiye kadar yaptıkları en iyi yatırım." Ocak, hayata bir gaz ocağı olarak başlamıştı, bunu havagazı borularını kapattıkları zaman tüpgaza çevirmiş, tüpgaz malzemesi bittiği zaman da içine elektrikli bir ısıtıcı monte etmişti. Elektrik zırt pırt kesilir olunca — hem de pahalılaşınca— yemek pişirmek için, herhangi bir ateş alır sıvıyı yakabilecek alevli bir basınçlı tüp yapmıştı. Bu, gazyağı, metanol, aseton ve çeşitli diğer yakıtları tüketerek birkaç yıl başarılı olarak çalışmıştı, sadece uçak yakıtında biraz duraklamıştı — o da, alevi ayarlayayım derken alev harlamış ve duvarın bir yerini kömüre çevirmişti. Son adaptasyonu çok basitti, çok da moral bozucu. Ocağın arkasında bir delik açmış, tuğla duvara da başka bir delik açarak burdan dışarı bir baca uzatmıştı. Ocağın içindeki ızgaranın üstünde katı yakıtla bir ateş yakınca, ısı, üzerindeki izole kısımdaki bir açıklıktan geçip ön halkaya ulaşıyordu.</p>

  <p>"Küller bile balık gibi kokuyor," diye şikâyet etti, bir önceki günden kalma tozumsu kül tabakasını süpürürken. Bunları pencereden aşağı silkince gri bir bulut gibi yayıldılar, aynı anda aşağı katın penceresinden bir bağırtı geldi. "Hoşunuza gitmedi mi?" diye o da onlara bağırdı. "Öyleyse uyuz çocuklarınıza TV’yi bütün gece bağırtmamalarını tembih edin, o zaman belki külleri üstünüze atmaktan vazgeçerim."</p>

  <p>Bu ufak tablo onu neşelendirmişd, isimsiz caz bestesinden sonra çalmaya başlayan <i>Fındıkkıran Suiti</i>'ne mırıldanarak eşlik etti — ama birden bir hışırtı oldu, müzik bir parazit patlamasıyla kesildi. Ağzında küfürler geveleyerek TV'ye koştu ve yumruğuyla küt diye yan tarafına vurdu. Bu, hiçbir işe yaramadı. Parazit devam ediyordu, çareyi TV'yi kapatmakta buldu. Ocağı yakmak için eğildiğinde hâlâ kızgın kızgın söyleniyordu.</p>

  <p>Sol, ızgaranın üstüne üç tane yağlı, gri deniz kömürü parçası koydu ve emektar Zippo çakmağım almak için rafa uzandı. İyi çakmakmış ama, taa ne zaman Ordu Kooperatifi'nden almıştı — en az elli yıl önce. Tabii o zamandan bu yana parçaların çoğu yenilenmişti, ama artık böyle çakmaklar yapmıyorlardı. Artık hiç çakmak yapmıyorlardı. Deniz kömürü çatırdadı ve ateş aldı, ufak mavi bir alevle yanmaya başladı. Kokuyordu —balık kokusu— şimdi elleri de kokacaktı: gidip yıkadı. Sözde bu zımbırtı, alkol fabrikasında fermantasyon fıçılarından kalma selüloz artıklarından yapılıyordu, sonra kurutuluyor, yanması için de düşük kaliteli plankton yağına batırılıyordu. Ama aslında, işleme fabrikalarındaki kurutulmuş ve sıkıştırılmış balık iç organlarından yapıldığına dair söylentiler vardı, o da doğru olsun olmasın, resmi açıklamadan çok bu açıklamaya inanmayı tercih ediyordu.</p>

  <p>Minyatür serası, pencerenin önündeki sandıkta güzelce büyüyordu. Son adaçayını da koparıp kuruması için masanın üstüne yaydı, sonra plastik örtüyü kaldırıp soğanlar ne durumda diye baktı. Neredeyse büyümüşlerdi, yakında konserve yapılmaya hazır olurlardı. Ellerini yıkamak için lavaboya gittiğinde aynada sakalını inceledi.</p>

  <p>Kırpılmak ister, Sol," dedi aynadaki yansısına. "Ama hava neredeyse karardı, onun için sabaha kadar bekleyebilir. Yine de, akşam yemeği için giyinmeden önce biraz tarasan iyi olur. Sakalını birkaç kere taradı, sonra tarağı bir kenara atıp gardroptan bir şort almaya gitti. Şort, yıllar önce, bir yazlık Ordu üniformasının pantolonuydu; o zamandan beri kesilmiş, yamanmış, o pantolondan başka her şeye benzemişti.</p>

  <p>Tam şortu giyiyordu ki biri kapıya vurdu. "Eveet," diye bağırdı, "kim o?"</p>

  <p>"Alcover Elektronik," diye geldi boğuk cevap.</p>

  <p>"Öldün veya dükkânın filan yandı sanmıştım," dedi Sol kapıyı açarken. "Televizyonu acilen tamir edeceğini söylemenin üstüne iki hafta geçti — üstelik ödemeyi peşin yaptığım halde."</p>

  <p>"Elektronun gidişatı böyle, ne yapalım," dedi uzun boylu tamirci sakin sakin, valiz büyüklüğündeki alet kutusunu masanın üstüne koyarak. "Televizyonun eski, parçaları yıpranmış, tüpü bitmiş. Ben ne yapabilirim? Bu tüpten artık yapmıyorlar, zaten yapsalar da alamazdım, çünkü öncelik listesinde olurdu. Konuşurken elleri çalışıyordu; TV'yi masanın üstüne indirip arkasındaki vidaları sökmeye başladı. "Peki bu aleti nasıl tamir edeceğim? Greenwich Caddesi'ndeki radyo parçacılarına gidip bir iki saat etrafı kolaçan etmem gerekti. Tüpü alamadığıma göre iki transistörle bir ekmek tahtası aldım, bunları bir devreye bağlarım, aynı işi görür. Kolay değil anlayacağın."</p>

  <p>"Kalbim parçalandı," dedi Sol tamirci televizyonun arkasını söküp tüpü dışarı çıkarırken şüpheli gözlerle onu süzerek.</p>

  <p>"İşi bitmiş," dedi adam tüpe sert sert bakıp sonra da alet kutusunun içine atarak. Üst çekmeceden, üzerine birkaç ufak parça iliştirilmiş olan ince bir plastik dikdörtgen aldı ve bunu TV devresine bağlamaya başladı. "Her şey derme çatma," dedi. "Eski aletlerin parçalarını daha da eski aletleri çalıştırmak için kullanmak zorundayım. Hatta lehim elde etmek için bazılarını eritmek zorundayım. İyi ki memlekette en az iki milyar televizyon var, son partilerden çoğunun da devreleri sağlam." Televizyonu açtı, oda birden müzikle doldu. "Borcun işçilik için dört D."</p>

  <p>"Düzenbaz!" dedi Sol. "Zaten otuz beş D verdim..."</p>

  <p>"O parçalar içindi, işçilik ayrı. Hayatın küçük lükslerinden yararlanmak istiyorsan, bedelini ödemeye hazır olman lazım."</p>

  <p>"Tamirciye ihtiyacım var," dedi Sol parayı uzatarak, "ama felsefeye hiç ihtiyacım yok. Hırsızın tekisin."</p>

  <p>"Kendimi bir elektronik mezar hırsızı olarak addetmeyi tercih ederim," dedi adam, banknotları cebine atarak. "Hırsız görmek istiyorsan, radyo parçacılarına ödediğim paraları görmen lazım." Alet kutusunu omuzladı ve gitti.</p>

  <p>Saat sekize geliyordu. Tamirci işini bitirip gittikten birkaç dakika sonra kilitte bir anahtar döndü ve Andy yorgun argın ve ter içinde içeri girdi.</p>

  <p>"Kıçın yere yapışıyor," dedi Sol.</p>

  <p>"Benimki gibi bir gün geçirirsen seninki de yapışır. Bir ışık yaksana, burası zindan gibi." Pencerenin yanındaki sandalyeye çöküp, geriye kaykıldı.</p>

  <p>Sol, odanın ortasında asılı duran ufak, sarı ampulü yaktı, sonra buzdolabına gitti. "Bu gece Gibson yok, biraz daha vermut yapana kadar vermutu kısıtlıyorum. Kişniş, süsen kökü ve diğerleri var ama önce biraz adaçayı kurutmam lazım. O olmadan bir şeye benzemez." Buzlu bir sürahi çıkarıp dolabı kapattı. "Ama biraz su soğuttum, içine de azıcık alkol kattım, dilini uyuşturur, suyun tadını almazsın, hem de sinirlere iyi gelir."</p>

  <p>"Ver bakalım!" Andy içkiyi tattı ve gönülsüzce gülümsedi. "Sana çattığım için kusura bakma; berbat bir gün geçirdim, arkası da gelecek." Havayı kokladı. "Ocakta ne pişiyor?"</p>

  <p>"Ev ekonomisinde yeni bir tecrübe — Sosyal Yardım karneleri ile satın alması da bedava. Belki farkında değilsin ama yiyecek bütçemiz son fiyat artışlarından sonra iyice nanay oldu." Bir kavanoz açıp Andy'ye içindeki kahverengi tozumsu maddeyi gösterdi. "Hayırsever hükümetimizce sağlanan yeni bir mucize madde, adı da ener-JI — iğrenç derecede tatlı bir isim değil mi? İçinde vitaminler, mineraller, protein, karbonhidrat..."</p>

  <p>"Tat haricinde her şey var yani?"</p>

  <p>"Öyle gibi bir şey. Yulaf ezmesinin içine kattım, herhalde bir zararı dokunmaz çünkü yulaf ezmesinden gına gelmeye başladı. Bu ener-JI zımbırtısı son bilim harikamız olan plankton balinasının bir ürünü."</p>

  <p>"Neyin ürünü?"</p>

  <p>"Hiç kitap okumadığını biliyorum — televizyon da mı seyretmiyorsun? Bir saatlik bir program koydular geçenlerde. Bir atom denizaltısı bozması, balina gibi denizin altında dolaşıyor ve plankton emiyor, koca balinaların bu mikroskopik deniz yaratıklarıyla beslendiğini duyunca hiç şaşırma. Yani son kalan üç balina. En küçük hayat türleri en büyüklerini besliyor; bunda bir ders var ama ne. Her neyse, planktonlar emiliyor, bir süzgece toplanıyor, su dışarı atılıyor, plankton ufacık kuru parçalar halinde sıkıştırılıp denizaltında depo ediliyor, depolar dolunca da geri gelip yükünü boşaltıyor. Onlar da plankton parçacıklarını evine çevire bu ener-JI zımbırtısını üretiyorlar."</p>

  <p>"Aman Allah, eminim balık gibi bir tadı vardır."</p>

  <p>"Şikâyet etme, " diye iç geçirdi Sol, sonra da yulaf ezmesini dağıttı.</p>

  <p>Sessizce yediler. Ener-JI'li yulaf ezmesi zannetikleri kadar kötü değildi ama çok da iyi sayılmazdı. Sol yemeği bitirir bitirmez alkol-su karışımını içip yemeğin tadını ağzından silmeye çalıştı.</p>

  <p>"Neymiş bu arkası daha gelecek olan iş?" diye sordu. "Bugün çift mesai mi yaptırdılar?"</p>

  <p>Andy pencereye gitti; güneş batınca, nemli sıcaklığa biraz temiz hava karışmıştı. "Öyle gibi, bir süre özel görev yapacağım. Hani bir cinayet vakasından bahsetmiştim ya?"</p>

  <p>"Koca Mike düzenbazı mı? Kim hallettiyse insan ırkına hizmette bulunmuş."</p>

  <p>"Bence de. Ama politikacı dostları var, bir iki ip çektiler, ve polis şefi başçavuşa şahsen telefon edip soruşturmanın başına tam gün birini koyup katili bulmasını istedi. Raporun üstünde benim adım vardı, onun için benim başıma patladı. Grassy, kendisi tatlı bir beladır, bunu bana tam paydos edeceğim sırada söyledi, işi başıma sardı, ve hemen bu gece işe başlamamı şiddetle tavsiye etti. Yani şimdi," dedi, ayağa kalktı ve gerindi.</p>

  <p>"İyi olur ama, değil mi?" diye sordu Sol, sakalını okşayarak. "Bağımsız bir pozisyon, kendi kendinin patronu olursun, istediğin saatte çalışırsın, şana şerefe garkolursun."</p>

  <p>"En kısa zamanda bir cevap bulamazsam garkolacağım şey o olmayacak. Herkesin gözü üzerimde, baskı yapıyorlar. Grassy, katili bir an önce bulmazsam, tekrar üniforma giyip Gemikent'te devriyeye yollanacağımı söyledi."</p>

  <p>Andy odasına girdi ve büronun alt gözündeki asma kilidi açtı. Burada yedek cephanesi vardı, özel kâğıtlar ve el feneri dahil birkaç ekipman. Sıkma-jeneratör tipindeki fener, deneyince bayağı kuvvetli bir ışık verdi.</p>

  <p>"Şimdi nereye?" diye sordu Sol odadan çıkınca. "Batakhaneyi mi teftiş edeceksin?"</p>

  <p>"İyi ki polis değilsin, Sol. Senin cezai soruşturma bilginle suç başını alır giderdi bu şehirde."</p>

  <p>"Benim yardımım olmadan da fena gitmiyor yani."</p>

  <p>"... ve hepimizi yatağımızda öldürürlerdi. Teftiş filan yok. Kızla konuşacağım."</p>

  <p>"İş şimdi ilginçleşmeye başladı. Hangi kız diye sorabilir miyim?"</p>

  <p>"Shirl adlı bir kız. Okkalı. Koca Mike'ın kız arkadaşıymış, onunla yaşıyormuş, ama herifi hakladıklarında apartmanda değilmiş."</p>

  <p>"Belki asistana ihtiyacın olur. Gece mesaisinde iyiyimdir."</p>

  <p>"Heyecanlanma, Sol, eline geçirsen ne yapacağını bilmezsin. Kız bizim ligde oynamıyor. Bileklerine biraz soğuk su bastır ve uyumaya bak."</p>

  <p>Andy el fenerini kullanarak karanlık merdivendeki çöp ve diğer tuzaklardan kaçındı. Dışarıda, kalabalık ve sıcaklık değişmemişti — gece gündüz sokakları dolduran ebedi bir varlık. Hepsini silip süpürecek bir yağmur için dua ediyordu ama hava raporu hiç umut verici değildi. <i>Aynen devam edecek.</i></p>

  <p>Chelsea Park'ta Charlie kibar bir "İyi akşamlar efendim" ile kapıyı açtı. Andy asansöre doğru yürüdü, sonra fikrini değiştirdi ve asansörün önünden geçerek merdivenlere yöneldi. Pencereye ve bodruma hava karardıktan sonra bir göz atmak istiyordu, hırsız içeri girdiğindeki haliyle görmek için. Tabii binaya <i>bu</i> şekilde girdi ise. Katili bulma görevi ciddi ciddi kendine verildiği için vakanın bütün detaylarını daha derinden araştırması, olayı yeni baştan ince ince kurgulaması gerekiyordu. Hiç kimse görmeden dışarıdan pencereye ulaşmak mümkün müydü? Eğer değilse, iş içeriden yapılmış demekti, yani bina görevlilerini ve kiracıları teker teker gözden geçirmek zorundaydı.</p>

  <p>Durdu, sessizce tabancasını çıkardı. Bodrumun yarı-açık kapısından bir el fenerinin ışığını görmüştü. Işık, zorla açılan pencerenin bulunduğu odadan geliyordu. Yavaşça öne yürüdü, kumlu beton zemine dikkatle basıyordu ki ayakları ses çıkarmasın. içeri girince, ilerideki duvarın dibinde birini gördü, el fenerini sıra sıra pencerelerin üstünde gezdiriyordu. Sarı ışıktan yansıyan bir siluet. Işık bir sonraki pencereye gitti, oynaştı ve toza çizilmiş kalbin üstünde durdu. Adam eğilip pencereyi inceledi, buna öylesine dalmıştı ki Andy'nin arkasına kadar geldiğini duymadı bile.</p>

  <p>"Kıpırdama — sırtındaki bir tabancadır." dedi Andy ve tabancasıyla adamı dürtükledi. El feneri yere düştü ve kırıldı; Andy küfretti, kendi ışığını çıkartıp sıkarak ortalığı tekrar aydınlattı. Işıkta yaşlı bir adamın yüzü çıktı meydana, ağzı dehşetle açılmış, cildi gümüşsü saçı kadar solgun. Adam duvara yaslandı, nefes almaya çalışıyordu, Andy tabancayı kılıfına geri koyup adamın kolunu tuttu, adam duvardan yavaşça kayıp yere oturdu.</p>

  <p>"Şok... çok ani oldu..." diye geveledi. "Bunu yapmamalısın... kimsin sen?"</p>

  <p>"Ben bir polis memuruyum. Sen kimsin — ve burada ne yapıyorsun?"</p>

  <p>Andy çabucak adamın üstünü aradı, silahı yoktu.</p>

  <p>"Ben... bir hükümet memuruyum... kimliğim burda." Cüzdanını çıkarmaya uğraştı, Andy elinden alıp açtı.</p>

  <p>"Yargıç Santini," dedi, el fenerini kimlik kartından adamın yüzüne çevirerek. "Evet, seni mahkemede görmüştüm. Burası bir yargıç için acayip bir yer değil mi?"</p>

  <p>"Münasebetsizlik etme, genç adam." ilk tepkisi geçmiş, Santini yine kontrolü eline almıştı. "Kendimi, bu bağımsız eyaletin kanunları hakkında bilgili addederim ve şu durum için geçerli bir kanun olduğunu hatırlamıyorum. Yetki sınırını aşmamanı tavsiye ederim..."</p>

  <p>"Bu bir cinayet soruşturması, siz de delillerde tahrifat yapıyor olabilirsiniz, Yargıç. Bu da sizi içeri atmaya yetecek kadar yetki verir bana."</p>

  <p>Santini el fenerinin ışığına doğru gözlerini kırpıştırdı, kendini yakalayanın sadece bacaklarını görebiliyordu; haki rengi pantolon vardı üzerinde, mavi üniforma değil. "Detektif Rusch sen misin?" diye sordu.</p>

  <p>Evet, benim, dedi Andy şaşkın şaşkın, yargıcın yüzünde parlayan ışığı indirdi. "Bu olay hakkında ne biliyorsunuz?"</p>

  <p>Bunu sana memnuniyetle anlatırım, evlat, yeter ki yerden kalkayım ve sohbetimiz için daha rahat bir yer bulalım. Niçin Shirl'ü ziyaret etmiyoruz? Bayan Greene'le tanıştın herhalde? Orası biraz daha serin olur, içeri girer girmez bütün bildiklerimi sana memnuniyetle anlatırım."</p>

  <p>Hadi öyle olsun bakalım, dedi Andy, yaşlı adamın ayağa kalkmasına yardım ederek. Yargıç kaçacak değildi, hem davayla resmi bir bağlantısı olabilirdi. Yoksa soruşturma görevi verilen detektifin Andy olduğunu nasıl bilebilirdi? Bu, polis işinden çok politik bir işe benziyordu, onun için adımını dikkatli atmakta fayda vardı.</p>

  <p>Bodrum katından asansöre bindiler, Andy'nin çatık kaşları, asansörcünün meraklı ifadesini silmeye yetti. Yargıç daha iyiceydi ama yine de koridor boyunca Andy'nin koluna yaslandı.</p>

  <p>Shirl kapıyı açtı. "Yargıç — bir şey mi oldu?" diye sordu gözleri iri iri açılarak.</p>

  <p>"Yok bir şey, canım, sadece biraz sıcaklık, biraz yorgunluk, eh, günden güne de yaşlanıyoruz." Doğruldu, ama bunu yaparken çektiği güçlüğü gizleyerek Andy'den uzaklaşıp hafifçe kızın koluna girdi. Dışarıda Detektif Rusch ile karşılaştım, o da beni yukarı çıkarma nezaketinde bulundu. Şu soğutucunun serin nefesine biraz daha yaklaşırsam ve bir dakika dinlenirsem kendime gelirim..." İçeri girdiler, Andy de arkalarından.</p>

  <p>Kız hakikaten insanın göz zevkini okşuyordu, bir TV dizisinden çıkma gibi giyinmişti. Elbisesi lame gibi parlayan bir kumaştandı — ama aynı zamanda yumuşak görünüyordu. Kolsuzdu, yakası açıktı, sırtı daha da açıktı, beline kadar iniyordu. Kızın saçı, parlak koyu kırmızı bir dalga halinde omuzlarına dökülüyordu. Yargıç da göz ucuyla kıza bakıyordu kanapeye doğru yürürken.</p>

  <p>"Seni rahatsız etmiyoruz ya Shirl?" diye sordu. "Giyinmiş kuşanmışsın bu gece. Dışarı mı çıkıyorsun?"</p>

  <p>"Yoo," dedi, "evde yalnızım. Doğrusunu isterseniz, kendime biraz moral vermeye çalışıyorum. Bu elbiseyi daha önce hiç giymemiştim, yeni bir şey, naylon sanırım, içinde ufak metal tanecikleri var." Bir yastık kabartıp Yargıç Santini'nin başının arkasına koydu. "Size içecek soğuk bir şey verebilir miyim? Ya size, Bay Rusch?" Onu sanki yeni görüyordu, Andy sessizce başıyla evet dedi.</p>

  <p>"Harika bir öneri." Yargıç iç çekip arkasına yaslandı. "Alkollü bir içki, mümkünse."</p>

  <p>"Tabii, barda bir sürü şey var, ben içmiyorum." Kız mutfağa girince Andy Santini'nin yakınına oturup alçak bir sesle söze başladı.</p>

  <p>"Bodrumda ne yaptığınızı ve adımı nerden bildiğinizi anlatacaktınız. "</p>

  <p>"Çok basit..." Santini mutfağa bir göz attı ama Shirl meşguldü, onları duyamazdı. "O'Brien'ın ölümünün belli bazı, nasıl diyeyim, politik dallanmaları var ve kaydedilen ilerlemeleri takip işi bana verildi. Ben de tabii bu dava için seni görevlendirdiklerini öğrendim." Gevşedi ve ellerini yuvarlak göbeğinin üstünde kavuşturdu.</p>

  <p>"Bu sorumun bir yarısının cevabı," dedi Andy. "Peki bodrumda ne yapıyordunuz?"</p>

  <p>"Burası serin, dışarıda durduktan sonra neredeyse soğuk bile denebilir. Gayet ferah. Bodrum penceresindeki toza çizilmiş kalp şeklini fark etmiş miydin?"</p>

  <p>"Tabii. Onu bulan benim."</p>

  <p>Bu kalp çok ilginç. Cuore adında birini duydun mu hiç, duymuş olman lazım çünkü sabıkası var."</p>

  <p>"Nick Cuore mi? Newark'taki yolsuzluklara bulaşmaya çalışan adam?"</p>

  <p>"Ta kendisi. Bulaşmaya çalışan' demek doğru olmaz fakat, başında' demek daha doğru. Çünkü orayı ele geçirdi bile ve öyle hırslı bir adam ki gözlerini şimdi de New York'a çeviriyor."</p>

  <p>"Bütün bunlar ne demek oluyor?"</p>

  <p>"<i>Cuore</i> güzel bir İtalyanca kelimedir. Kalp anlamına gelir," dedi Santini, Shirl elinde bir tepsiyle odaya girerken.</p>

  <p>Andy otomatik olarak teşekkür ederek içkiyi aldı, onların ne konuştuklarını duymuyordu bile. Kendilerine neden bu kadar baskı yapıldığını şimdi anlıyordu. Bu, bir acıma hissinden kaynaklanmıyordu, O'Brien'ın öldüğüne kimsenin aldırdığı yoktu, bu cinayetin <i>sebebi</i> idi önemli olan. Cinayet göründüğü gibi canice bir kaza mıydı? Yoksa Cuore'den "New York'a yaklaşıyorum" uyarısı mı? Ya da bu cinayet, kendini korumak için suçu Cuore'nin üstüne atmaya çalışan mahalli birinin güç gösterisi miydi? Spekülasyona girdin mi ihtimaller giderek çoğalıyordu, doğruyu öğrenmenin tek yolu katili bulmaktı. Bu işle ilgilenen kişiler birkaç ip çekmiş, bunun sonucunda da tam gün görevi doğmuştu. Raporlarını çok sayıda kişi okuyor ve sabırsızca bir sonuç bekliyor olmalıydı.</p>

  <p>"Pardon," dedi, kızın kendisine bir şey söylediğini fark ederek. "Aklım başka yerdeydi, ne dediğinizi duymadım."</p>

  <p>"İçki iyi mi diye sordum sadece. Hoşunuza gitmediyse başka bir şey hazırlayabilirim."</p>

  <p>"Yo, bu güzel, derken bütün bu zaman zarfınca bardağı elinde tutmuş öylece bakakaldığını fark etti. Bir yudum aldı, sonra bir yudum daha. "Hem de bayağı güzel. Nedir?"</p>

  <p>"Viski. Viski soda."</p>

  <p>"İlk defa içiyorum." Bir şişe viskinin ne kadar tutacağını hatırlamaya çalıştı. Tahıl sıkıntısı yüzünden artık hiç yapılmıyor gibi bir şeydi, depo edilmiş malzeme yıldan yıla azalıyor ve fiyatlar artıyordu. Şişesi en az 200 D, belki de daha fazla ederdi.</p>

  <p>"Bu değdi doğrusu, Shirl," dedi Santini, boş bardağını koltuğun koluna yapıştırarak, "nazik misafirperverliğin için de canı gönülden teşekkür ederim. Artık kalksam iyi olur, Rosa beni bekliyor, ama Önce bir şey rica edebilir miyim?"</p>

  <p>"Tabii, Yargıç, nedir?"</p>

  <p>Santini yan cebinden bir zarf alıp açtı, içinden bir avuç fotoğraf çıkarttı. Andy oturduğu yerden bunların farklı adamların resimleri olduğunu gördü. Santini birini Shirl'e uzattı.</p>

  <p>"Bir trajedi," dedi Santini, "Mike'ın başına gelen bir trajedi idi. Hepimiz elimizden geldiğince polise yardım etmek istiyoruz. Bunu sen de istiyorsun, Shirl, biliyorum, onun için şu resimlere bir bak, belki tanıdığın biri çıkar."</p>

  <p>Kız birinci resmi aldı, baktı, kaşlarını çatarak dikkatini topladı. Andy yargıcın tekniğine hayran kalmıştı. Bir sürü laf etmiş ama aslında pek bir şey söylememişti, buna rağmen kızın yardım etmesini sağlamıştı.</p>

  <p>"Hayır, onu daha önce gördüğümü sanmıyorum," dedi.</p>

  <p>"Hiç buraya geldi mi, veya sen Mike ile beraberken onunla hiç karşılaştınız mı?"</p>

  <p>"Hayır, buraya hiç gelmediğinden eminim. Sokakta filan gördün mü diye soruyorsunuz sandım."</p>

  <p>"Ya ötekiler?"</p>

  <p>"Hiçbirini daha önce görmedim. Yardım edemeyeceğim, kusura bakmayın."</p>

  <p>"Olumsuz da olsa bilgi bilgidir, hayatım." Fotoğrafları Andy'ye uzattı, en üsttekini tanıdı Andy, Nick Cuore idi. "Ötekiler?" diye sordu.</p>

  <p>"İş arkadaşları," dedi Santini derin koltuktan yavaşça kalkarken.</p>

  <p>"Bunlar bir süre bende kalsın," dedi Andy.</p>

  <p>"Tabii. İşine yarayabilir."</p>

  <p>"Hemen gidiyor musunuz?" diye itiraz etti Shirl. Santini gülümsedi ve kapıya yöneldi.</p>

  <p>"Yaşlı bir adamın kusuruna bakma hayatım. Burada kalmak ne kadar hoşuma gitse de, bu günlerde saatlerime dikkat etmem gerekiyor, iyi geceler, Bay Rusch — iyi şanslar."</p>

  <p>"Kendime bir içki hazırlayacağım," dedi Shirl yargıcı uğurladıktan sonra. "Sizinkini de tazeleyeyim mi? Görevde değilseniz tabii."</p>

  <p>Görevdeyim, üstelik son on dört saattir, onun için artık görevle içki karışsa da fark etmez. Beni rapor etmezseniz tabii."</p>

  <p>Ben gammaz değilim!" Gülümsedi; karşı karşıya oturdukları zaman, Andy haftalardır kendini bu kadar iyi hissetmediğini düşündü. Başının ağrısı geçmişti, terlemiyordu ve içkinin tadı hatırladığı her şeyden daha iyiydi.</p>

  <p>"Soruşturmayı bitirdiniz sanmıştım," dedi Shirl. "Bana öyle demiştiniz."</p>

  <p>"Ben de öyle sanıyordum ama işler değişti. Bu davanın çözümüyle ilgilenen çok kişi var. Yargıç Santini gibi insanlar bile ilgileniyor."</p>

  <p>"Mike ile beraber olduğum sürece bu kadar önemli bir kişi olduğunu düşünmemiştim."</p>

  <p>Hayattayken değildi sanırım. Önemli olan ölümü, daha doğrusu ölümünün sebepleri — sebebi varsa tabii."</p>

  <p>"Polisin bu apartmandan hiçbir şey taşınmasını istemediği doğru mu?"</p>

  <p>"Evet, şimdilik. Her şeyi incelemem lazım, özellikle kâğıtları. Neden sordunuz?"</p>

  <p>Shirl gözlerini bardağına dikmiş, bardağı iki eliyle sıkı sıkı tutuyordu. "Bugün Mike'ın avukatı geldi, her şey kız kardeşinin söylediği gibi aşağı yukarı. Giysilerim, şahsi eşyalarım hariç başka hiçbir şey bana ait değil. Fazla bir şey beklemiyordum zaten. Ama kira ağustos sonuna kadar ödenmiş..." dürüstçe Andy ye baktı, "mobilyalar burda kalacaksa, ben de o zamana kadar kalabilirim."</p>

  <p>"Bunu istiyor musunuz?"</p>

  <p>"Evet," dedi, o kadar.</p>

  <p>Kız iyi kız, diye düşündü Andy. Lütuf filan istemiyor, gözyaşı filan da yok. Kâğıtlarını masaya diziyor, o kadar. Neden olmasın ki? Benim cebimden para çıkmayacak ya. Neden olmasın?</p>

  <p>"Oldu farzedin. Çok ağır çalışan bir apartman arayıcısıyımdır, bunun kadar büyük bir daireyi doğru dürüst aramak da tam 31 Ağustos gece yarısına kadar sürer. Eğer şikâyet gelirse onları Üçüncü Derece Detektif Andrew Fremont Rusch, 12-A Mıntıkası'na havale edersiniz. Ben de ilgili şahıslara kaybolmalarını söylerim."</p>

  <p>"Bu harika!" dedi Shirl neşeyle ayağa fırlayarak. "Bunun şerefine bir içki daha içmemiz lazım. Doğrusunu isterseniz, daireden bir şeyler satmayı hiç düşünmedim, hiç hoş bir şey değil, hırsızlık gibi olur. Ama şişeleri bitirmekte bir sakınca görmüyorum. O kız kardeşi olacak kadına bırakmaktan iyidir."</p>

  <p>"Tamamen aynı fikirdeyim," dedi Andy, yumuşak yastıklara kaykılarak; kız bardaklarını mutfağa götürürken narin ve cazip hareketini seyretti. Hayat bu işte, diye düşündü ve kendi kendine pis pis sırıttı, soruşturmanın canı cehenneme. Hiç değilse bu gece. Koca Mike'ın içkilerini içip kanapesinde oturacağım ve bir geceliğine de olsa polislik görevimi unutacağım.</p>

<p class="p1"><br/></p>

  <p>"Hayır, ben Lakeland, New Jersey'liyim," dedi kız, "ben çocukken bu şehre taşınmışız. Stratejik Hava Komutanlığı, Mach-3 uçakları için şu ekstra uzun pistleri yapıyordu, onun için evimizi ve civardaki bütün evleri satın alıp yıktılar. Babamın en sevdiği hikâyesidir, hayatını nasıl mahvettiklerini anlatmaya bayılır, o zamandan beri Cumhuriyetçiler'e hiç oy vermedi, ölürüm de vermem der."</p>

  <p>"Ben de burada doğmadım," dedi Andy ve içkiden bir yudum aldı. "California'dan geldik, babamın bir çiftliği vardı..."</p>

  <p>"Öyleyse bir kovboysun!"</p>

  <p>"Öyle çiftlik değil, meyva ağaçları, Imperial Vadisi'nde; oradan ayrıldığımızda ufacık çocuktum, doğru dürüst hatırlamıyorum bile. Bütün bu vadilerdeki çiftçilik suyla yapılıyordu — kanallar, pompalar. Babamın çiftliğinde de pompalar vardı; jeologlar, fosil suyu, yani binlerce yıldır yerin altında bulunan suyu kullandığını söylediklerinde pek önemsememişti. Eski su da bir, yeni su da bir, ikisi de ürünü büyütür, diye konuştuğunu hatırlıyorum. Ama toprağın altına yeni su ya çok az karışıyordu ya da hiç karışmıyordu ki, bir gün fosil suyu tükendi ve pompalar kurudu. Hiç unutmam, bütün ağaçlar ölmüştü, ve biz hiçbir şey yapamadık. Babam çiftliği kaybetti, New York'a geldik, Moses Tüneli'nin inşaatında çalışmaya başladı."</p>

<p class="p1"><br/></p>

  <p>"Benim hiç albümüm yok," dedi Andy.</p>

  <p>"Kızlar yapar daha çok.” Kanapeye yanına oturdu, sayfaları çevirmeye başladı. Önde çocuk fotoğrafları, bilet koçanları, programlar vardı ama Andy bunların pek farkında değildi. Kızın ılık, çıplak kolu onunkine değiyordu, albümün üzerine eğilince saçının kokusunu duydu. Epeyce' içmiş olduğunu düşündü belli belirsiz, başını sallayıp albüme bakıyormuş gibi yapıyordu. Halbuki tek farkında olduğu şey kızdı.</p>

  <p>"Saat ikiyi geçiyor, gitsem iyi olur."</p>

  <p>"Biraz daha kofe istemez miydin?" diye sordu kız.</p>

  <p>"Yok, sağol." Fincanı bitirdi ve dikkatle yere koydu. "Sabah gelirim, eğer sakıncası yoksa." Kapıya yöneldi.</p>

  <p>"Ne sakıncası olacak," dedi kız, elini uzatarak. "Bu akşam burada kaldığın için de teşekkür ederim."</p>

  <p>"Asıl benim teşekkür etmem lazım, hayatımda ilk defa viski içiyorum."</p>

  <p>Elini sıkmak istedi, o kadar, iyi geceler demek. Ama her nasılsa, kızı kollarında buldu, yüzü saçma değiyor, elleri sırtının yumuşak, kadifemsi cildine dokunuyordu. Onu öptüğü zaman kız şiddetle karşılık verdi; her şeyin yolunda olduğunu anladı o zaman.</p>

<p class="p1"><br/></p>

  <p>Tertemiz, geniş yatakta yatarken, yanındaki ılık vücudun dokunuşunu, uyurken hafif hafif yanağını yalayan nefesini hissedebiliyordu. Soğutucunun hırıltısı gecenin sessizliğini sanki çoğaltıyor, bütün diğer sesleri kamufle ediyordu. Çok fazla içtiğini şimdi daha iyi anlıyordu, karanlıkta gülümsedi. Ne olmuş yani? Ayık olsaydı, şimdi bulunduğu yere biraz zor gelirdi. Sabahleyin pişman olabilirdi ama şu anda bu, şimdiye kadar yaşadığı en güzel şey gibiydi. Kendini suçlu hissetmeye çalışsa bile hissedemiyordu; eliyle, sahip çıkarcasına kızın omuzunu tuttu, kız uykusunda kıpırdandı. Perdeler aralıktı, dışarıdan ay görünüyordu, uzak bir dost gibi. Her şey yolunda, dedi kendi kendine, her şey yolunda.</p>

<p class="p1"><br/></p>

  <p>Ay pencereden içeri sızıyordu, gecenin karanlığını delen bir göz gibi, nefes aldırmayan sıcaklığın içinde bir meşale gibi. Billy Chung biraz uyumuştu ama ikizlerden biri kâbus görmüş onu uyandırmıştı, o zamandan beri uyanık yatıyordu. Ne olurdu adam banyoda olmasa... Billy başını bir o yana bir bu yana salladı, alt dudağını ısırdı, yüzünün terlediğini hissedebiliyordu. Onu öldürmek istememişti ama artık öldüğüne göre adam umurunda değildi, kendini düşünüyordu. Onu yakaladıkları zaman ne olacaktı? Onu bulacaklardı, polisin işi buydu, tekerlek demirini ölü adamın kafasından çıkaracaklar, laboratuarlarında inceleyecekler, demiri ona satan adamı bulacaklardı... Başı, terden sırılsıklam olan yastığında bir o yana bir bu yana döndü, dişlerinin arasından kısık, neredeyse sessiz bir inilti çıktı.</p>
</body>
</html>