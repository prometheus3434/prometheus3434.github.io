<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p0"><span class="t4"><b>15</b></span></p>

<p class="p1"><br/></p>

<p class="p1">"Selam, yabancı," dedi Sol.</p>

  <p>Shirl iki odayı ayıran duvardan sesini açıkça duyabiliyordu. Pencerede oturmuş manikür yapıyordu; manikür setini yatağa fırlatıp kapıya koştu.</p>

  <p>"Andy... sen misin?" diye seslenerek kapıyı açtığında, Andy'nin orada durmuş, yorgunluktan ayakta sallandığını gördü. Yanına koştu, öptü, o da kısa bir öpücük verdi karşılık olarak, sonra kızı bırakıp masanın yanındaki araba koltuğuna çöktü.</p>

  <p>"Bittim," dedi. "Ne zamandır uyumadım? Dün değil evvelki geceden beri. Suyu aldınız mı?"</p>

  <p>"İki depoyu da doldurduk," dedi Sol, "bidonları da merkez kapanmadan doldurmayı becerdik. Suya ne oluyor ki? TV'de acayip hikâyeler duydum, ama saçma sapan şeylerdi. Nedir açıklamadıkları?"</p>

  <p>"Yaralanmışsın!" diye bağırdı Shirl, gömleğinin yırtık kolunun altından görünen bandajı daha yeni fark ederek.</p>

  <p>"Ciddi bir şey değil, sadece bir sıyrık," dedi Andy ve gülümsedi. "Görev başında yaralandım, hem de bir saman tırmığıyla."</p>

  <p>"Çiftçinin kızını kovalıyordun garanti. Ne hikâye," diye burun kıvırdı Sol. "İçki ister misin?"</p>

  <p>"Alkolden kaldıysa, biraz suyla karıştırsan iyi olur. İhtiyacım yok diyemem." içkiyi yudumlayıp geriye yaslandı, yüzündeki gerginlik biraz kayboldu ama gözleri yorgunluktan kıpkırmızıydı ve neredeyse kapanıyordu. Karşısına oturdular. "Resmi açıklama yapılmadan kimseye söylemeyin ama su konusunda çok problem var — daha büyüğü de yolda."</p>

  <p>"Onun için mi bizi uyardın?" diye sordu Shirl.</p>

  <p>"Evet, hikâyenin bir kısmını yemek paydosunda karakolda duydum. Problem, Long Island'daki artezyen kuyuları ve pompaları ve Brooklyn Ve Queens'deki bütün pompalama istasyonlarından başladı. Biliyorsunuz Long Island ın altında bir su katmanı var, su çok hızlı dışarı pompalandığı zaman, içine deniz suyu karışıyor, o zaman da pompalardan tatlı su yerine tuzlu su çıkmaya başlıyor. Uzun zamandır suyun biraz tuzlu bir tadı vardı zaten, kuzeyden gelen suyla karışmadığı zaman hissediliyordu ama durum daha kötüleşmesin diye bu sudan ne kadar pompa edeceklerini hesaplamaları lazımdı. Ya bir hata yaptılar ya da istasyonlar kotalarından fazlasını pompaladı ki, her ne olduysa şimdi bütün Brooklyn'e sırf tuzlu su geliyor. Ordaki bütün istasyonlar kapatıldı ve Croton ve kuzeyden gelen kota artırıldı."</p>

  <p>"Çiftçiler yaz kurak geçti diye dırdırlanıyorlardı zaten, buna bayılırlar herhalde."</p>

  <p>"Valla bilmem. Belli ki bunu uzun zamandır planlıyorlardı çünkü su kemerindeki bekçileri atlattılar, ellerinde bir sürü silah ve patlayıcı vardı, geçen yıl Albany cephaneliğinden çalınan parti. En az on polis öldü, kaç tane yaralı var bilmiyorum. Biz yetişemeden en az bir kilometrelik boruyu havaya uçurdular. Eyaletteki her köylü bizi durdurmaya yemin etmiş gibiydi. Hepsinin silahı yoktu ama tırmık ve baltalarla girişiyorlardı. işlerini sonunda gaz bombası bitirdi."</p>

  <p>"Öyleyse... şehrin hiç suyu yok?" diye sordu Shirl.</p>

  <p>"Su getireceğiz ama bir süre epey susuzluk çekilecek. Elimizdeki suyu hesaplı harcayın, içmek veya yemek pişirmek için kullanın, o kadar."</p>

  <p>"Ama yıkanmak zorundayız," dedi Shirl.</p>

  <p>"Yo, değiliz.” Andy kanlı gözlerini ovuşturdu. "Tabaklar bir paçavrayla silinebilir. Bize gelince — kokacağız, ne yapalım."</p>

  <p>"Andy!"</p>

  <p>"Üzgünüm, Shirl. Çok acımasızca, biliyorum ama işlerin ne denli ciddi olduğunu anlaman lazım. Bir süre yıkanmadan idare edebiliriz, ölmeyiz ya, su tekrar bağlanınca da, hepimiz güzelce keseleniriz. Bunun hayaliyle yaşarız."</p>

  <p>"Ne kadar sürecek dersin?"</p>

  <p>"Daha belli değil. Tamir için çok miktarda beton ve takviye demiri lazım, bunların ikisi de öncelik listesinin başında, harç makinaları filan da. Bu arada suyun çoğu demiryolu arabaları ve kamyonları ile taşınacak. Dağıtım ve tahsis konusunda bir sürü problem çıkacak, yani durum düzelmeden önce daha da kötüleşecek." Zorla ayağa kalktı ve uzun uzun esnedi. "İki saat uyuyacağım, Shirl. Beni en geç dörtte uyandırır mısın? Gitmeden traş olmam lazım."</p>

  <p>"İki saat mi! Bu uyku kime yeter," diye itiraz etti.</p>

  <p>"Bence de yetmez ama daha fazlasına hakkım yok. Yukarıdan biri hâlâ O'Brien cinayeti için sıkıştırıyor. Çin Mahallesinde bir muhbir bir ipucu vermiş, bu gece mıntıka devriyesine gitmeden önce uyumak yerine, bugün onu görmem lazım. Yavaş yavaş Billy Chung'a duyduğum nefret büyüyor, her nerede saklanıyorsa." Öteki odaya girdi ve kendini yatağa attı.</p>

  <p>"O uyurken burda kalabilir miyim, Sol?" diye sordu Shirl. "Onu rahatsız etmek istemiyorum, ama seni rahatsız etmek de istemem..."</p>

  <p>"Rahatsız mı! Ne zamandan beri güzel bir kız adamı rahatsız eder oldu? Bak canım, yaşlı gösterebilirim ama bu sırf yaşım yüzünden. Yanlış anlama, benim yanımda kendini emniyette hissetmemen için hiçbir sebep yok, o devirler çoktan geçti. Artık sadece düşünerek tatmin oluyorum, bu çok daha ucuz, hastalık kapacağım diye üzülmeye gerek de yok. Git örgünü getir ben de sana Laredo'da görevli olduğum zamanı anlatayım, ben ve Luke hafta sonu için izin almıştık, Nuevo Laredo'da Boys Town'da kaldık, ama bunu anlatmasam galiba daha iyi olacak."</p>

  <p>Shirl içeri girdiğinde Andy mışıl mışıl uyuyordu, giysilerini çıkarmadan yatağa serilmişti; ayakkabılarını bile çıkarmamıştı. Perdeyi çekip odayı kararttı, sonra yatağın ucundaki manikür setini aldı. Sağ ayakkabısının tabanında bir delik vardı, yaslı, tozlu bir göz gibi ona bakıyordu. Ayakkabılarını çıkarmaya kalksa biliyordu ki rahatsız olacaktı, onun için sessizce dışarı çıkıp kapıyı kapattı.</p>

  <p>"Bataryaları şarj etmek lazım," dedi Sol, hidrometreyi ışığa tutup cam tüpten içine bakarak. "Andy sızdı mı?"</p>

  <p>"Mışıl mışıl uyuyor."</p>

  <p>"Uyandıracağın zaman görürsün. Böyle sızarsa top atsan duymaz, ölür yine tınmaz. Bataryaları şarj edeyim, haberi bile olmaz."</p>

  <p>"Ama bu haksızlık," diye patladı Shirl. "Niye Andy aynı anda iki işi birden yapsın ki, üstelik şehir halkı için su savaşı yaparken yaralansın? Bütün bu insanlar burada ne yapıyor? Yeterince su yoksa niye başka yere gitmiyorlar?"</p>

  <p>"Bunun cevabı gayet basit: gidecek hiçbir yer yok. Bütün memleket koca bir çiftlik ve koca bir ağız. Güney'de de Kuzey'de olduğu kadar insan var, kamu taşımacılığı olmadığı için de, güneş memleketine yürümeye kalkan biri oraya varmadan çok önce açlıktan ölür. İnsanlar bulundukları yerde kalıyorlar çünkü ülke onlara o şartlar altında bakmak üzere organize edilmiş. İyi yemiyorlar ama hiç değilse yiyorlar. İnsanların başka yerlere taşınması için California vadilerindeki su sıkıntıları gibi büyük bir felaket lazım veya Toz Çanağı gibi — duyduğuma göre milletlerarası hale gelmiş ve Kanada sınırını aşmış."</p>

  <p>"Ee, başka ülkelere gitsinler. Herkes Amerika'ya Avrupa'dan filan gelmiş. Bir kısmı niye geri gitmiyor?"</p>

  <p>"Çünkü yalnız senin başın dertte sanıyorsan, ötekileri göreceksin. Bütün İngiltere koca bir şehir haline gelmiş; TV'de gördüm, son Muhafazakâr Parti Üyesi de, toprağı işlemek için gelenlere karşı son ormanlık araziyi savunurken vurulmuş. Rusya'ya mı gitmek istiyorsun? Çin'e mi? On beş yıldır sınır savaşı yapıyorlar, nüfus artışını kontrol etmenin bir yolu da bu, ama sen askerlik çağındasın, orda kızları da askere alıyorlar, bu da hoşuna gitmez. Belki Danimarka, içeri girebilirsen orada hayat harika, en azından düzenli yemek yiyorlar, ama bütün Jutland boyunca beton bir duvar çekmişler, sahil muhafızları gördüğünü vuruyor çünkü bir sürü aç insan bu vaadedilmiş topraklara girmeye çalışıyor devamlı. Hayır, belki burası cennet değil ama hiç değilse yaşanır. Bataryaları şarj etmem lazım."</p>

  <p>"Haksızlık işte, ben onu bilir onu söylerim."</p>

  <p>"Haklı olan ne?" Sol kıza gülümsedi, "Sakin ol. Gençliğin var, güzelliğin var, düzenli olarak yiyip içiyorsun. Ee, derdin ne ki?"</p>

  <p>"Bilmem, hiiç." Kız da ona gülümsedi. "Andy'nin durmadan çalıştığını görmeye sinir oluyorum, insanları rahat ettirmek için çalışıyor ama onların bundan ne haberi var ne de aldırdıkları."</p>

  <p>"Teşekkür bekleyemezsin, maaş bekleyebilirsin, o kadar. Bu bir iş."</p>

  <p>Sol tekerleksiz bisikleti sürüyerek getirdi, jeneratörün tellerini buzdolabının üstünde dizili bataryalara taktı. Shirl pencerenin yanına bir sandalye çekip manikür setini açtı, pervaza koydu. Arkasında, jeneratörün gıcırtılı iniltisi tiz bir vınıltıya dönüşerek yükseldi. Tırnak etlerini kesmeye koyuldu. Güzel bir gündü, güneşli ama sıcak değil, sonbahar güzel olacağa benziyordu. Su problemi vardı ama düzelirdi. Damlara ve yüksek binalara bakıp hafifçe kaşlarını çattı; yakınlardan gelen çocuk çığlıkları şehrin arka plandaki uğultusunu deliyordu ama onun kafası başka yerdeydi, bunun pek farkında değildi.</p>

  <p>Bu su meselesi dışında, her şey yolundaydı. Ama komikti: her şeyin yolunda olduğunu bildiği halde, tortop olup içine oturmuş ufak bir kaygı, bir türlü kaybolmayan bir gerilim duygusu vardı.</p>
</body>
</html>