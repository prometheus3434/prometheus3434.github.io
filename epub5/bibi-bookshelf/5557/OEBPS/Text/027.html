<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p0"><span class="t4"><b>5</b></span></p>

<p class="p1"><br/></p>

<p class="p1">Suyun üzerindeki ince buz tabakası, Billy tenekeyi suya daldırınca çatladı. Merdivenleri tırmanırken bir paslı metal basamağın daha ortaya çıktığını gördü. Kompartmandan epey su almışlardı ama hâlâ yarı yarıya dolu görünüyordu.</p>

  <p>"Üstü biraz buzlu ama dibe kadar donacağını sanmıyorum," dedi Peter'a kapıyı kapatırken. "Daha bir dolu su var orda, bir dolu."</p>

  <p>Suyu her gün dikkatle ölçüyor ve kapıyı üstüne kapatıyordu sanki para dolu bir banka kasasıymış gibi. Neden olmasın? Para kadar kıymetliydi. Su kısıntısı devam ettiği sürece bunu iyi bir fiyatla satabilirlerdi, ısınmak ve karınlarını doyurmak için ihtiyaçları olan bütün D'ler orda yatıyordu.</p>

  <p>"Buna ne dersin, Pete?" dedi, tenekeyi deniz kömürü ateşinin üstündeki çubuğa asarak. "Bu suyu yiyebileceğimiz hiç aklına geldi mi? Çünkü bunu satıp yiyecek alabiliriz de ondan."</p>

  <p>Peter çömelmiş, gözünü kapıya dikmiş bakıyordu, Billy'yi dinlemiyordu bile; Billy söylediklerini bağıra bağıra tekrar etti. Peter dertli dertli başını salladı.</p>

  <p>"Tanrıları midesi olanlar, şanları utançlarında olanlar," diye söylendi. "Sana daha önce de açıklamıştım, Billy, bütün maddiyatın sonuna yaklaşıyoruz. Onlara tamah edersen, kaybolursun..."</p>

  <p>"Yani... sen de mi kayboldun? Bu suyla alınan giyecekleri giyiyorsun, aşı yiyorsun, ne demek istiyorsun ki?"</p>

  <p>"Ben sadece O Gün için ayakta kalayım diye yiyorum," diye cevap verdi ciddi ciddi, açık kapıdan buğulu Kasım güneşine bakarak. "Artık çok yaklaştık, birkaç hafta kaldı, inanılır gibi değil. Yakında günleri sayacağız. Bizim hayatımız zarfında gelmesi ne büyük nimet." Ayağa kalktı ve dışarı çıktı; Billy aşağıya indiğini duydu.</p>

  <p>"Dünyanın sonu geliyormuş," diye kendi kendine mırıldandı, ener-JI tozunu suya karıştırırken. "Deli, zırdeli."</p>

  <p>Bunu ilk defa düşünüyor değildi, — ama kendi kendine, Peter'ın duyabileceği şekilde değil. Adamın bütün söyledikleri delilik gibi görünüyordu ama doğru da olabilirdi. Peter bunları Kitabı Mukaddes ve başka kitaplarla ispat edebilirdi, kitaplar şu anda yanında değildi ama o kadar çok okumuştu ki, uzun uzun bölümleri ezbere söyleyebiliyordu. Neden doğru olmasın ki? Dünyanın böyle olması için başka ne sebep olabilirdi? Her zaman böyle değildi, TV'deki eski filmler bunun kanıtıydı, çok kısa zamanda çok şey değişmişti. Bir sebebi olmalıydı, onun için belki de Peter'ın söylediği gibiydi — dünya sona erecek ve Yeni Yıl günü Kıyamet Günü olacaktı...</p>

  <p>"Delice bir fikir," dedi yüksek sesle, aynı anda bir titreme geldi, ellerini tüten ateşe uzattı.</p>

  <p>İşler o kadar da kötü gitmiyordu. İki kazak, bir de eski bir kostüm ceketi giyiyordu, dirseklerine yama olarak lastik parçaları dikilmişti, şimdiye kadar giydiklerinden çok daha sıcak tutuyordu. İyi de yiyorlardı; ener-JI çorbasını şapırdatarak içti. Sosyal Yardım karnelerini satın almak bir sürü D'ye patlamıştı ama değerdi, hem de fazlasıyla. Artık Sosyal Yardım yiyeceği yiyorlardı, suyu da ondan temin ediyorlardı, onun için kendi sularını saklayıp satabilirlerdi. Haftada en az bir kere de LSD çamuru çekiyordu. Dünyanın sonu daha uzun bir zaman gelmeyecekti. Cam cehenneme, gözünü açık tutup kendini kolladığın sürece dünya hiç de fena değildi.</p>

  <p>Dışarıdan bir şıngırtı sesi geldi, geminin çıplak kaburgalarına asılı paslı metal parçalarının birinden. Kamaraya tırmanmaya çalışan herkes bu sarkık engelleri aşmak zorundaydı, ve bu ses de yaklaştıklarını haber veriyordu. Suyu keşfettiklerinden beri, burayı ele geçirmeye çalışacak herkese karşı tetikte olmak zorundaydılar. Billy lövyeyi alıp kapıya yürüdü.</p>

  <p>"Yemek hazırladım, Peter," dedi kenardan eğilerek.</p>

  <p>Yabancı, kaba sakallı bir surat ona baktı.</p>

  <p>"Defol burdan!" diye bağırdı Billy. Adam, ağzında tuttuğu keskin oto yaprak yayının arasından bir şeyler mırıldandı, sonra bir eliyle asılıp öbür eliyle silahı aldı.</p>

  <p>"Bettyjo!" diye bağırdı boğuk bir sesle, bir şey Billy'nin kulağının dibinden vızıldayıp geçerek arka bölmenin metaline çarpınca Billy sıçradı.</p>

  <p>Karmakarışık sarı saçları kafasında koca bir balon oluşturan bodur bir kadın geminin kaburgaları arasında duruyordu, kırık bir beton parçası daha atınca Billy yana çekildi. "Hadi, Donald!" diye ciyakladı. "Çık şuraya!"</p>

  <p>Birincisinin ikizi olabilecek kadar kıllı ve pasaklı ikinci bir adam paslı metalin üzerinden, geminin öteki yanından tırmanmaya başladı. Billy kapana kısıldığını anlamıştı. Kapının önündeki güverte parçasına çıkan herhangi birinin beynini dağıtabilirdi ama aynı anda ikisiyle de baş edemez, iki tarafı birden kollayamazdı. O bir saldırganla uğraşırken öteki arkasından içeri girecekti.</p>

  <p>"Peter!" diye bağırdı avazı çıktığı kadar, "Peter!"</p>

  <p>Arkasında bir başka beton parçası yere çarpıp ufalandı. Kenara koşup lövyeyi birinci adama salladı, adam eğilince lövye üzerindeki direğe çarptı. Bu gürültü Billy'ye ilham verdi, geri sıçrayıp lövyesini güverte kamarasının metal duvarına vurmaya başladı, gürültü bütün dokta yankılanıyordu. "Peter!" diye bağırdı bir daha, umutsuzca, sonra öbür yana zıpladı, ikinci adam kolunu kenardan uzatmıştı bile. Adam kolunu hemen çekti ve silah menzilinden uzaklaşıp alayla Billy'ye baktı.</p>

  <p>Billy arkasını dönünce birinci adamın iki kolunu da kenara atmış kendini yukarı çekmekte olduğunu gördü. Bir çığlık atarak, kızgınlıktan çok korku içinde, koşup lövyesini indirdi, lövye adamın kafasını sıyırıp omuzuna çarptı, oto yayı da ağzından fırladı gitti. Adam öfkeyle kükredi ama düşmedi. Billy bir darbe daha indirmek için lövyesini kaldırdı ama ikinci adam gelip onu arkadan sıkıca yakalamıştı. Hareket edemiyordu —nefes bile alamıyordu— önündeki adam diş parçaları tükürdü. Sakalından kan akıyordu, kendini tamamen yukarı çekti ve dev yumruklarıyla Billy'yi pataklamaya başladı. Billy acı içinde uluyor, ayaklarıyla tekme atıp kurtulmaya çalışıyordu ama kaçış yoktu, iki adam gülerek onu güvertenin kenarından aşağı ittiler, tutunmaya çalışan ellerini açtılar, kertikli metalin üzerinden altı metre aşağıya, boşluğa yollamaya çalıştılar.</p>

  <p>Elleriyle tutunmuş asılırken, adamlar parmaklarına basıyorlardı, sonra aniden geri sıçradılar. Billy Peter'ın dönmüş olduğunu ve arkasından tırmanarak uzun borusunu yukarıdaki adamlara salladığını fark etti. Bu bir anlık aradan faydalanarak ellerini geminin iskeletine aktardı ve sızlayan vücudunu, imkânsız derecede uzak görünen yere doğru yavaşça indirmeye başladı, istilacılar gemiyi ele geçirmişti, avantaj artık onlardaydı. Peter yaprak yaydan sakınarak geri çekildi ve o da Billy'nin yanından yere inmeye koyuldu. Billy'nin kulağına sözler geldi; kadının çoktandır çığlık çığlığa küfretmekte olduğunu fark etti.</p>

  <p>"İkisini de gebertin!" diye bağırdı kadın. "Başıma vurdu, beni düşürdü. Gebertin!" Yine beton parçaları atmaya başladı, ama öyle heyecanlanmıştı ki hiçbiri hedefini bulmadı. Peter ve Billy yere inince kadın hemen kaçtı, omuzunun üzerinden küfürler sallıyor, sarı saçları uçuşuyordu. Yukarıdaki iki adam onlara baktı ama bir şey söylemedi. İşlerini yapmışlardı. Gemiyi ele geçirmişlerdi.</p>

  <p>"Gideceğiz," dedi Peter, kolunu Billy'nin omuzuna dolayıp yürümesine yardım ederek, borusunu baston gibi kullanıyordu. "Onlar güçlüler ve gemi artık onların — su da. Onu iyi savunacak kadar da akıllılar, en azından şu fahişe Bettyjo öyle. Onu tanıyorum, istediğini yaptırtmak için vücudunu o iki adama veren kötü bir kadın. Evet, bu bir işaret. O bir Babil fahişesi, bizi yerimizden eden..."</p>

  <p>"Geri girmemiz lazım," diye soludu Billy.</p>

  <p>"...orda, nehrin karşı tarafındaki Babil'in daha büyük fahişesine gitmemiz gerektiğini gösteren bir işaret. Geri dönüş yok artık."</p>

  <p>Billy yere çöktü, nefes almaya çalışıyor, acıyan parmaklarını ovuşturuyordu; Peter ise sakin sakin bir zamanlar evleri ve hâzineleri olan gemiye baktı. Yüksek güvertede üç küçük şekil dolaşıyor, körfezden esen soğuk rüzgâr uzaktan uzağa alaylı sözlerini taşıyordu. Billy titremeye başladı.</p>

  <p>"Gel," dedi Peter usulca, ayağa kalkmasına yardım etti. "Burda kalacak yer, barınak yok artık bize. Manhattan'da nereye sığınabileceğimizi biliyorum, daha önce de çok kaldım orda."</p>

  <p>"Ben oraya gitmek istemiyorum," dedi Billy gerileyerek, polisi hatırlamıştı.</p>

  <p>"Gitmeliyiz, orda emniyette oluruz.”</p>

  <p>Billy yavaş yavaş arkasından yürüdü. Neden olmasın? diye düşündü; polisler onu çoktan unutmuştur. Peter gidecek bir yer biliyorsa idare ederdi. Burda kalsa yalnız kalacaktı; bu korku polis korkusundan da büyüktü. Beraber oldukları müddetçe idare ederlerdi.</p>

  <p>Manhattan Köprüsünün yarısına gelmişlerdi ki Billy kavga sırasında ceplerinden birinin yırtılmış olduğunu fark etti. "Dur!" diye seslendi Peter'a, sonra korkusu büyüyerek, "Bekle!" diye bağırdı, panik içinde elbiselerini yokladı. "Yoklar," dedi sonunda, parmaklığa yaslanarak. "Sosyal Yardım karneleri. Kavga sırasında düştüler herhalde. Sende mi yoksa?"</p>

  <p>"Hayır, hatırlarsan, su getirmek için dün yanına almıştın. Önemli değil."</p>

  <p>"Önemli değil mi!" diye hıçkırdı Billy.</p>

  <p>Köprünün üstünde yapayalnızdılar, sızılı bir kış yalnızlığı. Aşağıdan akan gri suyun rengi alçalan bulutlara yansıyordu, bulutları sürükleyen buz gibi rüzgâr giysilerini delip içlerine işliyordu. Dışarıda durulmayacak kadar soğuktu, Billy öne atıldı, Peter takip etti.</p>

  <p>"Nereye gidiyoruz?" diye sordu Billy köprüden inip Division Caddesi'ne döndüklerinde. Burası, kendilerini çevreleyen kalabalık sayesinde biraz daha sıcaktı. Etrafında insan olursa kendini daha iyi hissediyordu hep.</p>

  <p>"Otoparklara. Belediye evlerinin yanında birkaç tane var," dedi Peter.</p>

  <p>"Sen delisin, otoparklar doludur, hep dolu olmuşlardır."</p>

  <p>"Bu mevsimde değil," diye cevap verdi Peter, lağımı dolduran pis buzu göstererek. "Otoparklarda yaşamak kolay değildir, bu mevsimde yaşlılar ve sakatlar için daha da çetin olur."</p>

  <p>Billy arabalarla dolu şehir sokaklarını sadece televizyon ekranında görmüştü. Kendisi için bu tarihi —dolayısıyla ilginç olmayan— bir gerçekti, çünkü otoparkların varlığını küçüklüğünden beri hatırlıyordu — manzaranın çürüyen ama ayrılmaz bir parçası. Trafik azalıp, çalışır haldeki arabalar ortadan kalkmaya başlayınca, şehrin orasına burasına dağılmış yüzlerce otoparka da gerek kalmamıştı. Giderek terk edilmiş arabalarla dolmaya başlamışlardı, bunların bazısını polis, bazısını ise insanlar ite ite getiriyorlardı. Her otopark, arabaların içinde yaşayan insanlarla bir köy haline gelmişti, arabaların içi her ne kadar da rahatsız olsa, sokakta kalmaktan iyiydi. Her arabanın kotası çoktan dolmuş olmasına rağmen, kışın zayıf kişiler ölünce yer boşalıyordu.</p>

  <p>Seward Park Evleri'nin arkasındaki büyük otoparka girip yürümeye başladılar ama bir grup yeniyetme ellerinde kırık tuğlalar ve bıçaklarla üstlerine saldırınca geri kaçtılar. Madison Caddesi'ne yürürken, La Guardia Evleri'nin yan tarafına düşen küçük parkın çitlerinin yıllar önce indirilmiş olduğunu gördüler, park şimdi paslı, tekerleksiz araba kalıntılarıyla doluydu. Burada saldırgan gençler yoktu, etrafta yürüyen birkaç kişininse umutsuz, umursamaz bir havası vardı. Otomobillerden yükselen bacaların sadece birinden duman tütüyordu. Peter ve Billy arabaların arasından dolaşıp, ön camlardan ve kırık pencerelerden, buzlanmış camları elleriyle silerek içeri göz atıyorlardı. Soluk, hayalet gibi yüzler kendilerine bakıyor, arabaların içinde şekiller kıpırdanıyordu.</p>

  <p>"Bu iyiye benziyor," dedi Billy, hurdası çıkmış, fren gömleklerinin yarısı çamura gömülmüş bir dört kapılı Buick’i işaret ederek. Bütün pencereleri iyice buzlanmıştı, kilitli kapıları denediklerinde içeriden sadece sessizlik cevap verdi. "İçlerine nasıl giriyorlar acaba?" dedi Billy, sonra motor kapağına tırmandı. Ön koltuğun üst kısmında bir güneş penceresi vardı, bunu zorlayınca biraz kıpırdadı. "Boruyu getir, bulduk galiba," diye seslendi Peter'a.</p>

  <p>Boruyu lövye gibi kullanarak kapağı zorlayınca kapak açıldı. Gri ışık yaşlı bir adamın yüzünü ve boş boş bakan gözlerini aydınlattı. Bir elinde hain görünüşlü bir sopa vardı, sopa, üzerine kırık, sivri cam parçaları yerleştirilmiş bir ipin etrafına dolandığı bir çeşit çubuktan ibaretti. Adam ölmüştü.</p>

  <p>"Böyle büyük bir arabayı tek başına sahiplendiğine göre çetin cevizmiş," dedi Billy.</p>

  <p>İri bir adamdı, kaskatı kesilmişti, onu pencereden dışarı itene kadar canları çıktı. Adamın sarındığı pis paçavralara ihtiyaçları yoktu ama Sosyal Yardım kartını aldılar. Peter adamı sürüyüp sokağa bıraktı, Temizlik Müdürlüğü sabahleyin kaldırırdı, Billy de arabanın içinde bekledi, başını pencereden çıkarmış duruyor, her yana ateşli bakışlar fırlatıyordu, camlı sopa, yeni evlerine itiraz edecek birinin kafasına inmeye hazırdı.</p>
</body>
</html>