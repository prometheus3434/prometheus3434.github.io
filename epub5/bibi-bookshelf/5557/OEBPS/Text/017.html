<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p2"><span class="t4"><b>11</b></span></p>

<p class="p1"><br/></p>

<p class="p1">Nehrin açıklarında bir gemi düdüğü öttü, iki kere, sonra iki kere daha; ses, gemilerin çelik böğürlerinden yankılandı, sonra kaynağını, yönünü kaybetti, sıcak geceyi dolduran yaslı bir inilti halini aldı. Billy Chung yamru yumru yatağının üstünde bir oraya bir buraya dönüyordu, saatlerdir karanlığa baktıktan sonra iyice uykusu kaçmıştı. Karşı duvarın dibinden ikizlerin hırıltısı geliyordu. Düdük yine öttü, kulaklarını çınlattı. Sanki niye eşyaları kapıp daireden kaçmamıştı ki? Elini daha çabuk tutabilirdi. Koca herif tam içeri girecek zamanı bulmuştu. Ölmeyi hak etmişti, onun gibi aptal biri. Nefsi müdafaaydı, değil mi? Önce o ona saldırmıştı. Aynı hatıra, bir projektörün içindeki sonsuz bir film şeridi gibi gözünün önünden geçti: havaya kalkan demir çubuk, şişko, kırmızı surattaki bakış. Kafasına saplanan demirin görüntüsü, ve incecik akan kan. Billy kıvranıyor, başını bir o yana bir bu yana çeviriyor, parmaklarıyla göğsünün ıslak derisini tırmalıyordu.</p>

  <p>Her gece böyle mi olacaktı? Sıcak bir yandan, ter bir yandan, hatıralar bir yandan, her gece, her gece? Yatak odasına o anda girmemiş olsaydı... Billy inledi, sonra sesi boğazından çıkmadan sustu. Kalkıp oturdu, avuçlarını gözlerine bastırdı, öyle sıkı bastırdı ki gözünün önündeki karanlık kıpkırmızı kesildi. Acaba çamuru şimdi kullansa mıydı? Böyle zamanlar için almıştı, iki D'ye mal olmuştu, belki kullanmanın zamanı gelmişti. Müptela olmazsın diyorlardı ama yalandı.</p>

  <p>Karanlıkta eliyle yoklayarak çelik duvarın üstündeki artık kullanılmayan bağlantı kutusuna uzandı. Çamur hâlâ oradaydı; parmaklarıyla plastik pakete bastırdı. Şimdi kullansa mıydı? Düdük sıcaklığın içinden tekrar öttü, tırnaklarım bacaklarına geçirmiş olduğunu fark etti. Şortu duvarın dibinde, attığı yerde duruyordu, giyindi, küçük paketi aldı ve olabildiğince sessizce kamara kapısını açtı. Çıplak ayakları sıcak metal güvertenin üstünde ses çıkarmadı.</p>

  <p>Bütün lombarlar ve pencereler açıktı, paslı duvarlarda kör kara gözler gibi. Burada insanlar uyuyordu, her yanda, her kamarada, her odacıkta. Billy en üst güverteye tırmandı, kör gözler hâlâ ona bakıyordu. Son merdiven köprüye çıkıyordu; burası bir zamanlar, iki nesil çocuk sabırla örtüleri yırtıp kilitleri parçalayıncaya kadar, mühürlü ve girilmezdi, şimdiyse ne kapı kalmıştı, ne de pencerelerin camı, çerçevesi. Gündüzleri burası <i>Columbia Victory</i> çocukları için gözde bir oyun sahasıydı, ama şimdi terk edilmiş ve sessiz duruyordu, varlıklarından arta kalan tek şey köşelerdeki keskin sidik kokuşuydu. Billy içeri girdi.</p>

  <p>İçeride denizci teçhizatlarının sadece en sağlamları kalmıştı; duvara kaynakla tutturulmuş çelik bir harita masası, geminin telgrafı ve parmaklarının yarısı eksik olan dümen. Billy çamur paketim harita masasının üstünde dikkatle açtı ve yıldızların ışığında belli belirsiz görünen gri tozu parmağıyla dürttü. Adına ne diyorlardı? LSD mi? Adı her neyse, saf değildi zaten, onun için çamur diyorlardı. Çoğaltmak için içine toz toprak katıyorlardı. Toz moz demeden hepsini alacaktın ki yeterince LSD girsin vücuduna. Sam-Sam'i ve diğer birkaç Kaplan'ı burunlarına çekerken seyretmişti, ama kendi hiç denememişti. Nasıl yapmışlardı? Buruşuk plastiği kaldırıp burnuna dayadı, bir burun deliğini baş parmağıyla tıkayıp öbüründen derin bir nefes çekti. Hissettiği tek şey feci bir gıdıklanmaydı, burnunu sıkıca kapattı ki hapşırıp hepsini geri tepmesin. Gıdıklanma geçtiği zaman tozun geri kalanını da öbür burun deliğinden içeri çekti ve ince plastiği yere attı.</p>

  <p>Hiçbir şey hissetmiyordu, dünya aynıydı, Billy aldatıldığını anladı, iki D haybeye gitmişti. Camsız, çerçevesiz pencereden eğildi, yüzündeki ter damlacıklarına göz yaşları karıştı. Bir süre bunu düşünerek ağladı, karanlık olduğu için şükrediyordu, hiç kimse ağladığını göremezdi, on sekiz yaşında koca adamın ağladığını. Parmaklarının altındaki pencerenin pürüzlü metali, minyatür dağ tepeleri ve vadiler gibiydi. Çentik çentik, düzgün, yumuşak, sert, iyice eğildi ve parmak uçlarıyla metali okşadı, dokunuşu, omurgasından aşağı zevk ürpermeleri yolladı. Daha önce bunun farkına nasıl varmamıştı? Eğilerek dilini uzattı, tatlı-ekşi-demir-toz tadı harikaydı, dişlerini metale değdirince, köprünün yarısı kadar büyük bir parça çelik ısırmış gibi oldu.</p>

  <p>Bir gemi düdüğünün sesi doldurdu dünyayı, nehrin açıklarında veya yakınlarda; bu sadece düdük sesi değildi, müzik sesiydi, yüksekten, alçaktan, her yanını dolduruyordu, ağzını iyice açtı ki tadına daha iyi varabilsin. Düdüğü öttüren kendi gemisi miydi? Serenlerin, direklerin, tellerin, bacaların, antenlerin, çelik halatların, istralyaların, teknelerin karanlık siluetleri her yanında oynaşıyor, siyah şekiller göğün siyahlığına karşı dans ediyordu. Hepsi yelken açmış gidiyordu tabii, öyle yapacaklarını hep biliyordu zaten, vakit gelmişti. Makine dairesine sinyal verdi ve dümeni ele aldı —tutamaçların tahtası, şişmiş organlar gibi öyle dolgun, öyle yuvarlaktı ki, her elde bir tane!— çeviriyor, yön veriyor, gemiyi, inip kalkan bir siyah iskelet ormanının içine sokuyordu.</p>

  <p>Tayfa da çalışıyordu, iyi tayfaydı. Onlara fısıltıyla emirler veriyordu, çok iyi oldukları için emirlerini sadece düşündüğü, söylemediği halde duyuyorlardı; akan burnunu sildi. Aşağıda güvertelerde, iyi bir tayfanın yapması gereken her işi yapıyorlardı, o da burada, yukarıda gemiyi idare ediyordu. Çalışırken fısıldaşıyorlardı, köprünün tam altında iki tanesi başbaşa vermişti, birinin, "Herkes yerinde mi?" diye sorduğunu duydu, bunu duymak ne güzeldi, biri de, "Evet, efendim," dedi, bunu duymak da güzeldi, adamlarından bazılarının güvertelerde, bazılarının iskele tahtalarında yürüdüğünü, bazılarının da aşağı indiğini görebiliyordu. Dümen, elinin altında güçlü ve büyüktü, yavaşça bir o yana bir bu yana çeviriyor, gemisini öteki gemilerin arasından geçiriyordu.</p>

  <p>Işıklar. Sesler. Aşağıda. İnsanlar. Güvertede.</p>

  <p>"Apartmanda değil, başçavuşum."</p>

  <p>"Geldiğini duyunca kaçtı tabii orospu çocuğu."</p>

  <p>"Olabilir, efendim, ama bütün lombar ağızlarında ve merdivenlerde adamlarımız vardı. Öteki gemilere açılan geçitlerde de. Hâlâ burada olmalı. Annesi herkesle aynı zamanda yattığını söyledi."</p>

  <p>"O zaman bulun. Tek bir çocuğu yakalamak için kuvvetlerin yarısı buraya toplandı. Yakalayın."</p>

  <p>"Başüstüne."</p>

  <p>Yakalayın. Kimi yakalasınlar? Tabii ya, <i>kendisini</i>. Aşağıdaki insanların kim olduğunu biliyordu, polisler, onun peşindeydiler. Onu bulmuşlardı, bulacaklarını biliyordu zaten. Ama onlarla gitmek istemiyordu. Hele şimdiki kafasıyla. Böyle hissetmesi çamurun yüzünden miydi? Harika çamur. Daha çok çamur almalıydı. Bilmediği çok şey vardı, bildiği çok şey vardı, bildiği bir şey varsa polislerde çamur olmadığı, sana çamur vermedikleriydi. Çamur olmazsa?</p>

  <p>Trabzan gıcırdadı ve ağır ayaklar merdivenlerden köprüye tırmanmaya başladı. Billy çelik masanın üstüne çıkıp yan pencereden dışarı uzandı, tutundu ve kendini dışarı çekti. Kolaydı. Hem de güzel bir histi.</p>

  <p>"Ne koku," dedi bir ses, sonra pencereden aşağı seslendi, "Burada değil, başçavuşum."</p>

  <p>"Aramaya devam edin. Bütün gemiyi arayın, buralarda bir yerde olması lazım."</p>

  <p>Gece havası sıcaktı, koştu, yürüyerek bir yan gemiye geçmeyi düşündü, sonra bacaya geldi, bu daha iyi bir fikirdi. Bacaya lehimli, uçları kıvrık çelik çubuklar bacanın yan tarafından merdiven gibi yükseliyordu, bunları tırmandı.</p>

  <p>"Yukarıdan bir ses geldi, duydunuz mu?"</p>

  <p>Son bir çubuk ve tepeye erişti, bacanın siyah, oval, çığırtkan ağzı, onu saran karanlığın içinde kapkaraydı. Burdan ileri gidemezdi, ancak içeri girebilirdi; kollarını hiçliğe salladı, ayağı kaydı, bir an bocaladı, uzun, siyah tünelin içinden aşağı doğru yüzmeye başladı, sonra eli bir sete çarptı: kaba, paslı, yağlı bir siyahlıkla kaplıydı. Kendini yukarı çekip setin üstüne tünedi, bacayı oluşturan metalin kenarını tuttu ve yıldızlara baktı. Sesler, uzaktan gelen dalgaların mırıltısına dönüşmüştü, yıldızlara iyice baktı, daha önce böyle yıldız hiç görmemişti. Yeni yıldızlar mı vardı acaba? Hepsi değişik renkteydi, daha önce görmediği renkler.</p>

  <p>Bacakları uyuşmuştu, parmakları da metali tuttukları yerden kaskatı kesilmişti, sesler artık duyulmuyordu. Önce ayakta duramadı, aşağısındaki sonsuz, karanlık tünele atlamayı düşündü, ama bu o kadar da iyi bir fikir gibi gelmiyordu şimdi. Zorla bacaklarını doğrulttu, metalin üstünden sürünerek tepeye çıktı, düzgün, boyalı metal boyunca uzanan basamakları buldu.</p>

  <p>Gemide doğmuşsan ve gemilerde yaşarsan, sokaklar veya başka yerler kadar normal bir dünyadır burası senin için. Billy biliyordu ki pruvanın ucuna tırmanırsa ve burdan sarkıp atlarsa, bir sonraki geminin kıçına düşer. İskele tahtalarından veya geçitlerden kaçınarak gemiden gemiye geçmenin başka yolları da vardı, bunları kullanarak, karanlıkta, bilinçsizce de olsa sahile doğru ilerledi. Neredeyse varmıştı ki çıplak ayaklarının acıdığını fark etti, paslı çelik bir palamarın üzerinden yürüyünce, tabanları keskin, paslı tel iğneciklerle dolmuştu. Oturup birazını ayıklamaya çalıştı. Parmaklığa dayanmış otururken titremeye başladı.</p>

  <p>Hafızası canlanmıştı. Duyduklarını ve yaptıklarını biliyordu ama bunların önemi ancak şimdi kafasına dank ediyordu. Polis onu bulmuştu, peşine düşmüştü, bacadan aşağı yuvarlanıp izini kaybettirmesi sadece bir kazaydı.</p>

  <p>Onu arıyorlardı ve kim olduğunu biliyorlardı! Sahile vardığında gök, şehrin karanlık siluetinin arkasında alacalanmıştı, gemi dizilerinin sonuna doğru şehrin kuzeyinde bir yere çıktı. Yirmi Üçüncü Sokak yakınlarında insanlar var gibiydi ama emin olmak için çok karanlıktı.</p>

  <p>Doka atladı ve barakalara doğru koşmaya başladı: küçük, isle kaplı bir şekil, çıplak ayaklı ve korkmuş. Gölgeler onu yuttu.</p>
</body>
</html>