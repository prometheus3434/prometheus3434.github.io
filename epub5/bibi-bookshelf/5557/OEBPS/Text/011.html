<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p2"><span class="t4"><b>5</b></span></p>

<p class="p1"><br/></p>

<p class="p1">"Durup dururken? Elimizdeki her işi bırakalım, koşup gelelim mi istiyorsunuz durup dururken?" Başçavuş Grassioli'nin öfkeli sorusu, sonu derin bir geğirtiyle bitince etkisini kaybeder gibi oldu. Masasının üst gözünden bir kavanoz beyaz tablet çıkarttı, eline iki tanesini alıp ağzına atmadan önce tatsız tatsız baktı. "Ne oldu ki orada?" Tabletleri çiğnerken, kelimeler kuru bir kıtırtıyla döküldü ağzından.</p>

  <p>"Bilmiyorum, söylemediler." Siyah üniformalı adam abartılı bir hazırolda duruyordu ama kelimelerinde hafif bir küstahlık tonu vardı. "Ben sadece kuryeyim, efendim, en yakın polis karakoluna gidip şu mesajı iletmemi söylediler: 'Bir mesele çıktı. Derhal bir detektif gönderin.’"</p>

  <p>"Siz Chelsea Park'takiler emniyet teşkilatına emir verebileceğinizi mi sanıyorsunuz?" Kurye cevap vermedi çünkü cevabın evet olduğunu ikisi de biliyordu, söylenmemesi daha iyiydi. Bu binalarda özel ve kamu kesiminden çok sayıda önemli kişi yaşıyordu. Başçavuş midesine saplanan ağrıyla irkildi.</p>

  <p>"Rusch'ı buraya gönderin," diye bağırdı.</p>

  <p>Andy birkaç dakika sonra içeri girdi. "Buyrun?"</p>

  <p>"Ne üzerinde çalışıyorsun?"</p>

  <p>"Elimde bir şüpheli var, Brooklyn'de şu bütün sahte çekleri etrafta dolaştıran kalpazan olabilir..."</p>

  <p>"Onu rafa kaldır. Burada takip etmeni istediğim bir rapor var."</p>

  <p>"Bunu yapabilir miyim bilmiyorum, adam..."</p>

  <p>"Ben yapabilirsin diyorsam, yaparsın. Bu benim mıntıkam, senin değil, Rusch. Bu adamla git ve geri gelince bana şahsen rapor ver." Geğirti bu sefer ufaktı, daha çok bir cümle sonu noktası gibi.</p>

  <p>"Başçavuşunuz amma sinirli adam," dedi kurye sokağa çıktıklarında.</p>

  <p>"Kapa çeneni," diye parladı Andy adama bakmadan. Kötü bir gece daha geçirmişti ve yorgundu. Sıcak dalgası hâlâ sürüyordu; üstgeçidin gölgesinden ayrılıp kuzeye doğru yürümeye başlayınca güneş dayanılmaz oldu. Parıltıdan gözlerini kırpıştırdı ve şakaklarında bir baş ağrısının belirtilerini hissetti. Kaldırıma çöp yığılmıştı, öfkeyle tekmeledi. Bir köşe döndüler ve tekrar gölgeye girdiler; apartman bloklarının mazgallı siperleri ve kuleleri üzerlerinde kaya gibi yükseldi. Çekme köprüden geçerlerken Andy baş ağrısını unuttu; buraya önceden bir kez daha gelmişti, o da sadece lobiye kadar. Kapı daha yanına varmadan açıldı ve kapıcı kenara çekilip onları içeri buyur etti.</p>

  <p>"Polis," dedi Andy kapıcıya rozetini göstererek. "Mesele nedir?"</p>

  <p>İri adam önce cevap vermedi, başını çevirip uzaklaşan kuryenin arkasından baktı; kurye duyma mesafesinden çıkınca, dudaklarını yalayıp fısıldadı: "Çok kötü." Üzgün durmaya çalışıyordu ama gözleri heyecanla parlıyordu. "Cinayet... birini öldürmüşler."</p>

  <p>Andy hiç de etkilenmemişti; New York Şehri nde her gün yedi tane, bazı günlerde on tane cinayet işleniyordu. "Gidip bir bakalım hele," dedi ve kapıcının peşinden asansöre doğru yürüdü.</p>

  <p>"İşte burası," dedi kapıcı, 41. E apartmanının hol kapısını açarak; serin bir hava çarptı Andy'nin yüzüne.</p>

  <p>"Tamam, bundan sonrası bana ait," dedi hayal kırıklığına uğrayan kapıcıya, içeri girdi, gözü hemen iç kapının üstündeki çentiklere ilişti, başını kaldırıp hole bakınca, duvara yaslanmış sandalyelerde oturan iki kişi gördü. Sandalyelerden birine dolu bir pazar torbası dayalıydı.</p>

  <p>Yüz ifadeleri aynıydı, gözleri bir yere dikilmiş bakıyor, hiç beklenmeyen bir şey görmüş olmanın şokunu taşıyordu. Kız çekici bir kızdı, güzel uzun saçları, pembemsi bir cildi vardı. Adam hemen ayağa kalkınca Andy onun badigard olduğunu gördü, irikıyım bir zenci.</p>

  <p>"Ben Detektif Rusch, 12-A Mıntıkasından."</p>

  <p>"Benim adım Tab Fielding, bu da Bayan Greene, burada yaşar. Bir süre önce alışverişten gelmiştik, kapının üstündeki çentikleri gördüm. Yalnız olarak içeri girdim ve şuraya gittim." Parmağıyla yakındaki kapalı kapıyı gösterdi. "Onu buldum. Bay O'Brien'ı. Bir dakika sonra Bayan Greene de geldi, o da gördü. Bütün katı aradım ama başka kimse yoktu. Bayan Shirl —Bayan Greene— burada holde kaldı, ben de polis çağırmaya gittim, o zamandan beri buradayız, içeride hiçbir şeye dokunmadık."</p>

  <p>Andy bir ona bir ötekine baktı ve hikâyenin doğru olduğuna kanaat getirdi; asansörcü oğlana ve kapıcıya sorulup doğruluğu kontrol edilebilirdi zaten. Yine de, işi şansa bırakmaya gerek yoktu.</p>

  <p>"İkiniz de benimle içeri gelir misiniz lütfen."</p>

  <p>"Ben oraya girmek istemiyorum," diye atıldı kız, parmaklarıyla sandalyenin yanlarını tutarak. "Onu yine öyle görmek istemiyorum."</p>

  <p>"Maalesef sizi burada yalnız bırakamam."</p>

  <p>Kız daha fazla itiraz etmedi, yavaşça ayağa kalktı ve gri elbisesinin buruşukluklarını düzeltti. Çok güzel bir kız, dedi Andy kendi kendine kız yanından geçerken. Badigard kapıyı açık tuttu ve Andy arkalarından yatak odasına girdi. Kız yüzünü duvara çevirerek hemen banyoya gitti ve kapıyı kapattı.</p>

  <p>"Yakında düzelir," dedi Tab, detektifin ilgisine cevaben. "Sıkı kızdır ama Bay O'Brien'ı o halde görmek istemediği için onu suçlayamazsınız."</p>

  <p>Andy ilk defa cesede baktı. Çok daha kötülerini görmüştü. Michael O'Brien'ın ölüsü de dirisi kadar heybetliydi: sırt üstü yatmış, kolları, bacakları açık, çenesi düşmüş, gözleri faltaşı gibi açılmış. Başının yanından demir bir çubuk sallanıyor, boynundan yere koyu renkli, incecik bir kan süzülüyordu. Andy diz çöküp çıplak koluna dokundu; çok soğuktu. Odadaki soğutucu da buna katkıda bulunmuştu muhakkak. Ayağa kalkıp banyo kapısına baktı.</p>

  <p>"Bizi duyabilir mi?" diye sordu.</p>

  <p>"Hayır. Banyo ses geçirmez, bütün daire öyledir."</p>

  <p>"Burada yaşıyor dedin. Bu ne demek?"</p>

  <p>"Ee... Bay O'Brien'ın kız arkadaşı. Bu olayla hiçbir alakası yok, alakası olması için sebebi de yok. Adam onun krakeri, margariniydi..." Gerçek kafasına dank edince omuzları çöktü. "Benim de öyleydi. İkimiz de yeni bir iş aramak zorunda kalacağız." Aniden belirsizleşen geleceğine mutsuzca bakarak kabuğuna çekildi. Andy etrafa saçılmış giysilere ve tahrip olmuş şifonyere baktı. "Belki bu sabah dışarı çıkmadan önce kavga ettiler, belki o zaman yaptı."</p>

  <p>"Bayan Shirl mü, asla!" Tab yumruğunu sıktı. "O böyle bir şey yapabilecek cins bir insan değil. Sıkı kızdır demekle, dayanıklıdır demek istedim, yani olayları kabullenebilir. Bunu yapmış olamaz. Aşağıda benle buluşmadan önce yapmış olması gerekir, onu lobide beklerim, bu sabah da her zamanki gibi aşağı indi. Nazik ve neşeli, <i>bunu</i> yapmış olsa öyle hareket edemezdi." Aralarında yatan dağ gibi cesedi işaret etti.</p>

  <p>Andy bir şey demedi ama badigarda katılıyordu. Onun gibi güzel bir parçanın adam öldürmeye hiç ihtiyacı yoktu. Yaptığı işi D için yapıyordu; adamın biri fazla üstüne gelse çok çok çeker gider, paralı başka birini bulurdu. Cinayet işlemezdi.</p>

  <p>"Ya sen, Tab, ihtiyarı sen mi hakladın?"</p>

  <p>"Ben mi?" kızmamış, şaşırmıştı. "Bayan Shirl ile geri gelip onu buluncaya kadar yukarı bile çıkmadım ben." Profesyonelce bir gururla diklendi. "Üstelik ben bir badigardım. Onu korumak için kontratım var. Kontrat bozacak biri değilim ben. Hem birisini öldürecek olsam böyle öldürmem — adam böyle öldürülmez."</p>

  <p>Soğutucu çalışan odada geçirdiği her an Andy'nin kendini daha iyi hissetmesini sağlıyordu. Teri kuruyordu ve baş ağrısı neredeyse kaybolmuştu. Gülümsedi. "Kimse duymasın ama, sana katılıyorum. Ama raporumu yazana kadar bunu açıklamak yok. Gördüğüm kadarıyla kapıyı kırıp içeri girmişler, O'Brien evi soyan her kimse onu yakalamış ve şu aleti kafasına yemiş." Sonsuza dek susturulmuş vücuda baktı. "Kimdi, ne iş yapardı? O'Brien çok rastlanan bir isim."</p>

  <p>"İş adamıydı," dedi Tab kısaca.</p>

  <p>"Bu fazla bir şey açıklamıyor, Fielding. Neden baştan almıyorsun?"</p>

  <p>Tab banyonun kapalı kapısına bir göz attı ve omuz silkti. "Ne iş yaptığını tam olarak bilmiyorum — kafamı buna fazla yormayacak kadar da aklım var. Bazı yolsuz işler çeviriyordu, politikanın da içindeydi, Valilik'ten bir sürü üst kademe insanın buraya geldiğini bilirim..."</p>

  <p>Andy parmaklarını şıklattı. "O'Brien — bu yoksa Koca Mike O'Brien mı?"</p>

  <p>"Öyle derlerdi."</p>

  <p>"Koca Mike... eh, fazla bir kaybımız yok. Üstelik onun gibi birkaç taneyi daha kaybetsek hiç fena olmaz."</p>

  <p>"Orasına karışmam." Tab ifadesiz bir yüzle dimdik karşıya bakıyordu.</p>

  <p>"Sakin ol. Artık onun için çalışmıyorsun. Kontratın iptal oldu."</p>

  <p>"Paramı ayın sonuna kadar ödemişti, işimi bitireceğim."</p>

  <p>"Senin işin yerde yatan şu herifle beraber bitti. Kıza dikkat etsen daha iyi edersin."</p>

  <p>"Ben de öyle yapacağım." Yüzü rahatladı ve detektife baktı. "Onun için kolay olmayacak."</p>

  <p>"Atlatır," dedi Andy kısaca. Bloknotunu ve dolmakalemini çıkardı. "Biraz da onunla konuşayım, etraflı bir rapora ihtiyacım var. Onunla ve bina görevlileriyle konuşana kadar apartmandan ayrılma. Onların hikâyeleri de seninkine uyarsa, burada kalman için hiçbir sebep yok."</p>

  <p>Cesetle yalnız kaldığında Andy cebinden plastik delil torbasını çıkarıp dokunmadan demir çubuğun üzerine geçirdi, sonra da çubuğu kafatasından çekti; çıkması kolay oldu, yaradan birazcık kan süzüldü, o kadar. Torbayı kapattı, sonra yataktan bir yastık kılıfı aldı ve içinde demir çubuk bulunan torbayı içine attı. Kanlı demiri sokakta bu şekilde taşımasına bir şey demezlerdi — hatta işler yolunda giderse yastık kılıfı da ona kalabilirdi. Cesedin üstüne bir çarşaf örttü ve banyonun kapısını tıklattı.</p>

  <p>Shirl kapıyı birkaç santim aralayıp ona baktı. "Sizinle konuşmak istiyorum," dedi, sonra yerdeki cesedi hatırladı. "Başka bir oda var mı?"</p>

  <p>"Oturma odası var, göstereyim."</p>

  <p>Kapıyı sonuna kadar açıp dışarı çıktı, yine yere bakmadan duvarın dibinden yürüdü. Tab holde oturuyordu, yanından geçerlerken sessizce seyretti.</p>

  <p>"Rahatınıza bakın," dedi Shirl. "Hemen geliyorum." Mutfağa gitti.</p>

  <p>Andy kanepeye oturdu, yumuşacıktı, bloknotunu dizine koydu. Pencerede bir başka soğutucu hırıldıyordu, tavandan yere kadar uzanan perdeler neredeyse tamamen örtüktü, onun için oda loş ve ferahtı. Televizyon dev gibiydi. Duvarlarda resimler vardı, sahici tablolara benziyorlardı; kitaplar, bir cins kırmızı tahtadan bir yemek masası ve sandalyeleri. Pek hoş, pek güzel.</p>

  <p>"İçki ister misiniz?" diye seslendi Shirl mutfaktan, elinde uzun bir bardak. "Bu votka."</p>

  <p>"Görevdeyim, yine de teşekkürler. Soğuk bir su kâfi."</p>

  <p>Tepsiyle iki bardağı getirdi ve bardağı eline vereceği yerde kanapenin yan tarafına doğru bastırdı. Elini çektiğinde bardak, yerçekimine aldırmadan hâlâ orada duruyordu. Andy bardağı çekti, bardak hafif bir direnişten sonra eline geldi; cama yerleştirilmiş metal halkaları gördü, demek ki kanapenin kumaşının altında gizli mıknatıslar vardı. Gayet şık. Nedense bu canını sıktı, ve soğuk, tadı olmayan sudan biraz içtikten sonra bardağı yere, ayağının yanına koydu.</p>

  <p>"Size birkaç soru sormak istiyorum," dedi bloknotuna bir işaret koyarak. "Bu sabah apartmandan kaçta çıktınız?"</p>

  <p>"Tam yedide, Tab'in göreve başladığı saatte. Hava iyice ısınmadan alışverişi bitirmek istiyordum."</p>

  <p>"Kapıyı arkanızdan kilitlediniz mi?"</p>

  <p>"Kapı otomatiktir, kendiliğinden kilitlenir, arasına bir şey sıkıştırılmadıkça açık bırakmanın imkânı yoktur."</p>

  <p>"Çıktığınız zaman O'Brien hayatta mıydı?"</p>

  <p>Kız öfkeyle yüzüne baktı. "Elbette! Uyuyordu, horluyordu. Onu <i>benim</i> öldürdüğümü mü sanıyorsunuz?" Yüzündeki öfke, öteki odada ne yattığını hatırlayınca acıya dönüştü; içkisinden iri bir yudum aldı.</p>

  <p>Kapıdan Tab'in sesi işitildi. "Bay O'Brien'ın vücuduna dokunduğumda hâlâ sıcaktı. Kim öldürdüyse bu işi biz içeri girmeden kısa bir süre önce yapmış olmalı."</p>

  <p>"Git yerine otur ve buraya bir daha girme," dedi Andy sertçe, başını çevirmeden. Buzlu sudan bir yudum içti, "neden heyecanlandım acaba," diye düşündü. Koca Mike'ı kimin temizlediğinin ne önemi vardı ki? Kim yaptıysa bir amme hizmetinde bulunmuştu. Cinayeti bu kızın işlemiş olma ihtimali düşüktü. Ne sebeple? Onu yakından inceledi, kız bunu fark edince başını çevirdi, aynı zamanda eteğini dizlerinin üstüne çekiştirdi.</p>

  <p>"Benim ne düşündüğüm önemli değil," dedi, ama sözleri kendini bile tatmin etmedi. "Bakın, Bayan Greene, ben sadece görevini yapmaya çalışan bir polis memuruyum. Sorduklarıma cevap verin ki not tutayım, sonra da başçavuşa vereyim, o da bir rapor yazsın. Şahsen, bu cinayetle ilginiz olduğunu sanmıyorum. Ama yine de soru sormak zorundayım."</p>

  <p>Kızın ilk defa gülümsediğini gördü ve bu hoşuna gitti. Burnu buruştu, geniş geniş, dostça sırıttı. Tatlı bir çocuktu, başının çaresine bakabilirdi, evet, hem de D'leri olan herhangi biriyle. Bloknotuna baktı ve Koca Mike'ın altını kalınca çizdi.</p>

  <p>Andy apartmandan ayrılırken Tab arkasından kapıyı kapattı, sonra geri gelmeyeceğinden emin olmak için birkaç dakika bekledi. Oturma odasına girdiğinde ayakta kaldı çünkü hol kapısını gözlemek, açıldığı an hazır olmak istiyordu.</p>

  <p>"Bayan Shirl, bilmeniz gereken bir şey var."</p>

  <p>Üçüncü içkisini içiyordu ama alkolden etkilenmişe pek benzemiyordu. "Nedir?" diye sordu bıkkın bir şekilde.</p>

  <p>"Özel işinize burnumu sokmak istemem, Bay O'Brien'ın vasiyeti de nedir bilmiyorum ama..."</p>

  <p>"İçin rahat etsin. Ben biliyorum, her şey kız kardeşine kalıyor. Benim adım bile geçmiyor, senin de."</p>

  <p>"Ben kendimi düşünmüyordum," dedi Tab soğuk soğuk, yüzü aniden sertleşerek. Kz söylediğine pişman olmuştu.</p>

  <p>"Lütfen, öyle demek istemedim. Galiba biraz... çingenelik ettim. Her şey çok ani oldu. Bana kızma Tab, olur mu?"</p>

  <p>"Bence de biraz çingenelik ettiniz." Bir an gülümsedi, sonra elini cebine soktu. "Öyle olacağını tahmin etmiştim zaten. Bay O'Brien'dan bir işveren olarak şikâyetim yok ama parasının kıymetini bilirdi, sağa sola harcamazdı yani. Detektif gelmeden önce Bay O'Brien'ın cüzdanını karıştırdım. Ceketinin cebindeydi. İçinde birkaç D bıraktım ama geri kalanını aldım — işte burda." Bir deste dolar çıkardı cebinden. "Bu sizin, sizin hakkınız."</p>

  <p>"Bunu alamam..."</p>

  <p>"Almalısın. İşin zor olacak Shirl. Buna ailesinden çok senin ihtiyacın olacak. Kayıt filan da yok ortada. Senin hakkın."</p>

  <p>Parayı sehpanın üstüne koydu, kız paraya baktı. "Herhalde almam lazım. Kız kardeşi olacak o kadının yeterince parası var. Ama paylaşsak daha iyi..."</p>

  <p>"Hayır," dedi kısaca, tam o anda mikrofonun vızıltısı dış kapının koridordan açıldığını haber verdi.</p>

  <p>"Hastaneler Müdürlüğü," dedi bir ses; Tab, kapının yanındaki monitörden beyaz üniformalı iki adam gördü. Bir sedye taşıyorlardı. Gidip kapıyı açtı.</p>
</body>
</html>