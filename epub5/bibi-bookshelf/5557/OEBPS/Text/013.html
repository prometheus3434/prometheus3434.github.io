<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>

<p class="p0"><span class="t4"><b>7</b></span></p>

<p class="p1"><br/></p>

  <p>Gece yarısını geçiyordu, aysız bir geceydi ama geniş pencerenin dışındaki gökyüzünün karanlığı cilalanmış maundan uzun yemek masasının koyuluğuyla boy ölçüşemezdi. Uzun zaman önce tahrip edilmiş bir manastırdan kalma bu masa yüzyıllarca eski ve çok kıymetliydi, odadaki diğer eşyalar da öyle: büfe, tablolar, odanın ortasında asılı duran kristal avize. Masanın bir ucuna toplanmış olan altı adamsa hiç kıymetli değillerdi; maddi yön hariç: bu bakımdan zenginliklerine diyecek yoktu. iki tanesi puro içiyordu, en ucuz puronun fiyatı— ise en az on D idi.</p>

  <p>"Raporu kelimesi kelimesine okuma rica ederim, Yargıç," dedi masanın başındaki adam. "Vaktimiz kısıtlı, neticeyi söyle yeter." Adamın gerçek adını bilen varsa bile bunu ağza almamaya dikkat ederlerdi. Şimdiki adı Bay Briggs'di ve grubun lideriydi.</p>

  <p>"Bu gayet kolay olacak o zaman Bay Briggs," dedi Yargıç Santini ve sinirden öksürürken eliyle ağzını kapattı. Empire State Binası'ndaki bu toplantıları hiç sevmezdi. Bir yargıç olarak burada bu insanlarla sık sık görülmesi iyi değildi. Ayrıca, bir sürü basamak tırmanılıyordu, kalbini düşünmesi lazımdı. Hele bu havada. Önündeki bardaktan bir yudum su aldı ve daha iyi okuyabilsin diye gözlüklerini burnunun ucuna indirdi.</p>

  <p>"Uzun lafın kısası şu. Koca Mike, aynı zamanda apartmana girmek için kullanılmış olan ucu sivriltilmiş bir tekerlek demiriyle başının yan tarafına yediği bir darbe sonucu anında ölmüş. Demir çubukla zorlanarak açılmış bir bodrum penceresinin üzerindeki izler kapıdaki izlere uyuyor, ve bütün bu izler de çubuğa uyuyor, yani bu işi yapan her kimse içeri bu şekilde girmiş. Demirin ve bodrum penceresinin üstündeki parmak izlerinin sahibi bilinmiyor, Suç Tanıtlama Bürosu'nun dosyalarındaki parmak izlerinin hiçbirine uymuyor, cesedi bulan O'Brien'ın badigardının veya kız arkadaşının parmak izleri de değil."</p>

  <p>Aynasızlar kimin yaptığını düşünüyor?" diye sordu dinleyicilerden biri purosunun arkasından.</p>

  <p>"Resmi görüş: kaza sonucu ölüm. Birinin daireyi soyarken Mike'ın birden karşısına çıkıp hırsızı yakaladığını ve boğuşurlarken Mike'ın öldürüldüğünü düşünüyorlar."</p>

  <p>İki adam soru sormaya yeltendi ama Bay Briggs konuşmaya başlayınca hemen sustular. Bir av köpeğinin dertli, ciddi gözleri vardı bu adamda; göz altları ve yanağındaki kat kat deriler aynı av köpeğininki gibi sarkıyordu, konuştuğu zaman gerdanı hopladı.</p>

  <p>"Daireden ne çalınmış?"</p>

  <p>Santini omuz silkti. "Gördükleri kadarıyla hiçbir şey. Kız hiçbir şeyin eksik olmadığını iddia ediyor, bilmesi de lazım. Oda didik didik edilmiş ama anlaşılan, hırsız işini bitiremeden yakalanmış, sonra da panik içinde kaçmış. Olmayacak şey değil."</p>

  <p>Bay Briggs bunu tarttı ve başka soru sormadı. Başkaları sordular ve Santini bilinenleri anlattı. Bay Briggs bir süre düşündü, sonra parmağını kaldırarak adamları susturdu.</p>

  <p>"Görünüşe bakılırsa cinayet kaza eseri olmuş, bu durumda bizim için hiçbir önem arzetmiyor. Mike'ın görevini üstlenecek birine ihtiyacımız var — ne var, Yargıç?" diye sordu müdahaleye kaşlarını çatarak.</p>

  <p>Santini terliyordu. İş bir an önce hallolsun da evine gitsin istiyordu, saat biri geçmişti ve yorgundu. Bu saatlere kadar oturamıyordu artık. Ama değinmesi gereken bir nokta vardı, önemli olabilirdi ve sonradan fark edilip de kendisinin bunu bildiği ve bir şey söylemediği ortaya çıkarsa... en iyisi söyleyip kurtulmaktı.</p>

  <p>"Size söylemem gereken bir şey daha var. Belki bir anlamı var, belki yok, ama elimizdeki bütün bilgileri göz önüne almamız gerektiği kanısındayım..."</p>

  <p>"Lafı geveleme, Yargıç," dedi Bay Briggs soğukça.</p>

  <p>"Evet, tabii. Penceredeki bir iz. Şöyle ki, bütün bodrum pencerelerinin iç kısmı tozla kaplı ve ötekilerin hiçbirine dokunulmamış. Ama zorlanarak açılan pencerede, ki katilin binaya buradan girdiğini farzedebiliriz, tozun üstüne bir şekil çizilmiş. Bir kalp."</p>

  <p>"Bu da ne demek oluyor?" diye hırladı dinleyicilerden biri.</p>

  <p>"Senin için bir anlamı olmayabilir, Schlacter, çünkü sen Alman asıllı bir Amerikalı'sın. Bakın, bunun bir anlamı olduğuna dair bir garantim yok, sadece bir tesadüf de olabilir, anlamsız, öylesine bir şey. Ama sırf kayda geçsin, herkesçe bilinsin diye söylüyorum, kalp kelimesinin İtalyanca'sı <i>cuore</i>'dir."</p>

  <p>Odanın atmosferi bir anda değişti, elektriklendi. Adamların bazısı doğruldu, kıpırdaşan vücutların hışırtısı doldurdu odayı. Bay Briggs kıpırdamadı ama gözleri kısıldı. "Cuore," dedi yavaşça. "Bu şehre el atmaya kalkışacak cesareti olduğunu sanmıyorum."</p>

  <p>"Newark onu yeterince meşgul ediyor. Buraya gelmeye kalktığında bir sefer eli yandı, bir daha deneyemez."</p>

  <p>"Olabilir. Ama duyduğuma göre aklı başında değilmiş. LSD kullanıyormuş. Her şey mümkün..."</p>

  <p>Bay Briggs öksürdü ve hepsi bir anda sustular. "Bunu araştırmamız lazım," dedi. "Cuore bizim çöplüğümüze taşınmaya mı kalkıyor, yoksa biri onun adını kullanarak ortalığı karıştırmaya mı çalışıyor, öğrenmemiz lazım. Yargıç, polisin soruşturmaya devam etmesini sağla."</p>

  <p>Santini gülümsedi ama parmakları masanın altında sıkı sıkıya birbirine kenetlenmişti. "Hayır demiyorum, bilesin, yapılamaz da demiyorum ama çok zor olacak. Polisin elinde yeterince eleman yok, etraflı bir soruşturma için personelleri çok az. Baskı yapmaya kalkarsam sebebini öğrenmek isteyecekler. İyi bir cevap bulmam gerekecek. Bu işe bazı adamları koşabilirim, birkaç telefon edebilirim ama yeterince baskı yapabileceğimizi sanmıyorum."</p>

  <p>"Belki <i>sen</i> yapamazsın, Yargıç," dedi Briggs en alçak sesiyle. Santini'nin elleri titremeye başlamıştı. "Hiç kimseden imkânsızı yapmasını isteyemem. Bu işi ben hallederim. Şahsen yardımlarını isteyebileceğim bir iki kişi var. Neler dönüyor bilmek istiyorum, o kadar."</p>
</body>
</html>