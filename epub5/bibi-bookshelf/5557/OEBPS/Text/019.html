<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p0"><span class="t4"><b>13</b></span></p>

<p class="p1"><br/></p>

<p class="p1">Karanlıkta merdiveni tırmanmak, Andy arkasından bavulları çıkarırken, el fenerini basamaklarda uyuyan şekillerin üzerinde gezdirmek çok tuhaftı. Arkadaşı Sol uyuyordu, odasından sessizce geçerek Andy'ninkine girmişlerdi. Yatak, ikisi ancak sığacak kadar büyüktü; yorulmuştu, başı Andy'nin omuzunda, kıvrılmış yatmış ve öyle derin bir uykuya dalmıştı ki, Andy'nin ne zaman kalktığını, ne zaman giyinip gittiğini duymamıştı bile. Uyandığında güneş pencereden girmiş, yatağın ayak ucuna düşmüştü, dirseklerini pencerenin pervazına dayayıp dışarı baktığında, temiz, taze yıkanmış havayı kokladı; şehir, sadece bir yağmur fırtınasından sonra böyle kokardı. Bütün toz ve kurum temizlenmiş, hava berraklaşmıştı; Bellevue'nün sivri uçlu binaları, aşağıda kalan katran karası damlar ve lekeli tuğla duvarlar karmaşasının üstünden yükseliyordu. Sıcaklık yok olmuştu, yağmur onu da almış götürmüştü, işin en güzel tarafı da buydu işte. Zevkle esnedi ve sırtını dönüp odaya baktı.</p>

  <p>Tam bir bekâr odası, oldukça tertipli — ama eski bir pabuç gibi çekicilikten yoksun. Her şeyin üzerinde ince bir toz tabakası vardı, ama bu büyük ihtimalle kendi suçuydu, çünkü Andy son zamanlarda vaktini burada pek geçirmemişti. Eline bir kutu boya geçirebilse de şu şifonyere bir kat çekse hiç fena olmazdı: enkaz altında kalmış olsa bile üzerinde bu kadar çentik ve oyuk olamazdı. Neyse ki bir boy aynası vardı, çatlaktı ama iş görürdü, bir de elbiselerini asacak bir gardrop. Şikâyet edilecek pek bir şey yoktu gerçekten de, biraz renk katılırsa oda güzelleşirdi. Tavandaki şu milyonlarca örümcek ağını da yok etmeliydi.</p>

  <p>Bölme duvarındaki kapının yanında musluklu bir su deposu vardı, musluğu açtığında, altından desteklerle tutturulmuş lavabonun içine ince, kahverengimsi bir su aktı. Suyun keskin, kimyevi bir kokusu vardı, bunu neredeyse unutmuş gibiydi, çünkü Chelsea Park'ın suyu pahalı filtrelerden geçiyordu. Etrafta sabun göremedi, yüzüne su çarptı, ellerini yıkadı, deponun yanında asılı lime lime havluyla tam kurulanıyordu ki, önündeki bölme duvarından gıcırtılı, takırtılı bir ses geldi. Ne olduğuna akıl erdiremedi, ama Sol'un yaşadığı odadan geldiği belliydi. Gürültü ona ait bir şeyden geliyordu ve ancak kalktığını, suyu açtığını duyduktan sonra başlamıştı, bu da nezaketini gösteriyordu. Aynı zamanda, ses geçirmek bakımından, bu odanın kuş kafesi kadar mahremiyeti olmadığını da. Eh, elden ne gelirdi. Saçını taradı, dün gece giydiği elbiseyi giydi, birazcık da makyaj yaptı. Hazır olduğunda derin bir nefes alıp kapıyı açtı.</p>

  <p>"Günaydın..." dedi ve söyleyecek başka bir şey gelmedi aklına, kapıda öylece durdu, ağzı bir karış açık kaldı. Sol, tekerleksiz bir bisikletin üstüne oturmuş, hiçbir yere gitmiyor ama son sürat pedal çeviriyordu; beyaz saçları her yana uçuşuyor, sakalı göğsünün üstünde inip kalkıyordu. Üzerindeki tek giysi, Nuh nebiden kalma, çok yamalı bir şorttu. Gıcırtı sesi bisikletin arkasındaki siyah bir nesneden geliyordu. "Günaydın! " diye seslendi tekrar, bu sefer daha yüksek sesle, adam başını kaldırıp kıza baktı ve pedal çevirmesi yavaşlayıp durdu. "Ben Shirl Greene," dedi.</p>

  <p>"Başka kim olacaktın," dedi Sol soğuk soğuk, bisikletten inip yüzünün terini koluyla silerek.</p>

  <p>"Daha önce böyle bir bisiklet hiç görmemiştim. Bir işe yarıyor mu?" Onunla kavga etmemeye kararlıydı, karşısındaki bunu ne kadar isterse istesin.</p>

  <p>Evet, buz yapar. " Gidip gömleğini giydi.</p>

  <p>Önce, şu hiç anlamadığı derin anlamlı şakalardan biri zannetti bunu, sonra bisikletin arkasındaki siyah, motora benzeyen şeyden teller çıktığını ve buzdolabının üstündeki büyük bataryalara uzandığını gördü.</p>

  <p>Anladım, dedi buluşundan memnun. "Buzdolabını bisikletle çalıştırıyorsunuz. Bu harika bir şey."</p>

  <p>Adamın tek cevabı bu kez bir homurdanmaydı, hiçbir şey söylemedi, demek ki biraz ilerleme kaydetmişti. "Kofe sever misiniz?"</p>

  <p>"Bilmem. Tadına bakmayalı uzun zaman oldu."</p>

  <p>"Çantamda yarım kavanoz kadar var. Sıcak suyumuz olsa biraz yapabilirdik." Cevabını beklemedi, öteki odaya gidip kavanozu getirdi. Adam bir an kahverengi kavanoza baktı, sonra omuz silkip bir kaba su doldurmaya gitti.</p>

  <p>"Bahse girerim tadı zehir gibidir," dedi kabı ocağa koyarken. Önce odanın ortasında asılı ışığı yaktı, ampulün içinde parıldayan teli inceledi, sonra kös kös başını salladı. Bugün nasılsa elektriğimiz var, azıcık bir su kaynatacak kadar sürer inşallah." Ocağın elektrik ısıtıcısını yaktı.</p>

  <p>"Kofeyi son iki senedir içiyorum." dedi Shirl pencerenin yanındaki sandalyeye oturarak. "Tadının gerçek kahveye hiç benzemediğini söylüyorlar ama bilemem."</p>

  <p>"Ben biliyorum. Benzemiyor."</p>

  <p>"Hiç <i>gerçek</i> kahve tattınız mı? Bir kereden çok?" Başından geçenleri anlatmaktan hoşlanmayan bir erkeğe rastlamamıştı henüz.</p>

  <p>"Tatmak mı? Tatlım, kahveyle yaşardım ben, sen ne diyorsun. Sen daha çocuksun, eski günler nasıldı hiçbir fikrin yok. Üç, dört fincan, hatta bir çaydanlık dolusu kahve içerdin hiç düşünmeden. Hatta bir keresinde kahveden zehirlenmiştim, cildim kahverengiye dönmüştü, çünkü günde yirmi karton içerdim. Şampiyon bir kahve içicisi, madalya bile kazanabilirdim."</p>

  <p>Shirl başını hayranlıkla salladı, kofesini yudumladı. Çok sıcaktı. "Aklıma gelmişken," dedi sandalyeden atlayıp öbür odaya giderek. Bir saniye sonra geri döndü ve iki puroyu Sola verdi. "Andy bunları size vermemi söyledi, eskiden içermişsiniz. "</p>

  <p>Sol'un erkeksi üstünlük havası sönüverdi, ağzı bir karış açık kalmıştı. "Puro ha?" diyebildi ancak.</p>

  <p>"Evet, Mike'ta bir kutu dolusu vardı ama sırf bu ikisi kaldı. İyi mi değil mi bilmiyorum."</p>

  <p>Sol hafızasını yoklayıp, puronun iyisini kötüsünden ayırdetmek için ne yapıldığını hatırlamaya çalıştı. Birinin ucunu şüpheyle kokladı. "Hiç değilse tütün kokuyor." Kulağına götürüp parmaklarıyla ince ucunu ovalayınca bariz bir çatırtı geldi. "Aha! Çok kuru. Bilmem gerekirdi. Puro bakım ister, onu iyi bir ortamda saklayacaksın. Bunlar kurumuş. Nemlendiricinin içinde olmaları lazımdı. Böyle içilmez.”</p>

  <p>"Yani işe yaramaz mı? Atalım gitsin öyleyse?" Ne korkunç bir düşünceydi.</p>

  <p>Hiç de değil, sakin ol. Bir kutu bulacağım, içine ıslak bir sünger koyup bu yavruları da üzerine yerleştirecek, üç, dört gün bekleyeceğim. Puroların iyi tarafı, kurusalar bile tekrar canlandırabilirsin, Lazarus gibi — gerçi Lazarus dört gün gömülü kaldıktan sonra pek de iyi kokmazdı herhalde. Bunlara nasıl bakılır sana göstereceğim."</p>

  <p>Shirl kofesini yudumlayıp gülümsedi. Her şey yoluna girmişti. Sol, birinin gelip Andy ile kalması fikrinden hoşlanmamıştı o kadar, hatta buna bozulmuştu. Ama iyi bir adamdı, komik hikâyeleri ve komik, eskiden kalma bir konuşma tarzı vardı; iyi geçineceklerine emindi.</p>

  <p>"Bu zımbırtının tadı çok da kötü değil," dedi Sol, "gerçek kahvenin tadını unutabilirsen tabii. Veya Virgina jambonunun, veya rozbifin, veya hindinin. Hindi dedim de, şunu dinle. Savaş zamanıydı, ben de Teksas'ta itin öldüğü bir yerde vazifeliydim, bütün yiyecekler St. Louis'den geliyordu, biz de yiyecek zincirinin son durağıydık. Bize kalanlar öyle berbattı ki, yemekhane çavuşları yemeklerin sevkedildiği sandıkları açtıkları zaman mideleri bulanıyordu. Ama bir keresinde, işler tersine döndü. Bilirsin, bu Teksaslılar çiftliklerinde milyonlarca hindi beslerler, sonra da Noel veya Şükran Günü için kuzeye yollarlar. Başım salladı, ama bilmiyordu. "Neyse, savaş devam ediyordu, bütün bu hindileri sevketmek mümkün değildi, onun için Hava Kuvvetleri yok pahasına hepsini satın aldı, biz de bir ay hindi yedik. Hindi kavurması, hindi kızartması, hindi çorbası, hindi köftesi, hindi ezmesi, hindi kroket... aklına ne gelirse!"</p>

  <p>Koridorda koşan ayak sesleri duyuldu, biri kapının kulpunu öyle takırdattı ki kapı sallandı. Sol masanın çekmecesini sessizce açıp büyük bir et bıçağı çıkardı.</p>

  <p>"Sol, orda mısın?" diye seslendi Andy koridordan, kulpu tekrar zorladı. "Kapıyı aç."</p>

  <p>Sol bıçağı masaya atıp acele acele kapının kilidini açtı. Andy içeri daldı, kan ter içinde, nefes nefese, kapıyı kapatıp acelesine rağmen kısık bir sesle konuşmaya başladı.</p>

  <p>"Dinle, su depolarını ve bidonları doldur, içine su konacak neyimiz varsa onları da doldur, istersen lavaboyu tıka, ona da su biriktirirsin. Su merkezinden doldurabildiğin kadar bidon doldur, ama sık sık gidip geldiğini fark ederlerse, Yirmi Sekizinci Sokak'takine git. Acele et. Sol, Shirl de yardım eder."</p>

  <p>"Neler oluyor Allah aşkına?"</p>

  <p>"Soru sorma be adam, ne diyorsam onu yap! Bu kadarını bile söylememem gerekiyor — benden duyduğunu da kimseye söyleme, yoksa hepimizin başı derde girer. Millet beni aramadan geri dönmem lazım." içeri girmesiyle çıkması bir olmuştu, çarpılan kapı, uzaklaşan ayak seslerini yankıladı.</p>

  <p>"Ne oldu?" diye sordu Shirl.</p>

  <p>"Öğreniriz elbet," dedi Sol sandaletlerini ayağına geçirerek. "Şimdi acele etmemiz lazım. Andy ilk defa böyle bir şey yapıyor, ben yaşlı adamım, çabuk korkarım. Odanızda bir bidon daha var."</p>

  <p>Acele eden bir tek onlardı, Shirl Andy'nin ne demek istediğini merak ediyordu. Köşedeki su merkezinde sadece iki kadın kuyruk bekliyordu, biri de sadece bir litrelik bir şişe doldurmak için. Sol dolu bidonları taşımaya yardım etti ama Shirl merdivenleri çıkarmakta diretti. "Kalçalarımdaki yağları eritirim biraz," dedi. "Boşları aşağı indireyim, ben bunları yerleştirirken sen de yine kuyruğa gir."</p>

  <p>Kuyruk biraz uzamıştı ama bunda acayip bir şey yoktu, insanlar genelde bu saatte gelir, merkez öğlende kapanmadan sularını alırlardı.</p>

  <p>"Çok susadın herhalde, babalık," dedi görevdeki devriye memuru sıra Sol'a gelince. "Daha önce de gelmemiş miydin?"</p>

  <p>"Sana ne bundan?" diye çıkıştı Sol, sakalını çekiştirerek.</p>

  <p>"Senin işin evde kaç kişi var diye saymak mı? Belki arada bir banyo yapmak istiyor canım, adını vermeyeyim bazıları gibi kokmamak için..."</p>

  <p>"Sakin ol, dedeciğim."</p>

  <p>"Ben senin deden değilim, ukala, olsam intihar ederdim herhalde. Polisler ne zamandan beri milletin ne kadar suya ihtiyacı olduğunu hesap etmeye başladı?"</p>

  <p>Polis biraz gerileyip sırtını döndü. Sol hâlâ homurdanarak kapları doldurdu, Shirl de bir kenara çekip kapaklarını koymaya yardım etti, işlerini tam bitirmişlerdi ki bir polis çavuşu motorsikletiyle kenara yanaştı.</p>

  <p>"Bu merkezi kilitle," dedi. "Bugünlük kapandı."</p>

  <p>Şişelerini doldurmak için bekleyen kadınlar polise bağırdılar, musluğun önüne üşüşüp, merkez kapanmadan biraz su almak için birbirlerini itip kakmaya başladılar. Devriye memuru valfın kolunu çevirmek için bağırışan halkın arasına daldı ama daha kola dokunmadan su tıksırdı, inceldi ve kesildi. Adam çavuşa baktı.</p>

  <p>"Problem bu işte," dedi çavuş. "Patlak bir boru var, kapatmak zorunda kaldılar. Yarına düzelir. Hadi dağılın."</p>

  <p>Sol bir şey söylemeden Shirl'e baktı, bidonları kaldırıp yola koyuldular. Çavuşun sesindeki tereddütü ikisi de fark etmişti. Bu, patlak bir borudan daha büyük bir şeye benziyordu. Tek bir damla bile dökmemeye dikkat ederek bidonları yavaş yavaş merdivenlerden çıkardılar.</p>
</body>
</html>