<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.5.7"/>
<link rel="stylesheet" type="text/css" href="../Styles/style.css"/>
<title></title>
</head>
<body>
<p class="p1"><br/></p>
<p class="p2"><span class="t4"><b>12</b></span></p>

<p class="p1"><br/></p>

  <p>Sıcak dalgası şehri o kadar zamandır avucunun içinde tutuyordu ki, artık sözü edilmiyor sadece tahammül ediliyordu. Andy asansörle yukarı çıkarken, zayıf, bitkin görünüşlü asansörcü çocuk, ağzı bir karış açık duvara dayanmış, çoktan sırılsıklam olmuş üniformasının içinde terliyordu. Sabah saat yediyi birkaç dakika geçiyordu ki Andy 41-E dairesinin kapısını açtı. Dış kapı arkasından kapanınca iç kapıyı tıklattı, sonra da TV monitörünün yönünde abartılı bir reverans yaptı. Kilit takırdadı ve Shirl kapıyı açtı, saçı yatmaktan karmakarışık, üzerinde incecik bir sabahlık.</p>

  <p>"Kaç gün oldu..." diyerek kollarına atıldı. Andy kolunun altındaki plastik çıkını unuttu, çıkın yere düştü. "O da ne?" diye sordu Shirl Andy'yi içeri çekerek.</p>

  <p>"Yağmurluk, bir saat sonra göreve başlıyorum, giderken yanıma alacağım, bugün yağmur yağacakmış."</p>

  <p>"Kalamaz mısın yani?"</p>

  <p>"Keşke kalabilsem!" Kızı tekrar öptü ve yarı şaka yarı ciddi inildedi. "Seni son gördüğümden bu yana çok şey oldu."</p>

  <p>"Biraz kofe yapayım, uzun sürmez. Gel, mutfakta anlatırsın."</p>

  <p>Kız suyu ocağa koyarken, Andy oturup pencereden dışarı baktı. Gök bir uçtan bir uca siyah bulutlarla kaplanmıştı, öyle ağırdılar ki sanki damların üstüne inmiş gibiydiler. "Burada, evin içinde hissetmiyorsun ama bugün hava iyice berbat," dedi. "Nemden herhalde, doksan dokuza çıkmış olmalı."</p>

  <p>"Chung denen oğlanı buldunuz mu?" diye sordu Shirl.</p>

  <p>"Hayır. Nehrin dibinde yatıyor bile olabilir. Gemide elimizden kaçalı iki haftayı geçiyor, o zamandan beri izine rastlayamadık. Hatta kâğıt önceliği aldık, parmak izleriyle eşkalini bastırıp bütün mıntıkalara gönderdik. Çin Mahallesi'ne ve civar mıntıkalara resimleri ben şahsen götürüp oradaki detektiflerle konuştum. Önce çocuğun evine bir nöbetçi diktik, ama sonra onu çekip gemide yaşayan iki muhbir bulduk; gözlerini açık tutacak, çocuk meydana çıkarsa bize haber verecekler, onu görmeden ödeme yok. Şu anda yapabileceğimiz tek şey de bu."</p>

  <p>"Yakalayacağınızı sanıyor musun?"</p>

  <p>Andy omuz silkti ve elindeki kofe fincanının dumanını üfledi. "Bilemem. Başını belaya sokmazsa, veya şehirden ayrılırsa, bir daha yüzünü zor görürüz, işimiz artık şansa kaldı, öyle ya da böyle. Valiliği de buna bir ikna edebilseydik."</p>

  <p>"Öyleyse... hâlâ dava üzerindesin?"</p>

  <p>"Yarı yarıya, bu daha kötü ya. Çocuğu bulmamız için hâlâ baskı yapıyorlar, ama Grassy yarım gün olarak çalışmam konusunda adamları ikna etmeyi becerdi, ipuçlarını araştıracağım sadece, onlar da kabul etti. Yani yarı bu davayla ilgileneceğim, yarı da ekip görevi yapacağım. Bu da, Grassy'yi tanıyorsam, devamlı ekip görevi yapıp geri kalan zamanımda Billy Chung'ı arayacağım demektir. Şu çocuktan nefret etmeye başladım. Keşke boğulmuş olsa da cesedini bulup kurtulsak."</p>

  <p>Shirl karşısına oturmuş, kofesini yudumluyordu. "Son günlerde nerede olduğun anlaşıldı."</p>

  <p>"Evet, görevdeyim, iki gün Kensico Barajı'ndaydım, sana uğramaya veya haber göndermeye bile fırsatım olmadı. Şimdi gündüz görevindeyim, saat sekizde işe başlamam lazım, ama önce seni göreyim dedim. Bugün ayın otuzu. Ne yapacaksın, Shirl?"</p>

  <p>Kız sessizce başını salladı ve gözünü masaya dikti, Andy öyle der demez yüzünden bir mutsuzluk bulutu geçmişti. Andy uzanıp elini tuttu ama kız farkına varmadı, çekmedi de.</p>

  <p>"Meseleyi ortaya atmak benim de hoşuma gitmiyor," dedi. "Bu son haftalar..." Konuyu değiştirdi, hissettiklerini ifade edemiyordu, hele şu anda, birdenbire. O Brien'ın kız kardeşi rahatsız etti mi yine?"</p>

  <p>"Geri geldi ama binaya almadılar. Onu görmek istemediğimi söyleyince olay çıkardı. Tab, bunun bütün bina görevlilerinin pek hoşuna gittiğini söyledi. Bir not yazmış, ayın son günü ya, yarın burada olacağını söylüyor, her şeyi götürecekmiş. Yapar da. Çarşamba günü ayın biri, yani kira kontratı gece yarısı sona eriyor."</p>

  <p>"Hiç düşündün mü nereye... ne yapacağını?" Söyleme şekli katı, suniydi, ama daha iyisini beceremedi.</p>

  <p>Shirl tereddüt etti, sonra hayır anlamında başını salladı.</p>

  <p>"Hiç düşünmedim ki," dedi. "Seninle burada tatilde gibiydik, oyalandım durdum."</p>

  <p>"Tatil gibiydi hakikaten! inşallah Canavar Kadın'a bira veya içki bırakmamışızdır!"</p>

  <p>"Bir damla bile!"</p>

  <p>Gülüştüler. "Bir hazine değerinde içki içmiş olmalıyız," dedi Andy. "Ama bir damlası için bile pişman değilim. Ya yiyecek?"</p>

  <p>"Biraz yosun krakeri var, büyük bir öğün yapmaya yetecek kadar da başka şeyler. Buzlukta tilapia var. Beraber yeriz diye umuyordum, veda partisi veya güle güle oturun yerine, güle güle gidin partisi gibisinden."</p>

  <p>"Geç saatte yemeye aldırmazsan, yetişebilirim. Ama gece yarısını da bulabilir."</p>

  <p>"Bana göre hava hoş, öylesi daha eğlenceli olur. "</p>

  <p>Shirl mutlu olduğu zaman her tarafından belli oluyordu. Onu şimdi böyle görünce gülümsedi. Saçına yeni bir parlaklık gelmiş gibiydi, mutluluk, sanki içinden akan kan gibi akan ve her yana ışık saçan bir maddeydi. Andy bunu hissetti, yüreği kabardı, şimdi sormasa, bir daha hiç soramayacağını biliyordu.</p>

  <p>"Bak Shirl..." iki elini birden tuttu, temasının sıcaklığı da yardım etti. "Benimle gelir misin? Benim evimde kalabilirsin. Fazla yer yok ama ben de evde fazla durmam zaten, istediğin kadar kalabilirsin." Kız bir şey söylemeye kalktı ama parmağını dudaklarına götürerek onu susturdu. "Cevap vermeden önce bir saniye bekle. Bağlayıcı bir şey değil bu. Geçici — sen istediğin sürece. Evim, Chelsea Park gibi değil, köhne bir odanın yarısı..."</p>

  <p>"Susar mısın!" diye güldü. "Saatlerdir evet demeye çalışıyorum, sen de beni vazgeçirmeye çalışıyor gibisin."</p>

  <p>"Ne...?</p>

  <p>"Bu dünyada mutlu olmaktan başka bir şey istemiyorum ve seninle geçirdiğim haftalar boyunca hayatımda hiç olmadığım kadar mutlu oldum. Evinle de beni korkutamazsın, babamın yaşadığı yeri bir görseydin, on dokuz yaşına kadar orda yaşadım."</p>

  <p>Andy masayı devirmeden etrafında dolaşmayı başardı ve kıza sarıldı. "On beş dakika sonra mıntıkada olmam lazım," diye sızlandı. "Ama beni burada bekle, saat altıdan sonra her an gelebilirim, ama geç gelmemi göze al. Partimizi yaparız, sonra da eşyalarını taşırız. Çok eşyan var mı?"</p>

  <p>"Üç bavula sığar."</p>

  <p>"Güzel. Biz taşırız, veya taksi tutarız. Şimdi gitmem lazım." Sesi değişti, fısıltı halini aldı. "Bir öpücük ver bakayım." Sıcakkanlı bir öpücük verdi, duygularını paylaşarak.</p>

  <p>Evden ayrılmak çok büyük bir çaba gerektirdi, çıkmadan önce, geç kalmasına sebep olarak gösterebileceği bütün bahaneleri aklından geçirdi, ama hiçbirinin başçavuşu tatmin etmeyeceğini biliyordu. Lobiye gelince, ilk defa olarak bir gümbürtü, bir uğultu duydu; kapıcının, Tab'in ve dört bekçinin ön kapıya doluşmuş, dışarıya baktıklarını gördü. Yanlarına gidince kenara çekildiler.</p>

  <p>"Şuna bakın," dedi Charlie. "Bu, işleri biraz değiştirir herhalde."</p>

  <p>Sokağın karşı tarafı neredeyse görünmüyordu, dökülen bir su perdesiyle bölünmüş gibiydi. Yağmur damlara, kaldırımlara boşanırcasına yağıyordu, lağımlar, çer çöp dolu bir akıntıyla dolmuştu bile. Büyükler kapı önlerine, koridorlara sığınmıştı ama çocuklar bayram ediyordu, koşuşuyor, çığlıklar atıyor, kaldırıma oturup bacaklarını pis suların içinde şıpırdatıyorlardı.</p>

  <p>"Fırtına çukurları dolup tıkanınca bu su en az altmış santimi bulur. Birkaç çocuk garanti boğulur," dedi Charlie.</p>

  <p>"Her seferinde öyle oluyor." diye onayladı bina bekçisi Newton, marazi bir zevkle başını sallayarak. "Küçükler yere devriliyor, yağmur durana kadar kimse de bunun farkına varmıyor."</p>

  <p>"Sizinle bir dakika görüşebilir miyim?" dedi Tab Andy'nin koluna dokunarak, sonra da biraz uzaklaştı. Andy arkasından gitti, bir taraftan da yağmurluğunu giymeye çalışıyordu.</p>

  <p>"Yarın ayın otuz biri," dedi Tab. Uzanıp yağmurluğu tuttu, Andy elini yağmurluğun birbirine yapışmış kolundan sokmaya çalıştı. "Herhalde başka bir iş bulman gerekecek," dedi Andy, Shirl'ü ve dışarıda gümbürdeyen yağmuru düşünerek.</p>

  <p>"Onu demek istemedim," dedi Tab, konuşurken dönüp pencereden dışarı baktı. "Shirl'ü diyorum, yarın apartmanı terk edecek, terk etmek zorunda. Bay O'Brien'ın şu mendebur kız kardeşinin çekme-kamyon tuttuğunu duydum, sabah ilk iş bütün eşyaları götürecekmiş. Keşke Shirl'ün ne yapacağını bilseydim." Kollarını göğsüne kavuşturmuş, bir heykel katılığıyla, yağan yağmura bakıp kara kara düşünüyordu.</p>

  <p>Onu ne ilgilendirir, diye düşündü Andy. Ama onu benden önce o tanıyordu.</p>

  <p>"Evli misin, Tab?" diye sordu.</p>

  <p>Tab gözünün ucuyla ona bakıp burun kıvırdı. "Evliyim, hem de mutlu bir evliliğim, üç çocuğum var, ve şu yangın söndürücüsü kadar koca memeli TV kraliçelerinden birini de verseler onları hiçbir şeye değişmem." Andy'ye dikkatle baktı, sonra gülümsedi. "O konuda endişe etmene gerek yok. Kızı seviyorum o kadar. İyi bir kız, hepsi bu. Ona ne olacak diye üzülüyorum."</p>

  <p>Devlet sırrı değil ya, diye düşündü Andy, bu, sorunun sorulacağı ne ilk ne de son sefer olacak. "Benimle kalacak," dedi. "Bu gece geri gelip taşınmasına yardım edeceğim." Tab'e bir göz attı, ciddi ciddi başını sallıyordu.</p>

  <p>Bu çok iyi haber. Duyduğuma çok sevindim. İnşallah her şey yolunda gider, samimi söylüyorum."</p>

  <p>Tab dönüp yağmura baktı, Andy de saatine; saat neredeyse sekiz olmuştu, aceleyle çıktı. Hava serindi, lobiden daha serin; derece yağmur başladığından beri düşmüş olmalıydı. Belki de sıcak dalgası sona ermişti; yeterince sürmüştü zaten. Kale hendeği beş, on santim kadar suyla dolmuştu bile, suyun yüzü düşen yağmur damlacıklarıyla halka halka oluyordu. Daha çekme-köprüden geçip sokağa çıkmadan ayakkabılarına su dolmuştu; pantolonunun paçaları sırılsıklam olmuş, ıslak saçları başına yapışmıştı. Ama hava serindi, onun için aldırış etmedi, daima sinirli olan Grassioli'yi düşünmek bile onu fazla rahatsız etmiyordu şu anda.</p>

  <p>Bütün gün yağdı; onun haricinde her günkü gibi bir gündü. Grassioli'den iki defa şahsına yönelik azar işitti, ayrıca, bütün ekibi karalarken onu da içine kattı, iki soygun soruşturması yaptı; saldırıyla karışık başka bir soygun vakası daha vardı, ama soygun, adam öldürme veya cinayete dönüşecekti çünkü kurban göğsündeki bıçak yarasından ölmek üzereydi. Ekibin bir ayda bitiremeyeceği kadar iş birikmişti, daha eskilerle uğraşırken listeye yenileri eklenip duruyordu. Tahmin ettiği gibi saat altıda çıkamadı, ama saat dokuzda gelen bir telefonla başçavuş gidince, hâlâ görev yapan bütün gündüz ekibi —Grassioli'nin ayrılırken savurduğu bütün tehdit ve uyarılara rağmen— on dakika sonra ortadan kayboldu. Yağmur hâlâ yağıyordu ama önceki kadar şiddetli değildi; hava, haftalardır devam eden sıcaktan sonra serinlemişti. Yedinci Cadde de yürürken Andy bu yaz ilk defa olarak sokakların hemen hemen boş olduğunu fark etti. Yağmurun altında birkaç kişi vardı, her kapıda karanlık inSan kümeleri göze çarpıyordu ama kaldırımlar ve sokaklar tuhaf bir şekilde boştu. Binasının basamaklarını tırmanmak her zamankinden beterdi çünkü, normalde verandada ve kaldırımda oturan insanlar şimdi buraya üşüşmüşlerdi, bazısı yere serilmiş uyuyordu bile. ite kaka yanlarından geçti, yatanların üstünden atladı, mırıldandıkları küfürleri işitmemiş gibi yapıyordu. Bina sahibi badigard tutup bu işgalcileri dışarı attırmadığı takdirde sonbaharda da durum aynen böyle olacaktı. Gerçi o kadar çoktular ki uğraşmaya değmezdi artık, bekçiler gittikten sonra gerisingeri içeri giriyorlardı.</p>

  <p>"Devamlı şu alete bakmaktan gözlerin mahvolacak," dedi Sol a içeri girince. Yaşlı adam yatağa uzanmış, yastıklara dayanmıştı, TV’de bir savaş filmi seyrediyordu. Mikrofonlardan cızırtılı bir top sesi geliyordu.</p>

  <p>"Benim gözlerim daha sen doğmadan önce mahvolmuştu, Bay Ukala, halen de benim yaşımdakilerin yüzde doksan dokuzundan daha iyi görüyorum. Hâlâ sendika saatlerinde çalışıyorsun anlaşılan."</p>

  <p>"Daha iyi bir iş bul, bırakayım," dedi Andy; odasındaki ışığı açtı, alt çekmeceyi karıştırmaya başladı. Sol içeri girip yatağın ucuna oturdu.</p>

  <p>"Eğer el fenerini arıyorsan," dedi, "geçen gün masanın üstünde bırakmıştın. Sana söylemeyi unuttum, üst çekmeceye, gömleklerinin arasına koydum."</p>

  <p>"Bir anneden daha iyisin yahu."</p>

  <p>"Olabilir ama sakın para istemeye kalkma, evlat."</p>

  <p>Andy el fenerini cebine koydu, Sol'a şimdiden söylemesi gerektiğini biliyordu. Erteleyip duruyordu, bunun kendini neden rahatsız ettiğini de bilmiyordu. Ne de olsa bu oda ona aitti, yiyecek karnelerini ve yemekleri paylaşıyorlardı çünkü bu ikisinin de işine geliyordu, hepsi bu. Pratik bir düzendi onlarınki.</p>

  <p>"Biri bir müddet benimle kalmaya gelecek, Sol. Ne kadarlığına bilmiyorum."</p>

  <p>"Oda senin, oğlum. Adamı tanıyor muyum?"</p>

  <p>"Zannetmem. Hem adam değil."</p>

  <p>"Vaay! Şimdi anlaşıldı." Parmaklarını şıklattı. "Sakın şu piliç olmasın, Koca Mike'ın sevgilisi, hani görüşüyordunuz?"</p>

  <p>"Evet, o kız. Adı Shirl."</p>

  <p>"Kıyak isim, kıyak kız," dedi Sol, ayağa kalktı ve kapıya yöneldi. "Pek kıyak. Dikkat et de dilin yanmasın, dostum."</p>

  <p>Andy bir şey söyleyecek gibi oldu ama Sol odadan çıkmış, kapıyı kapatmıştı, gereğinden biraz sertçe. Andy çıktığı zaman yine TV seyrediyordu, ne dönüp baktı, ne de bir şey söyledi.</p>

  <p>Uzun bir gün geçirmişti, Andy'nin ayakları ve boynu ağrıyor, gözleri yanıyordu; Sol'un niye bozulduğunu merale etti. Shirl'le tanışmamıştı — niçin sızlanıyordu ki? Hafif hafif atıştıran yağmurun altında yürürken Shirl'ü düşündü ve farkında olmadan ıslık çalmaya başladı. Karnı açtı, yorgundu ve onu görmek istiyordu. Chelsea Park'ın kuleleri yağmurun arasından yükseldi; çekme-köprüyü acele acele geçerken kapıcı başını sallayıp eliyle şapkasına dokundu.</p>

  <p>Shirl kapıyı açtı, o ilk gece giymiş olduğu gümüş renkli elbiseyi giymişti, önüne de ufak beyaz bir önlük takmıştı. Bakır rengi saçını gümüş bir tokayla toplamıştı, sağ elinde gümüş bir bilezik, her iki elinde de gümüş yüzükler vardı.</p>

  <p>"Beni ıslatma," dedi eğilip öperek. "Parti için bütün cicilerimi giydim."</p>

  <p>"Bense serseriye benziyorum," dedi, şıpır şıpır damlayan yağmurluğunu çıkararak.</p>

  <p>"Ne münasebet. Ofiste, veya çalıştığın yere ne diyorlarsa orada zor bir gün geçirmişe benziyorsun. Bir partiye ihtiyacın var. Şu zımbırtıyı banyoya as da saçını kurut, yoksa nezle olursun, sonra da oturma odasına gel. Sana bir sürprizim var.</p>

  <p>"Nedir?" diye seslendi uzaklaşan kızın arkasından.</p>

  <p>"Söylersem sürpriz olmaz," dedi can alıcı kadın mantığıyla.</p>

  <p>Shirl önlüğünü çıkarmış oturma odasında onu bekliyor, yemek masasının yanında gururla duruyordu, iki uzun mumun ışığında gümüş servis takımı, porselen tabaklar ve kristal kadehler pırıldıyordu. Beyaz masa örtüsü kat kat sarkıyordu. "Bu kadarla bitmiyor," dedi Shirl sehpayı göstererek, gümüş bir kovanın içinden bir şişenin boynu görünüyordu.</p>

  <p>Andy şişenin ağzında ve boynunda teller olduğunu ve kovanın buz ve suyla dolu olduğunu gördü. Şişeyi alıp etiketi okuyabilsin diye ışığın altına tuttu.</p>

  <p>'"Fransız Şampanyası — nadide, seçme, yıllanmış, köpüklü bir içecek. Suni olarak renklendirilmiş, tatlandırılmış ve köpürtülmüştür.'" Şişeyi dikkatle kovaya geri koydu. "Çocukken California'da şarabımız olurdu, babam tadına baktırmıştı ama hiç hatırlamıyorum. Böyle şeylerle beni şımartacaksın Slıirl. Evdeki bütün içkileri bitirdik diyerek benle dalga mı geçiyordun — bunu sıkı sıkı saklamışsın."</p>

  <p>"Saklamadım! Bunu bugün satın aldım, bu parti için özel olarak. Mike'ın içki satıcısı gelmişti, kendisi Jersey'lidir, Mike'a olanlardan haberi bile yoktu."</p>

  <p>"Çok para tutmuş olmalı."</p>

  <p>Düşündüğün kadar kötü değil. Bütün boş şişeleri iade ettim, o da özel bir fiyat yaptı. Hadi aç artık Allah aşkına da deneyelim."</p>

  <p>Andy mantarın üstündeki tellerle boğuştu. TV'de şişeleri böyle açtıklarını görmüştü ama aslında bu iş göründüğünden daha zordu. Sonunda teli söktü ve mantar pat diye odaya fırladı; Shirl köpüren şarabı elinde hazır tuttuğu kadehin içinde yakaladı, içki satıcısı öyle tembih etmişti.</p>

  <p>"Bize," dedi kız ve kadehlerini kaldırdılar.</p>

  <p>"Çok güzelmiş, bunun gibi bir şey hiç tatmamıştım."</p>

  <p>Böyle bir yemeği de daha önce hiç tatmamışsındır," diyerek mutfağa koştu Shirl. "Şimdi otur şarabını yudumla, TV seyret, birkaç dakikada buradayım."</p>

  <p>İlk yemek mercimek çorbasıydı, ama her zaman içtiklerinden daha kıvamlı ve tadı yerindeydi. Et suyu, diye açıkladı Shırl, biftekten artmıştı. Izgara tilapianın üstünde beyaz sos vardı, üzerine tere parçacıkları serpiştirilmişti, yanında yosun krakerinden ekmekler ve deniz teresi salatasıyla servis edilmişti. Şarap her şeyle gidiyordu; Andy alışılmadık bir doygunluğun verdiği zevkle ve hoşnutlukla içini çekerken Shirl kofe ve tatlıyı getirdi — üzerinde soya sütü olan tatlandırılmış bir deniz yosunu jölesi. Andy inildedi ama yemekte hiç zorluk çekmedi.</p>

  <p>"Tütün kullanır mısın?" diye sordu kız masayı toplarken.</p>

  <p>Andy sandalyeye yaslandı, gözlerini yarı kapattı, tamamen gevşemişti. "Polis maaşıyla mı? Shirl, sen tam bir mutfak dahisisin. Pişirdiğin yemekleri devamlı yersem iyice şımaracağım.</p>

  <p>"Erkekleri şımartmak gerekir, onlarla beraber yaşamayı kolaylaştırıyor. Tütün kullanmadığın çok kötü çünkü bir kutuda iki puro buldum, Mike özel misafirleri için saklamış."</p>

  <p>"Bitpazarına götür, iyi fiyat verirler."</p>

  <p>"Bunu yapamam, doğru değil."</p>

  <p>Andy doğruldu. "Bir şey yapmak istiyorsan, Sol'a ver, Sol'un eskiden sigara içtiğini biliyorum — hani bahsetmiştim ya, bitişik odada yaşayan adam. Bu onu çok sevindirir. İyi dostumdur kendisi."</p>

  <p>"Bu harika bir fikir," dedi Shirl Andy'nin sözlerindeki kaygı havasını sezerek. Bu Sol her kimse, kendisini sevmesini istiyordu, bitişik odada yaşıyordu ne de olsa. "Bavuluma koyayım." Dolu tepsiyi mutfağa götürdü.</p>

  <p>Bulaşıkları yıkadıktan sonra yatak odasına gidip bavulları yerleştirmeye başladı, sonra, son bavulu da en üst raftan indirmesi için Andy'ye seslendi. Sokağa çıkmak için üstünü değişmesi gerekiyordu, Andy'ye elbisesinin fermuarını açtırdı, bu da tam umduğu etkiyi yarattı.</p>

  <p>Son bavul da toplandığında gece yarısını geçiyordu, gri sokak elbisesini giymiş, gitmeye hazırdı.</p>

  <p>"Bir şey unutmadın ya?" diye sordu Andy.</p>

  <p>"Sanmıyorum, ama son bir kez etrafa bakayım."</p>

  <p>"Shirl, buraya taşındığında yanında havlu, çarşaf filan getirmiş miydin?" Kırışmış yatağı gösterdi, bir şey onu rahatsız ediyor gibiydi.</p>

  <p>"Yo, getirmedim, içinde sadece giysilerim olan bir bavulla gelmiştim."</p>

  <p>"Şu çarşaflardan birkaçı senindir diye umuyordum. Benim — ee benim sadece bir çarşafım var, o da eskiyor, almaya kalkarsan bu günlerde bir sürü para, kullanılmış olanları bile."</p>

  <p>Kız güldü. "Yatakta çok zaman harcayacağa benzersin. Şimdi hatırladım, bu çarşaflardan ikisi benim." Çantasını açtı, çarşafları çabucak katlayıp içine tıktı. "Bana bu kadarcık olsun borcu var sanırım."</p>

  <p>Andy bavulları koridora çıkartıp asansörü çağırdı. Shirl bir an durdu, apartmanın kapısının kapanışına baktı, sonra onun peşine takıldı.</p>

  <p>"Hiç uyumaz mı bu adam?" diye sordu Andy lobiyi geçip ön kapının yanında hazırolda duran Charlie'ye doğru yürürken.</p>

  <p>"Bilmem," dedi Shirl. "Bir şeyler olurken hep ortalıkta görürüm."</p>

  <p>"Gitmenize çok üzülüyorum, Bayan Greene," dedi Charlie yanına yaklaşırken. "Apartmanın anahtarlarını alayım isterseniz."</p>

  <p>"Bir makbuz versen iyi olur," dedi Andy kız anahtarları teslim ederken.</p>

  <p>"Memnuniyetle," dedi Charlie istifini bozmadan, "yazacak bir şeyim olsa."</p>

  <p>"Al, bloknotuma yaz," dedi Andy. Kapıcının omuzunun üstünden bakınca Tab'in bekçi odasından çıktığını gördü.</p>

  <p>"Tab... gecenin bu saatinde burada ne yapıyorsun?" diye sordu Shirl.</p>

  <p>"Sizi bekliyordum. Ayrıldığınızı duydum, bavulları taşımanıza yardım ederim diye düşündüm."</p>

  <p>"Ama çok geç oldu."</p>

  <p>"İşin son günü. Hakkını vermek lazım. Hem gecenin bu saatinde elinizde bavullarla yürüdüğünüzü görmesinler. Daha azı için bile gırtlağınızı kesecek adam çok." Bavulların ikisini aldı, Andy de üçüncüsünü.</p>

  <p>"İnşallah biri sataşır," dedi Shirl. "Bulunmaz bir badigard ve bir şehir detektifi — hem de sırf iki blok öteye yürümek için."</p>

  <p>"Hepsini yere sereriz alimallah," dedi Andy, bloknotunu geri alıp Charlie'nin açık tuttuğu kapıdan geçerek.</p>

  <p>Dışarı çıktıklarında yağmur durmuştu, bulutların arasındaki deliklerden yıldızlar görünüyordu. Hava olağanüstü serindi. Shirl iki adamın da koluna girdi, Chelsea Park'ın önündeki ışık havuzundan uzaklaşıp karanlığa karıştı.</p>
</body>
</html>