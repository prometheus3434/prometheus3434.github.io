<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XXXV</h3>

  <p>Tom, bir ip bulabilirsek şuradan aşağı inebiliriz," dedi Huck. "Pencere yerden çok yüksekte değil."</p>

  <p>"Ya ne gerek var! Aşağı inip ne yapacağız?"</p>

  <p>"Ben böyle kalabalıklara alışkın değilim. Orada duramam. Mümkünü yok, onların yanına çıkamam, Tom."</p>

  <p>"Amaan, takma kafanı! Hiçbir şey olmaz. Bak benim umurumda bile değil. Yanında olacağım zaten, korkma."</p>

  <p>Sid yanlarına geldi.</p>

  <p>"Teyzem akşama kadar seni bekledi, Tom," dedi. "Mary Pazar kıyafetlerini hazırlamıştı ve herkes seni arıyordu. Şu üstünüzdeki çamur ve mum lekeleri de ne?"</p>

  <p>"Sen kendi işine bak Sid efendi. Hem neler oluyor, niye toplandı herkes?"</p>

  <p>"Dul bayanın her zamanki partilerinden biri. Bu seferki Galli ve oğulları için, o gece onun canını kurtardıkları için. Ayrıca... öğrenmek istiyorsanız size bir şeyler daha söyleyebilirim."</p>

  <p>"Neymiş o?"</p>

  <p>"Yaşlı Bay Jones bu gece herkese bir açıklama yapacak, ama gündüzleyin teyzene anlatırken duydum, sır veriyordu, ama artık pek sırlık hali kalmadı herhalde. Herkes biliyor... dul kadın da dahil, çünkü bilmiyormuş gibi davranmak için büyük çaba harcıyor. Bay Jones illaki Huck'ın da gelmesi lazım demişti... Huck burada olmadan büyük sırrını açması mümkün olmaz, hepsi bu işte!"</p>

  <p>"Ne sırrıymış bu, Sid?"</p>

  <p>"Huck'ın soyguncuları dul kadının evine kadar izlemesi. Bay Jones büyük bir sürpriz yapacağını sanıyor, ama kimsenin şaşıracağını sanmam."</p>

  <p>Sid sevinçle kıkırdadı.</p>

  <p>"Herkese anlatan sen miydin, Sid?"</p>

  <p>"Amaan, boş verin kimin anlattığını. Birisi anlatmış işte."</p>

  <p>"Sid, köyde bunu yapacak adilikte bir tek kişi var, o da sensin. Huck'ın yerinde olsan tepeden aşağı sıvışır, kimseye soygunculardan bahsetmezdin. Sen sadece adilik yapmaktan anlıyorsun. Başkalarının iyilik yaptığı için övülmesine dayanamıyorsun. Al bakalım. Dul Hanım'ın dediği gibi, hiç teşekkür etme." Tom bunları söylerken Sid'i kulağından yakalayıp poposunu tekmeleye tekmeleye odadan dışarı çıkardı. "Şimdi git cesaretin varsa teyzeme gammazla, yarın hesabını verirsin...!"</p>

  <p>Birkaç dakika sonra Bayan Douglas'ın konukları masanın çevresine oturmuştu ve bir düzine kadar çocuk da o memleketin usulü uyarınca aynı odada kenarlara dizilmiş küçük masalara yerleştirilmişti. Vakti gelince Bay Jones kısa bir konuşma yaparak kendisini ve oğullarını şereflendiren dul bayana teşekkür etti, ama bir başkası daha vardı ki alçakgönüllülüğü yüzünden...</p>

  <p>Konuşması böyle devam edip gitti. Huck'ın maceradaki rolüne dair sırrını ustalıklı bir çarpıcılıkla anlattı, ama yarattığı şaşkınlık büyük ölçüde sahteydi ve uygun koşullar altında yaratabileceği kadar şamata ve taşkınlık yaratmadı. Ama dul kadın epeyce iyi hayrete düşmüş numarası yaptı ve Huck hakkında o kadar iyi şey söyleyip ona minnettarlığından bahsetti ki çocuk, herkesin bakışlarına ve övgülerine hedef olmanın kesinlikle tahammül edilemez rahatsızlığı yüzünden, bu yeni kıyafetlerin tahammül edilmesi zor rahatsızlığını unutacaktı neredeyse.</p>

  <p>Kadın Huck'ı çatısının altına alıp ona bir yuva vereceğini, eğitim görmesini sağlayacağını söyledi; dişinden tırnağından artırdığı parayla onun mütevazı bir iş kurmasına da yardım edecekti. Tom fırsatını bulmuştu.</p>

  <p>"Huck'ın buna ihtiyacı yok," dedi. "Huck zengin oldu!"</p>

  <p>Bu hoş şakaya uygun nazik gülüşmeleri engelleyen şey oradakilerin görgü kurallarına sıkı sıkıya bağlılığından başka bir şey değildi. Ama suskunluklarının da tadı kaçmaya başlamıştı. Tom sessizliği bozdu.</p>

  <p>"Huck'ın parası var. Belki inanmıyorsunuz ama çok parası var. Hiç de gülmeyin. Size gösterebilirim. Bir dakika bekleyin."</p>

  <p>Tom kapıdan dışarı fırladı. Oradaki herkes şaşkınlıkla birbirlerine ve sorgularcasına Huck'a baktılar, ama onun da dili tutulmuştu.</p>

  <p>"Sid, ne oldu Tom'a böyle?" dedi Polly Teyze. "Şey... bu çocuğun dışarı çıkmasının sebebi. Ben hiç..."</p>

  <p>Tom iki dolu torbayı güç bela taşıyarak içeri girince, Polly Teyze cümlesini bitiremedi. Sarı sarı altınları masaya boşaltan Tom:</p>

  <p>"İşte... ne demiştim ben size? Bunun yarısı Huck'ın, yarısı da benim!" dedi.</p>

  <p>Manzara karşısında herkesin nefesi kesilmişti. Bir an alık alık baktılar, kimse konuşamadı. Ardından koro halinde bir açıklama talebi geldi. Tom açıklayacağını söyledi ve gayet güzel açıkladı. Hikâyesi uzun sürdü ama büyük bir ilgiyle dinlendi. Anlattıklarının büyüsünü bozan hemen hiç olmadı. Anlatmayı bitirdiğinde Bay Jones şöyle dedi:</p>

  <p>"Bu partide küçük bir sürpriz hazırladığımı sanıyordum, ama hiçbir değeri kalmadı artık. Bunun yanında benim sürprizin devede kulak kaldığını kabul etmem gerek."</p>

  <p>Para sayıldı. Toplamda on iki bin dolardan fazla vardı. Oradakilerden hiçbirinin daha önce bir arada görmediği kadar çok paraydı bu, gerçi aralarından birkaçının malı mülkü muhtemelen bundan çok daha fazla ederdi.</p>
</body>
</html>
