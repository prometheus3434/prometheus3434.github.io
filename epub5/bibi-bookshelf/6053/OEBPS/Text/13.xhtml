<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XIII</h3>

  <p>Tom artık kararını vermişti. Kederli ve umutsuzdu. Terk edilmiş, arkadaşsız kalmış bir çocuğum, dedi kendi kendine. Kimse onu sevmiyordu. Tom'u neye sürüklediklerini anladıklarında pişman olurlardı belki de. Hep doğru olanı yapmaya, söz dinler bir çocuk olmaya çalışmıştı, ama ona müsaade etmemişlerdi. Madem ondan kurtulmaktan başka bir şey istemiyorlardı, öyle olsundu. Varsın <i>onu</i> suçlasınlardı ortaya çıkan sonuçlar yüzünden... Başka kimi suçlayacaklardı ki? Arkadaşı olmayan birinin şikâyet etmeye hakkı var mıydı? İşte en sonunda onu buna zorlamışlardı: Artık bir suçlu olarak yaşayacaktı. Başka seçeneği yoktu.</p>

  <p>Bunları düşünürken Kır Sokağı'na kadar gelmişti, okulun "ders" çıngırağı uzaktan uzağa kulağına ulaştı. Bu tanıdık sesi bir daha asla, asla duymayacağını düşününce, hıçkırıklar boğazına düğümlendi... çok zordu bunu yapmak, ama onu zorlamışlardı. Bu soğuk ve ıssız dünyaya sürüldüğüne göre, boyun eğmekten başka yol yoktu, gerçi onları affetmişti. Ardından Tom hüngür hüngür ağlamaya başladı. Tam o anda can dostu Joe Harper'la karşılaştı. Joe'nun gözlerinde buz gibi bir bakış vardı, kalbinde büyük ve feci bir gaye taşıdığı belliydi. Açıkça görünüyordu ki "iki ruh ama tek bir düşünce" vardı burada. Tom ceketinin koluyla gözlerini silip hıçkırıklar arasında, evdeki kötü muamele ve şefkat yokluğu yüzünden kaçmaya karar verdiğini, çekip gideceğini ve koca dünyayı gezeceğini, bir daha hiç dönmeyeceğini söyledi ve Joe'nun kendisini unutmayacağını umduğunu söyleyerek tiradını bitirdi.</p>

  <p>Ama sonra Joe'nun da Tom'dan aynı şeyi istemeyi düşündüğü ve bu amaçla onu aradığı ortaya çıktı. Annesi onu kremayı içtiği için kırbaçlamıştı, ama Joe ne tadına bakmıştı kremanın, ne de kimin içtiğini görmüştü. Belliydi ki annesi ondan bıkmıştı ve gitmesini istiyordu. Madem öyle istiyordu, Joe'nun da bu isteğe boyun eğmekten başka çaresi yoktu. Onun mutlu olmasını ve zavallı oğlunu yalnız başına çile çekip ölmeye mahkum ettiği için hiç pişman olmamasını diliyordu.</p>

  <p>İki çocuk kederli kederli yürürken daima birbirlerinin yanında duracaklarına ve kardeş kalacaklarına, ölüm onları tüm dertlerinden kurtarana dek asla ayrılmayacaklarına yemin ettiler. Ardından planlarını anlatmaya başladılar. Joe bir keşiş olmak istiyordu, ıssız bir mağarada ekmek kabuğu yiyerek yaşayacak ve bir süre sonra da soğuktan, yoksulluktan ve kederden ölecekti. Ama Tom'u dinledikten sonra, suç işlemenin çok daha avantajlı olduğuna karar verdi ve korsan olmaya razı oldu.</p>

  <p>St. Petersburg'un üç mil aşağısında, Mississippi Nehri'nin genişliğinin bir mili azıcık aştığı yerde uzun, dar ve ağaçlık bir ada vardı. Bu adanın yukarı ucundaki kumsal, buluşmak için son derece uygundu. Epey uzakta kalıyor ve nehrin karşı yakasındaki sık ve ıssız bir ormana bakıyordu. İşte Jackson Adası bu yüzden seçildi. Korsanlığı kime karşı yapacakları o sırada akıllarına bile gelmedi. Sonra gidip Huckleberry Finn'i buldular, o da derhal aralarına katıldı, çünkü onun için tüm meslekler birdi, hiç fark etmiyordu. Köyün iki mil yukarısında, nehir kıyısının ıssız bir yerinde en sevdikleri saatte, yani gece yarısı buluşmak üzere ayrıldılar. Orada, ele geçirmeyi düşündükleri küçük bir de kütüklerden yapılma sal vardı. Herkes yanında olta iğnesi ve misina getirecek, ayrıca en karanlık ve gizemli yollardan (çünkü onlar kanun kaçağıydı) elde ettikleri tüm erzakı da yanlarında götüreceklerdi. Öğlenden sonra hepsi de, köyün çok yakında "müthiş şeyler duyacağı" söylentisini yaymanın keyfini yaşadılar. Bu belirsiz ipucunu verdikleri herkesi "hiç sesini çıkarmayıp beklemesi" için uyarıyorlardı.</p>

  <p>Gece yarısına doğru Tom koca bir jambon ve birkaç atıştırmalıkla geldi, bir tümseğe çıkıp sık çalıların arasına sinerek buluşma yerini gözetlemeye koyuldu. Etraf yıldızların ışığıyla aydınlanmıştı ve çıt çıkmıyordu. Güçlü nehir, dingin bir okyanus gibi dümdüzdü. Tom kulak kabarttı, ama sessizliği bozan hiçbir şey olmadı. Sonra usulca, belirgin bir ıslık çaldı. Tümseğin alt tarafından bir ıslık cevap verdi. Tom iki kere daha ıslık çaldı. Bu işaretlere de aynı şekilde cevap verildi. Sonra da sakıngan bir ses sordu:</p>

  <p>"Kimdir o?"</p>

  <p>"Tom Sawyer, İspanya'nın Kara intikamcısı. Adlarınızı verin."</p>

  <p>"Elikanlı Huck Finn ve Denizlerin Dehşeti Joe Harper." Tom bu isimleri en sevdiği kitaplardan bulmuştu.</p>

  <p>"Tamam, şimdi parolayı söyleyin."</p>

  <p>İki kısık ses, çevrelerini saran gecenin içinde aynı anda o korkunç sözcüğü fısıldadı:</p>

  <p>"KAN!"</p>

  <p>Tom önce jambonu tümsekten yuvarladı ve sonra da kendisi üstünü başını yırtıp berelenerek peşinden indi. Tümseğin altındaki kıyıda kolayca ilerlenen geniş bir patika da vardı elbette, ama bir korsanın çok değer verdiği zorluk ve tehlike gibi avantajlardan yoksundu işte.</p>

  <p>Denizlerin Dehşeti bir parça salam getirmiş, ama getirinceye kadar bitap düşmüştü. Elikanlı Finn ise bir tava ile bir miktar tam kurumamış yaprak tütün yürütmüştü, ayrıca pipo yapmak için birkaç mısır koçanı getirmişti. Ama ondan başka tütün içen ya da "çiğneyen" korsan yoktu. İspanyol Denizlerinin Kara İntikamcısı asla ateşsiz yapamayacaklarını söyledi. Bu bilgece bir fikirdi; o günlerde kibrit denen şeyin varlığından haberdar olan hemen hiç kimse yoktu. Yüz metre kadar yukarıda, büyük bir salda yanan ateşin dumanını gördüler ve gizlice yanaşıp bir parça köz aldılar. Bunu müthiş bir maceraya dönüştürmeyi başardılar: Sık sık birbirlerine "hişşt!" deyip parmaklarını dudaklarına götürüyor, ellerini hayali hançerlerin sapından kesinlikle ayırmıyor ve ürkütücü fısıltılarla, "düşman" kımıldarsa "köküne kadar saplayın," çünkü "ölüler konuşmaz" diye emir veriyorlardı. Sal mürettebatının çoktan köye dönmüş depoda uyumakta ya da meyhanede içmekte olduklarını gayet iyi biliyorlardı, ama yine de korsanca davranmadan ateşi almak için bir mazeret değildi bu.</p>

  <p>Ardından, kürek çekerek uzaklaştılar, Tom kaptanlık yapıyordu, Huck arka küreğe, Joe da ön küreğe geçmişti. Tom ikisinin arasında kaşlarını çatıp kollarını kavuşturmuş, alçak ve katı bir sesle emirler veriyordu. "Orsalayın, şimdi rüzgâr yönüne!"</p>

  <p>"Emredersiniz, efendim!"</p>

  <p>"Yavaş, yavaaşşşş!"</p>

  <p>"Yavaş, efendim!"</p>

  <p>"Dümeni kırın!"</p>

  <p>"Kırdık, efendim!"</p>

  <p>Çocuklar tekdüze hareketlerle salı nehrin ortasına götürürken, bu emirlerin sırf "usule uymak" için verildiği ve özel bir anlama gelmediği gayet açıktı elbette.</p>

  <p>"Hangi yelkenler açık?"</p>

  <p>"Pupa, pik, flok yelkenleri, efendim!"</p>

  <p>"Ana yelkenleri açın! Şu direğin tepesine çıkın, beş kişi o tarafa, pruva serenlerine! Haydi, canlanın!"</p>

  <p>"Emredersiniz efendim!"</p>

  <p>"Şu babafingo serenini çözün! Çabuk halatı toplayın! Haydi, yiğitlerim!"</p>

  <p>"Emredin efendim!"</p>

  <p>"İskele alabanda! Bindirmeye hazırlanın! İskele, iskele! Şimdi baylar! Daha güçlü! Yavaşşş!"</p>

  <p>"Yavaşladık efendim!"</p>

  <p>Nehrin ortasını geçince, çocuklar salın başını sağa döndürdüler ve yeniden küreklere asıldılar. Nehir çok kabarık olmadığından, akıntı iki-üç milden hızlı değildi. Sonraki on beş dakika boyunca kimse bir şey söylemedi. Sal şimdi artık uzakta kalmış köyün hizasından geçiyordu. Köyün yeri iki-üç donuk ışıktan anlaşılıyordu. Bütün köy, aradaki yıldızlı engin suyun diğer yakasında huzurla uyuyordu ve o an cereyan eden muhteşem olayın farkında bile değildi. Kara İntikamcı kollarını kavuşturmuş hiç kımıldamadan duruyor, eski sevinçlerinin ve son zamanlardaki çilelerinin sahnesine "son bir kez bakıyor"; ah keşke diyor "o" da beni görebilseydi; vahşi denizde yelken açtığımı, tehlikelerle ve ölümle cesurca karşılaştığımı, dudaklarımda yarım bir gülümsemeyle felaketime doğru sürüklendiğimi bilseydi. Jackson Adası'nı köyün görüş mesafesinin dışına taşımak için hayal gücünü birazcık zorlaması yeterliydi, bu yüzden hem buruk hem de tatmin olmuş bir kalple "son bir kez baktı". Diğer korsanlar da son bir kez bakıyorlardı, ama o kadar uzun süre baktılar ki, neredeyse akıntı onları adadan uzağa sürükleyecekti. Fakat neyse ki zamanında tehlikenin farkına vardılar ve hemen yönlerini değiştirdiler. Sabahın ikisi gibi, sal adanın ucuna iki yüz metre kala kuma oturdu ve yüklerinin tamamını taşıyıncaya kadar gidip geldiler. Minik salın üzerindekilerin geri kalanı eski bir yelkenden ibaretti ve onu da erzağı korumak için çalıların arasındaki bir kuytunun üzerine yaydılar; ama kendileri iyi havalarda tüm diğer kanun kaçakları gibi açıkta uyuyacaklardı.</p>

  <p>Karanlık ormanın yirmi-otuz adım içerisinde büyük bir kütüğün dibine ateş yaktılar ve tavada biraz salam kızarttılar, getirdikleri mısır ekmeğinin de yarısını salamla beraber yediler. Keşfedilmemiş, kimsenin yaşamadığı bir adada, insan eli değmemiş bu ormanda kendilerine özgürce ve vahşice ziyafet çekmek, başka insanların uğraştığı dertlerden uzaklaşmak öyle şanlı bir başarıydı ki, asla medeniyete dönmeyeceklerini söylediler tek tek. Yükselen alevler yüzlerini aydınlatıyor, orman tapınağının direklerini, yani ağaç gövdelerini, cilalanmış gibi duran bitki örtüsünü, sarmaşık salkımlarını kızıla boyuyordu. Son salam dilimi de bitip, mısır ekmeği istihkakının sonu da mideye indirilince, çocuklar mutlulukla otların üstüne uzandılar. Daha serin bir yer de bulabilirlerdi, ama alev alev yanan bir ateş gibi romantik bir şeyden vazgeçecek değillerdi.</p>

  <p>"Ne güzel değil mi?" dedi Joe.</p>

  <p>"Hem de nasıl," dedi Tom.</p>

  <p>"Bizi görseler, diğer çocuklar ne derdi acaba?"</p>

  <p>"Burada olmak için canlarını verirlerdi be. Hişt, Hucky, ne dersin?"</p>

  <p>"Bana da öyle geliyor," dedi Huckleberry. "Ne olursa olsun, ben memnunum. Bundan daha iyisini isteyemezdim. Genellikle karnımı doyuracak kadar yiyecek bulamam. Ama burada kimse gelip bana tekme atamaz ya da kovalayamaz."</p>

  <p>"Tam bana göre bir hayat," dedi Tom. "Sabahları kalkmak yok, okula gitmek yok, el-yüz yıkamak yok, bütün diğer saçma sapan şeyler de yok. Korsanlar karadayken hiçbir şey yapmak zorunda değildir, Joe, ama keşişin bir sürü dua etmesi gerekir, üstelik eğlenmek için yapacak bir şeyi de yoktur, tek başına durur öyle."</p>

  <p>"Evet, doğru söylüyorsun," dedi Joe, "ama bunu çok fazla düşünmemiştim zaten. Deneyip gördüm ve şimdi kesinlikle korsan olmayı tercih ederim."</p>

  <p>"Hem bugünlerde insanlar eski zamanlardaki gibi keşişlik yapmıyorlar pek," dedi Tom, "ama korsanlık daima saygın bir meslek olmuş. Üstelik bir keşişin bulabildiği en sert yerde uyuması, çuval giyip başına kül serpmesi, yağmurda durması ve..."</p>

  <p>"Çuval giyip başına kül serpmek neden?" dedi Huck.</p>

  <p>"Ne bileyim. Ama öyle yapmak <i>zorundalar.</i> Keşişler hep böyle yapar. Keşiş olsan, sen de yapmak zorunda kalırdın."</p>

  <p>"Ben keşiş olsam yapmazdım," dedi Huck.</p>

  <p>"Peki ne yapardın o zaman?"</p>

  <p>"Bilemem. Ama bunu yapmazdım."</p>

  <p>"Ama Huck, yapmak <i>zorundasın.</i> Nasıl olur da yapmazsın?"</p>

  <p>"Ben katlanamam öyle bir şeye işte. Kaçar giderdim."</p>

  <p>"Kaçmak mı! Keşişlerin en hımbılı sen olurdun herhalde be. Tam bir yüz karası olurdun."</p>

  <p>Elikanlı, daha önemli bir işi olduğundan cevap vermedi. Koçanı oymayı bitirmişti, ardından kenarına içi boş bir sap geçirdi, oyuğu tütünle doldurdu ve tepesine de bir köz kondurup neşeyle tüttürmeye koyuldu. Diğer korsanlar onun bu kötü alışkanlığının haşmetini kıskandılar ve içlerinden, en kısa zamanda aynı alışkanlığı edinmeye karar verdiler. Huck tekrar konuştu:</p>

  <p>"Korsanlar ne yapmak zorundadır peki?"</p>

  <p>"Onların sadece zorbalık etmesi yeter," dedi Tom. "Gemileri ele geçirip yakarlar, paralarını alıp adalarındaki korkunç yerlere saklarlar. Buralarda defineleri hayaletler ve yaratıklar korur. Korsanlar gemideki herkesi öldürürler. Onları kalasın üstünde yürütüp denize atarlar."</p>

  <p>"Ama kadınları adalarına götürürler," dedi Joe; "kadınları öldürmezler."</p>

  <p>"Hayır," diye onayladı Tom, "kadınları tabii ki öldürmezler. Böyle şeyler yapmayacak kadar soyludurlar. Ayrıca kadınlar daima güzeldir."</p>

  <p>"Ayrıca eski kıyafetlerle gezmezler! Asla! Tepeden tırnağa sırma, gümüş ve elmas içindedirler!" dedi Joe coşkuyla.</p>

  <p>"Kim?" diye sordu Huck.</p>

  <p>"Korsanlar elbet."</p>

  <p>Huck umutsuzca üstüne başına baktı.</p>

  <p>"Galiba ben korsanlara yakışır bir şekilde giyinmiyorum," diye hayıflandı, "ama bundan başka da kıyafetim yok."</p>

  <p>Diğer çocuklar, maceralar başladıktan kısa zaman sonra pahalı kıyafetler edinebileceklerini söylediler. Bu sefil paçavraların başlangıç için yeteceğini, ama zenginleşen korsanların öncelikle bir gardırop düzmesinin adetten olduğunu belirttiler.</p>

  <p>Giderek konuşmaları azaldı ve bu minik kayıp çocukların gözkapakları ağırlaşmaya başladı. Elikanlı'nın parmaklarının arasındaki pipo düştü ve tüm vicdanı temiz, bedeni bitkin düşmüş insanlar gibi uyumaya başladı. Denizlerin Dehşeti ve İspanya'nın Kara İntikamcısı uyumakta biraz zorlandılar. Etrafta onları diz çöktürüp yüksek sesle dua ettirecek herhangi bir otorite bulunmadığından, yattıkları yerde içlerinden dualarını ettiler. Aslında hiç dua etmemeyi de akıllarından geçirmişlerdi, ama o kadar ileri gitmekten de çekiniyorlardı, çünkü gökten tepelerine aniden bir yıldırım düşmesine yol açabilirlerdi. Ondan sonra uykunun kenarına kadar gelip orada dolanmaya başladılar. Ama davetsiz bir konuk gelip uykudan içeri "düşmelerine" mani oldu. Vicdanlarıydı bu. Kaçmakla yanlış yaptıklarına dair belli belirsiz bir korku hissetmeye başlamışlardı. Derken çaldıkları eti düşündüler ve işte o zaman asıl işkence başladı. Belki binlerce kez şekerleme ya da elma çaldıklarını hatırlattılar vicdanlarına. Ama bu türden bahanelerle dinecek gibi değildi vicdanın sesi. Eninde sonunda acı gerçeği görmezden gelemeyeceklerini anladılar: şekerleme çalmak sadece "aşırmaktı", ama salam ve jambon gibi değerli şeyleri çalmak düpedüz hırsızlıktı işte. Kutsal Kitap'ta buna karşı açık bir buyruk vardı. Neticede ikisi de, bu işte kaldıkları sürece, korsanlıklarını bir daha asla hırsızlık suçuyla lekelememeye karar verdiler içlerinden. Böylece vicdanları elverdi ve bu acayip, tutarsız korsanlar huzurla uyumaya başladı.</p>
</body>
</html>
