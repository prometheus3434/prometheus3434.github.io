<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XIX</h3>

  <p>Tom'un büyük sırrı buydu: Korsan kardeşleriyle eve dönmeyi ve kendi cenaze törenine katılmayı planlamıştı. Cumartesi günü hava kararırken bir kütüğe binip Missouri kıyısına kürek çekmişler, köyün beş-altı mil aşağısında karaya çıkıp şafak sökünceye kadar ormanda uyumuşlardı. Sonra da tenha arka sokaklardan dolanarak gelmiş, kullanılmayan balkonda çürüğe ayrılmış sıraların arasında uyumuşlardı.</p>

  <p>Polly Teyze ile Mary, Pazartesi sabahı kahvaltıda Tom'a büyük bir şefkat gösterdiler ve bir dediğini iki etmediler. Alışılmamış ölçüde çok konuşuyorlardı. Polly Teyze bir ara şöyle dedi:</p>

  <p>"Pekala, çok da kötü bir şaka olmadığını kabul ediyorum, Tom, neredeyse bir hafta boyunca herkese çile çektirerek epeyce iyi zaman geçirdiniz, ama bana da eziyet edecek kadar katı yürekli olman çok acı. Madem bir kütüğün üstünde cenazene gelebildin, daha önce de bir yolunu bulup gelebilir ve bana sağlığının iyi olduğunu, evden kaçtığını haber verebilirdin."</p>

  <p>"Doğru, öyle yapabilirdin, Tom," dedi Mary; "eminim aklına gelmiş olsa yapardın da."</p>

  <p>"Yapar mıydın, Tom?" dedi yüzü hevesle aydınlanan Polly Teyze. "Gerçekten yapar mıydın, eğer aklına gelseydi?"</p>

  <p>"Şey... ben, bilemiyorum. Her şey ortaya çıkardı ama o zaman."</p>

  <p>"Tom, beni daha fazla sevdiğini sanıyordum," dedi Polly Teyze. Sesindeki keder çocuğa ıstırap veriyordu. "Keşke bunu aklına getirecek kadar düşünceli olsaydın, gerçekten yapmasan da olurdu."</p>

  <p>"Tamam teyze, zararı yok," dedi Mary; "Tom biraz böyle işte, aklı havada... sürekli acelesi olduğundan hiçbir zaman bunları akıl etmez."</p>

  <p>"Öyleyse daha da ayıp. Sid olsa akıl ederdi. Üstelik Sid olsa gelir yapardı da. Tom, günün birinde, çok geç olduğunda arkana bakacak ve sana hiçbir zahmet vermediği zamanlarda beni daha fazla hoş tutmuş olmayı dileyeceksin."</p>

  <p>"Yapma teyze, seni çok seviyorum ben," dedi Tom.</p>

  <p>"Hareketlerinle de bunu göstersen inanırdım."</p>

  <p>"Keşke akıl etseydim gelmeyi," dedi Tom, pişmanlık dolu bir sesle, "ama sizi rüyamda gördüm. Bu da bir şeydir, değil mi?"</p>

  <p>"Pek bir şey değil... kedim bile yapar o kadarını... ama yine de hiç yoktan iyidir. Ne gördün rüyanda?"</p>

  <p>"Çarşamba gecesi rüyamda sizi yatağın yanında otururken gördüm, Sid odun sandığının yanındaydı, Mary de hemen onun yanındaydı."</p>

  <p>"Evet, öyle oturuyorduk. Zaten hep öyle otururuz. Rüyalarında bizi bu kadarcık umursamış olmana sevindim."</p>

  <p>"Ayrıca Joe Harper'ın annesinin de burada olduğunu gördüm."</p>

  <p>"Aaa! Gerçekten de buradaydı! Başka ne gördün?"</p>

  <p>"Bir sürü şey. Ama biraz bulanık artık."</p>

  <p>"Hatırlamaya çalış o zaman, hatırlayamaz mısın?"</p>

  <p>"Sanki rüzgâr... rüzgâr esti ve..."</p>

  <p>"Gayret et, Tom! Rüzgâr esince bir şey oldu."</p>

  <p>Tom parmaklarını alnına bastırıp kaşlarını çatarak bir süre düşündü, sonra, "Şimdi hatırladım!" dedi, "Evet, hatırlıyorum. Rüzgâr mumu titretti!"</p>

  <p>"Aman Yarabbim! Devam et, Tom... devam et!"</p>

  <p>"Galiba sonra da sen dedin ki, 'herhalde kapı şey olmuş...'"</p>

  <p>"Devam et, Tom!"</p>

  <p>"Dur biraz düşüneyim... bir dakika. Hah, tamam... herhalde kapı açık kalmış, dedin."</p>

  <p>"Burada otururken, sahiden de dedim! Demedim mi Mary? Devam et!"</p>

  <p>"Ondan sonra... ondan sonra... çok emin değilim, ama galiba Sid'e kalkıp şey yapmasını... eee..."</p>

  <p>"Ne? Ne? Ne yapmasını istedim, Tom? Ne yapmasını istedim?"</p>

  <p>"Kapıyı kapatmasını... hah işte... kapıyı kapatmasını istedin!"</p>

  <p>"Yarabbim hikmetinden sual olunmaz! Hayatım boyunca böyle bir şey duymadım! Rüyan bu kadarla son bulmuyor herhalde değil mi? Sereny Harper'a bunu muhakkak anlatmam gerek. Batıl inanca dair söylediği saçmalıklardan sonra buna ne diyecek bakalım? Devam et, Tom!"</p>

  <p>"Şimdi her şey aydınlandı. Ondan sonra sen benim kötü olmadığımı, sadece hınzır olduğumu söyledin. Ardından delifişek gibi olduğumdan bahsettin, bir şeyden, neydi... hah... aygırdan daha fazla sorumluluk sahibi değilmişim."</p>

  <p>"Aynen öyle dedim! Tamam. Tanrım neler yaratıyorsun! Devam et, Tom!"</p>

  <p>"Ondan sonra da ağlamaya başladın."</p>

  <p>"Tabii ya. Elbette. Hem ilk seferi de değildi. Ondan sonra..."</p>

  <p>"Sonra Bayan Harper ağlamaya başladı, Joe'nun da aynen öyle olduğunu söyledi, keşke kremayı yedi diye onu dövmeseydim, aslında kremayı ben atmıştım, dedi..."</p>

  <p>"Tom! Kutsal ruh seni koruyormuş! İçine doğmuş bunlar... Kesinlikle öyle olmuş! Tanrı hepimizi kutsasın!., devam et, Tom!"</p>

  <p>"Sonra Sid dedi ki... şey dedi..."</p>

  <p>"Ben bir şey dediğimi sanmıyorum," dedi Sid.</p>

  <p>"Evet, dedin, Sid," dedi Mary.</p>

  <p>"Susun bakayım, bırakın Tom konuşsun! Ne dedi, Tom?"</p>

  <p>"Dedi ki... Umarım Tom şimdi bulunduğu yerde rahattır, ama keşke bazı konularda iyi olabilseydi..."</p>

  <p>"Bak işte, duyuyor musun? Aynen böyle demişti!"</p>

  <p>"Sen de öfkeyle susturdun onu."</p>

  <p>"Gerçekten öyle yaptım! Herhalde başımızda bizi izleyen bir melek vardı. Yukarılarda bir yerlerde bir melek bizi izliyordu!"</p>

  <p>"Bayan Harper da Joe'nun onu çatapatla korkuttuğundan bahsetti, sen de Peter'dan ve ağrıkesiciden söz açtın..."</p>

  <p>"Kesinlikle doğru!"</p>

  <p>"Ardından nehirde bizi aramalarıyla ilgili bir sürü şey konuştunuz ve Pazar günü cenazenin düzenleneceğinden bahsettiniz, ardından sen ve Bayan Harper birbirinize sarılıp ağladınız, sonra da o gitti."</p>

  <p>"Aynen öyle oldu işte! Kesinlikle öyle oldu, aynen bunlar olmadıysa kör olayım. Tom, görmüş olsan bu kadar doğru anlatamazdın! Sonra ne oldu? Devam et, Tom!"</p>

  <p>"Galiba sonra benim için dua etmeye başladın. Seni görüyor, söylediğin her kelimeyi duyuyordum. Ardından yatağa uzandın ve uyuyakaldın, o kadar üzülmüştüm ki bir akçaçınar kabuğu parçasının üzerine, 'Biz ölmedik... sadece korsanlık etmeye gittik,' yazıp masanın üstüne, mumun hemen yanı başına koydum. Ondan sonra, orada öyle melek gibi uyuduğunu görünce, galiba eğilip yanağından öptüm."</p>

  <p>"Gerçekten mi Tom, öptün mü beni? Sırf bunun için her şeyi affedebilirim!" Çocuğu kollarının arasında tüm gücüyle sıktı ve ona kendisini dünyanın en alçak insanı gibi hissettirdi.</p>

  <p>"Çok iyi kalplisin, sadece... bir düş olsa bile," dedi Sid kendi kendine konuşur gibi alçak sesle.</p>

  <p>"Sus bakalım Sid! İnsanlar rüyalarında gerçek hayatta davranacakları şekilde davranırlar. Al sana kocaman bir elma, senin için saklıyordum bunu, Tom, belki geri gelirsin diye. Hadi okuluna git bakalım. Yüce Rabbime ve cennetteki babamıza seni tekrar bize verdiği için şükürler olsun. Tanrı'nın sabrı ve merhameti sonsuzdur, asla da sözünden dönmez. Gerçi ben değmem onun inayetine, ama onun merhameti ve engebeleri aşmalarını sağlayan yardım eli sırf hak edenlere tahsis edilseydi çok az kişinin yüzü güler, uzun gece geldiğinde çok azı onun cennetine gidebilirdi. Haydi gidin Sid, Mary, Tom, çabuk okulunuza koşun, yapacak bir sürü işim var benim."</p>

  <p>Çocuklar okula gittiler ve yaşlı kadın Tom'un mucizevi düşüyle Bayan Harper'ın gerçekçiliğini mağlup etmek için onun evine gitti. Sid evden çıkarken aklından geçen düşünceyi dile getirse herhalde daha iyi etmiş olacaktı:</p>

  <p>"Tuhaf doğrusu... eğer bu bir rüyaysa, nasıl oluyor da bu kadar uzun sürüyor ve içinde hiç hata olmuyor!"</p>

  <p>&emsp;</p>

  <p>Tom büyük bir kahraman olmuştu artık! Oradan oraya atlayıp sıçramıyor, kurum satarak ağır ağır yürüyordu, çünkü tüm halkın gözünü üzerinde hisseden bir korsan olmuştu. Üstelik gerçekten de tüm gözler üstündeydi. O geçerken bakanları ve hakkında konuşanları görmezden gelmeye çalışıyordu, ama adeta canına can katıyorlardı. Kendisinden küçük çocuklar peşinden ayrılmıyor, merasim alayının başındaki davulcu ya da gezgin hayvanat bahçesinin başındaki fili takip eder gibi ardından geliyor, onun yanında görülmekten ve kendilerine tahammül edilmesinden gurur duyuyorlardı. Tom'un boyundaki çocuklar onun kayboluşundan haberleri yokmuş gibi yapıyorlardı, ama hemen hepsi kıskançlıktan yanıp tutuşuyordu. Kendi tenlerinin de güneşte öyle esmerleşmesi için, onun göz alıcı şanına sahip olmak için her şeylerini verirlerdi. Tom'a gelince, karşılığında koca bir sirk bile verseniz ününden ve esmer teninden vazgeçmezdi.</p>

  <p>Okuldaki çocuklar Tom ve Joe'yu gözlerinde öyle büyütmüşlerdi ve bakışlarında öyle bir özlem ve hayranlık vardı ki, kısa sürede kahramanlarımızın burnu olağanüstü büyüdü. Hevesli dinleyicilerini maceralarını anlatmaya başladılar. Ama daha sadece başlamışlardı. Süsleme sanatındaki yaratıcılıkları düşünülürse, maceralarının hiç sonu gelmeyebilirdi. Son olarak pipolarını çıkarıp sakin sakin etrafta dolaşarak içtiklerinde, şanlarının doruğuna da ulaşmış oldular.</p>

  <p>Tom artık Becky Thatcher'a ilgi göstermemeye karar vermişti. Şan şöhret yeterliydi. Sırf şanlı olmak için yaşayabilirdi. Artık seçkin biri olduğu için belki Becky ondan özür dilemek isteyecekti. Dilesin bakalım... Tom'un herhangi bir yabancı kadar ilgisiz olabileceğini görecekti. Bir süre sonra Becky okula geldi. Tom onu görmemiş gibi yaptı. Biraz uzağa gidip kızlı erkekli bir gruba katıldı ve onlarla konuşmaya başladı. Birazdan Becky'nin yanakları al al olmuş bir halde gözleri fıldır fıldır ederek aşağı yukarı koşuşturduğunu, okul arkadaşlarını kovalıyormuş gibi yaptığını ve birini yakaladığı zaman kahkahayı patlattığını fark etti. Ama hep Tom'un yakınlarında birini yakalıyordu ve kimi zaman da yan gözle ona bakıyordu. Tüm bunlar Tom'un içindeki tüm haince kibiri uyandırdı ve böylece kızın onu kazanmasını sağlayacak yerde onu kışkırttı ve kızın, çevresinde olduğunu görmemiş gibi yapma gayretini artırdı. Zamanla kız şamatayı bıraktı, kararsızca dolaşmaya başladı. Bir-iki kez içini çekti ve gizlice ama hevesle Tom'un yakınlarından geçti. Sonra bir ara Tom'un diğer herkesten daha fazla Amy Lawrence'la konuşmakta olduğunu fark etti. Adeta kalbine bir bıçak saplandı. Bir anda ne huzuru kaldı ne de rahatı. Oradan uzaklaşmaya çalıştı, ama ayakları onu dinlemiyor, konuşan çocuklara doğru yaklaştırıyordu. Neredeyse Tom'un dirseğinin dibindeki bir kıza yapmacık bir neşeyle seslendi:</p>

  <p>"Mary Austin! Ne kadar fenasın, niye Pazar okuluna gelmedin?"</p>

  <p>"Geldim ya... görmedin mi beni?"</p>

  <p>"Yoo, görmedim! Sen beni gördün mü? Nerede oturuyordun?"</p>

  <p>"Bayan Peters'ın sınıfındaydım, hep orada olurum zaten. Ben seni gördüm."</p>

  <p>"Yapma! Seni görmemiş olmam çok acayip. Sana piknikten bahsedecektim."</p>

  <p>"Aa, ne güzel. Kim düzenliyor pikniği?"</p>

  <p>"Annem benim için düzenliyor."</p>

  <p>"Ay çok iyi; benim de gelmeme izin verir mi ki?"</p>

  <p>"Verir, verir. Piknik benim için. Benim istediğim herkesin gelmesine izin verir, ben de senin gelmeni isterim."</p>

  <p>"Çok tatlı. Ne zaman ki piknik?"</p>

  <p>"Yakında. Belki tatil sırasında."</p>

  <p>"Çok eğleneceğiz, yaşasın! Diğer kızlarla oğlanları da çağıracak mısın?"</p>

  <p>"Tabii, benim arkadaşım olan ya da olmak isteyen herkesi çağıracağım," dedikten sonra Tom'a kaçamak bir bakış fırlattı, ama Tom arkasını dönmüş Amy Lawrence'a adadaki korkunç fırtınayı anlatıyor, kendisi bir metre yakınındayken koca akçaağacın yıldırım düşünce parça parça olduğunu söylüyordu.</p>

  <p>"Ben de gelebilir miyim?" dedi Gracie Miller.</p>

  <p>"Evet."</p>

  <p>"Ya ben?" dedi Sally Rogers.</p>

  <p>"Tabii."</p>

  <p>"Peki ben?" dedi Susy Harper. "Joe da?"</p>

  <p>"Evet."</p>

  <p>Böyle devam edip gitti, hepsi neşeyle el çırpıyorlardı, en sonunda Tom ile Amy dışında gruptaki herkes davet edilmek istedi. Sonra Tom serinkanlılıkla konuşmasına devam ederek Amy ile birlikte uzaklaştı. Becky'nin dudakları titremeye başladı ve gözleri yaşardı. Zorlama bir neşeyle bu emareleri saklayıp gevezeliğe devam etti, ama artık pikniğin de, başka hiçbir şeyin de tadı kalmamıştı. Elinden geldiğince çabuk uzaklaşıp bir köşeye saklandı, ardından kadınların deyimiyle "hüngür hüngür ağladı". Zil çalıncaya kadar, gururu incinmiş bir halde umutsuzca oturdu. Ondan sonra gözlerinde intikam kıvılcımlarıyla ayağa kalktı, saç örgülerini savurarak yürümeye başladı, bunun hesabını fena soracaktı.</p>

  <p>Tom ders arasında Amy ile flörtüne devam etti. Becky'yi bulup bu gösterisiyle acı çektirmek için kibirle ağır ağır dolaşıyordu. En sonunda onu gördü, ama aniden sevinci uçup gitti. Becky okulun arkasındaki minik bir sırada Alfred Temple'ın yanıbaşına oturmuş, onunla birlikte resimli bir kitaba bakıyordu. Üstelik kitaba öyle dalmışlardı ve başları birbirine o kadar yakındı ki, dışarıdaki dünyada olup biten hiçbir şeyin farkında değil gibiydiler. Kor gibi bir kıskançlık Tom'un damarlarında dolaşmaya başladı. Becky'nin uzattığı zeytin dalını reddettiği için nefret duydu kendine. Öfkeden ağlayacaktı neredeyse. Birlikte yürürken Amy neşeyle konuşuyordu, çünkü kalbi mutlulukla doluydu. Ama Tom'un dili artık tamamen işlevini kaybetmişti. Amy'nin ne söylediğini duymuyordu ve kız beklentiyle sustuğunda sadece abuk sabuk bir şeyler kekeliyordu ve çoğunlukla da söyledikleri yersiz oluyordu. Okulun arkasından tekrar tekrar geçiyor ve oradaki nefret uyandıran manzara karşısında gözleri dağlanıyordu. Ama elinde değildi. Üstelik Becky Thatcher'ın bir kez olsun onun yaşayanların dünyasında bir yerde olup olmadığına bakmaması —en azından Tom bakmadığını sanıyordu— onu iyice deli ediyordu. Ama Becky onu gayet iyi görüyordu. Kavgayı kazandığının farkındaydı ve az önce kendisinin çile çektiği gibi ona çile çektirdiği için mutluydu.</p>

  <p>Amy'nin şen zırvalıkları iyice katlanılmaz hale gelmişti. Tom yapacak işleri olduğuna, halletmesi gereken şeyler olduğuna dair birkaç ipucu verdi; zaman geçip gidiyordu. Ama hiç faydası yoktu. Kız neşeyle şakımaya devam etti. "Of, lanet olsun, hiç kurtulamayacak mıyım ben bu kızdan?" diye aklından geçirdi Tom. Nihayet o şeyleri muhakkak halletmesi gerektiğini belirtti ve kız da safdillikle okul dağıldığında oralarda olacağını söyledi. Tom bunun için ondan nefret ederek adımlarını hızlandırdı.</p>

  <p>"Başka hangi çocuk olursa olsun!" diye düşündü Tom, dişlerini gıcırdatarak. "Köydeki her oğlan olur, ama şu akıllı geçinen St. Louis beyzadesi olmasın. Tipe bak, iyi giyiniyor diye kendini aristokrat sanıyor! Göreceğiz bakalım. Seni köyde gördüğüm ilk gün pataklamıştım, küçük bey, demek canın gene istiyor! Ben seni dışarıda yakalarım nasıl olsa! Seni elime geçirdiğimde..."</p>

  <p>Hayali bir çocuğu dövme hareketleri yapmaya başladı. Boşluğu itiyor, tekmeliyor, tırmalıyordu.</p>

  <p>"Demek öyle ha, demek öyle? Demek istemeden oldu öyle mi? İyi, al bunu da dersini öğren!"</p>

  <p>Tom tatmin oluncaya kadar hayali dayak devam etti.</p>

  <p>Tom öğlenleyin eve koştu. Amy'nin minnettarca mutluluğunu artık vicdanı kaldırmamıştı, hele öbür taraftan kıskançlığı da beter etmişti onu. Becky ile Alfred resimlere bakmaya devam ediyorlardı, ama dakikalar geçti ve çile çeken Tom görünmedi. Becky'nin zaferine gölge düştü, o da ilgisini kaybetti. Ardından karamsarlık, dalgınlık ve nihayet melankoli geldi. İki-üç kez adımlar duyup kulak kabarttı, ama boşuna umutlanmıştı. Tom gelmedi. En sonunda iyice mutsuz oldu ve işleri bu kadar ileri götürmemiş olmayı diledi. Bilmediği bir şeyden ötürü onu kaybetmekte olduğunu gören Alfred coşkuyla konuşuyordu: "Vay, bu çok güzel! Şuna bir baksana!" En sonunda Becky sabrını yitirdi, "Of, rahat bırak beni! Bunlar umurumda değil," diyerek gözyaşlarına boğuldu, ayağa kalkıp uzaklaşmaya başladı.</p>

  <p>Alfred hemen peşinden koşup onu teselli etmeye çalıştı, ama Becky:</p>

  <p>"Git buradan, beni rahat bırakmayacak mısın? Senden nefret ediyorum!" dedi.</p>

  <p>Çocuk duraksadı ve ne yapabileceğini düşündü, çünkü kız öğlen tatili boyunca resimlere bakacağını söylemişti, şimdi ise ağlaya ağlaya gidiyordu. Alfred umutsuzca boş okul binasına girdi. Kendini küçük düşürülmüş hissediyordu ve çok öfkeliydi. Gerçeği kestirmek hiç de zor değildi, kız Tom Sawyer'dan intikam almak için onu kullanmıştı. Bunlar aklına gelince Tom'a karşı nefreti tekrar canlandı. Kendini fazla tehlikeye atmadan, onun başını belaya sokmanın bir yolunu aradı. Gözü Tom'un ders kitabına takıldı. İşte bir fırsat çıkmıştı. Sevinçle gidip o öğlenden sonra işlenecek dersin sayfasını açtı ve üzerine mürekkep döktü. O sırada arkasındaki bir pencereden içeriye bakan Becky onu gördü ve fark edilmeden pencerenin önünden çekildi. Tom'u bulup anlatmak için eve doğru yürümeye başladı. Tom ona minnettar kalacaktı ve tüm sorunları çözülecekti. Ama yarı yolda fikrini değiştirdi. Piknikten bahsettiği sırada Tom'un davranışını buruklukla hatırladı ve kalbi utançla doldu. Tom'un mürekkep dökülmüş kitap yüzünden dayak yemesine göz yummaya, ayrıca ebediyen ondan nefret etmeye karar verdi.</p>
</body>
</html>
