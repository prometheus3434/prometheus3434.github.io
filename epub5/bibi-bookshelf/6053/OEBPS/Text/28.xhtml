<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XXVIII</h3>

  <p>O günkü macera geceleyin Tom'un rüyasına girip ona bol bol eziyet etti. Dört kez o büyük defineye dokundu, tam dört kez sandık parmaklarının arasında toza dönüştü, çünkü uyandığında talihsizliğin katı gerçekliğini hatırlıyordu. Sabahın köründe yatağında uzanmış büyük macerasının ayrıntılarını düşünürken, hatıralarının tuhaf bir şekilde belirsiz ve eski gibi gelmeye başladığını fark etti, sanki hepsi de başka bir dünyada ya da çok eskide kalmış bir zamanda olmuştu. Bunun üzerine, büyük maceranın ta kendisinin rüya olduğu fikrine kapıldı. Hem bu fikrin çok sağlam bir gerekçesi de vardı, bir arada gördüğü paranın miktarı gerçek olamayacak kadar fazlaydı. Bir seferde elli dolar bile görmemişti daha önce. Üstelik onun yaşındaki ve onun konumundaki her çocuk gibi "yüzlerce dolardan", hatta "binlercesinden" bahsedildiğinde bunların sadece laf olsun diye uydurulduğunu, dünya üzerinde bu miktarların bulunmadığını sanıyordu. Yüz dolar gibi büyük miktarda paraya tek kişinin sahip olabileceğine bir an bile ihtimal vermemişti. Definelere dair fikirleri ciddi bir gözle incelenseydi, aklında sadece bir avuç gerçek para olduğu, geri kalan tonla paranın ise belirsiz, olağanüstü ve kavranamaz geldiği ortaya çıkardı.</p>

  <p>Ama macerasının üzerine düşündükçe ayrıntılar belirginleşiyor, hatları netleşiyordu. Bu yüzden her şeyin rüya olmayabileceği izlenimi de zaman zaman ağır basıyordu. Bu belirsizliğe bir son vermeliydi. Çabucak kahvaltısını yaptıktan sonra çıkıp Huck'ı buldu.</p>

  <p>Huck düz karinalı bir geminin top güvertesine oturmuş, suya sarkıttığı bacaklarını efkârlı efkârlı sallıyordu. Tom konuyu Huck'ın açmasını beklemeye karar verdi. Eğer o bahsetmezse, demek ki macera sadece bir rüyadan ibaretti.</p>

  <p>"N'aber, Huck?"</p>

  <p>"Senden n'aber?"</p>

  <p>Bir dakika kadar sessizlik oldu.</p>

  <p>"Tom, aletleri kurumuş ağacın orada bıraksaydık şimdi parayı avucumuzdaydı. Ne kadar korkunç değil mi?"</p>

  <p>"Öyleyse rüya değildi, rüya görmemişim! Nedense içimden rüya olmasını diliyordum. Keşke rüya olsaydı be Huck."</p>

  <p>"Neymiş rüya olmayan?"</p>

  <p>"Şey, şu dün olup bitenler. İçimden bir ses rüya olduğunu söylüyordu."</p>

  <p>"Rüya! Şu merdiven çökmeseydi nasıl bir rüya olduğunu görürdün o zaman! Ben de tüm gece rüyalar gördüm, o tek gözlü İspanyol şeytan beni kovalayıp duruyordu. Kahrolası herif!"</p>

  <p>"Aman dur kahrolası değil. Bulunası! Paranın peşine düşelim!"</p>

  <p>"Onu asla bulamayız, Tom. Böyle bir yığını ele geçirmek için insanın bir kez şansı olur, biz de o şansı kaybettik. Üstelik onu görsem titremekten başka bir şey yapamam."</p>

  <p>"Tamam, ben de öyle; ama yine de onu görmek ve takip etmek istiyorum... şu iki numaraya doğru."</p>

  <p>"İki numara, evet ya iki. Ben de onu düşünüp duruyordum. Ama hiçbir anlam çıkaramadım. Nedir sence?"</p>

  <p>"Bilemiyorum. Çok gizli herhalde. Ama, belki de ev numarasıdır, Huck!"</p>

  <p>"Tanrım!.. Hayır, hiç sanmam, Tom. Öyle olsaydı bu köyde bir ev olması lazımdı. Ama burada evlerin numarası yok."</p>

  <p>"Doğru söylüyorsun. Dur biraz düşüneyim. Hah... bir oda numarası... han odaları var ya!"</p>

  <p>"Hah, işin sırrı buymuş demek! Hem sadece iki tane han var. Çabucak buluruz."</p>

  <p>"Ben gelinceye kadar sen burada kal, Huck."</p>

  <p>Tom hemen fırladı. İnsan içine çıktığında Huck'ı pek yanında istemezdi. İşi yarım saat kadar sürdü. En iyi hanın iki numarasında uzun zamandır genç bir avukatın kaldığını öğrendi, adam hâlâ oradaydı. O kadar gösterişli olmayan hanın iki numarası ise bir sırdı. Hancının küçük oğlu odanın sürekli kilitli olduğunu, gündüz vakti kimsenin girip çıkmadığını söyledi. Bu durumun özel bir sebebi olup olmadığını bilmiyordu. O da biraz meraklanmıştı, ama güçlü bir merak değildi bu. Odanın perili olduğuna inanarak sırrı olabildiğince eğlenceli hale getirmeye çalışmıştı. Önceki gece de odada ışık yandığını görmüştü.</p>

  <p>"İşte bunları öğrendim, Huck. Bana kalırsa aradığımız iki numaranın ta kendisi."</p>

  <p>"Bence de öyle, Tom. Şimdi ne yapacaksın?"</p>

  <p>"Bırak da düşüneyim."</p>

  <p>Tom uzun süre düşündükten sonra şöyle dedi:</p>

  <p>"Planımı anlatayım. O iki numaranın arka kapısı, han ile tuğla deposunun arasındaki dar geçide açılıyor. Sen bulabildiğin bütün anahtarları getireceksin, ben de teyzeminkileri yürüteceğim, karanlık basarken gidip kilide uydurmaya çalışacağız. Ayrıca Kızılderili Joe gelirse diye sen nöbet tutacaksın, çünkü köye inip intikamını alma fırsatı çıkar mı diye etrafa bakacağını söylemişti. Onu görürsen sadece takip et. Eğer iki numaraya girmiyorsa, aradığımız yer orası değil demektir."</p>

  <p>"Anaam, tek başıma onu takip edemem!"</p>

  <p>"Edersin be, hem geceleyin takip edeceksin. Seni görmeyecek bile... Üstelik görse bile aklına bir şey gelmeyecektir."</p>

  <p>"Şey, eğer çok karanlık olduğuna karar verirsem onu takip ederim. Bilmiyorum... bilmiyorum, bir denerim."</p>

  <p>"Karanlık olursa onu ben de takip ederim, Huck. Belki de intikamını alamayacağına karar verip parasının olduğu yere gider."</p>

  <p>"Doğru söylüyorsun, Tom. Belki ben de izlerim. Vallahi de billahi de izlerim!"</p>

  <p>"Hah şöyle! Sen çark etme, Huck, sen etmezsen ben de etmem."</p>
</body>
</html>
