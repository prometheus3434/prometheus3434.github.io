<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XX</h3>

  <p>Tom sıkıntılı bir halde eve döndüğünde, teyzesinin söylediği ilk şey, hüznünü pek de ümit vaat etmeyen bir pazarda satmaya kalktığını gösterdi:</p>

  <p>"Tom, derini yüzeceğim senin."</p>

  <p>"Ne yaptım ki teyze?"</p>

  <p>"Ne yapmadın ki. Saf saf Sereny Harper'lara gittim, şu rüyanla ilgili zırvalıklara onun da inanacağını bekliyordum, ama ne oldu, meğer Joe'yu sorguya çekmiş. Senin gerçekten bizim eve geldiğin ve söylediğimiz her şeyi duyduğun ortaya çıktı. Bugün böyle şeyler yapan bir çocuk yarın ne yapar bilemiyorum Tom. Sereny Harper'a gidip kendimi aptal durumuna düşürmeme izin verdiğini, beni uyarmak için hiçbir şey yapmadığını düşünmek içimi yakıyor vallahi."</p>

  <p>Teyzesi olaya farklı bir bakış açısı getirmişti. Sabahki zekice oyunu Tom'a iyi bir şaka gibi görünmüştü, hatta dahiceydi. Ama şimdi adilik, haksızlık gibi geliyordu. Başını önüne eğdi ve bir süre aklına söyleyecek hiçbir şey gelmedi, ama sonunda:</p>

  <p>"Keşke yapmasaydım, teyze... hiç aklıma gelmemişti," dedi</p>

  <p>"Ah yavrum, hiç gelmiyor ki zaten aklına. Kendi bencilliğin dışında hiçbir şeyi düşündüğün yok. Bizim sıkıntımıza bakıp gülmek için gece vakti Jackson Adası'ndan buraya kadar gelmeyi biliyorsun, rüya hakkındaki yalanınla beni kandırmayı da biliyorsun. Fakat bize acıyıp kederden kurtarmak hiç aklına gelmiyor."</p>

  <p>"Yaptığımın adice olduğunu biliyorum, teyze, ama gerçekten adice bir şey yapmaya çalışmıyordum; doğru söylüyorum. Ayrıca o gece size gülmek için de gelmemiştim."</p>

  <p>"Peki ne için gelmiştin?"</p>

  <p>"Bizim için üzülmeyin, çünkü boğulmadık diye haber vermeye gelmiştim."</p>

  <p>"Senin böyle iyi bir şey düşünebileceğine bir saniyecik inanabilsem, dünyanın en şükran dolu insanı ben olurdum, Tom; ama biliyorum ki senin aklın böyle iyiliklere çalışmaz."</p>

  <p>"Hayır, çalışır, teyze, gerçekten... yalanım varsa şuradan şuraya adımımı atamayayım."</p>

  <p>"Tom, yalan söyleme bana... yeter artık. İşleri kötüleştirmekten başka faydası yok bunun."</p>

  <p>"Sahiden yalan değil, teyze, doğruyu söylüyorum sana. Yas tutmaktan kurtarmak istemiştim seni... gelmemin tek nedeni buydu."</p>

  <p>"Buna inanmak için dünyaları verirdim... bir ömürlük günahın kefareti olurdu, Tom. Kaçtığın ve bu kadar kötü davrandığın için mutlu bile olurdum. Ama işte akıl işi değil bu; peki neden söylemedin bana yavrum?"</p>

  <p>"Cenazeden bahsetmeye başladığınızda, aklıma kilisede saklanma fikri geldi, teyze, ben de onu mahvetmemek için bir şey demeden geri gittim. Ağaç kabuğunu da cebime koydum ve sesimi çıkarmadım."</p>

  <p>"Hangi kabuk?"</p>

  <p>"Korsanlığa gittiğimizi yazdığım kabuk. Ama şimdi, keşke, diyorum, keşke seni öptüğümde uyansaydın... gerçekten öyle."</p>

  <p>Teyzesinin yüzündeki öfkeli ifade kayboldu ve gözlerinde aniden bir sevecenlik belirdi.</p>

  <p>"Beni gerçekten öptün mü Tom?"</p>

  <p>"Evet, öptüm."</p>

  <p>"Gerçekten emin misin bundan?"</p>

  <p>"Tabii eminim, teyze... kesinlikle eminim."</p>

  <p>"Peki beni neden öptün Tom?"</p>

  <p>"Çünkü seni çok seviyordum ve uykunda inliyordun, çok üzüldüm."</p>

  <p>Bu sözler doğruya benziyordu. Yaşlı kadın sesindeki titremeyi gizleyemeden şöyle dedi:</p>

  <p>"Şimdi beni tekrar öp Tom!.. Sonra da doğru okuluna, artık daha fazla meşgul etme beni."</p>

  <p>Tom dışarı çıkar çıkmaz yaşlı kadın dolaba koşup Tom'un korsanlığa giderken giydiği harap olmuş ceketi çıkardı. Elinde ceketle durup kendi kendine şöyle dedi:</p>

  <p>"Hayır, buna cesaret edemem. Zavallı çocuk, herhalde yalan söyledi... ama çok, çok güzel bir yalan, insanın için ferahlatıyor. Dilerim ki Tanrı'dan... Yok, yok, biliyorum Tanrı onu affedecektir, çünkü böyle bir yalan söylemek için çok iyi niyetli olmak gerekir. Ama yalanını yakalamak istemiyorum. En iyisi bakmayayım."</p>

  <p>Ceketi geri koydu ve bir dakika kadar tereddütle orada durdu. İki kere dolabı açıp ceketi tekrar çıkardı ve ikisinde de vazgeçip geri koydu. Son bir kez daha ceketi tekrar eline aldı ve bu kez destek için de şu düşünceye sarıldı: "İyi bir yalandı... iyi bir yalandı... dert etmeyeceğim bunu." Böylece ceketin cebine baktı. Bir an sonra Tom'un ağaç kabuğunda yazanları gözyaşları içinde okurken söyleniyordu:</p>

  <p>"Milyon tane günah işlese, affedebilirim bu çocuğu!"</p>
</body>
</html>
