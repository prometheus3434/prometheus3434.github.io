<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM VI</h3>

  <p>Pazartesi sabahı Tom Sawyer büyük bir mutsuzluk içinde uyandı. Pazartesi sabahları hep böyle olurdu, çünkü okulda yeni bir hafta ve yeni sıkıntılar başlayacaktı. Neredeyse tüm Pazartesi sabahları, aradaki hafta sonu tatilinin olmamasını dilerdi, çünkü böyle bir tatilden sonra yeniden tutsaklığa ve disipline dönmek onun için daha zor olurdu.</p>

  <p>Tom yatarken bir yandan da düşünüyordu. Kısa bir süre geçince hasta olmayı dilediğini anladı. Hasta olursa okula gitmeyebilirdi. Bu, belirsiz de olsa bir olasılıktı. Tom her tarafını gözden geçirdi. Fakat herhangi bir rahatsızlık bulamadı ve yeniden inceledi. İkinci incelemesinde bazı ağrılı yerler bulabileceğini umuyordu ve bu ağrıları arttırmaya çalışacaktı. Fakat kısa bir süre sonra bu belirtiler de hafifledi ve sonra tamamen kayboldu. Tom biraz daha düşündü. Sonra birden bir şey buldu: Üst ön dişlerinden biri sallanıyordu! Ne kadar şanslıydı! Tom tam inlemeye başlayacaktı ki, mahkeme karşısına bununla çıkarsa, teyzesinin bu kanıtı çekip çıkartacağını ve canının yanacağını düşündü. Dişini şimdilik bir kenarda tutup başka bir şey bulmaya karar verdi. Aklına bir şey gelmedi, fakat sonra doktorun bir keresinde anlattığı ve hastayı iki üç hafta yatağa çivileyen ve parmağının düşmesine bile neden olabilecek hastalığı hatırladı. Acı içindeki ayak parmağını yorganın altından çıkartıp incelemeye başladı. Hangi belirtilerin olması gerektiğini bilmiyordu, fakat şansını deneyecekti. Ateşli bir biçimde inlemeye koyuldu.</p>

  <p>Fakat Sid kendini kaybetmişçesine derin bir uykunun içindeydi.</p>

  <p>Tom daha güçlü bir biçimde inledi. Bir yandan da parmağının ağrımaya başladığını hayal ediyordu.</p>

  <p>Sid'den hiç tepki gelmiyordu.</p>

  <p>Tom çaba göstermekten nefes nefese kalmıştı. Biraz durdu, sonra derin bir nefes alıp göğsünü şişirdi ve gerçekten de çok başarılı iniltiler çıkartmaya başladı.</p>

  <p>Sid horlamaktan başka bir şey yapmıyordu.</p>

  <p>Tom iyice sinirlenmişti. "Sid, Sid!" diye seslenerek onu sarstı. Bu işe yaradı ve Tom yeniden inlemeye başladı. Sid esneyip gerindi ve homurdanarak dirseklerinin üzerinde doğrulup Tom'a baktı. Tom inlemeye devam etti. Sid:</p>

  <p>"Tom!" dedi. "Hey Tom!"</p>

  <p>Yanıt gelmedi.</p>

  <p>"Hey Tom! Neyin var?" diye sorusunu yenileyerek Tom'u sarstı ve endişe içinde yüzüne baktı.</p>

  <p>Tom acı çekiyormuş gibi sızlanarak yanıt verdi:</p>

  <p>"Yapma Sid. Beni öyle sarsma!"</p>

  <p>"Neden peki? Neyin var? Tom? Teyzemi çağırayım ben!"</p>

  <p>"Hayır çağırma. Biraz sonra geçer. Kimseyi çağırma!"</p>

  <p>"Ama olmaz! Böyle inleyip durma. Çok kötü. Ne zamandır bu haldesin?"</p>

  <p>"Saatlerdir. Ahh! Sid! Öyle kıpırdanıp durma. Beni öldüreceksin!"</p>

  <p>"Tom! Beni neden daha önce uyandırmadın? Tom yapma! Çok fena oluyorum. Tom senin neyin var?"</p>

  <p>"Sid, bugüne dek bana yaptıklarını bağışlıyorum. [İnler.] Bana yaptığın her şeyi. Ben öldüğümde..."</p>

  <p>"Tom! Ölmüyorsun, değil mi? Ölme ne olur! Belki..."</p>

  <p>"Herkesi bağışlıyorum Sid. [İnler.] Bunu herkese söyle. Sid! Pencere pervazımı ve tek gözlü kedimi kasabaya yeni gelen o kıza ver. Ve ona de ki..."</p>

  <p>Fakat Sid giysilerini kapmış ve oradan çoktan uzaklaşmıştı. Tom'un hayalgücü o kadar iyi işliyordu ki, gerçekten acı çekiyor gibiydi. İniltileri şaşkınlık verici düzeyde inandırıcıydı.</p>

  <p>Sid uçar adımlarla alt kata indi ve seslendi:</p>

  <p>"Ah, Polly Teyze. Gel! Tom ölüyor!"</p>

  <p>"Ölüyor mu!"</p>

  <p>"Evet! Çabuk gelin!"</p>

  <p>"Saçmalıyorsun! İnanmıyorum!"</p>

  <p>Ama yine de koşarak üst kata çıktı. Sid ve Mary de arkasından onu izledi. Polly Teyze, Tom'u görünce yüzü bembeyaz kesildi. Dudakları titremeye başladı. Tom'un yatağına yaklaştığında soluk soluğa bir haldeydi.</p>

  <p>"Tom! Tom! Neyin var?"</p>

  <p>"Teyzeciğim... Ben..."</p>

  <p>"Yavrum neyin var? Sana neyin var dedim?"</p>

  <p>"Teyze! Ayak parmağım çok ağrıyor!"</p>

  <p>Yaşlı kadın bir iskemleye çöküp güldü, sonra biraz ağladı ve sonra hem gülüp hem ağlamaya devam etti. Bu sayede kendisini toparladı ve şöyle dedi:</p>

  <p>"Tom! Beni çok korkuttun. Şimdi bu saçmalığa bir son ver ve yataktan çık!"</p>

  <p>İnlemeler dindi ve ayak parmağındaki acı yok oldu. Çocuk kendisini biraz aptal hissetmişti ve şöyle dedi:</p>

  <p>"Polly Teyze. Parmağım sanki çok ağrıyordu. O kadar ki, dişimin ağrısını bile unutturdu."</p>

  <p>"Demek dişin ha? Nesi varmış dişinin?"</p>

  <p>"İçlerinden biri sallanıyor ve çok kötü ağrıyor."</p>

  <p>"Tamam tamam! Yine inlemeye başlama. Aç bakayım ağzını. Pekala. Dişin sallanıyor, doğru, ama bu seni öldürmez. Mary! Bana ipek bir iplik ve mutfaktan da biraz ateş getir."</p>

  <p>Tom:</p>

  <p>"Teyze lütfen! Ne olur dişimi çekme! Ağrısı durdu bile. Ağrıyorsa bir daha yerimden kalkamayayım. Ne olur teyze çekme! Evde kalıp okulu kaçırmak istemiyorum."</p>

  <p>"A! Demek okulu kaçırmak istemiyorsun, ha? Yani tüm bu gürültü okuldan kaçmak için kopartıldı, öyle mi? Tom, Tom! Ben seni çok seviyorum, ama sen bu yaramazlıklarınla benim yaşlı kalbimi durmadan kırıyorsun."</p>

  <p>Bu arada diş için istenenler getirilmişti. Yaşlı kadın ipin bir ucunu Tom'un sallanan dişine, diğer ucunu da yatağın başına bağladı. Sonra, ateşli közü çocuğun yüzüne yaklaşırdı. Sallanan diş artık yatağın başındaydı.</p>

  <p>Fakat her olumsuz olayın bir olumlu yanı olabiliyordu. Tom, kahvaltıdan sonra okula gittiğinde, önüne çıkan tüm çocukları kıskandırdı; çünkü üst dişlerinin arasındaki boşluktan o kadar havalı bir biçimde tükürüyordu ki, tüm çocuklar ona bakıyordu. Buna hayran olan bir grup çocuk Tom'un peşine takılmıştı. O ana dek, parmağı kesildiği için tüm dikkatleri üzerine çekmiş olan başka bir çocuk da, bu gelişmenin sonucunda yalnız kalmış, Tom yüzünden bütün popülaritesini yitirmişti. Çok üzgün bir biçimde ve aslında hissetmediği bir küçümsemeyle, Tom Sawyer gibi tükürmenin aslında zor olmadığını söyledi, fakat çocuklardan biri bunu Tom'u kıskandığı için söylediğini ileri sürdüğünde, tacını yitirmiş bir kahraman edasıyla oradan uzaklaştı. Tom kısa bir süre sonra, kasaba ayyaşının herkes tarafından dışlanan oğlu olan Huckleberry Finn'e rastladı. Huckleberry, kasabadaki tüm annelerin yüreğinde ateşli bir nefret ve korku uyandırırdı, çünkü aylak, kural tanımaz, terbiyesiz ve yaramazdı. Fakat her çocuk ona derin bir hayranlık duyar, yasak da olsa onunla arkadaşlık etmeye bayılır, ona benzeyecek kadar cesaretli olabilmeyi isterdi. Tom da diğer aile çocukları gibi Huckleberry'nin bu ayrıcalıklı ve dışlanmış konumuna özenirdi, ancak onunla oynamaması için kesin emirler almıştı. Fakat o, eline geçirdiği her fırsatta Huck'la oynardı. Huckleberry sürekli eskimiş yetişkin erkek kıyafetleri giydiğinden paçavralar içinde gezerdi. Şapkası, kenarında hilal şeklinde oyuk olan dev bir paçavraydı; paltosu, giydiği zaman neredeyse topuklarına kadar sarkardı; tek askıyla tutturulmuş pantolonunun kıçı ta aşağılara sarkar; saçaklanmış paçaları kıvrılmadıkları zaman yere sürünürdü. Huckleberry kendi özgür iradesine göre hareket ederdi. Açık havalarda kapı eşiklerinde, yağmurlu havalarda da boş domuz ahırlarında yatardı. Okula ve kiliseye gitmek ya da herhangi birine "Efendim," demek, kimsenin sözünü dinlemek zorunda değildi. İstediği zaman istediği yerde balığa çıkar, istediği kadar kalabilirdi. Ona dövüşmeyi yasaklayan yoktu. Gece geç saatlere kadar oturabilirdi. Baharda yalınayak gezen ilk ve sonbaharda pabuç giyen son çocuk hep o olurdu. Asla yıkanmak, temiz giysiler giymek zorunda değildi ve harika küfür edebiliyordu. Kısaca söylemek gerekirse, bu çocuk yaşamdaki birçok değerli şeye sahipti. St. Petersburg'un baskı altında yaşayan tüm çocukları böyle düşünüyordu.</p>

  <p>Tom, bu dışlanmış çocuğa seslendi:</p>

  <p>"Selam Huckleberry!"</p>

  <p>"Sana da selam! Hayrını gör!"</p>

  <p>"Elindeki ne?"</p>

  <p>"Kedi ölüsü."</p>

  <p>"Bir bakabilir miyim Huck? Hey! Kaskatı olmuş. Onu nerede buldun?"</p>

  <p>"Bir çocuktan satın aldım."</p>

  <p>"Ne karşılığında?"</p>

  <p>"Mavi bir fiş ve mezbahadan aldığım bir sidik torbası."</p>

  <p>"Peki mavi fişi nereden buldun?"</p>

  <p>"İki hafta önce Rogers'tan aldım. Bir çember karşılığında."</p>

  <p>"Söylesene — kedi ölüleri ne işe yarar?"</p>

  <p>"Ne işe mi? Siğilleri iyileştirir."</p>

  <p>"Hadi canım! Gerçekten mi? Ben işe yarayan daha iyi bir şey biliyorum."</p>

  <p>"Eminim bilmiyorsundur. Neymiş bu?"</p>

  <p>"Tabii ki mantar suyu."</p>

  <p>"Mantar suyu!?? O bir işe yaramaz ki."</p>

  <p>"Öyle mi dersin? Hiç denedin mi?"</p>

  <p>"Yok, denemedim. Ama Bob Tanner denemiş."</p>

  <p>"Bunu nereden biliyorsun?"</p>

  <p>"Bob, Jeff Thatcher'a söylemiş. Jeff de Johnny Baker'a. Johnny, Jim Hollis'e, Jim de Ben Rogers'a söylemiş. Ben, zenci bir çocuğa söylemiş, o da bana söyledi. Anladın mı?"</p>

  <p>"Ne olmuş ki? O saydıklarının hepsi yalancı. Zenci çocuk dışında. Onu biliyorum. Gerçi yalan söylemeyen bir zenci çocuk görmedim ya, neyse. Söylesene. Bob Tanner bunu nasıl yapmış Huck?"</p>

  <p>"Elini, mantarlı ve yağmur suyunun biriktiği bir kütüğün içine sokmuş."</p>

  <p>"Bunu gündüz mü yapmış?"</p>

  <p>"Elbette."</p>

  <p>"Yüzü kütüğe mi dönükmüş?"</p>

  <p>"Evet. Yani ben öyle olduğunu düşünüyorum."</p>

  <p>"Peki bir şey söylemiş mi?"</p>

  <p>"Sanmıyorum, ama emin değilim."</p>

  <p>"Aha! Siğilleri geçirmek için bunu mu yapıyormuş! Ne kadar aptalca! Bu işe yaramaz ki. Ormanın içine gideceksin, içi ıslak mantarlı bir kütük bulacaksın ve gece yarısı, sırtın dönük bir biçimde kütüğe elini sokacak ve şöyle diyeceksin:</p>

  <blockquote class="italik">
    <p>'Arpa tanesi, arpa tanesi, yardım et bana</p>

    <p>Mantar suyu, mantar suyu, sil bu siğilleri.'</p>
  </blockquote>

  <p>Sonra da gözlerin kapalı bir halde hızla on bir adım atacaksın. Olduğun yerde üç kez dönüp, kimseyle konuşmadan evine döneceksin. Konuşursan büyü bozulur."</p>

  <p>"Hımm. Bu iyi bir yönteme benziyor, fakat Bob Tanner böyle yapmamış."</p>

  <p>"Hayır efendim. Elbette öyle yapmadı, çünkü kasabanın en siğilli ve sivilceli oğlanı odur. Mantar suyu yöntemini bilseydi, tek bir siğili, tek bir sivilcesi kalmazdı. Elimin üstündeki siğilleri ben bu yöntemle iyileştirdim Huck. Kurbağalarla çok oynadığım için elimde bir sürü siğil çıkıyor. Bazen de fasulyeyle geçiriyorum."</p>

  <p>"Fasulyenin iyi olduğunu biliyorum. Onu denedim."</p>

  <p>"Öyle mi? Sen nasıl yapıyorsun?"</p>

  <p>"Fasulyeyi alıp ikiye bölüyorsun, şöyle kan çıkacak gibi siğili de kesiyorsun Kanı alıp fasulyenin bir parçasına sürüyorsun. Yere bir çukur kazıp bunu gömüyorsun, ama saat gece yarısı ve gökyüzü Ay'sız olmalı. Daha sonra, fasulyenin diğer yarısını bir dört yol ağzında yakıyorsun. Kanlı parça siğilin geçmesini sağlıyor, biliyorsun... Böylece bir de bakıyorsun; yaran iyileşmiş! Evet. İşte bu Huck, işte bu! Fakat fasulyeyi gömerken, <i>'Fasulye gel, siğil git! Senden kurtulayım,'</i> dersen iyi olur. Joe Harper böyle yapıyormuş. Joe, Coonville'i ve daha birçok yeri görmüş. Söylesene... Kedi ölüsüyle yaraları nasıl iyileştiriyorsun?"</p>

  <p>"Çok basit! Kötü kalpli birinin gömüldüğü günün gecesinde, gece yarısına doğru kedi ölüsünü alıp mezarlığa gidiyorsun. Gece yarısı olunca oraya bir şeytan gelir. Belki de birden fazla, ama sen onları göremezsin. Rüzgâr gibi bir ses duyarsın, belki de hafiften konuşmalarını. Şeytanlar ölmüş adamı alıp götürürken, sen kediyi onların ardından fırlatıp bir yandan da <i>'Ölünün arkasında şeytan, şeytanın arkasında kedi, kedinin arkasında siğil, haydi kaybol siğil,'</i> diyorsun. Bu yöntem her yarayı geçirir."</p>

  <p>"Bu yöntem işe yarar gibi görünüyor. Sen bunu hiç denedin mi Huck?"</p>

  <p>"Hayır. Bunu bana bizim Hopkins Ana anlattı."</p>

  <p>"O halde gerçekten etkili olmalı. Çünkü herkes onun bir cadı olduğunu söyler."</p>

  <p>"Söyler mi? Tom! Onun cadı olduğundan eminim. Babama büyü bile yapmış. Babam kendisi söylüyor. Bir gün yolda bir bakmış büyü yapıyor. Babam bunu görünce eline kocaman bir taş almış. Kadın kaçarak babamın elinden zor kurtulmuş. Ve babam aynı gece, sarhoşken yere kapaklanıp kolunu kırmış."</p>

  <p>"Off! Çok kötü. Peki baban kadının kendisine büyü yaptığını nasıl anlamış?"</p>

  <p>"Sen ne diyorsun! Babam bunu hemen anlar. Söylediğine göre, eğer kadın hiçbir şey yapmadan tam gözünün içine bakarsa sana büyü yapıyor demekmiş. Bir de, bir şey mırıldanıyorlarsa bundan hiç kuşkun olmasın. Çünkü böyle olduğunda, Tanrı'nın duasını tersten okuyor olurlarmış."</p>

  <p>"Huck? Kedi ölüsünü ne zaman deneyeceksin?"</p>

  <p>"Bu gece. Bu gece şeytanlar Hoss Williams'ın ruhunu almaya gelirler herhalde."</p>

  <p>"Ama onu cumartesi günü gömdüler. Cumartesi günü almamışlar mıdır?"</p>

  <p>"Tom saçmalama! Gece yarısı olmadan büyüleri işe yaramaz ki! Hem sonra pazar günü. Şeytanlar pazar günleri ortalıkta fazla dolaşmaz sanırım."</p>

  <p>"Bu aklıma hiç gelmemişti. Haklısın. Ben de seninle gelebilir miyim?"</p>

  <p>"Elbette... ama korkmazsan."</p>

  <p>"Korkmak? O da nedir? Miyavlayacak mısın?"</p>

  <p>"Evet — ve fırsat bulursan sen de miyavla. Geçen sefer beni o kadar çok miyavlattın ki, Hays denen adam 'Pis kedi!!' diye taşa tutu! Ben de onun camına taş attım. Sakın kimseye söyleme, olur mu?"</p>

  <p>"Söylemem. O gece teyzemin gözü üzerimde olduğu için miyavlayamadım. Ama bu defa söz. Miyavlayacağım. Hey Huck! Bu nedir?"</p>

  <p>"Bir şey değil. Kene."</p>

  <p>"Nerede buldun onu?"</p>

  <p>"Ormanda."</p>

  <p>"Karşılığında ne istersin?"</p>

  <p>"Bilmiyorum. Satmaya niyetim yok."</p>

  <p>"Peki. Zaten küçücük bir şey."</p>

  <p>"Senin kenen değilse laf atmak kolay. Ben seviyorum. Benim için oldukça iyi bir kene."</p>

  <p>"İyi de burada bir sürü kene var. İstesem bin tanesini bulurum."</p>

  <p>"Peki neden bulmuyorsun o halde? Çünkü bulamayacağını biliyorsun. Üstelik bu oldukça erkenci bir kene bence. Bu yıl gördüğüm ilk kene."</p>

  <p>"Hey Huck! Bu kene için sana dişimi verebilirim."</p>

  <p>"Göster bakalım."</p>

  <p>Tom bir kâğıt parçası çıkartıp büyük bir özenle açtı. Huckleberry büyük bir hevesle dişe bakıyordu. Başdöndürücüydü. Sonunda şöyle dedi:</p>

  <p>"Bu gerçek mi?"</p>

  <p>Tom dudağını kaldırarak dişlerinin arasındaki boşluğu gösterdi.</p>

  <p>"O halde anlaştık," dedi Huckleberry. "Kabul ediyorum."</p>

  <p>Tom, aldığı keneyi, çok yakın bir geçmişte çimdik böceğinin hücresi olan kutuya kapadı. İki çocuk da, eskisinden daha zengin olduklarını düşünerek birbirlerinden ayrıldılar.</p>

  <p>Tom, yolun kenarındaki küçük ve ahşap okul binasının yanına vardığında, içeriye büyük bir zafer edasıyla girdi. Şapkasını askıya astı ve başarılı bir işadamı havalarıyla sırasına oturdu. Yüksek kürsüsündeki büyük hasır koltuğunda oturan öğretmen uyuyakalmıştı. Alçak sesle kitaplarını okuyan çocukların mırıltısını ona ninni gibi gelmiş olmalıydı. Mırıltıların kesilmesiyle uyandı.</p>

  <p>"Thomas Sawyer!"</p>

  <p>Tom, adı uzun söylendiği zaman başının belada olduğunu bilirdi.</p>

  <p>"Efendim!"</p>

  <p>"Buraya gel. Şimdi anlat bakalım! Neden her zamanki gibi geç kaldın?"</p>

  <p>Tom bir yalan uydurmak üzereydi ki, arkasından iki sarı saç örgüsü sarkan birini gördü ve aşkın hızıyla bunun kim olduğunu hemen anladı. Sınıfın o tarafındaki tek boş yerin, kızın yanındaki yer olduğunu gördü. Hemen o anda:</p>

  <p>"HUCKLEBERRY FINN İLE KONUŞTUM," dedi.</p>

  <p>Öğretmenin kalbi durmuş gibiydi ve bir an öylece bakakaldı. Sınıftaki mırıltılar da kesildi. Öğrencilerin hepsi, bu cesur çocuğun delirmiş olduğunu düşünüyordu. Öğretmen:</p>

  <p>"Sen... sen ne yaptım dedin?" diye sordu.</p>

  <p>"Huckleberry Finn ile konuştum."</p>

  <p>Tom'un söylediklerini yanlış anlamak mümkün değildi.</p>

  <p>"Thomas Sawyer; bugüne dek duyduğum en şaşırtıcı itiraf bu. Bu kabahati cezalandırmaya cetvel yetmez. Ceketini çıkart!"</p>

  <p>Öğretmenin kolu, yoruluncaya kadar çalıştı. Değneğin hızı da zaten giderek yavaşlamıştı. Sonra:</p>

  <p>"Şimdi bayım! Gidip kızların yanına otur. Bu da sana bir uyarı olsun!"</p>

  <p>Sınıfta duyulan gülüşmeler Tom'u utandırmış gibiydi, fakat bu utangaçlığın gerçek nedeni, tanımadığı idolüne karşı duyduğu hayranlık ve o günkü talihi yüzünden duyduğu mutluluktu. Tom, çam tahtasından yapılmış sıranın ucuna oturdu. Kız başını öteki tarafa çevirip kenara çekildi. Sınıftaki herkes birbirini dürtüyor, ortalık göz kırpmaları ve fısıldaşmalarla kaynıyordu, fakat Tom sıraya dayanmış bir halde kıpırdamadan oturuyor, önündeki kitabı okuyormuş gibi yapıyordu. Ona gösterilen ilgi giderek azaldı ve az önceki mırıltılar sınıfa geri döndü. Tom az sonra kıza kaçamak bakışlar atmaya başladı. Kız bunun farkına vardı ve dudaklarını bükerek Tom'a aniden sırtını çevirdi. Biraz zaman geçince çekinerek önüne dönmeye yeltendiğinde, sıranın kendi tarafında bir şeftali gördü. Kız meyveyi itti, fakat Tom onu yavaşça yeniden kızın önüne koydu. Kız şeftaliyi yine Tom'a doğru itti, ama bu defa bunu daha yavaş yaptı. Tom sabrını yitirmeden meyveyi yeniden onun önüne koydu; kız bu defa şeftaliye dokunmadı. Tom, sıranın üzerindeki yazı tahtasına güç bela okunan yazısıyla, "Lütfen al — bende daha var," yazdı. Kız yazıya baktı, fakat bir tepki vermedi. Tom bunun üzerine sol eliyle kızın görmesini engelleyerek tahtanın üzerine bir şey çizmeye koyuldu. Kız bir süre onunla hiç ilgilenmedi, ama giderek hafiften meraklanmaya başladı. Tom hiç oralı değilmiş gibi bir hava takınarak çizmeye devam etti. Kız çaktırmadan bakmaya çalıştı, Tom onun bu denemesini görmezden geldi. Kız en sonunda yenilgiyi kabul ederek fısıldadı:</p>

  <p>"Bakmama izin ver."</p>

  <p>Tom elini biraz araladı; tahtanın üzerinde son derece gülünç bir ev resmi vardı; evin çatısında, duman tüten iki baca vardı. Kız bütün dikkatini bu resme vermiş ve diğer her şeyi unutmuştu. Resim bitince bir süre dikkatle bakıp fısıldayarak:</p>

  <p>"Güzel oldu. Bir de adam çizsene," dedi.</p>

  <p>Ressam, evin bahçesine sopaya benzeyen bir adam çizdi. Adam evden daha uzun olmuştu, ama kız bu gibi ayrıntıların üzerinde durmuyordu. Tom'un canavarını beğenmişti. Fısıldayarak:</p>

  <p>"Güzel bir adam oldu. Şimdi de yolda yürürken beni çiz," dedi.</p>

  <p>Tom bir kum saati ile bir yuvarlak çizdi ve buna çöp bacaklarla kollar ekledi. Açık duran parmakların arasına da bir yelpaze çizdi.</p>

  <p>"Çok güzel!" dedi kız. "Ben de resim çizebilmeyi isterdim."</p>

  <p>"Çok kolay bir şey," dedi Tom. "Sana öğretebilirim."</p>

  <p>"Gerçekten mi? Ne zaman?"</p>

  <p>"Öğlen. Yemek için eve gidiyor musun?"</p>

  <p>"Sen kalırsan ben de kalabilirim."</p>

  <p>"Peki. Anlaştık o zaman. Adın ne?"</p>

  <p>"Becky Thatcher. Senin adın ne? Ama dur, biliyorum. Thomas Sawyer."</p>

  <p>"O benim ceza adım. Uslu durduğumda herkes Tom der. Sen de Tom dersin, değil mi?"</p>

  <p>"Evet."</p>

  <p>Tom yine eliyle çizim tahtasını kapatıp bir şeyler çizmeye başladı. Kız bu defa hiç çekinmeden, resmi görmek için yalvardı.</p>

  <p>"Önemli bir şey değil ki," dedi Tom.</p>

  <p>"Evet önemli."</p>

  <p>"Değil. Görmek istemezsin ki."</p>

  <p>"Hayır isterim. Lütfen bakayım."</p>

  <p>"Ama sonra herkese söylersin."</p>

  <p>"Söylemem. Söz veriyorum söylemem."</p>

  <p>"Hiç kimseye söylemeyeceksin değil mi? Yaşadığın sürece?"</p>

  <p>"Hayır, kimseye, ama kimseye söylemeyeceğim. Şimdi bakayım."</p>

  <p>"İyi de görmek isteyeceğin bir şey değil."</p>

  <p>"Ama beni zorluyorsun! Bakacağım." Kız elini Tom'un elinin üzerine koydu ve biraz itiş kakıştan sonra Tom numaradan yenik düşmüşçesine elinin kaymasına izin verdi ve ortaya şu sözcükler çıktı: "SENİ SEVİYORUM."</p>

  <p>"Seni haylaz çocuk!" diyen Becky hafifçe Tom'un eline vurdu. Ama yüzünün kızarmasına engel olamadı ve bu durumdan hoşlandığını belli etti.</p>

  <p>Tom tam o sırada kulağında bildik bir acı hissetti ve tüm bedeninin yukarı doğru çekildiğini hissetti. Bu durumda sınıfın köşesine götürüldü ve tüm çocukların alaycı kıkırdamaları arasında kendi sırasına oturtuldu. Öğretmen bir süre, tüm ürkünçlüğü ile tepesinde dikili kaldı, fakat sonra bir şey söylemeden kendi yerine döndü. Tom'un kulağı acıdan ateş gibi yansa da, yüreği coşku ve sevinç içindeydi.</p>

  <p>Ortalık sessizleştiğinde Tom gerçekten dersine çalışmak için elinden geleni yaptı, fakat içinde büyük bir karmaşa vardı. Kendi sırası gelince ayağa kalkıp metnini okudu, ama beceremedi. Sonraki coğrafya dersinde de, göllerle dağları, dağlarla nehirleri, nehirlerle de kıtaları karıştırmaya başlayınca, sınıftaki karmaşa geri döndü. Dilbilgisi dersinde birçok sözcüğün altından kalkamadı ve sonuncu oldu. Bu nedenle, aylardır gururla taşıdığı gümüş madalyayı geri vermek zorunda bırakıldı.</p>
</body>
</html>
