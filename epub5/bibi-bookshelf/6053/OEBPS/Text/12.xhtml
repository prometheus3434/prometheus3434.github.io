<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XII</h3>

  <p>Tom'un gizli derdinin aklından çıkmasının sebeplerinden biri, kendine meşgul olacak yeni ve önemli bir mesele bulmasıydı. Becky Thatcher okula gelmeyi bırakmıştı. Tom birkaç gün gururuyla cebelleşip "onun hatırasını rüzgâra bırakıp unutmaya" çalıştı, ama başaramadı. Geceleri, kendini dertler içinde onun babasının evinin çevresinde dolanırken buluyordu. Kız hastaydı. Ya ölürse! Bu düşünce tüm zihnini kaplamıştı. Artık savaşlara ilgi duymuyor, hatta korsanlığı bile düşünmüyordu. Hayatın tüm çekiciliği gitmiş, geriye hüzünden başka bir şey kalmamıştı. Çemberini kaldırdı, beyzbol sopasını da. Artık onlardan tat almıyordu. Teyzesi endişelendi. Her türden tedaviyi onun üzerinde denemeye başladı. Yeni ilaçlara ve tüm yeni çıkmış iyileştirme ve sağlığı artırma yöntemlerine körlemesine bağlanan tiplerdendi Polly Teyze. Bu tip şeyleri denemeyi alışkanlık haline getirmişti. Bu türden yeni bir şey piyasaya çıktığında hemen denemek için sabırsızlanırdı. Ama kendi üstünde değil, çünkü o asla hasta olmazdı. Bu yüzden de önüne kim çıkarsa onun üstünde denerdi. Tüm "sağlık" dergilerinin ve soytarılık abidesi tıp yayınlarının abonesiydi. Bunların içini dolduran ciddiyetli cehalet, onun için hava ve su gibiydi. Bu yayınlarda yazan, havalandırma, yatma, kalkma, yeme, içme, egzersiz yapma, belli bir ruh hali takınma, giyinme konusundaki "saçma sapan" tavsiyeler kutsaldı onun için. O ayki sağlık dergilerinde genellikle bir önceki ay tavsiye edilen her şeyin aksinin tavsiye edildiğini hiç fark etmemişti. Son derece saf ve dürüst bir insan olduğundan çok kolay bir avdı onlar için. O sahte dergileri ve sahte ilaçları bir araya getirip ölümle kuşanmış bir halde solgun atıyla ilerler, deyim yerindeyse, "cehennemi peşine takıp" gezerdi. Ama acı çeken komşuları için iyilik meleği ya da Hızır'ın ta kendisi olduğuna yürekten inanırdı.</p>

  <p>Şimdi yeni olan su tedavisiydi ve Tom'un kötü durumu tam denk gelmişti. Her sabah onu güneş ışığına çıkarıyor, odunluğa götürüp soğuk suyla bir güzel ovuyordu. Ardından havluyla zımparalarmış gibi kurulayıp kendine getiriyordu. Sonra da ıslak bir çarşafa sarıp battaniyelerin altına sokarak terletiyordu. Böylece, Tom'un deyimiyle "sarı özütü kulaklarından çıkana" kadar temizliyordu ruhunu.</p>

  <p>Ama tüm bunlara rağmen oğlanın hüznü artıyor, rengi soluyor, canı çekiliyordu. Tedaviye sıcak banyo, küvette banyo, duş ve suya batırıp çıkarmayı da ekledi. Çocuk cenaze arabası gibi kederli kalmaya devam etti. Polly Teyze su tedavisini sıkı bir yulaf diyeti ve siğil bantlarıyla desteklemeye başladı. Kavanozun ne kadar alacağını hesaplar gibi kapasitesini hesaplıyor, her Allah'ın günü midesini her şeye iyi gelen saçma ilaçlarla dolduruyordu.</p>

  <p>Tom zamanla bu eziyete kayıtsızlaştı. Bu aşamaya geçince yaşlı kadının kalbi korkuyla doldu. Onun bu kayıtsızlığı neye mal olursa olsun kırılmalıydı. Bu sefer de ağrı kesici denen şeyi duymuştu. Hemen bir sürü sipariş etti. Tadına baktığında kalbi minnettarlıkla doldu. Tam anlamıyla sıvı halde ateşti bu. Su tedavisini ve diğer her şeyi kesip tüm umudunu ağrı kesiciye bağladı. Tom'a bir çay kaşığı verip büyük bir endişeyle sonucu bekledi. Ama en sonunda dertleri sona ermiş, ruhu huzura kavuşmuştu, çünkü "kayıtsızlık" sona ermişti. Çocuk ateşin üstüne oturtulsa bu kadar şiddetli, bu kadar içten bir ilgi gösteremezdi.</p>

  <p>Tom artık uyanma vakti geldiğini hissetti; böyle boş boş yaşamak gayet romantik olabilirdi, ama duyguları dağılmaya, hareketlilik ruh halini değiştirmeye başlamıştı. Bu yüzden kurtulmak için çeşitli planlar yapmaya başladı ve en sonunda ağrı kesiciyi sevmiş gibi yapmaya karar verdi. O kadar sık ağrı kesici istedi ki teyzesini bıktırdı ve en sonunda kadın o kadar istiyorsa gidip almasını, kendisini de rahat bırakmasını söyledi. Bunu yapan Sid olsaydı mutluluğuna diyecek olmazdı, ama karşısındaki Tom olduğundan, şişeyi gizlice kontrol etmeyi sürdürdü. İlaç gerçekten de azalıyordu, ama çocuğun oturma odasının zeminindeki bir çatlağı tedavi etmekte olduğu aklına gelmedi.</p>

  <p>Bir gün Tom çatlağın günlük ilacını verirken teyzesinin sarman kedisi mırlayarak geldi ve gözlerini oburca çay kaşığına dikip içindekinin tadına bakmak için yalvarmaya başladı.</p>

  <p>"Gerçekten tatmayacaksan hiç isteme, Peter," dedi Tom.</p>

  <p>Ama Peter gerçekten tatmaya hevesli görünüyordu.</p>

  <p>"Bunu istediğinden emin misin?"</p>

  <p>Peter daha emin olamazdı.</p>

  <p>"Pekala, madem tadacaksın, biraz vereceğim, çünkü ben cimri bir insan değilim; ama hoşuna gitmezse başka hiç kimsede değil, kendinde aramalısın suçu."</p>

  <p>Peter buna razıydı. Böylece Tom kedinin ağzını açtı ve ağrı kesiciyi içine akıttı. Peter aniden tavana kadar sıçradı, ardından bir savaş narası patlatıp odanın içinde dört dönmeye, mobilyalara çarpmaya, saksıları devirmeye ve ortalığı birbirine katmaya başladı. Sonra, başını yukarı uzatıp, müthiş neşelenmiş gibi arka ayaklarının üstüne kalktı ve dindirilemez bir mutluluk çığlığı atarak kendi çevresinde döndü. Ardından yeniden evin içindeki turlarına başlayıp, her gittiği yere kaos ve yıkım götürdü. Polly Teyze içeri girdiğinde onun son birkaç ikili takla daha atıp nihai bir zafer çığlığı patlattığını, sağlam kalan saksıları da devirerek pencereden fırlayıp gittiğini gördü. Yaşlı kadın hayretten donakalmış bir halde gözlüklerinin üstünden etrafa baktı. Tom yerde katıla katıla gülüyordu.</p>

  <p>"Neler oldu bu kediye, Tom?"</p>

  <p>"Bilmiyorum ki teyze," dedi oğlan soluk soluğa.</p>

  <p>"Daha önce hiç böyle bir şey görmemiştim. Ona bunu yaptıran ne acaba?"</p>

  <p>"Gerçekten bilmiyorum, Polly Teyze. Kediler daima çok iyi vakit geçiriyormuş gibi davranırlar."</p>

  <p>"Sahiden mi?" Sesinin tonu Tom'u endişelendirmişti.</p>

  <p>"Evet. Yani bildiğim kadarıyla kediler böyledir."</p>

  <p>"Bildiğin kadarıyla?"</p>

  <p>"Evet."</p>

  <p>Yaşlı kadın eğilirken, Tom endişenin artırdığı bir ilgiyle onu izledi. Neyin peşinde olduğunu tahmin etmekte çok geç kalmıştı. Muhbir çay kaşığının sapı karyola eteğinin altından görünüyordu. Polly Teyze çay kaşığını tutup çıkardı. Tom korkuyla büzülerek gözlerini yere indirdi. Polly Teyze her zamanki tutacakla (kulağı) onu ayağa kaldırdı ve yüksüğüyle birkaç kez kafasına vurdu.</p>

  <p>"Evet, yavrum, ağzı dili olmayan zavallı hayvana neden böyle muamele ettin bakalım?"</p>

  <p>"Ona acıdığım için... çünkü onun teyzesi yok."</p>

  <p>"Teyzesi yok ha!.. Seni aptal. Ne alakası var şimdi?"</p>

  <p>"Var işte. Çünkü bir teyzesi olsaydı o yakardı içini! Onun bağırsaklarını söker ve bir insanınkini sökerken hissettiğinden daha fazlasını hissetmezdi!"</p>

  <p>Polly Teyze'nin göğsüne bir pişmanlık ağrısı saplandı. Artık meseleye yeni bir gözle görüyordu. Kediye yapılan zalimlik, çocuğa yapıldığında da zalimlik <i>olabilirdi.</i> Bakışlarındaki sertlik yok oldu, vicdanı sızlamaya başladı. Gözleri biraz yaşardı ve elini Tom'un başına koyup usulca, "Senin için en iyi olanı yapmaya çalışıyordum, Tom," dedi. "Üstelik, bak nasıl da işe <i>yaradı."</i></p>

  <p>Tom, çok zor fark edilir bir mimik dışında tamamen ciddiyetle onun yüzüne baktı.</p>

  <p>"En iyi olanı yapmaya çalıştığını biliyorum, teyze, ben de Peter için aynısını yapıyordum. Hem bak <i>onda</i> da nasıl işe yaradı. Onu hiç böyle koştururken görmemiştim, şeyden beri..."</p>

  <p>"Tamam, tamam, beni yeniden sinirlendirmeden git artık Tom. Bir kereliğine olsun iyi bir çocuk olmaya çalış, artık ilaç almana da gerek yok."</p>

  <p>Tom okula vaktinden önce geldi. Bu tuhaf olayın son günlerde her gün yaşandığı dikkatlerden kaçmamıştı. Şimdi de —yine son zamanlarda yaptığı gibi— arkadaşlarıyla oynayacağına okul bahçesinin kapısının oradan ayrılmıyordu. Hasta olduğunu söylüyordu ve gerçekten de hasta görünüyordu. Her yöne bakınıyormuş gibi yapmaya çalışıyordu, ama aslında tek bir yere bakıyordu — yolun aşağısına. Jeff Thatcher yolda belirdiğinde, Tom'un yüzü aydınlandı. Bir an ona baktıktan sonra yine üzüntüyle arkasını döndü. Jeff geldiğinde, Tom onu lafa tutarak konuyu Becky'ye getirmek için dikkatlice çaba sarf etti. Ama şaşkın çocuk Tom'un oltasının ucundaki yemi asla görmüyordu. Tom izlemeye devam ediyor, ne zaman bir kabarık etek görse umutlanıyor ve sonra da doğru kişi olmadığını görür görmez, elbisenin sahibinden nefret ediyordu. En sonunda elbiseler sona erdi ve Tom artık umudunu tamamen yitirdi. Boş okul binasına girip çilesini çekmek üzere bir yere oturdu. Ama o anda yeni bir elbise bahçe kapısından içeri girince, Tom'un kalbi gümbür gümbür atmaya başladı. Bir saniye sonra dışarı fırlamış Kızılderili gibi naralar atıyor, gülerek koşturuyordu; diğer çocukları kovalıyor, ölüm ya da sakatlanma tehlikesine rağmen çitin üstünden atlıyor, taklalar atıyor, başının üstünde duruyor... aklına gelen her tür kahramanca şeyi yaparken, Becky Thatcher görüyor mu diye kaçamak bakışlar fırlatıyordu. Ama duruma bakılırsa Becky onun farkında bile değildi, hiç bakmıyordu. Tom'un orada olduğunun farkında olmayabilir miydi? Bu kez kahramanlıklarını onun yakınlarında yapmaya başladı. Savaş narası atarak geldi, bir oğlanın şapkasını kaptı, okulun çatısına fırlattı, bir grup çocuğun arasına dalıp onları dört bir yana dağıttı ve kendisi de Becky'nin burnunun dibine serildi, neredeyse onu da düşürecekti. Becky ise burnunu havaya kaldırıp başını çevirerek, "Hıh! Kimileri de kendini pek güçlü ve akıllı sanıyor... sürekli gösteriş yapıyorlar!" dedi.</p>

  <p>Tom'un yanakları al al oldu. Hemen kendini toparladı ve süngüsü düşmüş, harap olmuş bir halde sessizce uzaklaştı.</p>
</body>
</html>
