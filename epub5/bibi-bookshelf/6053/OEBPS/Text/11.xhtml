<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XI</h3>

  <p>Öğleye doğru köyün tamamı korkunç haberle çalkalanıyordu. Daha hayal bile edilmeyen telgrafa hiç gerek yoktu; hikâye insandan insana, gruptan gruba, evden eve neredeyse telgraf hızıyla yayıldı. Tabii ki okul müdürü öğleden sonrayı tatil etti. Bunu yapmasaydı, köydekiler onun tuhaf bir insan olduğunu düşünürdü.</p>

  <p>Öldürülen adamın yakınında kanlı bir bıçak bulunmuş ve birileri bıçağın Muff Potter'a ait olduğunu hatırlamıştı... Söylenenler böyleydi. Ayrıca geç vakte kalmış bir yurttaş Potter'ın gece bir ya da ikide "dereye inmiş" üstünü başını yıkadığını görmüştü, Potter görüldüğünü fark edince hemen tüymüştü. Şüpheli bir durumdu bu, özellikle de Potter'ın yıkanmak gibi bir alışkanlığı olmadığı düşünülürse. Ayrıca bu "katili" (kanıtları değerlendirip hükmü verme konusunda hiç de yavaş sayılmazlardı) yakalamak için köyün altı üstüne getirilmiş, ama adam bulunamamıştı. Tüm yollara atlılar çıkartılmıştı ve şerif onun karanlık basmadan yakalanacağından "emindi".</p>

  <p>Köydeki herkes mezarlığa doğru çekiliyordu adeta. Tom'un kalp kırıklığı bir anda kayboldu ve o da yürüyenlere katıldı; başka herhangi bir yere gitmeyi bin kez tercih etmeyeceğinden değil, muazzam çekim kuvvetine dayanamadığı için. O ürkütücü yere ulaştıklarında, minik bedeniyle solucan gibi kıvrıla kıvrıla kalabalığın arasından geçip üzücü manzarayı gördü. Oraya en son gelişinin üstünden çağlar geçmişti sanki. Biri kolunu çimdikledi. Dönüp bakınca Huckleberry ile göz göze geldi. İkisi de gözlerini hemen başka yere çevirdiler ve bakışmalarını fark eden oldu mu, diye tasalanmaya başladılar. Ama herkes önlerindeki korkunç manzaraya kapılmış, yorumlar yapıyordu.</p>

  <p>"Zavallı adam!" "Zavallı adam!" "Mezar soyguncularına ibret olsun!" "Muff Potter'ı yakalarlarsa asarlar!" Bu laflar havada dolaşırken, papaz de işe karıştı: "Tanrı vermiş cezasını. Bu işte 'O'nun eli var."</p>

  <p>Tom aniden tepeden tırnağa ürperdi, çünkü Kızılderili Joe'nun kaskatı yüzüne takılmıştı gözleri. O anda kalabalıkta bir dalgalanma ve itişme başladı. Bazı sesler yükseldi: "Bu o! Bu o! Ta kendisi geliyor!"</p>

  <p>"Kim? Kim?" diye bağırdı yirmi ses birden.</p>

  <p>"Muff Potter!"</p>

  <p>"Hah, şimdi durdu!.. Bakın, geri dönüyor! Tutun, kaçmasın!"</p>

  <p>Tom'un başının üstünde ağaç dallarında oturanlar onun kaçmaya çalışmadığını söylediler... Sadece kuşkulu ve şaşkın görünüyordu.</p>

  <p>"Arsızlığın bu kadarı olmaz!" dedi yan taraftan biri, "Kimseye görünmeden bir göz atmak istemiş yediği halta herhalde... burada başkalarının olmasını beklemiyordur."</p>

  <p>Kalabalık ikiye ayrılıp yol açtı ve şerif, Potter'ın kolundan tutarak cakalı cakalı aradan geçti. Zavallı adamın yüzü kül gibiydi, nasıl bir korkuya kapıldığı gözlerinden okunuyordu. Öldürülen adamın başına geldiklerinde, sıtmalı gibi titremeye başladı ve yüzünü avuçlarının içine alıp gözyaşlarına boğuldu.</p>

  <p>"Ben yapmadım dostlar," dedi hıçkırıklar arasında, "şerefim üzerine yemin ederim ki ben yapmadım."</p>

  <p>"Kim suçladı ki seni?" diye bir ses yükseldi.</p>

  <p>Bu atış hedefi on ikiden vurmuştu. Potter yüzünü kaldırıp gözlerinde acınası bir umutsuzlukla çevresine bakındı. Kızılderili Joe'yu görünce de haykırdı:</p>

  <p>"Kızılderili Joe, hani söz vermiştin asla..."</p>

  <p>"Bu senin bıçağın mı?" dedi Şerif bıçağı ona doğru uzatarak.</p>

  <p>Potter yere yığılacak gibi oldu, ama hemen koluna girip oturttular.</p>

  <p>"İçimden bir ses geri gelip şunu almazsam..." ürperdi. Ardından bitkin elini mağlup bir edayla sallayarak, "Anlat onlara Joe, anlat... artık bir anlamı kalmadı," dedi.</p>

  <p>Huckleberry ile Tom ağızları açık seyrederken, taş yürekli yalancı soğukkanlılıkla meseleyi anlattı. Çocuklar Tanrı'nın bulutsuz gökten adamın başına yıldırımlar yağdırmasını bekliyor, bu kadar gecikmesine de hayret ediyorlardı. Adamın sözlerini bitirdiğinde hâlâ canlı ve tek parça halinde olduğunu görünce de, yemini bozup ihanete uğramış zavallı tutukluyu kurtarmak içgüdüsü yüreklerinde bir taşıp bir çekilmeyi bıraktı ve tamamen yok oldu, çünkü açıkça belliydi ki bu alçak ruhunu şeytana satmıştı ve böyle büyük bir gücün mülküne müdahale etmeye çalışmanın sonuçları ölümcül olabilirdi.</p>

  <p>"Neden çekip gitmedin? Buraya gelip ne yapacaktın?" diye sordu biri.</p>

  <p>"Elimde değildi... elimde değildi," dedi Potter, inleyerek. "Kaçmak istedim, ama ayaklarım beni buraya getirdi." Sonra yine hıçkırarak ağlamaya başladı.</p>

  <p>Kızılderili Joe birkaç dakika sonra soruşturma başlayınca, yemin ederek yine aynı soğukkanlılıkla olup bitenleri anlattı. Yıldırımların hâlâ düşmediğini gören çocuklar onun ruhunu şeytana sattığından tamamen emin oldular. Böylece, daha önce hiç görmedikleri kadar uğursuz ve ilginç bir şey haline geldi ve hayret dolu gözlerle yüzüne bakmaktan kendilerini alamaz oldular.</p>

  <p>İkisi de içten içe geceleri onu izlemeye karar verdiler, fırsat çıkarsa korkunç efendisini görmeyi umuyorlardı.</p>

  <p>Kızılderili Joe kurbanın cesedinin kaldırılmasına ve götürülmek üzere bir arabaya konmasına yardım etti. O sırada kalabalık içinde bir ürperti dolaştı, çünkü birileri cesedin yarasının kanadığını fısıldamıştı! Çocuklar bu güzel tesadüfün şüpheleri doğru yöne çekeceğini düşündüler; ama hayal kırıklığına uğradılar, çünkü birden fazla köylünün:</p>

  <p>"Kanadığında Muff Potter'ın bir metre uzağındaydı," dediği duyuldu.</p>

  <p>Tom'un korkunç sırrı ve vicdan azabı en az bir hafta daha rüyalarına girmeyi sürdürdü. Bir sabah kahvaltıda Sid:</p>

  <p>"Tom," dedi, "uyurken sürekli dönüyor ve sayıklıyorsun, ikide bir uyanıyorum."</p>

  <p>Tom'un benzi soldu, gözlerini yere indirdi.</p>

  <p>"Bu kötüye işaret," dedi Polly Teyze endişeyle. "Nedir seni rahatsız eden Tom?"</p>

  <p>"Hiç. Bildiğim hiçbir şey yok." Ama oğlanın elleri öyle titriyordu ki kahvesi döküldü.</p>

  <p>"Üstelik çok acayip şeyler söylüyorsun," dedi Sid. "Dün gece, 'Bu kan, kan bu işte!' dedin. Bunu sürekli tekrarlayıp durdun. Ayrıca, 'Daha fazla işkence etmeyin... söyleyeceğim!' diyordun. <i>Ne</i> söyleyeceksin? Anlatacağın şey nedir?"</p>

  <p>Tom'un gözlerinin önünde benekler uçuşmaya başlamıştı. O anda neler olabileceğini tahmin etmek mümkün değil, ama neyse ki Polly Teyze'nin yüzündeki endişe yok oldu ve bilmeden Tom'un yardımına yetişti.</p>

  <p>"Hah! O korkunç cinayet yüzünden. Hemen her gece benim de rüyama giriyor. Bazen bir bakıyorum cinayeti işleyen benmişim."</p>

  <p>Mary de aynı şekilde etkilendiğini söyledi. Sid tatmin olmuş görünüyordu. Tom en hızlı şekilde oradan ayrıldı ve sonrasında da bir hafta boyunca diş ağrısından şikayet edip, yatarken çenesini bir bezle bağladı. Sid'in gece onu izlediğinden, sık sık bezi açtığından ve uzun süre dirseğinin üstünde doğrulup onu dinlediğinden, sonra da bezi tekrar yerine yerleştirdiğinden hiçbir zaman haberi olmadı. Tom'un kafasındaki gerginlik yavaş yavaş azaldı, diş ağrısı da bıktırıcı bir hal aldığından rafa kalktı. Sid onun kopuk kopuk sayıklamalarından bir şey anladıysa bile kendine sakladı.</p>

  <p>Okul arkadaşlarının kedi ölüleri hakkında soruşturmalar açarak, ona kendi derdini hatırlatmasının hiç sonu gelmeyecek gibi görünüyordu Tom'a. Onun her türlü yeni girişimin başını çekme alışkanlığında olmasına rağmen bu soruşturmalarda asla adli tabip rolüne soyunmaması Sid'in dikkatini çekmişti; ayrıca onun asla şahit rolü de oynamadığını fark etmişti. Bu da çok tuhaftı. Ayrıca Tom'un bu soruşturmalardan belirgin bir şekilde çekindiği ve yolunu bulursa kesinlikle uzak durduğu da gözünden kaçmamıştı. Sid tüm bunlara hayret ediyor, ama hiçbir şey söylemiyordu. Ama en sonunda soruşturmaların da modası geçti ve Tom'un vicdanını daha fazla sızlatmadılar.</p>

  <p>Bu kederli döneminde, Tom hemen her gün fırsatını bulup minik hapishane penceresinin önüne gidiyor ve bulabildiği ufak tefek atıştırmalıkları "katile" atıyordu. Hapishane derme çatma küçük bir tuğla binaydı ve köyün bir köşesindeki bataklığın içine yapılmış, başına muhafız dikilmemişti, hatta içinde nadiren biri olurdu. Hapishaneye götürdüğü ufak tefek, Tom'un vicdanını biraz olsun rahatlatıyordu.</p>

  <p>Köylüler Kızılderili Joe'yu mezar soygunculuğu yaptığı için katran ve tüye bulayıp köyden kovmayı çok istiyorlardı. Ama adamdan o kadar korkuyorlardı ki bu işin başını çekecek kimse bulunamadı ve mesele unutuldu. Joe da ifadesini verirken anlatmaya kavgadan başlamaya özen göstermiş, öncesindeki mezar soygunculuğunu itiraf etmemişti. O yüzden de şimdilik meseleyi mahkemeye taşımamak herkese en doğrusu gibi görünmüştü.</p>
</body>
</html>
