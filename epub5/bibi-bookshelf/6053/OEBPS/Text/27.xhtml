<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XXVII</h3>

  <p>Ertesi gün öğlen vakti kurumuş ağacın oraya vardılar. Aletleri almaya gelmişlerdi. Tom perili eve gitmek için sabırsızlanıyordu. Huck da çok heyecanlıydı, ama aniden aklına bir şey geldi.</p>

  <p>"Ya Tom, bugün günlerden ne biliyor musun?"</p>

  <p>Tom zihninde haftanın günlerini saydı, sonra birden irkilerek Huck'a baktı.</p>

  <p>"Tüh be! Aklıma da hiç gelmedi, Huck!"</p>

  <p>"Sorma, benim aklıma da gelmedi, ama az önce birden bugünün Cuma olduğunu hatırladım."</p>

  <p>"Kahretsin, ama insan her şeyi de aklında tutamıyor ki. Cuma günü böyle bir işe giriştiğimiz için kim bilir başımıza ne gelirdi."</p>

  <p>"Of be! Kesin bir felaket olurdu! Bazı günler insanın şansı iyi gider, ama Cuma günü değil."</p>

  <p>"Şapşallar bile bilir bunu. Bana kalırsa ilk keşfeden sen değilsin, Huck."</p>

  <p>"Ben öyle olduğumu mu söyledim? Üstelik tek sorun Cuma günü olması da değil ki. Dün gece çok kötü, iğrenç bir rüya gördüm... fareler vardı."</p>

  <p>"Yapma ya! Tam bela işaretidir. Kavga ettiler mi?"</p>

  <p>"Yok, etmediler."</p>

  <p>"Tamam, en azından kavga etmemişler, Huck. Kavga etmiyorlarsa çevrede bela var demektir. Tek yapmamız gereken tetikte olmak ve beladan uzak durmak. Bugünlük işi bırakıp oyun oynayalım. Robin Hood'u bilir misin, Huck?"</p>

  <p>"Yoo. Robin Hood da kimmiş?"</p>

  <p>"İngiltere'nin görüp göreceği en büyük adamlardan biridir... en iyisi. Soygunculuk edermiş."</p>

  <p>"Vay be, keşke tanısaymışım. Kimi soyarmış?"</p>

  <p>"Sadece şerifleri, piskoposları, zenginleri, kralları ve onlar gibi diğerlerini. Ama asla yoksullara dokunmazmış. Yoksulları severmiş. Elindekileri hep onlara paylaştırırmış."</p>

  <p>"Öyleyse hayırsever bir adammış."</p>

  <p>"Tabii öyleymiş, Huck. Onun kadar soylu biri daha yokmuş. Bugün de yok onun kadar soylusu, inan bana. İngiltere'deki herkesi tek eli arkasına bağlı olarak dövebilirmiş. Porsuk yayıyla, bir buçuk milden on senti tam ortasından delermiş."</p>

  <p>"Porsuk yayı ne ki?"</p>

  <p>"Bilmiyorum. Bir tür yay işte. Parayı kıyısından vurursa da, isabet ettirmedim diye oturur ağlarmış... küfür de edermiş. Tamam, şimdi Robin Hood'culuk oynayacağız... Çok eğlencelidir. Sana öğretirim."</p>

  <p>"Bana uyar."</p>

  <p>Böylece öğlenden sonrayı Robin Hood'culuk oynayarak geçirdiler, zaman zaman arzulu bakışlarını perili eve dikiyor ve yarın orada karşılaşacakları şeylerden, neler olabileceğinden bahsediyorlardı. Güneş batıda alçalmaya başlarken, ağaçların uzun gölgelerinin içinden eve doğru yollandılar ve kısa sürede Cardiff Tepesi'nin ormanlarında gözden kayboldular.</p>

  <p>Cumartesi günü öğleyi biraz geçe, çocuklar tekrar kurumuş ağacın dibinde aldılar soluğu. Bir gölgede pipo tüttürüp sohbet ettiler, ardından son çukuru biraz daha kazdılar, gerçi umutları yoktu, sırf Tom pek çok kereler millet yirmi santim kazıp bıraktıktan sonra başkasının gelip kazmayı vurduğu gibi defineyi bulduğunu söylediği için kazmışlardı. Ama bu sefer Tom'un söylediği gibi olmadı, böylece çocuklar aletlerini sırtlanıp uzaklaştılar. Talihi hafife almayıp işi sağlama bağladıkları için içleri rahattı. Define avcılığı mesleğinin tüm gereklerini yerine getirdiklerini hissediyorlardı.</p>

  <p>Perili eve vardıklarında, kavurucu güneşin altında hüküm süren ölüm sessizliğinde tuhaf ve ürkütücü bir şey hissettiler. Üstelik mekânın ıssızlığı ve terk edilmişliği öyle iç karartıcıydı ki, bir an içeri girmekten korktular. Kapıya doğru ağır ağır yaklaştılar ve içeri bir göz attılar. Ot bürümüş, zemin tahtaları sökülmüş bir oda gördüler. Duvarlar sıvasızdı, eski bir ocak, camsız pencereler, yıkık dökük bir merdiven vardı. Her yerde uzun zamandır zarar görmemiş devasa örümcek ağları vardı. Kalpleri çarparak, fısıltıyla konuşarak ve en ufak sese kulak kabartarak usulca içeri girdiler. Tüm kasları gerilmiş, aniden kaçmaya hazırdı.</p>

  <p>Kısa bir süre sonra aşinalık korkularını azalttı ve mekânı ilgiyle, eleştirici bir gözle incelemeye başladılar. Kendi cesaretleri karşısında hayranlık duyuyor, aslında biraz da hayret ediyorlardı. Üst kata da bir bakmak istediler. Kaçış yolundan vazgeçmekti bu, ama ikisi de birbirini kışkırttığı için geri adım atmalarına imkân yoktu. Aletlerini bir köşeye atıp yukarı çıktılar. Üst katta da aynı türden çürüme belirtileri vardı. Bir köşede gördükleri bir dolaptan, gizemli bir şeyler umdular, ama dolap boş çıktı. Cesaretleri kıvamını bulmuştu artık. Tam aşağı inip çalışmaya başlamak üzereyken,</p>

  <p>"Şşşt!" dedi Tom.</p>

  <p>"Ne oldu?" diye fısıldadı Huck, bir anda korkudan rengi atmıştı.</p>

  <p>"Şş! İşte! Duydun mu?"</p>

  <p>"Evet! Eyvah! Haydi kaçalım!"</p>

  <p>"Olduğun yerde kal! Sakın kımıldayayım deme! Doğrudan kapıya geliyorlar."</p>

  <p>Çocuklar gözlerini kalasların arasındaki budak deliklerine uydurarak yere yapıştırdılar ve korkudan kanları çekilerek izlemeye koyuldular.</p>

  <p>"Durdular... Hayır... geliyorlar... İşte geldiler. Sakın fısıldayayım deme, Huck. Tanrım, keşke hiç gelmeseydim!"</p>

  <p>İçeri iki adam girdi. Çocuklar içlerinden şöyle dediler:</p>

  <p>"İşte şu son zamanlarda kasabada bir-iki kez gördüğüm sağır ve dilsiz İspanyol... Ama öteki adamı hiç görmemiştim."</p>

  <p>"Öteki" hırpani, saçı başı dağınık bir adamdı ve pek meymenetsiz bir yüzü vardı. İspanyol bir panço giymişti. Çalı gibi kalın beyaz favorileri, sombrerosunun altından sarkan uzun beyaz saçları vardı ve yeşil bir pilot gözlüğü takıyordu. İçeri girdiklerinde "öteki" alçak sesle konuşuyordu. Yüzleri kapıya dönük olarak, sırtlarını duvara verip yere oturdular. Adam konuşmaya devam ediyordu. Tedirginliği geçtikte sesi yükseliyor daha ayırt edilir oluyordu.</p>

  <p>"Hayır, olmaz," dedi, "Baştan sona düşündüm ve hoşuma gitmedi. Bence tehlikeli."</p>

  <p>"Tehlikeli demek!" diye homurdandı "sağır ve dilsiz" İspanyol; çocukları hayrete düşürerek. "Pısırık herif!"</p>

  <p>Çocuklar sesi tanıyınca yutkundular ve tir tir titremeye başladılar. Kızılderili Joe'nun sesiydi bu! Kısa bir sessizlik oldu. Ardından yine Joe konuştu:</p>

  <p>"Orada yaptığımız işten daha tehlikelisi var mı?.. Yine bir şey çıkmadı."</p>

  <p>"Ama o farklıydı. Uzakta, nehrin yukarısındaydı ve etrafta başka ev yoktu. Hem nasıl olsa başaramadık. Kimse o işe kalkıştığımızı anlayamaz."</p>

  <p>"Peki ya gündüz vakti buraya gelmekten daha tehlikeli bir şey var mı?.. Bizi gören herkes anında şüphelenir."</p>

  <p>"Bunu ben de biliyorum. Ama o aptalca işten sonra başka uygun mekân kalmamıştı. Bu lanet döküntüden çıkmak istiyorum. Dün çıkacaktım, ama o canı çıkasıca çocuklar tepenin üstünde oynadığı için yerimden bile kımıldayamadım."</p>

  <p>"O canı çıkasıca çocuklar" bu sözlerin etkisiyle yeniden ürperdiler ve günlerden Cuma olduğunu hatırlayıp bir gün beklemeye karar vermelerinin ne büyük bir şans olduğunu düşündüler. İkisi de içinden, keşke bir yıl bekleseydim, diye geçirdi. İki adam biraz yiyecek çıkarıp karınlarını doyurdular. Uzun ve derin bir sessizliğin ardından yine Kızılderili Joe konuştu:</p>

  <p>"Bana bak koçum, sen nehirden yukarıya, ait olduğun yere git. Ben sana haber verinceye kadar orada bekle. Şöyle bir bakmak için bir kez daha köyün içine sızarak şansımı deneyeceğim. Ben biraz etrafı gözleyip her şeyin uygun olduğuna karar verdikten sonra şu "tehlikeli" işi yapacağız. Ondan sonra da ver elini Teksas! İkimiz birlikte basıp gideceğiz!"</p>

  <p>Bu tatmin edici görünüyordu. İki adam da esnemeye başladı ve Kızılderili Joe:</p>

  <p>"Uykusuzluktan ölüyorum! Nöbet sırası sende," dedi.</p>

  <p>Otların arasına kıvrıldı ve kısa süre sonra horlamaya başladı. Arkadaşı onu susturmak için bir-iki kez dürtükledi. Çok geçmeden nöbetçinin başı da önüne düşmeye başladı, gittikçe daha sık düşüyordu. Neticede iki adam da horul horul uyumaya başladı.</p>

  <p>Çocuklar derin ve şükran dolu bir nefes aldılar. Tom fısıldadı:</p>

  <p>"İşte fırsat çıktı... gel!"</p>

  <p>Huck, "Gelemem... eğer uyanırlarsa canımdan olurum," dedi.</p>

  <p>Tom onu cesaretlendirmeye çalıştı, ama Huck ikna olacak gibi değildi. Nihayet Tom yavaşça, usulca doğruldu ve tek başına gitmeye davrandı. Ama attığı ilk adım eskimiş kalaslarda öyle bir gıcırtı çıkardı ki Tom korkudan öleceğini sanıp hemen geri çöktü. İkinci bir denemeye kesinlikle kalkışmadı. Çocuklar zamanın bittiğine ve ebediyete erdiklerine inanıncaya kadar, sürünerek geçen saniyeleri sayıp durdular. En nihayetinde güneşin batmakta olduğunu görünce de şükran duygusuna kapıldılar.</p>

  <p>Horultulardan biri kesilmişti. Kızılderili Joe doğrulup oturdu ve çevresine bakındı. Başı bacaklarının arasına doğru sarkmış arkadaşına acı acı gülümsedi, ayağıyla onu dürterek, "Hey! Ne biçim nöbetçisin be sen?" dedi. "Neyse ki bir şey olmadı."</p>

  <p>"Vay vay! Uyumuş muyum?"</p>

  <p>"Eh, birazcık. Neyse artık gitmemiz lazım ortak. Şu elimizde kalan mangırı ne yapacağız peki?"</p>

  <p>"Bilmiyorum... her zamanki gibi burada bırakalım bana kalırsa. Güneye doğru yola çıkıncaya kadar yanımıza almamızın bir faydası yok. Altı yüz elli dolarlık gümüşü oradan oraya taşımak iş değil."</p>

  <p>"Tamamdır, öyle olsun... Buraya tekrar geliriz nasıl olsa."</p>

  <p>"Geliriz, ama bence her zamanki gibi gece gelelim, öylesi daha iyi."</p>

  <p>"Tamam, yalnız bak şimdiden söyleyeyim; o iş için fırsat bulana kadar epeyce zaman geçebilir; başına bir kaza gelmesin, şimdiki yeri pek iyi değil. En iyisi adam gibi gömelim... derine gömelim hem de."</p>

  <p>"İyi fikir," dedi arkadaşı. Odanın öteki köşesine yürüdü, eğilip en dipteki ocak taşlarından birini kaldırdı ve şıkır şıkır eden bir torba çıkardı. Torbadan kendisi için yirmi-otuz dolar aldı, Kızılderili Joe için de bir o kadar alıp bir köşede diz çökmüş uzun bıçağıyla yeri kazan Joe'ya torbayı uzattı.</p>

  <p>Çocuklar bir anda tüm korkularını ve sıkıntılarını unuttular. İrileşmiş gözlerle adamların her hareketini izlemeye başladılar. Şans!.. Hayal bile edilemeyecek kadar büyük bir şans hem de! Altı yüz dolar altı çocuğu zengin etmeye yeterdi! İşte en umut verici işaretleri takip ederek yapılan bir define avı. Nereyi kazacaklarına karar verme sıkıntısına katlanmayacaklardı. Durmadan birbirlerini dürtüyorlardı. Usulca dürtüyorlardı, ama mesaj gayet açıktı, çünkü şundan ibaretti: "Aha, şimdi burada olduğumuza memnunsun değil mi?"</p>

  <p>Joe'nun bıçağı bir şeye çarptı.</p>

  <p>"Haydaa!" dedi.</p>

  <p>"Nedir o?" dedi arkadaşı.</p>

  <p>"Çürümüş bir kalas... yok, yok, bu bir sandık galiba. Gel bir yardım et de neymiş anlayalım. Neyse boş ver, delindi bile."</p>

  <p>Elini içeri sokup geri çıkardı.</p>

  <p>"Para var bunda!"</p>

  <p>"İki adam Joe'nun elindeki paraları incelediler. Altın paraydı bunlar. Yukarıdaki çocuklar da en az onlar kadar heyecanlanmış ve sevinmişti.</p>

  <p>Joe'nun arkadaşı dedi ki,</p>

  <p>"Bu işi çabucak halledelim. Köşede otların arasında eski bir paslı kazma var, ocağın diğer tarafında... biraz önce görmüştüm."</p>

  <p>Bir koşu gidip çocukların kazmasıyla küreğini getirdi. Kızılderili Joe kazmayı aldı, dikkatle inceledi ve başını iki yana sallayarak kendi kendine bir şeyler mırıldandı, sonra da kazmaya başladı.</p>

  <p>Kısa sürede sandığı çıkardılar. Çok büyük bir sandık değildi. Demirden kasnakları vardı ve uzun yıllar harap etmeden önce çok sağlam olduğu belliydi. Adamlar saadet dolu bir sessizlik içinde definenin miktarını kestirmeye çalıştılar.</p>

  <p>"Burada binlerce dolar var, ortak," dedi Kızılderili Joe.</p>

  <p>"Murrel'in çetesinin bir yazı burada geçirdiğini hep söylerler," dedi yabancı.</p>

  <p>"Biliyorum," dedi Joe, "anlaşılan doğruymuş, bana öyle göründü."</p>

  <p>"Artık o işi yapmana gerek kalmadı."</p>

  <p>Melez kaşlarını çatarak cevap verdi:</p>

  <p>"Sen beni bilmezsin. Aslında o meseleyi de bilemezsin. Sadece soygun değil benim derdim... intikam istiyorum!" Gözlerinde haince bir parıltı belirdi. "Ama senin yardımına ihtiyacım var. İşimiz bittiğinde... doğruca Teksas'a. Haydi evine, Nance ve çocukların yanına git, benden haber alıncaya dek onların yanında bekle."</p>

  <p>"Madem öyle diyorsun. Peki bunu ne yapacağız... geri mi gömelim?"</p>

  <p>"Evet" [yukarıda müthiş bir sevinç yaşandı]. "Hayır! Kahretsin, gömemeyiz!" [yukarıda derin bir sıkıntı baş gösterdi]. "Neredeyse unutuyordum. Kazmanın üstünde taze toprak vardı!" [Çocukların yürekleri ağızlarına geldi]. "Burada kazma küreğin ne işi var? Hem de üzerinde taze toprakla? Kim getirdi onları buraya... Şimdi neredeler? Kimsenin sesini duydun mu?.. Kimseyi gördün mü? Hayır! Eğer gömersek döndüklerinde toprağın kazılmış olduğunu anlarlar. Sakın ha... sakın. Onu benim ine götürelim."</p>

  <p>"Haa, tabii olur! Daha önce nasıl aklımıza gelmedi. Bir numaraya mı?"</p>

  <p>"Yok... İki numaraya... haçın altına. Diğer yer kötü... çok ayakaltı."</p>

  <p>"Tamam o zaman. Hava neredeyse kararıyor."</p>

  <p>Kızılderili Joe ayağa kalkıp önce bir pencereye, sonra ötekine gitti ve kendini göstermemeye çalışarak dikkatle dışarı baktı. Ardından şöyle dedi:</p>

  <p>"Bu aletleri buraya kim getirmiş olabilir? Acaba üst katta olabilirler mi, ne dersin?"</p>

  <p>Çocuklar nefes almayı bile kestiler. Kızılderili Joe bir elini bıçağına attı, önce kararsızca bir duraladı, sonra merdivene yöneldi. Çocuklar dolaba saklanmayı düşündüler, ama dermanları yoktu. Basamakların gıcırtısı yaklaşıyordu. Durumun müthiş tehlikesi çocukların felç olmuş muhakemesini harekete geçirdi. Tam kalkıp dolaba doğru koşacaklardı ki, çürümüş kalaslardan bir çatırtı geldi ve Kızılderili Joe çöken merdivenin molozlarıyla beraber yere indi. O küfürler ederek toparlanırken arkadaşı şöyle dedi:</p>

  <p>"Şu yaptığının ne faydası var? Eğer birileri varsa ve yukarıdaysa bırak kalsınlar orada... kimin umurunda? Oradan aşağı atlayıp boyunlarını kıracaklarsa bırak kırsınlar? On beş dakika sonra karanlık basacak... ondan sonra istiyorlarsa bizi takip etsinler, ne çıkar; hazırlıklı oluruz. Bana kalırsa aletleri buraya her kim bıraktıysa bizi görmüş ve hayalet ya da şeytan olduğumuzu sanıp kaçmıştır. Bana kalırsa hâlâ koşuyorlardır."</p>

  <p>Joe önce bir şeyler mırıldandı, sonra o da arkadaşına hak verdi. Geriye kalan günışığını hesaplı kullanıp eşyalarını hazırlamaları gerekiyordu. Biraz sonra alacakaranlık koyulaşırken dışarı süzüldüler ve kıymetli sandıklarıyla beraber nehre doğru ilerlediler.</p>

  <p>Tom ile Huck bitkin, ama çok rahatlamış bir halde ayağa kalktılar ve evin kalasları arasından adamlara baktılar. Takip etmek mi? Hiç niyetleri yoktu... Bir yerlerini kırmadan aşağı inmek onları gayet memnun etti. Sonra da tepeden köye doğru giden patikaya girdiler. Yol boyunca pek konuşmadılar, ikisi de kendinden nefret etmekle meşguldü. Kazma ile küreği oraya bırakmalarına sebep olan kötü talihten de nefret ediyorlardı. Eğer onlar olmasaydı Kızılderili Joe hiç şüphelenmeyecekti. "İntikamını" alana kadar durmaları için gümüşle beraber altını da oraya saklayacaktı ve sonra da paranın yerinde olmadığını görme talihsizliğini yaşayacaktı. Aletleri oraya getirmeleri bile kör talihin işiydi! Bundan sonra gözlerini açıp İspanyol'un şu intikam işini yapma fırsatı bulmak için gelmesini bekleyecek, ardından onu artık her neredeyse "iki numaraya" kadar takip edeceklerdi. Sonra Tom'un aklına korkunç bir fikir geldi:</p>

  <p>"İntikam mı? Peki ya bizden intikam alacaksa, Huck!"</p>

  <p>"Sus, deme öyle," dedi Huck, neredeyse düşüp bayılacaktı.</p>

  <p>Meseleyi tekrar tekrar gözden geçirdiler ve köye girdiklerinde onun büyük ihtimalle başkasından bahsettiğine inanma konusunda anlaşmışlardı. Hiç değilse Tom'dan başka birisi, çünkü sadece Tom tanıklık etmişti.</p>

  <p>Sadece kendisinin tehlikede olduğunu bilmek Tom'un için gerçekten hiç rahatlatmamıştı. Elinde olsaydı, böyle bir meselede yalnız kalmamayı bin kez tercih ederdi.</p>
</body>
</html>
