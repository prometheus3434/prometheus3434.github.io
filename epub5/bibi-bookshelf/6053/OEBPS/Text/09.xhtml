<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM IX</h3>

  <p>O gece saat dokuz buçukta Tom ve Sid her zamanki gibi odalarına yollandılar. Dualarını ettikten sonra yatağa girdiler ve Sid kısa sürede uyuyup kaldı. Tom uyanıktı, bekliyordu, ama sabırsızlıktan içi içine sığmıyordu. Tam şafak şimdi söker derken saatin onu vurduğunu duydu! Çaresizlik bu değilse neydi acaba? Gerginliği geçsin diye kıpırdanmak, öbür yanına dönmek ihtiyacındaydı, ama Sid'i uyandırmaktan korkuyordu. O yüzden karanlığın içine gözlerini dikerek hiç kımıldamadan beklemeye devam etti. Havada fena halde iç karartıcı bir şeyler vardı. Gün boyu hiç duyulmayan sesler kesif sessizliğin içinde kulağına ulaşmaya başladılar. Saatin tıkırtısı dikkatini çekti. Eskimiş kirişler gizemli çıtırtılar çıkartıyordu. Merdiven basamakları ara ara hafifçe gıcırdıyordu. Etrafta ruhların gezindiğine hiç şüphe yoktu! Polly Teyze'nin odasından ölçülü, boğuk bir horultu geliyordu. Hiçbir insan dehasının yerini saptayamayacağı bir ağustos böceğinin monoton ötüşü duyuldu. Ondan sonra yatağın başındaki duvarda yürüyen bir tosvuran böceğinin ürkütücü tıkırtısı, Tom'un tüylerini diken diken etti. Bu böceğin ölüm döşeğindekilerin başında beklediğine inanılırdı ve sesini işittin mi birisinin günleri sayılı demekti. Çok uzaklardan bir köpeğin uluması gece göğüne yayıldı ve daha da uzaktan cılız bir ulumayla karşılık buldu. Tom ıstırap çekiyordu. Nihayet zamanın ortadan kalktığına ve ebediyetin başladığına karar verdi. Bilinci gidip gidip gelmeye başladı. Saat on biri vurdu, ama o duymadı. Bir ara rüyalarına çok hazin bir miyavlamanın karışmaya başladığını ayırt etti. Komşu pencerelerden birinin açılmasıyla uyanır gibi oldu. "Baş belası! Yaylan hadi!" nidasının ardından boş bir şişe odunluğun çatısına çarpıp kırılınca Tom cin gibi oldu. Bir dakika sonra giyinip pencereden çıkmış, çatıda emekleyerek ilerliyordu. İlerlerken bir-iki kez sakınarak miyavladı. Önce odunluğun çatısına, oradan da yere atladı. Huckleberry Finn elinde ölü kediyle onu bekliyordu. Çocuklar hemen uzaklaşıp karanlığın içinde kayboldular. Yarım saat sonra da mezarlığın uzun otları arasında ilerliyorlardı.</p>

  <p>Eski Batı'ya özgü mezarlıklardan biriydi bu. Köyden bir buçuk mil uzağa, bir tepeye kurulmuştu. Çevresindeki tahta çit kimi yerlerde içeri doğru, kimi yerlerde dışarı doğru eğilmişti, ama hiçbir yerde düz durmuyordu. Bütün mezarlık otlar ve yosunlarla kaplıydı. Eski mezarların hepsi toprağa gömülmüştü. Mezarların üstündeki, yuvarlak tepeli, kurtlarca kemirilmiş tahtalar dayanacak bir yer arıyor gibiydiler, ama bir şey bulamadıklarından kimi o yana, kimi bu yana yatmıştı. Bir zamanlar üstlerine "bilmem kimin mübarek hatırasına" yazılıydı, ama artık bir şey anlamak mümkün değildi, hatta çoğu günışığında bile okunmayacak hale gelmişti.</p>

  <p>Ağaçların arasından rüzgâr usulca inildeyerek geçtiğinde, Tom bunun rahatsız edildikleri için şikâyet eden ruhların sesi olmasından korktu. Çocuklar çok az konuşuyor, konuştuklarında ise fısıldıyorlardı; çünkü bu yer ve zamanda olanın matemi, bir de her şeyi saran sessizlik onların da ruhunu eziyordu adeta. Aradıkları taze toprak yığınını bulmaları uzun sürmedi; en sonunda mezarın ayakucuna bir iki metre uzaktaki üç tane yan yana karaağacın dibine yerleştiler.</p>

  <p>Onlara çok uzun gibi gelen bir zaman boyunca sessizce beklediler. Ölüm sessizliğini bozan tek ses uzaklardan bir baykuşun ötüşüydü. Tom'un kafasındaki düşünceler giderek daha bunaltıcı bir hal alıyordu. Biraz konuşmak zorunda hissetti kendini. Sonunda fısıldayarak konuştu.</p>

  <p>"Hucky, sence ölüler bizim burada olmamızı isterler mi?"</p>

  <p>Huckleberry de fısıldayarak cevap verdi:</p>

  <p>"Keşke bilseydim. Burası nasıl da bunaltıcı, değil mi?"</p>

  <p>"Sorma!"</p>

  <p>Uzun bir sessizlik oldu, çocuklar meseleyi kafalarında ölçüp biçiyorlardı. En sonunda yine Tom konuştu.</p>

  <p>"Hucky, sence Hoss Williams konuştuklarımızı duyuyor mudur?"</p>

  <p>"Tabii duyuyordur. En azından ruhu duyuyordur."</p>

  <p>Tom biraz duraladıktan sonra devam etti:</p>

  <p>"Keşke ona Bay Williams deseydim. Ama kötü bir niyetim yoktu. Herkes ona Hoss diyor."</p>

  <p>"Ölüler hakkında ne dediğine dikkat etsen iyi olur, Tom."</p>

  <p>Bu sözler üzerine iyice bunaldılar ve yeniden sessizlik başladı. Sonra Tom aniden arkadaşının kolunu yakaladı:</p>

  <p>"Şşşt!"</p>

  <p>"Ne oldu Tom?" Kalpleri çarparak birbirlerine sarıldılar.</p>

  <p>"Şşşt! İşte yine duydum! Sen de duydun mu?"</p>

  <p>"Ben..."</p>

  <p>"İşte! Şimdi duydun mu?"</p>

  <p>"Tanrım, geliyorlar Tom! Kesinlikle geliyorlar. Ne yapacağız?"</p>

  <p>"Ne bileyim. Sence bizi görürler mi?"</p>

  <p>"Onlar tıpkı kediler gibi karanlıkta görürler, Tom. Keşke buraya gelmeseydim."</p>

  <p>"Korkma be. Bizimle uğraşacaklarını sanmıyorum. Kimseye bir kötülüğümüz dokunmadı. Eğer hiç kıpırdamadan durursak belki o zaman bizi fark etmezler."</p>

  <p>"Denerim, Tom, ama bir durabilsem, tir tir titriyorum."</p>

  <p>"Dinle!"</p>

  <p>Çocuklar başlarını eğip birbirine yaklaştırarak nefeslerini tuttular. Mezarlığın öbür ucundan boğuk sesler onlara kadar ulaşıyordu.</p>

  <p>"Bak! Görüyor musun?" diye fısıldadı Tom. "O nedir?"</p>

  <p>"Zebani ateşi. Tom, şimdi korkudan öleceğim."</p>

  <p>Karanlığın içinden çıkan karaltılar onlara doğru yaklaştı. Birinin elindeki eski tip teneke fener yere sayısız küçük ışık beneği düşürüyordu. Huckleberry tepeden tırnağa ürpererek fısıldadı:</p>

  <p>"Kesin zebaniler bunlar. Hem de üç tane! Tom, ayvayı yedik! Dua etmeyi bilir misin?"</p>

  <p>"Denerim, ama o kadar korkma. Bize bir zarar vermezler. <i>Ben şimdi uykunun kollarına bırakırken kendimi, Tanrım sen bizi..."</i></p>

  <p>"Şşş!"</p>

  <p>"Ne oldu Huck?"</p>

  <p>"Bunlar <i>insan</i> be! En azından bir tanesi öyle. Bizim Muff Potter'ın sesini tanıdım."</p>

  <p>"Yok artık... gerçekten mi?"</p>

  <p>"Yemin ederim ki o. Sakın kıpırdama, parmağını bile oynatma. Bizi fark edemeyecek kadar sarhoştur kesin... Ne zaman ayık ki zaten, canı çıkasıca ayyaş!"</p>

  <p>"Tamam, tamam, hiç kıpırdamam. Şimdi yollarını şaşırdılar. Aradıklarını bulamıyorlar. İşte yine geliyorlar. Yaklaşıyorlar. Hayır uzaklaşıyorlar. Yaklaşıyorlar. İyice yaklaştılar! Tam üstümüze geliyorlar şimdi de. Galiba ben birinin daha sesini tanıdım Huck, bu Kızılderili Joe."</p>

  <p>"Tabii ya... şu eli kanlı melez! Zebaniler onlardan daha iyidir vallahi. Burada ne haltlar karıştırıyorlar acaba?"</p>

  <p>Sonra fısıltıları tamamen kesildi, çünkü üç adam mezara ulaşmış ve çocukların saklandığı yerin bir iki metre uzağında durmuşlardı.</p>

  <p>"İşte burada," dedi üçüncü bir ses; sesin sahibi feneri kaldırdığında genç Doktor Robinson'un yüzü aydınlandı.</p>

  <p>Potter ve Kızılderili Joe bir el arabasında halat ve bir çift kürek getirmişlerdi. Arabayı bırakıp kürekleri alarak mezarı kazmaya başladılar. Doktor feneri mezarın başına yerleştirdikten sonra karaağaçlardan birine sırtını vererek oturdu. O kadar yakındaydı ki çocuklar uzansalar dokunabilirlerdi.</p>

  <p>"Çabuk baylar!" dedi alçak sesle. "Her an Ay çıkabilir."</p>

  <p>Cevap yerine homurdanarak kazmaya devam ettiler. Bir süre için toprak ve yosun yükünü boşaltan küreklerin hışırtısından başka hiçbir ses duyulmadı. O da çok tekdüze bir sesti. En sonunda küreklerden biri tabuta çarptığında çıkan takırtıyla tekdüzelik bozuldu. Birkaç dakika sonra iki adam tabutu tutup yukarı çıkarmışlardı. Kürekleriyle kapağı kaldırdılar, cenazeyi çıkarıp sertçe yere bıraktılar. Bulutların arasından sıyrılan Ay, o bembeyaz, cansız yüzü aydınlattı. El arabasının üzerine yerleştirdikleri cesedin üstünü bir battaniyeyle örtüp halatla sıkıca bağladılar. Potter kocaman bir sustalı çıkarıp ipin serbest ucunu kestikten sonra doktora döndü:</p>

  <p>"Lanet şey artık hazır, cerrah efendi, şimdi beş daha çık bakalım, yoksa burada kalır."</p>

  <p>"Hay çok yaşa!" dedi Kızılderili Joe.</p>

  <p>"Bana bakın, siz ne demek istiyorsunuz?" dedi doktor. "Ücreti peşin istediniz, ben de verdim."</p>

  <p>"Doğru, hatta başka şeyler de yaptın," dedi Kızılderili Joe, artık ayağa kalkmış olan doktora yaklaşarak. "Beş yıl önce yiyecek bir şeyler için geldiğimde beni babanın mutfağından kovmuştun, oraya iyi niyetle gelmediğimi söylemiştin. Ben de aradan yüz yıl bile geçse seninle hesaplaşmaya yemin etmiştim. Bunun üzerine baban da beni serserilikten içeri atmıştı. Unuttum mu sandın? Kızılderili kanı boşuna dolaşmıyor damarlarımda. Şimdi seni elime geçirdim, öcümü alacağım!"</p>

  <p>Yumruğunu doktorun yüzüne doğru sallayarak ona gözdağı veriyordu. Doktor beklenmedik bir yumrukla haydudu yere serdi. Potter bıçağını yere atarak haykırdı:</p>

  <p>"Sen benim ortağıma nasıl vurursun!" Doktorun üstüne atıldı ve iki adam otları ezerek, topuklarıyla toprağı kazarak boğuşmaya başladılar. Kızılderili Joe ayağa fırladı, gözlerinden öfke kıvılcımları saçarak Potter'ın bıçağını aldı ve dövüşenlerin çevresinde kedi gibi sinsice dönerek fırsat kollamaya başladı. Doktor aniden kendini kurtardı, Willams'ın mezarının başına dikilen tahta yazıtı söküp bir vuruşta Potter'ı yere yıktı. Tam o anda melez beklediği fırsatı yakaladı ve bıçağı köküne kadar genç adamın göğsüne sapladı. Doktor şöyle bir dönüp Potter'ın üzerine düştü ve kanı onun üstüne başına dökülmeye başladı. Tam o anda bulutlar korkunç manzarayı örttü ve korku içindeki çocuklar karanlığın içinde tüm hızlarıyla koşarak karanlığa karıştılar.</p>

  <p>Ay yeniden ortaya çıktığında Kızılderili Joe yerde yatan iki adamın başına dikilmiş bakıyordu. Doktor anlaşılmaz bir şeyler mırıldandı, birkaç kez hırıltılar çıkararak nefes almaya çalıştı, sonra katılıp kaldı.</p>

  <p>"İşte şimdi adalet yerini buldu, lanet olası," dedi melez.</p>

  <p>Ardından cesedin ceplerini boşalttı. Bıçağı cesedin göğsünden çıkarıp Potter'ın açık sağ eline tutuşturdu ve boş tabutun üstüne oturdu. Üç, dört... beş dakika geçtikten sonra Potter kımıldamaya ve inlemeye başladı. Parmaklarını kapayıp bıçağı tuttu, kaldırıp baktı ve ürpererek yere bıraktı. Sonra kalkıp oturdu ve cesedi uzağa iterek önce ona, sonra şaşkın şaşkın etrafa baktı. Gözleri Joe'nun gözleriyle karşılaştı.</p>

  <p>"Tanrım, neler oldu böyle Joe?" dedi.</p>

  <p>"Berbat bir iş," dedi Joe, yerinden bile kıpırdamadan. "Neden yaptın ki böyle bir şeyi?"</p>

  <p>"Ben mi! Ben bir şey yapmadım!"</p>

  <p>"Baksana şuraya! Bu laflarını kimse yutmaz, bilmiş ol."</p>

  <p>Potter zangır zangır titremeye başladı, yüzü bembeyaz kesilmişti.</p>

  <p>"Ben de ayıldım sanıyordum. Keşke hiç içmeseydim. Ama başım çok fena... geldiğimiz zaman daha ayıktım sanki. Her şey arapsaçı gibi; hemen hiçbir şey hatırlamıyorum. Söylesene Joe... ama bak, doğruyu söyle, dostum... ben miydim bunu yapan? Kasten olmadı, ruhum ve şerefim üzerine yemin ederim ki kasıtlı değildi, Joe. Peki nasıl oldu anlatsana. Ah, korkunç bir şey bu... gencecik adamdı, önünde daha uzun yıllar vardı."</p>

  <p>"Siz ikiniz boğuşuyordunuz, o sana mezarın yazıtıyla vurdu ve sen yığılıp kaldın; ama sonra sendeleyerek, sallana sallana ayağa kalktın, gidip bıçağı aldın ve tam yazıtı sana doğru ikinci kez savurduğu sırada köküne kadar sapladın. Sen de yığılıp kaldın, ondan beri de yerde ölü gibi yatıyordun."</p>

  <p>"Ne yaptığımı bilmiyordum. Keşke Tanrı canımı alsaydı da yapmasaydım bunu. Hep viskiden olmuştur. Bir de çok heyecanlandım herhalde. Daha önce hiç silah kullanmadım, Joe. Kavga ettim, ama asla silahla değil. Herkes bilir bunu. Joe, kimseye söyleme! Ne olur kimseye söyleme Joe, sen iyi bir dostsun. Seni severim, bilirsin, hep seni korumuşumdur. Hatırlamıyor musun? Kimseye söylemeyeceksin, değil mi?" Zavallı adam soğukkanlı katilin önünde diz çöktü ve yalvarırcasına ellerini bitiştirdi.</p>

  <p>"Hayır, sen bana daima dürüstçe ve iyi davrandın Muff Potter, sana kötülük etmeyeceğim. Kimsenin hakkını yemem ben."</p>

  <p>"Joe, sen bir meleksin. Yaşadığım sürece senin için dua edeceğim." Potter ağlamaya başladı.</p>

  <p>"Tamam, tamam, yeter artık. Mızıldanmaya vakit yok. Sen hemen şu taraftan gidip kaybol, ben buradan giderim. Haydi canlan, arkanda hiçbir iz de bırakma."</p>

  <p>Potter önce yürümeye, sonra koşmaya başladı. Melez de arkasından bakıyordu.</p>

  <p>"Yediği darbe ve içtiği rom yüzünden göründüğü kadar sersemlediyse, iyice uzaklaşıncaya kadar bıçak aklına gelmeyecektir," diye mırıldandı. "Ondan sonra da almak için tek başına buraya dönmeye cesaret edemez... korkak herif!"</p>

  <p>İki-üç dakika sonra öldürülmüş olan adam, battaniyeye sarılı ceset, kapaksız tabut ve açık mezarın başında Ay'dan başka hiç kimse kalmamıştı. Mezarlık kesif sessizliğine kavuştu.</p>
</body>
</html>
