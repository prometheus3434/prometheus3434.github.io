<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XXVI</h3>

  <p>Yaradılışında bir aksaklık olmayan her oğlan çocuğu, günün birinde bir yerleri kazıp define bulmak için dayanılmaz bir istek duyar. Bir gün bu istek aniden Tom'un içinde peyda oldu. Hemen dışarı çıkıp Joe Harper'ı aradı, ama bulamadı. Ondan sonra Ben Rogers'ın peşine düştü, fakat o da balığa gitmişti. Nihayet Elikanlı Huck Finn'i yakaladı. Huck onu dinlemeyi kabul etti. Tom onu tenha bir yere çekip sırrını açtı. Huck gönüllüydü. Aslında Huck eğlenceli görünen ve sermaye gerektirmeyen her türlü girişime katılmaya gönüllüydü, çünkü nakit <i>olmayan</i> vakit denen şey sorun yaratacak kadar bol vardı onda.</p>

  <p>"Nereyi kazacağız?" dedi Huck.</p>

  <p>"Hemen her yer olur."</p>

  <p>"Niye, her yerde mi saklı?"</p>

  <p>"Yok, aslında değil. Çok özel yerlerde saklıdır, Huck... kimi zaman adalarda, bazen kurumuş yaşlı bir ağacın dibindeki çürümüş bir sandıkta, tam gece yarısı ağacın gölgesinin vurduğu yerde. Ama defineler en çok perili evlerin döşeme tahtalarının altında olur."</p>

  <p>"Kim saklıyor ki?"</p>

  <p>"Tabii ki haydutlar... Kim olacak? Pazar okulu öğretmenleri mi?"</p>

  <p>"Ben nereden bileyim be. Benim olsa asla saklamazdım. Gider harcardım ve hoşça vakit geçirirdim."</p>

  <p>"Ben de öyle, ama haydutlar öyle yapmaz, daima saklarlar ve orada bırakırlar."</p>

  <p>"Daha sonra almak için geri gelmezler mi?"</p>

  <p>"Hayır, gelmek isterler, ama genellikle ya işaretleri unuturlar ya da ölürler. Her neyse, define uzun zaman orada kalır, bekleye bekleye pas tutar. Günün birinde adamın biri işaretlerin nasıl bulunacağını anlatan sararmış bir kâğıt bulur... ama bu kâğıtta yazanları anlamak için yaklaşık bir hafta gerekir, çünkü hep şifreler ve hiyerogliflerle doludur."</p>

  <p>"Hiyer... ne?"</p>

  <p>"Hiyeroglifler... resimler filan işte be, hiçbir anlamı yokmuş gibi görünür."</p>

  <p>"Sende o kâğıtlardan mı var, Tom?"</p>

  <p>"Yook."</p>

  <p>"Öyleyse nasıl bulacaksın işaretleri?"</p>

  <p>"Bana işaret lazım değil. Hep perili evlere, adalara ya da kurumuş ağaçların dibine gömüyorlar. Jackson Adası'nı biraz denemiştik, bir ara yine deneyebiliriz, ayrıca yukarıda, Sessiz Ev yolunda bir perili ev var, bir sürü de kuru ağaç var, ohoo, hem de kaç tane."</p>

  <p>"Hepsinin dibinde define var mı?"</p>

  <p>"Ne diyorsun be! Yok herhalde!"</p>

  <p>"Öyleyse hangisinin altını kazacağımızı nereden bileceğiz?"</p>

  <p>"Hepsinin altını kazarız."</p>

  <p>"Ama Tom, bütün yaz sürer bu."</p>

  <p>"Eee, ne olmuş? Diyelim ki içinde pas tutmuş ama şıngır şıngır yüz dolar olan bir pirinç kutu buldun ya da elmaslarla dolu çürümüş bir sandık. Ne dersin buna?"</p>

  <p>Huck'ın gözleri parladı.</p>

  <p>"Harika olur, benim için fazlasıyla harika olur. Sen bana yüz doları ver yeter, elmas filan istemem."</p>

  <p>"Tamam. Ama bahse girerim elmasları da kaldırıp atmak istemezsin. Bazı parçalar yirmi dolar eder. En kötüsü bir dolar filan ediyormuş."</p>

  <p>"Yok ya! Gerçekten öyle mi?"</p>

  <p>"Kesinlikle... Kime istersen sor. Sen daha önce hiç görmedin mi, Huck?"</p>

  <p>"Hatırladığım kadarıyla hayır."</p>

  <p>"Krallarda bir yığın elmas olur."</p>

  <p>"İyi de benim tanıdığım hiç kral yok, Tom."</p>

  <p>"Doğru, yoktur. Ama Avrupa'ya gitseydin bir sürüsünün etrafta hop hop gezdiğini görürdün."</p>

  <p>"Onlar hoplar mı?"</p>

  <p>"Ne?.. Saçmalama ha! Hoplamazlar!"</p>

  <p>"İyi de neden öyle söyledin o zaman?"</p>

  <p>"Boş ver ya! Sadece onları görürsün demek istedim... ama hoplarken değil tabii... hem neden hoplasınlar ki? Ama benim söylemek istediğim onları... etrafta göreceğindi, yani böyle her yerde işte. Tıpkı şu bizim kambur Richard gibi."</p>

  <p>"Richard! Soyadı ne peki?"</p>

  <p>"Soyadı yok ki onun. Kralların tek bir adı olur."</p>

  <p>"Başka adı olmaz mı?"</p>

  <p>"Olmaz valla."</p>

  <p>"Pekala, eğer öyle istiyorlarsa benim için fark etmez, Tom; ama kral olup zenciler gibi tek bir isim almayı istemem doğrusu. Peki ya... ilk önce nereyi kazacaksın?"</p>

  <p>"Şey, daha bilmiyorum. Sessiz Ev yolunun öbür tarafında, tepenin üstündeki kurumuş ağacın dibinde şansımızı deneyebiliriz, ne dersin?"</p>

  <p>"Bana uyar."</p>

  <p>Böylece yamuk bir kazma ve bir kürek alıp üç millik bir yola çıktılar. Vardıklarında soluk soluğa ve ter içindeydiler, dinlenmek ve pipolarını tüttürmek için hemen yakındaki bir karaağacın gölgesine kendilerini attılar.</p>

  <p>"Bu işi sevdim," dedi Tom.</p>

  <p>"Ben de."</p>

  <p>"Huck, burada define bulursak, kendi payınla ne yapmayı düşünüyorsun, söyle bakalım."</p>

  <p>"Şey, her gün börek yiyip ve gazoz içeceğim bir kere, ayrıca gelen her sirke gideceğim. Eminim vaktim hep neşeyle geçecek."</p>

  <p>"Hiç biriktirmeyi düşünmüyor musun?"</p>

  <p>"Biriktirmek mi? Ne için?"</p>

  <p>"Böylece daha uzun süre geçinmek için bir şeylerin olur."</p>

  <p>"Haa, onun bana faydası yok. Eğer çabucak tüketmezsem, babam bir yolunu bulup köye gelir ve pençelerini uzatıp hepsini alır, emin ol o benden de hızlı siler süpürür defineyi. Peki sen yapmayı düşünüyorsun, Tom?"</p>

  <p>"Yeni bir tane davul, kesinlikle bir tane kılıç alacağım, bir de kırmızı boyun bağı, bir köpek yavrusu da alırım, bir de evleneceğim."</p>

  <p>"Evleneceksin!"</p>

  <p>"Aynen öyle."</p>

  <p>"Tom, sen... sen aklını mı kaçırdın?"</p>

  <p>"Bekle, göreceksin."</p>

  <p>"İyi ama bu yapacağın en aptalca şey olur Tom. Babama ve anneme baksana. Hep dövüş! Sürekli kavga ederlerdi. Çok iyi hatırlıyorum."</p>

  <p>"Ama bunun önemi yok. Benim evleneceğim kız kavga etmeyecek."</p>

  <p>"Bana kalırsa al birini vur ötekine. Hayattan bezdirirler adamı. Bunu oturup adamakıllı düşünsen iyi edersin. Senin iyiliğin için söylüyorum. Nedir peki kızın adı?"</p>

  <p>"Zamanı gelince söylerim... şimdi olmaz."</p>

  <p>"Tamam, olsun... beklerim. Ama sen evlenirsen ben daha da yalnız kalacağım."</p>

  <p>"Hayır kalmazsın, gelip benimle birlikte yaşarsın. Neyse bırakalım artık bunu, haydi kazmaya başlayalım."</p>

  <p>Yarım saat boyunca kan ter içinde kazdılar. Sonuç yoktu. Bir yarım saat daha uğraştılar. Hâlâ bir şey bulamamışlardı.</p>

  <p>"Hep bu kadar derine mi gömerler?" dedi Huck.</p>

  <p>"Bazen... her zaman değil. Genellikle bu kadar olmaz. Galiba doğru yeri kazmıyoruz."</p>

  <p>Böylece yeni bir yer seçip tekrar başladılar. Biraz güçleri azalmıştı, ama yine de ilerleme kaydediyorlardı. Bir süre daha sessizce kazmayı sürdürdüler. En sonunda Huck küreğine dayanarak alnındaki boncuk boncuk terleri elinin tersiyle silerken şöyle dedi:</p>

  <p>"Sonra nereyi kazacağız, yani bunu bitirdikten sonra?"</p>

  <p>"Belki de Cardiff Tepesi'nde, Bayan Douglas'ın evinin arka tarafındaki kuru ağacı bir deneriz."</p>

  <p>"Bence de orası iyidir. Ama Bayan Douglas elimizden almaya kalkmasın, Tom? Ağaç onun arazisinde."</p>

  <p>"Demek alır ha! Bilemem, hele bir denesin almayı. Defineyi kim bulursa o alır. Kimin arazisinde olduğunun bir önemi yok."</p>

  <p>Bu gayet tatmin edici bir cevaptı. Çalışmaya devam ettiler. Bir süre sonra Huck, "Hay lanet!" dedi. "Bence yine yanlış yeri kazıyoruz. Sen ne dersin?"</p>

  <p>"Bu çok tuhaf, Huck. Hiç anlamıyorum. Zaman zaman işe cadılar karışırmış. Belki şimdi de öyle bir şey olmuştur."</p>

  <p>"Olur mu be! Cadıların gündüzleri gücü olmaz."</p>

  <p>"Haa, doğru ya. Bunu düşünmemiştim. Hah, galiba meseleyi anladım! Ne kadar da aptalmışız! Ağacın gölgesinin gece yarısı nereye düştüğüne bakmamız lazım, işte orayı kazacağız."</p>

  <p>"Kahretsin, desene budala gibi boşu boyuna kazdık bunca zaman. Hadi, bırakalım artık, gece geri geliriz. Çok da uzun bir yol var ha. Evden çıkabilir misin?"</p>

  <p>"Tabii çıkarım. Bu gece işi bitirmemiz lazım, çünkü başkası çukurları görürse ne olduğunu şıp diye anlar ve kendisi bulur defineyi."</p>

  <p>"Tamam, gece gelip miyavlarım."</p>

  <p>"Oldu. Hadi aletleri çalıların arasına saklayalım."</p>

  <p>&emsp;</p>

  <p>Çocuklar geceleyin konuştukları vakitte buluştular. Karanlıkta oturup beklemeye başladılar. Çok ıssız bir yerde, eski geleneklerin kasvetle doldurduğu bir saatteydiler. Hışırdayan yapraklar arasında ruhlar fısıldaşıyor, karanlık kuytularda hayaletler pusuda bekliyordu. Uzaklarda bir av köpeğinin uluması duyuldu, bir baykuş matemli bir tonda ona cevap verdi. Çocuklar bu ciddi ortamın etkisi altına girmişlerdi, pek az konuştular. Bir süre sonra, artık saatin on iki olduğuna kanaat getirdiler, gölgenin düştüğü yeri bulup kazmaya başladılar. Kazdıkça umutları artıyordu. Güçleri ve becerileri de umutlarına ayak uydurmuştu. Delik derinleştikçe derinleşiyordu, kazmanın bir şeye çarptığını her duyduklarında kalpleri yerinden çıkacak gibi oluyor, ama sonra yine hayal kırıklığıyla devam ediyorlardı. Çünkü ya bir taş ya da kök çıkıyordu. Sonunda Tom,</p>

  <p>"Faydası yok, Huck, gene yanlış yer," dedi.</p>

  <p>"Ama yanılmış olamayız. Santimi santimine doğru yeri kazıyoruz."</p>

  <p>"Biliyorum, ama başka bir sorun daha var."</p>

  <p>"Neymiş o?"</p>

  <p>"Zamanı kafadan attık. Ya gece yarısını çok geçirmiştik ya da erken davrandık."</p>

  <p>Huck küreğini bıraktı.</p>

  <p>"Sorun bu," dedi. "İşte sorunumuz bu. Bana kalırsa bu defineden vazgeçmeliyiz. Doğru zamanı bile bilemiyoruz, üstelik böylesi çok korkutucu oluyor, gece vakti etrafta cadılar ve hayaletler cirit atarken kazı yapılmaz. Sürekli arkamda bir şey varmış gibime geliyor, ama dönüp bakmaya korkuyorum, çünkü belki de önümde fırsat bekleyen başka bir şeyler vardır diyorum. Buraya geldiğimden beri ödüm patlıyor."</p>

  <p>"Şey, ben de aynı durumdayım, Huck. Ağacın altına define gömdüklerinde daima bir tane de adam öldürüp gömerler, defineye göz kulak olsun diye."</p>

  <p>"Tanrım!"</p>

  <p>"Evet, aynen öyle. Hep duyuyorum bunu."</p>

  <p>"Tom, ölülerin olduğu yerleri kurcalamaktan hiç hoşlanmam. Başının onlarla belaya girmesi işten değildir, muhakkak bir şey olur."</p>

  <p>"Onları uyandırmayı ben de istemem, Huck. Düşünsene, ya buradaki kafasını dışarı çıkartıp bir şey söylerse!"</p>

  <p>"Yapma Tom! Korkuyorum."</p>

  <p>"Ben farklı mıyım sanki, Huck. Geldiğimden beri üç buçuk atıyorum."</p>

  <p>"Tom, gel hadi bu yerden vazgeçelim ve başka bir yeri deneyelim."</p>

  <p>"Tamamdır, bence de öylesi daha iyi."</p>

  <p>"Neresi olsun peki?"</p>

  <p>Tom biraz düşündükten sonra, "Perili ev. Orayı kazalım," dedi.</p>

  <p>"Kahretsin. Perili evleri hiç sevmem, Tom. Onlar ölülerden daha da tehlikelidir. Ölüler konuşuyor olabilir belki, ama asla sen görmeden kefeniyle arkandan yaklaşıp, aniden hayaletler gibi yüzüne bakarak dişlerini gıcırdatmaz. Böyle bir şeye kesinlikle dayanamam, Tom... kimse dayanamaz."</p>

  <p>"Evet, tamam, ama Huck, hayaletler sadece geceleri ortalıkta dolaşır... gündüz vakti orayı kazmamızı engellemeyeceklerdir."</p>

  <p>"Doğru, bak bunda haklısın. Ama sen de biliyorsun, insanlar gündüz de olsa gece de olsa perili evlere yaklaşmazlar."</p>

  <p>"Tamam, ama bunun sebebi sadece birinin öldürüldüğü yerlere gitmekten kaçınmaları. Geceleyin o evin çevresinde bir şey gören hiç olmadı... sadece pencereden sızan birazcık mavi ışık... bildiğimiz hayaletlerden yok işte."</p>

  <p>"İyi de, etrafta mavi ışıkların dolaştığı bir yerden bahsediyorsun, Tom, kesin ışığın arkasında bir hayalet vardır. En akla yakını bu. Sen de bilirsin, mavi ışığı hayaletlerden başka kullanan olmaz."</p>

  <p>"Doğru söylüyorsun. Ama yine de gündüz vakti ortalıkta dolaşmıyorlar, öyleyse ne diye korkalım ki?"</p>

  <p>"Peki, tamam. Madem sen öyle diyorsun, perili evde şansımızı deneyeceğiz, ama çok tehlikeli bence."</p>

  <p>Bunları konuşurken tepeden aşağı doğru inmeye başlamışlardı. Aşağıda, ay ışığıyla aydınlanmış vadinin ortasında "perili" ev vardı. Tamamen boştu, çitleri uzun zaman önce yıkılmıştı, tam kapısının önünde otlar bitmişti, bacası çoktan yıkılıp tuzla buz olmuştu, pencere pervazları çürümüş, çatının bir köşesi göçmüştü. Çocuklar biraz da pencerelerden birinden mavi ışık geçtiğini görme beklentisiyle sık sık eve bakıyorlardı. Sonra saate ve şartlara uygun bir şekilde alçak sesle konuşarak iyice sağa doğru açıldılar ve perili evin epeyce açığından, Cardiff Tepesi'nin arka tarafını kaplayan ormandan geçerek eve doğru devam ettiler.</p>
</body>
</html>
