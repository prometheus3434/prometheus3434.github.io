<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XXXI</h3>

  <p>Pazar sabahının ilk ışıkları belirdiği sırada Huck çekingence tepeden yukarı çıktı ve yaşlı Galli'nin kapısını usulca çaldı. İçeridekiler uyuyordu, ama gece yaşanan heyecan verici olaylar yüzünden hepsi de tetikteydi. Pencerelerden birinden ses geldi:</p>

  <p>"Kim o?"</p>

  <p>Huck'ın kısılmış sesi ürkekçe cevap verdi:</p>

  <p>"Ne olur izin verin içeri gireyim! Benim, Huck Finn!"</p>

  <p>"Bu kapı bu isme gece gündüz açıktır, yavrum!.. Hoş geldin!"</p>

  <p>Evsiz çocuğun pek duymadığı türden tuhaf sözlerdi bunlar, ama o güne kadar duyduklarının en güzeliydi. Hele son kelimenin ona daha önce söylendiğini hiç hatırlamıyordu.</p>

  <p>Kapının kilidi çabucak açıldı ve Huck içeri girdi. Onu bir yere oturttular ve yaşlı adam ile yiğit oğulları hemen giyindiler.</p>

  <p>"Evet, yavrum, inşallah iyisindir ve karnın açtır, çünkü güneş doğar doğmaz kahvaltı hazır olacak, hem de sıcacık bir kahvaltı... için rahat olsun. Ben ve çocuklar senin dün gece gelip burada kalacağını umuyorduk."</p>

  <p>"Korkudan ödüm patladı," dedi Huck, "koşa koşa kaçtım. Silah seslerini duyunca fırladım ve üç mil boyunca hiç durmadım. Şimdi de neler olduğunu öğrenmek için geldim. Ama ölmüş bile olsalar, o şeytanlara rastlamak istemediğim için güneş doğarken geleyim dedim."</p>

  <p>"Tamam, çok kötü bir gece geçirmişe benziyorsun, zavallı çocuk... Ama kahvaltını yaptıktan sonra uyuman için yatak da hazır. Ama onlar ölmedi, yavrum... Çok üzgünüz. Senin tarifin sayesinde nerede olduklarını tam olarak anlamıştık. Ayaklarımızın ucuna basa basa beş metre kadar yanlarına yaklaştık. O sumaklarla çevrili geçit mahzen gibi karanlıktı. Tam oradayken genzim kaşındı. Böyle kötü şans olmaz! Kendimi tutmaya çalıştım, ama olmadı... gelmek zorundaydı ve geldi! Ben en baştaydım, silahımı doğrultmuştum. Hapşırdığım anda o alçaklar yolun dışına seğirttiler, "Ateş edin, çocuklar!" diye bağırdım ve hışırtının geldiği yere doğru ateş ettim. Çocuklar da ateş ettiler. Göz açıp kapayıncaya kadar toz oldu adi herifler, hemen arkalarından ormana doğru koştuk. Galiba onları vuramamışız. İkisi de ilk başta birer el ateş ettiler, ama mermileri yanımızdan vınlayıp geçti ve bize bir zarar vermedi. Ayak seslerini duymaz olduğumuzda takip etmeyi bıraktık ve polislere haber verdik. Hemen adamları topladılar ve nehir kıyısını beklemeye gittiler, hava ağarınca şerif ve adamları ormanı arayacaklar. Oğullarım da onlara katılacak. Keşke o hainlerin tarifi olsaydı elimizde... Çok işimize yarardı. Ama sen karanlıkta neye benzediklerini görmemişsindir herhalde, değil mi, yavrum?"</p>

  <p>"Yok, gördüm, köydeyken gördüm ve peşlerine takıldım."</p>

  <p>"Harika! Tarif et onları... Hemen tarif et, oğlum!"</p>

  <p>"Bir tanesi şu köyde bir-iki kez dolaşan sağır dilsiz İspanyol, öbürü de hırpani, meymenetsiz bir..."</p>

  <p>"Bu kadarı yeter, yavrum, o adamları tanıyoruz! Bir keresinde dul hanımın evinin arkasındaki ormanda karşılaşmıştık, bizi görünce hemen kaçmışlardı. Siz gidin çocuklar, şerife bunları anlatın... Kahvaltınızı yarın sabah yaparsınız!"</p>

  <p>Galli'nin oğulları hemen fırladılar. Onlar odadan çıkarken Huck ayağa fırlayıp haykırdı:</p>

  <p>"Ne olur onları benim ispiyonladığımı kimseye söylemeyin! Ne olur yapmayın!"</p>

  <p>"Tamam, sen öyle istiyorsan öyle olsun, Huck, ama yaptığın şeyin ödülünü istemez misin?"</p>

  <p>"Hayır, hayır, istemem! Ne olur kimseye söylemeyin!"</p>

  <p>Delikanlılar gittikten sonra ihtiyar Galli şöyle dedi:</p>

  <p>"Kimseye söylemezler... Ben de söylemem. Peki ama neden bilinmesini istemiyorsun?"</p>

  <p>Huck o adamlardan biri hakkında çok fazla şey bildiğini, bunu öğrenmesinden çok korktuğunu. Bu bildikleri yüzünden öldürülebileceğini anlattı, ama geri kalanını kendine sakladı.</p>

  <p>Yaşlı adam bir kez daha sessiz kalacağına dair söz verdikten sonra şöyle dedi:</p>

  <p>"Bu adamları nasıl görüp de takip ettin, yavrum? Şüpheli mi görünüyorlardı?"</p>

  <p>Huck şüphe çekmeyecek bir cevap tasarlarken bir süre sessiz kaldı. Ardından cevap verdi:</p>

  <p>"Şey, biliyorsun çok fena bir hayat sürüyorum. Yani en azından herkes öyle söylüyor ve ben de onlara karşı diyecek bir şey bulamıyorum. Bazen uykum da kaçar, bunu düşünür dururum, hayatımı düzene sokmanın bir yolunu bulmaya çalışırım. Dün gece de işte yine öyle şeyler düşünüyordum. Uykum kaçmıştı, ben de kafamda hep aynı meseleyi ölçüp biçerek yollarda dolaşıp duruyordum, İtidal Hanı'nın yanındaki şu eski tuğla deposunun oraya geldiğimde sırtımı duvara verdim ve kara kara düşünmeye devam ettim. Tam o sırada bu iki adam çok yakınımdan bir yerden geçtiler. Birinin koltuğunun altında bir şeyler vardı, ben de çaldıklarını düşündüm. Bir tanesi tütün içiyordu, öteki ateş istedi. Bu yüzden tam önümde durdular ve puroları yüzlerini aydınlattı, işte o zaman iri olanın beyaz favorilerinden ve pilot gözlüğünden anladım sağır dilsiz İspanyol olduğunu. Diğeri de şu iğrenç, hırpani şeytandı."</p>

  <p>"Puroların ışığında hırpani olduğunu nasıl anladın, üstünü başını görebildin mi ki?"</p>

  <p>Huck bir an şaşaladıktan sonra cevap verdi:</p>

  <p>"Şey, bilemiyorum... ama görmüşüm gibi geliyor bana."</p>

  <p>"Sonra da yola devam ettiler, sen de peşlerinden..."</p>

  <p>"Evet, onları takip ettim. Niyetlerinin ne olduğunu anlamak istemiştim. Gizlene gizlene yürümeye devam ettiler. Ben de onları dul hanımın merdivenlerine kadar takip ettim, karanlıkta bekledim, hırpani olanın gitmek için yalvardığını, İspanyol'un ise kadının yüzünü yaralayacağına yemin ettiğini işittim, tam sana ve oğullarına anlattığım gibi..."</p>

  <p>"Vay be! Sağır dilsiz adam böyle söyledi demek!"</p>

  <p>Huck korkunç bir hata daha yapmıştı! Yaşlı adamın İspanyol'un kimliğine dair en ufak bir ipucu bulamaması için elinden geleni yapıyordu, ama ne yaparsa yapsın dili başını belaya sokmakta kararlı görünüyordu. Sır vermeden meseleden sıyrılmaya çalıştı birkaç kez, ama yaşlı adam ona dik dik bakıyordu ve bu yüzden pot üstüne pot kırıyordu. Sonunda Galli şöyle dedi:</p>

  <p>"Bak yavrum, benden korkmana gerek yok. Senin saçının kılına bile zarar verecek değilim. Aksine, seni koruyacağım. Şu İspanyol sağır dilsiz değil. Az önce ağzından kaçırdın, şimdi de toparlayamıyorsun. İspanyol'la ilgili kendine saklamak istediğin bir şey biliyorsun. Bana güvenebilirsin. Ne olduğunu söyle ve gerisini bana bırak. Sana asla ihanet etmem."</p>

  <p>Huck yaşlı adamın dürüst gözlerine bir an baktıktan sonra eğilip kulağına fısıldadı:</p>

  <p>"İspanyol değil, Kızılderili Joe'ydu o!"</p>

  <p>Galli sandalyesinde irkilerek sıçradıktan sonra şöyle dedi:</p>

  <p>"Şimdi mesele anlaşıldı. Burun kesmekten ve kulak dilimlemekten söz ettiğinde bunları sen uyduruyorsun sanmıştım, çünkü beyazlar bu türden işler yapmazlar pek. Ama bir Kızılderili yapar! Bu tamamen farklı bir mesele."</p>

  <p>Kahvaltı sırasında konuşma devam etti. Yaşlı adam, yatmadan önce kendisinin ve oğullarının yaptığı son işin bir fener alıp merdivenleri ve çevreyi araştırıp kan izleri aramak olduğunu söyledi. Hiçbir şey bulamamışlardı, sadece koca bir bohça dolusu...</p>

  <p>"<i>Ne vardı</i> bohçada?"</p>

  <p>Kelimeler yıldırım olsa Huck'ın solmuş dudaklarından bu kadar şaşırtıcı bir hızla fırlayamazlardı. Gözleri fal taşı gibi açılmıştı ve soluğunu tutmuş cevap bekliyordu. Galli irkildi — onun gözlerine baktı — üç saniye — beş saniye — on — sonra yanıtladı:</p>

  <p>"Hırsız ıvır zıvırı işte. Niye, neyin var senin?"</p>

  <p>Huck soluğunu koyuvererek arkasına yaslandı, ama içinde sözcüklerle anlatılamayacak bir mutluluk vardı. Galli adam ciddiyetle, merakla ona bakarak şöyle dedi:</p>

  <p>"Evet, hırsız ıvır zıvırı. Görünüşe bakılırsa epeyce rahatladın bunu duyunca. Peki ama neydi seni böyle heyecanlandıran? Ne bulmamızı bekliyordun ki?"</p>

  <p>Huck köşeye sıkışmıştı, yaşlı adamın sorgulayan bakışları üzerine dikilmişti. Makul bir cevap bulabilmek için her şeyi verebilirdi o an. Aklına hiçbir şey gelmedi. Sorgulayan bakış keskinleştikçe keskinleşiyor, daha bunaltıcı oluyordu. Akıldışı bir cevap geldi aklına, ama uzun uzadıya ölçüp biçecek vakti yoktu, bu yüzden işi şansa bırakıp kısık bir sesle cevap verdi:</p>

  <p>"Pazar okulu kitapları, mesela."</p>

  <p>Zavallı Huck gülümseyemeyecek kadar bunalmıştı, ama yaşlı adam neşeli bir kahkaha attı. Gülerken tüm vücudu tepeden tırnağa sarsılıyordu. En sonunda böyle bir kahkahanın aslında para sayıldığını, çünkü doktor faturasını azaltacağına şüphe olmadığını söyledi. Ve ekledi:</p>

  <p>"Zavallı çocuk, bembeyaz kesildin ve çok yorgun görünüyorsun. Pek iyi değilsin. Biraz tutarsız ve dengesiz olmana şaşmamak gerek. Ama toparlanacaksın. Uyku ve dinlenmek seni iyi eder umarım."</p>

  <p>Huck konuya sazan gibi atladığı ve böyle şüphe çekici bir heyecan gösterdiği için kendi kendine kızıyordu, çünkü dul hanımın merdivenlerinin başında o konuşmayı duyduğunda handan çıkarılan bohçanın define olduğu fikrinden vazgeçmişti zaten. Ama sadece define olmadığını düşünmüştü. Yani tam manasıyla bilmiyordu ve ele geçirilen bohçadan bahsedilince kendini tutamamıştı. Ama bu küçük olayın yaşanmasından biraz da memnundu, çünkü artık bohçanın o bohça olmadığından emindi. Zihni bu konuyla uğraşmayı bırakmış, son derece rahatlamıştı. Aslında her şey istediği gibi ilerliyor sayılırdı. Herhalde define hâlâ iki numaradaydı, adamlar o gün yakalanıp içeri atılacaklardı ve o da Tom'la birlikte geceleyin herhangi bir sorun çıkmadan, birinin geleceğinden korkmadan altını alabileceklerdi.</p>

  <p>Kahvaltıyı yeni bitirmişlerdi ki kapı vuruldu. Huck hemen fırladığı gibi saklandı, çünkü yaşanan olaylarla uzaktan da olsa ilişkili olduğunun düşünülmesini istemiyordu. Galli içeriye birkaç hanımefendi ve beyefendiyi davet etti. Aralarında Dul Bayan Douglas da vardı. Bazı gruplar da merdivenin oraya bakmak için daha yukarı çıkıyorlardı. Demek ki haberler yayılmıştı. Galli o gece yaşananları konuklarına anlattı. Bayan Douglas canını kurtardığı için minnettarlığını belirtti.</p>

  <p>"Hiç gerek yok, bayan. Ben ve oğullarımdan çok daha fazla borçlu olduğunuz biri var, ama adını söylememe müsaade etmedi. O olmasaydı biz oraya hiç gelmeyecektik. Tabii bu sözler öyle büyük bir merak uyandırdı ki asıl konuyu neredeyse gölgede bıraktı. Ama Galli adam konuklarının meraktan kıvranmalarını seyretti ve aynı ıstırabı bütün köye yaydı, çünkü kesinlikle sırrını kimseyle paylaşmak istemiyordu. Tüm bu olup bitenler anlatıldıktan sonra dul hanım şöyle dedi:</p>

  <p>"Yatakta kitap okurken uyuyakalmışım ve tüm gürültü sırasında da uyumuşum. Neden gelip beni uyandırmadınız?"</p>

  <p>"Uyandırmaya değmez diye düşündük. Adamların geri geleceği yoktu. Kapıyı açmak için kullanacakları aletlerini kaybetmişlerdi. Üstelik sizi uyandırıp korkudan ödünüzü patlatmanın ne faydası vardı? Benim üç zenci gecenin geri kalanında evinizin etrafında nöbet beklediler. Az önce döndüler."</p>

  <p>Başka konuklar da geldi ve birkaç saat boyunca hikâye tekrar tekrar anlatıldı.</p>

  <p>Gündüz okulu tatile girdiğinde Pazar okulu da olmuyordu, ama o gün herkes erkenden kiliseye gitti. Bu etkileyici olaylar tüm köye yayılmıştı. Gelen haberlere göre haydutlardan hiçbir iz bulunamamıştı henüz. Tören bittiğinde Yargıç Thatcher'ın karısı, koridorda kalabalığın geri kalanıyla birlikte sürüklenen Bayan Harper'ın yanına yaklaştı:</p>

  <p>"Bizim Becky gün boyu uyuyacak mı? Herhalde yorgunluktan ölmüştür."</p>

  <p>"Sizin Becky mi?"</p>

  <p>"Evet," dedi kadın irkilerek. "Dün gece sizde kalmadı mı?"</p>

  <p>"Yoo, hayır."</p>

  <p>Bayan Thatcher'ın rengi attı ve hemen yanındaki sıraya çöktü, yanındaki arkadaşıyla heyecanla bir şeyler konuşan Polly Teyze yanından geçiyordu:</p>

  <p>"Günaydın Bayan Thatcher. Günaydın Bayan Harper. Bizim oğlan yine kayıp. Herhalde Tom geceyi sizlerden birinin evinde geçirmiştir. Şimdi de kiliseye gelmeye korkuyor olmalı. Onunla görülecek bir hesabım var."</p>

  <p>Bayan Thatcher dermansızca başını iki yana salladı, yüzü kâğıt gibi olmuştu.</p>

  <p>"Bizde kalmadı," dedi giderek huzuru kaçan Bayan Harper. Polly Teyze'nin yüzünde de endişe izleri belirdi.</p>

  <p>"Joe Harper, bu sabah Tom'u gördün mü?"</p>

  <p>"Görmedim."</p>

  <p>"En son ne zaman görmüştün?"</p>

  <p>Joe hatırlamaya çalıştı, ama kesin bir şey söyleyemiyordu. İnsanlar kiliseden çıkmayı bıraktılar. Kalabalığın içinde fısıltılar dolaşmaya başladı ve herkesin yüzünde giderek büyüyen bir korku belirdi. Çocuklar ve genç öğretmenler endişeyle sorguya çekildi. Hepsi de Tom ile Becky'nin eve dönüş yolunda vapurda olup olmadığına dikkat etmediklerini söylediler. Karanlıktı; kimse eksik var mı diye düşünmemişti. Nihayet delikanlılardan biri onların hâlâ mağarada olmasından korktuğunu söyledi! Bayan Thatcher yere yığıldı; Polly Teyze ellerini göğe kaldırıp ağlamaya başladı.</p>

  <p>Panik ağızdan ağıza, gruptan gruba, sokaktan sokağa yayıldı, beş dakika sonra çanlar deli gibi çalıyordu ve bütün köy ayaklanmıştı! Cardiff Tepesi olayı hemen arka plana düştü, hırsızlar unutuldu, atlar eyerlendi, kayıklara binildi, vapur seferinden alıkondu. Korkunç haber duyulduktan yarım saat sonra, iki yüz adam yoldan ya da nehirden mağaraya doğru ilerliyordu.</p>

  <p>Akşama kadar geçen ve çok uzun gibi gelen zaman zarfında köyde in cin top oynuyordu. Kadınların çoğu Polly Teyze ile Bayan Thatcher'ı görmeye gitmiş, onları teselli etmeye çalışıyorlardı. Ziyaretçiler de ev sahipleriyle beraber ağlıyordu, ama yine de bu, sözcüklerden daha iyiydi.</p>

  <p>Bitmek bilmez gece boyunca köy haberleri bekledi; ama sabah olduğunda gelen tek mesaj, "Daha fazla mum gönderin, yiyecek de lazım" oldu. Bayan Thatcher aklını kaçırmak üzereydi, Polly Teyze de öyle. Yargıç Thatcher mağaradan umut verici, cesaretlendirici haberler gönderiyordu, ama asıl sevindirici haber yoktu.</p>

  <p>Yaşlı Galli üstü başı mum lekeleriyle dolu, çamura bulanmış ve yorgunluktan tükenmiş halde gün ışırken eve döndü. Huck'ı ona ayrılmış olan yatakta hâlâ yatarken buldu, çocuk yüksek ateşten sayıklıyordu. Doktorların hepsi mağaradaydı, bu yüzden Bayan Douglas geldi ve hastanın sorumluluğunu üstlendi. Onun için elinden geleni yapacaktı, çünkü iyi de olsa, kötü de olsa, ikisinin arasında da olsa Tanrı'nın eseriydi ve Tanrı'nın eseri olan hiçbir şey ihmal edilmemeliydi. Galli bunun üzerine Huck'ın içinde iyilik olduğunu söyleyince dul kadın şöyle cevap verdi:</p>

  <p>"Tabii ki vardır. Tanrı'nın damgasıdır o iyilik. Onu asla terk etmez. Asla kendi haline bırakmaz. Her yarattığı varlığın içine bir yere koyar iyiliği."</p>

  <p>Öğleye doğru bitkin düşmüş adamlar sürünerek köye dönmeye başladılar, ama kuvvetli olanlar aramaya devam ediyordu. Tek gelen haber mağaranın daha önce hiç girilmemiş en uzak köşelerine kadar araştırıldığıydı. Her aralığa, her yarığa bakacaklardı. O dehlizler labirentinde dolaşırken zaman zaman uzakta ışıklar görünüyordu. Haykırışlar ya da silah sesleri ta derinlere kadar yankılanıyordu. Genelde ziyaretçilerin kullandığı yolun bir hayli dışında duvara mum isiyle "Becky" ve "Tom" yazılmıştı. Hemen oracıkta islenmiş bir kurdele parçası bulmuşlardı. Bayan Thatcher kurdeleyi tanıdı, eline alıp yine ağlamaya başladı. Çocuğundan geriye kalan son hatıra olduğunu söyledi bunun. Başka hiçbir anı eşyası bu kadar değerli olamazdı, çünkü korkunç ölümünden önce canlı bedeninden ayrılan son şeydi bu. Mağaranın içinde bazen uzaklarda bir ışık gördüklerini, heyecan dolu haykırışlar eşliğinde adamların geçitten aşağı koştuklarını... ama her seferinde feci bir hayal kırıklığı yaşandığını anlatıyordu kimileri. Çocuklar bulunamıyordu. Işığın da onları arayanlardan birine ait olduğu anlaşılıyordu.</p>

  <p>Üç korkunç gün ve gece bitmek bilmez saatler boyunca beklediler, bütün köy umarsızca bir miskinliğin pençesine düşmüştü. Kimsenin canı bir şey yapmak istemiyordu. İtidal Hanı sahibinin içki sattığının kaza eseri keşfedilmesi bile insanları pek heyecanlandırmadı, oysa önemli bir olaydı bu. Huck bir ara kendine geldiğinde han meselesinden söz açtı ve en kötü ihtimali aklına getirerek, o hastayken İtidal Hanı'nda bir şey bulunup bulunmadığını sordu.</p>

  <p>"Bulundu," dedi dul kadın.</p>

  <p>Huck yatağında doğruldu, gözleri fal taşı gibi açılmıştı.</p>

  <p>"Ne! Ne bulundu?"</p>

  <p>"Alkollü içki!.. Hanı kapattılar. Uzan yavrum... Beni çok korkuttun!"</p>

  <p>"Bana sadece tek bir şey söyle... Ne olur tek bir şey! Bulan kişi Tom Sawyer mıydı?"</p>

  <p>Kadın gözyaşları içinde kaldı.</p>

  <p>"Sus, sus, yavrum, sus! Sana daha önce de söyledim ya, konuşmamalısın. Çok hastasın çünkü."</p>

  <p>Öyleyse sadece alkollü içki bulunmuştu. Eğer altın bulunmuş olsa çok daha büyük bir şamata kopardı. Demek ki define ellerinden kayıp gitmişti... sonsuza dek. Peki ama bu kadın neden ağlıyordu. Gözyaşı dökmesi tuhaftı doğrusu.</p>

  <p>Bu düşünceler Huck'ın zihninin loşluğunda ilerlerken, bitkinliği baskın çıkınca tekrar uykuya daldı. Kadın kendi kendine şöyle diyordu:</p>

  <p>"İşte... uyudu, zavallıcık. Tom Sawyer buldu! Ah keşke birileri Tom Sawyer'ı bulabilseydi! Araştırmaya devam edecek umudu ya da kuvveti olan ne kadar az kişi kaldı."</p>
</body>
</html>
