<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XXIV</h3>

  <p>En sonunda, miskinleştirici havada bir sarsıntı oldu, hem de şiddetle. Cinayet davasının mahkemesi görülecekti. Köydekilerin en sürükleyici sohbet konularından biri bu oldu bir anda. Tom istemese de bir türlü kaçamıyordu bu konuyu işitmekten. Cinayetten her söz açıldığında içten içe titremeye başlıyordu. Çünkü çektiği vicdan azabı ve duyduğu korkular yüzünden, bu sözlerin sırf kendisine "yoklama çekmek" için söylendiğine inanacağı geliyordu. Cinayete dair bir şeyler bildiğinden şüphelenmeleri olacak şey değildi elbette, ama yine de ortalıkta dolaşan lafları her işittiğinde telaşa kapılıyor, her seferinde tepeden tırnağa ürperiyordu. Huck'la konuşmak için onu tenha bir yere çekti. Kısa bir süre için dilinin bağını çözmek, çektiği sıkıntının yükünü aynı yükü çeken biriyle paylaşmak biraz içini rahatlatır diye umuyordu. Üstelik Huck'ın sessizliğini koruduğundan da emin olmak istiyordu:</p>

  <p>"Huck, kimseye şey hakkında bir şey söyledin mi?"</p>

  <p>"Ne hakkında?"</p>

  <p>"Biliyorsun ne olduğunu."</p>

  <p>"Haa, tabii ki söylemedim."</p>

  <p>"Tek kelime bile mi?"</p>

  <p>"Tek kelime bile etmedim de, merakımı çekti, ne için soruyorsun?"</p>

  <p>"Şey, korktum da."</p>

  <p>"Bak, Tom Sawyer, bildiğimiz öğrenilirse iki gün bile hayatta kalamayız. Bunu biliyorsun."</p>

  <p>Tom biraz rahatlamıştı. Kısa bir sessizliğin ardından devam etti:</p>

  <p>"Huck, kimse seni bu konuda konuşturamaz, değil mi?"</p>

  <p>"Konuşturmak mı? O melez şeytanın beni boğup öldürmesini istersem, evet konuşturabilirler. Ama başka türlü asla olmaz."</p>

  <p>"Tamam, her şey yolunda o zaman. Herhalde sesimizi çıkarmadığımız müddetçe emniyette olacağız. Ama yine de tekrar yemin edelim. Daha garanti olsun!"</p>

  <p>"Bana uyar."</p>

  <p>Böylece büyük bir ciddiyetle yeniden yemin ettiler.</p>

  <p>"Ortalıkta neler konuşuluyor, Huck? Kulağıma bin türlü şey geldi."</p>

  <p>"Ne mi? İşte Muff Potter aşağı, Muff Potter yukarı, başka bir şey yok. Öyle bunaltıyorlar ki beni, bazen kaçıp bir yerlere saklanmak istiyorum."</p>

  <p>"Bana da aynısının tıpkısını yapıyorlar. Galiba Potter'ın işi bitti. Sen de zaman zaman onun için üzülmüyor musun?"</p>

  <p>"Hemen her zaman... hep üzülüyorum. Çok işe yarar biri değildi elbette, ama bugüne kadar başkalarının canını yakacak hiçbir şey yapmamıştı. Sadece kafayı bulacak parayı kazanmak için balık tutar, bir de devamlı tembellik ederdi. Ama hepimiz yapmaz mıyız bunları... en azından çoğumuz yapabiliriz... papazlar filan... Ama iyi bir adamdı... bir keresinde ancak kendine yetecek kadar yemeği varken balığının yarısını bana verdiydi. Ayrıca durumum kötüyken pek çok kez bana arka çıktıydı."</p>

  <p>"Benim de uçurtmalarımı tamir eder, oltamın ucuna iğne bağlardı. Keşke onu oradan çıkarabilseydik."</p>

  <p>"Aman! Onu çıkaramayız, Tom. Üstelik bir işe yaramaz, eninde sonunda yine yakalarlar."</p>

  <p>"Doğru ya... muhakkak yakalarlar. Ama onun hakkında ağır laflar etmelerine de dayanamıyorum, üstelik... şeyi... o yapmamış olmasına rağmen."</p>

  <p>"Ben de öyle, Tom. Bu ülkedeki en kanlı haydut, en alçak adam olduğunu söylüyorlar ve neden daha önce asılmadı diye şaşıyorlar."</p>

  <p>"Evet, sürekli böyle şeyler söyleyip duruyorlar. Eğer serbest kalırsa linç edeceklerini bile söyleyenler var."</p>

  <p>"Sahiden de yaparlar ha."</p>

  <p>Çocuklar uzun süre konuştular, ama içleri pek az rahatladı. Akşam yaklaşırken, kendilerini tecrit edilmiş küçük hapishanenin civarında buldular. Belki de tüm zorlukları ortadan kaldıracak mucizevi bir şeyin olacağına dair tanımlayamadıkları bir umut getirmişti onları buraya. Ama hiçbir şey olmadı; bu talihsiz esirin yardımına koşacak hiç melek ya da peri yoktu görünürde.</p>

  <p>Çocuklar daha önce sık sık yaptıkları şeyi yaptılar —hücrenin penceresine gidip Potter'a biraz tütün ve kibrit attılar. Mahkum zemin kattaydı ve zaten muhafız da yoktu.</p>

  <p>Onun bu hediyeler için minnettarlığı daha önce hep vicdanlarını sızlatırdı, ama hiç bu kadar acıtmamıştı. Adamın söylediği sözler yüzünden kendilerini yeryüzünün en korkak ve hain çocukları gibi hissettiler:</p>

  <p>"Bana çok iyi davrandınız çocuklar... bu köydeki herkesten daha iyisiniz. Bunu asla unutmayacağım, asla. Sık sık kendi kendime diyorum ki, 'tüm oğlanların uçurtmalarını ve başka şeylerini tamir ederdim, balığın iyi olduğu yerleri gösterirdim, mümkün olduğunda onlarla arkadaşlık ederdim, ama şimdi zavallı Muff'ın başı belaya girince hepsi onu unuttu, yalnız Tom unutmadı, bir de Huck... <i>onlar</i> beni unutmadı, ben de <i>onların</i> iyiliklerini asla unutmayacağım!' Çok korkunç bir iş yaptım çocuklar... çünkü sarhoştum ve aklımı yitirmiştim, yoksa asla yapmam. Şimdi de bunun için sallandıracaklar beni, doğru da yapıyorlar. Doğrusu ve <i>en iyisi</i> bu bana kalırsa, yani öyle herhalde. Neyse, bundan bahsetmeyelim. Sizin de içinizi karartmayayım, ne de olsa bana arkadaşlık etmeye geldiniz. Ama şunu söylemem lazım: Asla içmeyin, o zaman buraya, benim bulunduğum yere hiç tıkılmazsınız. Şöyle biraz daha ileri gidin, tamam, öyle işte. İnsanın başı bunca beladayken dost yüzler görmesi ne güzel, hem sizden başka gelen kimse de yok doğrusu. Dost yüzler... dostların iyi yüzleri. Birbirinizin sırtına çıkın da size dokunabileyim. Hah şöyle. Tokalaşalım... sizin kolunuz parmaklıktan geçer, ama benimki çok büyük. Ah bu minik, zayıf eller... ama onlar Muff Potter'a güç veriyor, imkânları olsa dahasını da yaparlar."</p>

  <p>Tom yüreği kan ağlayarak eve döndü ve rüyasında korkunç şeyler gördü. Sonraki gün, ondan sonraki gün mahkeme salonunun çevresinde dolandı, içeri girmek için neredeyse dayanılmaz bir arzu hissediyor, ama dışarıda kalmak için kendini zorluyordu. Huck da aynı türden şeyler yaşıyordu. Birbirlerinden uzak durmaya dikkat ediyorlardı. Ama aynı karanlık çekim kuvveti onları tekrar aynı yere getiriyordu. Mahkeme binasından çıkanlar olduğunda Tom hemen kulak kabartıyordu, ama her seferinde can sıkıcı haberler duyuyordu. Potter'ın etrafındaki çember daraldıkça daralıyordu. İkinci günün sonunda köydekilerin konuşmalarına göre Kızılderili Joe'nun tanıklığı ve kanıtlar çok sağlamdı. Dolayısıyla, jürinin kararının ne olacağı konusunda en ufak bir şüpheye bile yer yoktu.</p>

  <p>Tom o gece geç saate kadar dışarıda kaldı ve yatmak için içeriye pencereden girdi. Müthiş bir heyecan içindeydi. Yatağa yattıktan saatler sonra uyuyabildi ancak. Ertesi sabah tüm köy mahkeme binasına doluştu, çünkü büyük gün gelmişti. Sıkış tıkış kalabalıkta kadınlarla erkekler eşit derecede temsil ediliyordu. Uzun bir bekleyişten sonra jüri içeri girip yerini aldı. Kısa bir süre sonra da solgun, bitkin, ürkek ve umutsuz görünen Potter zincirlenmiş bir halde getirilip tüm meraklı gözlerin görebileceği bir yere oturtuldu. Kızılderili Joe da hemen ayırt ediliyordu ve her zamanki gibi kayıtsızca duruyordu. Kısa bir süre sonra yargıç geldi ve şerif duruşmanın başladığını ilan etti. Ardından, avukatlar arasındaki bildik fısıldaşmalar ve belgelerin bir araya getirilmesi başladı. Bu ayrıntılar ve beraberlerinde getirdikleri gecikmeler hem etkileyici hem de ilgi çekici bir hazırlık havası yaratıyordu.</p>

  <p>Bir şahit çağırıldı ve cinayetin ortaya çıktığı günün sabahı erken bir saatte Muff Potter'ı bir derede elini yüzünü yıkarken gördüğünü söyledi, tutuklu hemen oradan sıvışmıştı. Biraz daha soru sorduktan sonra savcı,</p>

  <p>"Tanık sizin," dedi.</p>

  <p>Tutuklu gözlerini kaldırdı, ama avukatı:</p>

  <p>"Soracak sorum yok," deyince geri indirdi.</p>

  <p>Bir sonraki tanık bıçağın cesedin yanında olduğunu doğruladı. Savcı:</p>

  <p>"Tanık sizin," dedi.</p>

  <p>"Soracak sorum yok," dedi Potter'ın avukatı.</p>

  <p>Üçüncü bir tanık bıçağı Potter'ın elinde sık sık gördüğüne yemin etti.</p>

  <p>"Tanık sizin."</p>

  <p>Potter'ın avukatı yine soru sorma hakkından vazgeçti.</p>

  <p>İzleyicilerin yüzünde huzursuzluk belirmeye başladı. Yoksa bu avukat hiçbir çaba göstermeden müşterisinin hayatını teslim mi edecekti?</p>

  <p>Potter'ın cinayet mahalline geldiğinde suçlu gibi davrandığına dair birkaç tanık daha ifade verdi. Onlar da karşı tarafça sorgulanmadan yerlerine döndüler.</p>

  <p>O sabah mezarlıkta bulunan herkesin çok iyi hatırladığı feci durumun tüm ayrıntıları güvenilir tanıklarca anlatıldı, ama hiçbiri karşı tarafın avukatınca sorgulanmadı. Mahkemedekilerin şaşkınlığı ve tatminsizliği kendini mırıltılarla gösterince yargıç kürsüsünden bir uyarı gelmekte gecikmedi. Savcı şöyle dedi:</p>

  <p>"Söylediği her söze güvenilecek yurttaşlarımızın yeminli ifadeler neticesinde bu korkunç suçun şuradaki mutsuz tutuklunun işlediğine şüphe olmadığını iddia ediyoruz. Davamızın dayandığı nokta budur."</p>

  <p>Potter elinde olmadan inleyip elleriyle yüzünü kapatır ve yavaş yavaş ileri geri sallanırken mahkeme salonuna acı dolu bir sessizlik çöktü. Pek çok erkek duygulanmıştı ve kadınların da çoğu şefkatli gözyaşları döküyorlardı. Savunma avukatı ayağa kalkıp şöyle dedi:</p>

  <p>"Sayın Yargıç... Bu davanın başında, müvekkilimin bu korkunç eylemi alkolün yarattığı körce ve sorumsuzca bir çılgınlık anında gerçekleştirdiğini kanıtlamaya niyetli olduğumuzu belirtmiştik. Fakat fikrimizi değiştirmiş bulunuyoruz. Böyle bir savunma yapmayacağız. [Sonra memura döndü.] Thomas Sawyer'ı çağırın."</p>

  <p>Potter da dahil olmak üzere salondaki herkesin yüzünde büyük bir şaşkınlık belirdi. Hayret ve ilgiyle bütün gözler yerinden kalkıp kürsünün yanındaki yerini alan Tom'un üzerinde kilitlendi. Çocuğun korkudan rengi atmıştı. Elini kitaba koyup yemin etti.</p>

  <p>"Thomas Sawyer, Haziran'ın on yedisinde gece yarısı neredeydin?"</p>

  <p>Tom'un gözü Kızılderili Joe'nun demirden yüzüne takılınca dili tutuldu. İzleyiciler soluklarını tutmuş bekliyorlardı, ama kelimeler bir türlü ağzından çıkmıyordu. Ama birkaç saniye sonra çocuk gücünü geri kazandı ve salondakilerin bir kısmının duyabileceği bir sesle yanıt verdi:</p>

  <p>"Mezarlıkta!"</p>

  <p>"Biraz daha yüksek, lütfen. Korkma. Neredeydin..."</p>

  <p>"Mezarlıkta."</p>

  <p>Kızılderili Joe'nun yüzünden küçümseyen bir tebessüm geçti.</p>

  <p>"Horse Willams'ın mezarına yakın bir yerde miydin?"</p>

  <p>"Evet, efendim."</p>

  <p>"Biraz daha yüksek sesle. Ne kadar yakındın?"</p>

  <p>"Size olduğum kadar yakındım."</p>

  <p>"Saklanmış mıydın, açıkta mıydın?"</p>

  <p>"Saklanmıştım."</p>

  <p>"Nereye?"</p>

  <p>"Mezarın hemen ucundaki karaağaçların arkasına."</p>

  <p>Kızılderili Joe'da belli belirsiz bir irkilme oldu.</p>

  <p>"Yanında kimse var mıydı?"</p>

  <p>"Evet, efendim. Yanımda..."</p>

  <p>"Dur... dur bir dakika. Arkadaşının adını vermene gerek yok. Zamanı gelince onu da söyleyeceğiz. Yanınızda bir şey taşıyor muydunuz?"</p>

  <p>Tom tereddüt etti, kafası karışmış gibiydi.</p>

  <p>"Yüksek sesle, oğlum... çekinme. Doğru olana daima saygı duyulur. Oraya ne götürmüştünüz?"</p>

  <p>"Sadece... bir... bir... kedi ölüsü."</p>

  <p>Salondakiler arasında bir gülüşme başladı, ama yargıç onları hemen susturdu.</p>

  <p>"Kedinin iskeletini daha sonra sunacağız. Şimdi bana orada olup biten her şeyi anlat, oğlum... nasıl gördüysen öyle anlat... hiçbir şeyi atlama ve hiç korkma."</p>

  <p>Tom anlatmaya başladı, ilk başta tereddütlüydü, ama konuya ısındıkça kelimeler ağzından daha rahat çıkar oldu. Kısa süre sonra onunki dışında bütün sesler kesilmişti. Bütün gözler ona odaklanmıştı. İzleyiciler dudaklarını aralamış, nefes almaya korkarak onun ağzından çıkanları dinliyordu, zamanı unutmuşlar, hikâyenin korkunç çekiciliğine kapılıp gitmişlerdi. Dışa vurulamayan duygular üzerindeki gerilimi doruğa çıkaran da şu sözler oldu: "Doktor yazıtı savurup Muff Potter'ı yere serdiğinde, Kızılderili Joe elinde bıçakla sıçrayıp..."</p>

  <p>Şangırt! Melez, yoluna çıkan herkesi itip camı kırarak yıldırım gibi pencereden fırlamış, gözden kaybolmuştu.</p>
</body>
</html>
