<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XXXIV</h3>

  <p>Birkaç dakika içinde haberler yayıldı ve on kayık dolusu adam McDougal'ın Mağarası'na doğru yola çıktı. Bir anda yolcularla dolan vapur da onları takip etti. Tom Sawyer, Yargıç Thatcher'ı taşıyan kayığa binmişti. Mağaranın kapısı açıldığında, içerinin loş ışığında üzücü bir manzarayla karşılaştılar. Kızılderili Joe yerde cansız yatıyordu, yüzü kapıya dönüktü. Sanki özlem dolu gözleri en son anında, dışarıdaki özgür dünyanın ışığına ve neşesine takılı kalmıştı. Tom adama acıdı, çünkü neler çektiğini kendi deneyiminden biliyordu. Ama ne kadar şefkat duysa da, müthiş bir rahatlık ve emniyet hissediyordu artık. Uzun zamandır hiç tam anlamıyla yaşayamamıştı bu duyguyu. Kanlı kaçağın karşısında sesini yükselttiği günden beri üzerinde nasıl da korkunç bir ağırlık vardı.</p>

  <p>Kızılderili Joe'nun bıçağı yakında bir yerdeydi, çeliği kırılıp iki parça olmuştu. Kapının altındaki kocaman yatay kütüğün üzeri uzun süre uğraşılarak yontulmuş, deşilmişti. Ama boşa çabalamıştı, çünkü kapının hemen dışında doğal bir eşik oluşturan bir kaya çıkıntısı vardı. Bıçağın bu inatçı malzeme üzerinde hiçbir etkisi olmamıştı, tek zarar gören bıçağın kendisi olmuştu. Ama orada kaya engeli olmasaydı da çabası boşa olacaktı, çünkü o kütüğü tamamen kesmeyi başarsa bile kapının altındaki aralıktan sığmayacaktı. Kızılderili Joe da bunu biliyordu. Sırf bir şeyler yapmış olmak, geçmek bilmez zamanı geçirmek, oyalanmak için bıçağıyla oyup durmuştu orayı. Normalde girişin zemininde ve duvarlarda bir sürü mum parçası olurdu. Bunları ziyaretçiler çıkarken bırakırdı. Ama şimdi hiç kalmamıştı. Mahpus bunların hepsini bulup yemişti. Ayrıca birkaç tane de yarasa yakalamayı becermiş, bunları yiyerek geriye sadece pençelerini bırakmıştı. Talihsiz adam açlıktan ölmüştü. Yakında bir yerde yukarıdaki sarkıttan damlayan su sayesinde çağlardır yükselen bir dikit vardı. Tutsak dikitin ucunu kırmış, saat dakikliğiyle yirmi dakikada bir düşen değerli damlayı yakalamak amacıyla, üst tarafına çukur açtığı bir taşı tepesine yerleştirmişti. Yirmi dört saatte bir tatlı kaşığı kadar su birikiyordu. Daha piramitler yepyeniyken oradan su damlıyordu, Troya fethedilirken, Roma'nın temelleri atılırken, İsa çarmıha gerilirken, Fatih William Britanya İmparatorluğu'nu kurarken, Kolomb denize açılırken, Lexington katliamının "haberleri" yayıldığında oradan su damlıyordu. Hâlâ da damlıyor. Tüm bunlar tarihin alacakaranlığında yok olup giderken, unutuşun gecesince yutulurken de damlamayı sürdürecek. Her şeyin bir amacı ve görevi var mıdır? Bu su fani bir insan böceğin ihtiyacını karşılamak için mi beş bin yıldır sabırla damlıyordu, on bin yıl sonra başka bir önemli görevi daha mı var? Ne fark eder ki? Talihsiz melez paha biçilmez damlaları yakalamak için taşı oyduğundan bu yana uzun yıllar geçti, ama bugün bile ziyaretçiler McDougal'ın Mağarası'nın harikalarını görmeye geldiklerinde en uzun süre baktıkları şey bu acınası taş ve ağır ağır damlayan sudur. Kızılderili Joe'nun fincanı mağaranın harikaları listesinin başında gelir; "Alaaddin'in Sarayı" bile onunla rekabet edemez.</p>

  <p>Kızılderili Joe mağaranın ağzına yakın bir yere gömüldü. İnsanlar yedi mil çevredeki tüm köylerden, çiftliklerden ve mezralardan kayıklara ve arabalara doluşarak geldiler. Yanlarında çocuklarını ve kumanyalarını da getirdiler, bu cenazede en azından asılma etkinliklerindeki kadar tatmin olduklarını itiraf ettiler birbirlerine.</p>

  <p>Bu cenazenin yapılması, başka bir şeyin daha ileri gitmesinin önüne geçti: Kızılderili Joe'nun bağışlanması için valiye gönderilen dilekçe. Dilekçe pek çok kişi tarafından imzalanmış; kimilerinin ağladığı, kimilerinin nutuk attığı birçok toplantı düzenlenmiş, duygusal kadınlardan oluşan bir gruba valinin yakınlarında yas tutup ağıt yakma görevi verilmişti. Ondan merhamet etmesi ve sorumluluğunu ayaklar altına alması için yalvaracaklardı. Kızılderili Joe'nun köyden beş kişiyi öldürdüğü sanılıyordu, ama ne olmuş? Adam şeytanın ta kendisi olsaydı bile af dilekçesine adını yazacak, sızıntı yapan arızalı göz pınarlarından üç beş damla akıtacak birkaç zaaflı insan bulmak mümkündü.</p>

  <p>Cenazeden sonraki sabah Tom gidip Huck'ı buldu ve önemli bir şey konuşmak için tenha bir yere götürdü. Huck o zamana kadar Galli'den ve Bayan Douglas'tan Tom'un macerasını öğrenmişti, ama kimseden öğrenemeyeceği bir ayrıntı daha vardı ve Tom şimdi ona tam da bunu anlatacaktı. Huck üzüntüyle şöyle dedi:</p>

  <p>"Ne olduğunu biliyorum. İki numaraya gittin ve viskiden başka bir şey bulamadın, değil mi? Kimse bana senin yaptığını söylemedi, ama senden başkasının olamayacağını biliyordum. Viski meselesini duyar duymaz senin parayı bulamadığını anladım, yoksa bir yolunu bulup bana haber verirdin. Kimseye söylemesen de bana söylerdin. Zaten içimden bir ses o definenin asla bize nasip olmayacağını söyleyip duruyordu."</p>

  <p>"Hancıyı ihbar eden ben değilim, Huck. Cumartesi pikniğe gittiğimde handa bir sorun yoktu. O gece sen nöbetteydin, hatırlamıyor musun?"</p>

  <p>"Aa! Doğru ya. Sanki bir yıl önce olmuş gibi geliyor. O gece Kızılderili Joe'yu dul bayanın evine kadar takip etmiştim."</p>

  <p>"Onu takip mi ettin?"</p>

  <p>"Evet... ama kimseye söyleme. Kızılderili Joe'nun geride bıraktığı adamların kulağına gider diye korkuyorum. Beni bulmalarını ve adice şeyler yapmalarını istemem. Ben olmasam şimdiye çoktan Teksas'a varmıştı çünkü."</p>

  <p>Ondan sonra Huck, daha önce Galli'den ancak bir kısmını duymuş olan Tom'a macerasının tamamını anlattı.</p>

  <p>"O zaman," dedi Huck, ana meseleye geri dönerek, "iki numaradaki viskiyi kim ihbar ettiyse parayı bulan da odur. Ne olursa olsun, bizim şansımız kalmadı Tom."</p>

  <p>"Huck, para asla iki numarada olmadı!"</p>

  <p>"Ne!" Huck arkadaşının yüzüne merakla baktı. "Yoksa paranın izini tekrar mı buldun, Tom?"</p>

  <p>"Para mağarada, Huck!"</p>

  <p>Huck'ın gözleri parladı.</p>

  <p>"Bir daha söyle, Tom!"</p>

  <p>"Para mağarada!"</p>

  <p>"Tom... dürüst ol bak... şaka mı ediyorsun, ciddi misin?"</p>

  <p>"Ciddiyim, Huck. Hayatımda hiç bu kadar ciddi olmamıştım. Benimle birlikte oraya gidip çıkarmama yardım edecek misin?"</p>

  <p>"Tabii ki ederim! Eğer yolumuzu aydınlatabilirsek ve orada kaybolmayacaksak neden olmasın."</p>

  <p>"Sen orasını merak etme, tereyağından kıl çeker gibi halledeceğiz."</p>

  <p>"Harika! Peki paranın orada olduğunu nereden..."</p>

  <p>"Oraya gidinceye kadar bekle Huck. Eğer bulamazsak sana davulumu ve şu dünya üzerinde sahip olduğum her şeyi veririm. Yemin ederim ki veririm."</p>

  <p>"Tamam, tamam... anlaşık. Ne zaman gidiyoruz?"</p>

  <p>"Hemen şimdi gidebiliriz istersen. Gücün yerinde mi?"</p>

  <p>"Mağaranın çok derinlerinde bir yerde mi? Daha üç-dört gündür dışarı çıkabiliyorum, bir milden uzun yürüyemem herhalde, Tom... pek sanmıyorum."</p>

  <p>"Benden başkası olsa mağaranın içine doğru beş mil gitmesi gerekir, Huck, ama kimsenin bilmediği bir kestirme biliyorum. Seni bir kayıkla doğrudan kestirmeye götüreceğim, Huck. Kayığı aşağı kadar ben götürüp yukarı da ben çıkaracağım. Senin kılını bile kıpırdatmana gerek yok."</p>

  <p>"Öyleyse ne duruyoruz, Tom, gidelim."</p>

  <p>"Tamam. Yanımıza biraz ekmek, et ve pipolarımızı alalım, bir-iki tane küçük torba, iki-üç tane uçurtma ipi ve bir de şu yeni çıkan şeytan kibritlerinden de biraz alsak iyi olur. Keşke mağaranın içinde kaldığımda yanımda onlardan bir sürü olsaydı."</p>

  <p>Öğleni biraz geçe çocuklar orada olmayan birinin küçük kayığını ödünç alıp yola çıktılar. "Mağara Yamacı"nın birkaç mil aşağısında Tom şöyle dedi:</p>

  <p>"Mağaradan buraya kadar yamaç hep aynı görünüyor... Ne bir ev, ne ağaçlık var, çalılar hep birbirine benziyor. Ama yukarıda toprak kaymasıyla oluşmuş beyaz yeri görüyor musun? İşte işaretlerden biri o. Burada kıyıya çıkmalıyız.</p>

  <p>Kıyıya çıktılar.</p>

  <p>"Evet, şu anda elinde bir olta kamışı olsa deliğin içine sokabilirdin. Bak bakalım bulabilecek misin deliği?"</p>

  <p>Huck her tarafa baktı, ama hiçbir şey bulamadı. Tom gururla bir sumak çalısı kümesine doğru yürüdü.</p>

  <p>"İşte burada! Şuna baksana, Huck, bu ülkedeki en emniyetli delik. Kimseye söylememen yeterli. Ne zamandır soyguncu olmak istiyordum, ama böyle bir şeye ihtiyacım olduğunu biliyordum, nerede karşıma çıkacağını düşünüyordum. İşte şimdi elimizde, asla kimseye söylemeyeceğiz. Sadece Joe Harper ile Ben Rogers'ı içeri alacağız, çünkü bir çete kurmamız lazım, yoksa racona uygun olmaz. Tom Sawyer'ın Çetesi, kulağa çok hoş geliyor, değil mi, Huck?"</p>

  <p>"Hoş gelmez olur mu, Tom. Peki kimi soyacağız?"</p>

  <p>"Kime denk gelirsek. Yoldan geçenler... Genellikle onlar soyulur."</p>

  <p>"Sonra da öldüreceğiz."</p>

  <p>"Yok... Her seferinde değil. Onları mağaraya saklayıp fidye isteyeceğiz!"</p>

  <p>"Fidye nedir?"</p>

  <p>"Para. Arkadaşlarının olabildiğince çok para toplamasını sağlarsın ve onu bir yıl tuttuktan sonra para hâlâ gelmediyse öldürürsün. Genellikle böyle yapılır. Sadece kadınları öldürmezsin. Kadınları kapatırsın, ama öldürmezsin. Daima güzel ve zengin olurlar, bir de çok korkarlar. Saatlerini filan alırsın, ama daima şapkanı çıkarır ve kibar davranırsın. Soyguncular kadar kibar insanlar yoktur... Hangi kitaba bakarsan bak. Tamam işte, kadınlar sana aşık olurlar, mağarada bir-iki hafta kaldıktan sonra ağlamayı keserler ve ondan sonra istesen de onlardan kurtulamazsın. Dışarı atsan dönüp geri gelirler. Kitaplarda hep böyle yazıyor."</p>

  <p>"Çok bela işmiş be Tom. Bence korsan olmak daha iyi."</p>

  <p>"Evet, ama bunun da bazı iyi yönleri vardır, hem eve yakın olursun, hem de sirklere filan."</p>

  <p>Bunları konuşurken her şeyi hazırlamışlardı, deliğe girdiler. Tom önden gidiyordu. Tünelin öbür ucuna vardıktan sonra uçurtma ipini bir yere tutturup devam ettiler. Birkaç adım sonra pınarın başına geldiler. Tom tepeden tırnağa ürperdiğini hissetti. Huck'a duvarda bir parça çamurun üstündeki mum parçasını gösterdi ve Becky ile birlikte alevin sönüşünü nasıl izlediklerini anlattı.</p>

  <p>Mekânın durgunluğu ve kasveti üzerlerine çöktüğünden fısıltıyla konuşmaya başlamışlardı. Yürümeye devam ettiler ve "atlanacak yere" gelinceye kadar diğer koridordan gittiler. Mum ışığında bunun bir uçurum değil, sadece beş-on metre aşağıya kadar devam eden dik bir yamaç olduğunu gördüler. Tom fısıldadı:</p>

  <p>"Şimdi sana bir şey göstereceğim, Huck."</p>

  <p>Mumunu yukarı kaldırarak şöyle dedi:</p>

  <p>"Şimdi köşenin ta öteki yanına bak. Görüyor musun? Şuradaki büyük kayanın üstünde... mum isiyle yapılmış."</p>

  <p>"Tom, bu bir <i>haç!"</i></p>

  <p>"Nerede şimdi senin şu iki numara? <i>"Haçın altında"</i> değil miydi? Kızılderili Joe'nun mumunu gördüğüm yer tam orasıydı işte."</p>

  <p>Huck bir süre gözlerini dikip mistik işarete baktı, sonra titreyen bir sesle şöyle dedi:</p>

  <p>"Tom, hadi gidelim buradan!"</p>

  <p>"Ne dedin? Defineyi bırakalım mı yani?"</p>

  <p>"Evet, bırakalım. Kızılderili Joe'nun hayaleti buralardadır, kesin eminim."</p>

  <p>"Hayır, değildir, Huck, burada olamaz. Hayaletler öldükleri yere musallat olurlar, taa yukarıda, mağaranın ağzındadır. Orası beş mil uzakta."</p>

  <p>"Hayır, Tom, hiç sanmıyorum. Bence parasının çevresinde dolaşacaktır. Hayaletler nasıldır bilirim, sen de bilirsin."</p>

  <p>Tom da Huck'ın haklı olabileceğinden korkmaya başladı. İçinde kötü bir his kabarıyordu. Ama aniden aklına bir fikir geldi.</p>

  <p>"Huck, ne kadar da aptalız biz be! Kızılderili Joe'nun hayaleti haçın bulunduğu yere gelir mi hiç!"</p>

  <p>Gayet makul görünüyordu. Hemen etkisini gösterdi.</p>

  <p>"Bu hiç aklıma gelmemişti, Tom. Ama hakkın var. Şu haçın olması bizim için büyük şans. Bence şuraya inip sandığı aramaya başlayalım."</p>

  <p>Önce Tom indi, inerken çamurlu yüzeyde ayak basacak yerler oluşturmaya çalışıyordu. Huck da peşinden gitti. Büyük kayanın bulunduğu yerden yanlara doğru açılan dört geçit vardı. Çocuklar üç tanesine girdiler, ama bir şey bulamadılar. Kayanın dibine en yakın olan geçitte küçük bir yarık buldular, içine birkaç tane battaniye serilmişti; ayrıca eski bir pantolon askısı, bir parça salam kabuğu ve iki-üç tavuğun iyice kemirilmiş kemikleri vardı. Fakat para sandığı filan yoktu. Çocuklar orayı tekrar tekrar aradılar, ama fayda etmedi.</p>

  <p>"Haçın altında, diyordu," dedi Tom. "Haçın altı denebilecek en uygun yer burası. Kayanın kendisinin altında olamaz, çünkü kayayla zemin arasında aralık yok."</p>

  <p>Tekrar her tarafı aradılar ve cesaretleri kırılmış bir halde yere oturdular. Huck'ın aklına hiçbir şey gelmiyordu. Bir süre sonra Tom:</p>

  <p>"Baksana Huck," dedi, "kayanın öbür tarafındaki çamurda ayak izleri ve mum lekeleri var, ama diğer taraflarında yok. Sebebi nedir acaba? Hiç kuşkum yok, para kayanın altında. Çamuru kazacağım."</p>

  <p>"Fena fikir değil, Tom!" dedi Huck, yeniden canlanarak.</p>

  <p>Tom'un "gerçek Barlow" bıçağı ortaya çıktı ve beş-on santim kazdıktan sonra ahşap bir şeye çarptı.</p>

  <p>"Huck! Duydun mu sesi?"</p>

  <p>Huck da elleriyle kazmaya başlamıştı. Kısa sürede kalaslar ortaya çıktı ve kaldırdıklarında da kayanın altına doğru giden doğal bir delikle karşılaştılar. Tom elini içeri sokup mumu olabildiğince kayanın altına doğru uzattı, ama deliğin sonunu göremiyordu. İçeri girmeyi önerdi. Eğilip delikten içeri girdi. Daracık yol giderek dikleşiyordu. Önce sağa, sonra sola döndü, Huck da hemen arkasındaydı. Tom yeni bir virajı döndükten sonra haykırdı: "Aman tanrım, Huck, şuraya bak!" Karşılarındaki şeyin define sandığı olduğuna şüphe yoktu. Küçük bir oyuğun içinde sandığın yanı sıra boş bir barut fıçısı, meşin kılıfları içinde bir çift tüfek, iki-üç çift eski püskü mokasen, deri bir kemer ve damlayan suların ıslattığı birkaç parça döküntü daha vardı.</p>

  <p>"Sonunda bulduk!" dedi Huck, elini pas içindeki altınların üzerinde gezdirerek. "Tanrım, zengin olduk, Tom!"</p>

  <p>"Elimize geçeceğinden hiç şüphem yoktu, Huck. İnanılmayacak kadar iyi bir şey bu, ama gerçekten de artık o bizim! Haydi burada oyalanmayalım, çıkaralım şunu. Dur şu sandığı kaldırmayı bir deneyeyim.</p>

  <p>Sandık yirmi-otuz kilo geliyordu. Tom epeyce zorlanarak kaldırdı, ama taşıyabilecek gibi görünmüyordu.</p>

  <p>"Tahmin etmiştim," dedi; "perili evde taşırlarken ağır olduğunu anlamıştım. Küçük torbaları getirmekle iyi etmişiz."</p>

  <p>Kısa sürede parayı torbalara doldurdular ve haç işaretli kayanın altından çıkardılar.</p>

  <p>"Şimdi gidip tüfekleri ve diğer şeyleri alalım," dedi Huck.</p>

  <p>"Hayır, Huck, onları orada bırak. Soygunculuk yaparken ihtiyacımız olan her şey var. Onlar hep orada kalacaklar, cümbüşlerimizi de orada yapacağız. Cümbüş için daha uygun bir yer olamaz."</p>

  <p>"Cümbüş nedir?"</p>

  <p>"Bilmiyorum. Ama soyguncular cümbüş yapar, o yüzden biz de yapacağız. Gel, Huck, burada çok uzun süre kaldık. Geç kalıyoruz muhtemelen. Ben çok acıktım. Kayığa bindiğimizde hem yemeğimizi yer hem de tütün içeriz."</p>

  <p>Sık sumak çalılarının arasından çıktılar, dikkatle çevrelerine bakındılar ve kıyının boş olduğunu görünce kayığa binip sofraya oturdular. Güneş ufka doğru batarken çoktan kıyıdan açılmış ve yola koyulmuşlardı. Tom neşeyle Huck'a bir şeyler anlatarak akşam boyunca kürek çekti ve karanlık bastıktan kısa süre sonra karaya çıktılar.</p>

  <p>"Pekala, Huck," dedi Tom, "şimdi parayı götürüp Bayan Douglas'ın odunluğuna saklayacağız, sabahleyin de gidip sayarız ve bölüşürüz, ardından ormanda emniyetli bir yer buluruz. Ben gidip Benny Taylor'un küçük arabasını getirinceye kadar sesini çıkarmadan burada bekle. Bir dakikaya kalmaz dönerim."</p>

  <p>Tom gözden kayboldu ve biraz sonra arabayla beraber döndü. İki küçük torbayı arabaya koydu, üzerine eski püskü paçavralar attı ve arabayı çeke çeke yürümeye başladı. Çocuklar Galli'nin evine vardıklarında dinlenmek için durdular. Tam harekete geçecekleri sırada Galli dışarı çıkıp onlara seslendi:</p>

  <p>"Hey, kim var orada?"</p>

  <p>"Huck ve Tom Sawyer."</p>

  <p>"Çok iyi! Gelin benimle çocuklar, herkes sizi bekliyor. Haydi, çabuk olun, devam edin. Arabanızı ben çekerim. Aman, göründüğü kadar hafif değilmiş. Tuğla mı koydunuz üstüne, yoksa hurda demir mi?"</p>

  <p>"Hurda demir," dedi Tom.</p>

  <p>"Tahmin etmiştim. Bu köydeki çocuklar düzgün bir işte çalışsalar iki katı para kazanacak olmalarına rağmen dökümhaneye altı sente satmak için hurda demir bulmaya bir sürü vakit harcarlar. Ama insan tabiatı böyle işte. Acele edin, acele edin!"</p>

  <p>Çocuklar acelenin sebebini öğrenmek istediler.</p>

  <p>"Boş verin şimdi; Bayan Douglas'ın oraya gidince anlarsınız sebebini."</p>

  <p>Huck sık sık haksız yere suçlanmış olduğundan, "Bay Jones, biz hiçbir şey yapmadık," dedi endişeyle.</p>

  <p>Galli adam bir kahkaha attı.</p>

  <p>"Ben bilemem, Huck, yavrucuğum. Ne yaptığını hiç bilmiyorum. Dul bayanla aran iyi değil miydi senin?"</p>

  <p>"Elbette. O bana hep iyi davranmıştır."</p>

  <p>"Tamam o zaman. Neyden korkuyorsun ki?"</p>

  <p>Huck'ın ağır işleyen zihninde bu sorunun cevabı biçimlenemeden Tom'la birlikte Bayan Douglas'ın oturma odasına itelendiler. Bay Jones arabayı kapının önüne bırakıp arkalarından içeri girdi.</p>

  <p>Oda çok iyi ışıklandırılmıştı ve köyde onları tanıyan herkes oradaydı. Thatcher'lar, Harper'lar, Rogers'lar, Polly Teyze, Sid, Mary, papaz, gazetenin başyazarı ve en şık kıyafetlerini giyip gelmiş daha niceleri. Dul bayan onları giyimlerinin müsaade ettiği kadarıyla içtenlikle karşıladı. Çocukların ikisi de çamura bulanmıştı, her yanları mum lekesi olmuştu. Polly Teyze utancından kıpkırmızı kesilmişti, kaşlarını çatmış Tom'a bakarak başını sallıyordu. Ama gene de oradaki hiç kimse çocukların kendileri kadar çile çekmiyordu o an. Bay Jones şöyle dedi: "Tom evde değildi, o yüzden vazgeçtim, ama ona ve Huck'a tam kapımın önünde rastladım, ben de ikisini birden tuttuğum gibi çabucak getirdim."</p>

  <p>"Çok iyi yapmışsınız," dedi dul kadın. "Benimle gelin çocuklar."</p>

  <p>Onları yatak odasına götürüp şöyle dedi:</p>

  <p>"Şimdi elinizi yüzünüzü yıkayıp üstünüzü giyin. Bakın burada iki tane yepyeni takım elbise var — gömlek, çorap, her şey tamam. Bunlar Huck'ın giysileri. Yok, yok, teşekkür etme Huck. Birini Bay Jones aldı birini de ben. Ama ikinizin de üstüne olacaktır. Haydi giyinin. Sizi bekliyoruz. Üstünüzü başınızı düzelttiğinizde yanımıza gelin." Böyle söyledikten sonra çıktı.</p>
</body>
</html>
