<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM VIII</h3>

  <p>Tom okula dönenlerin yolundan iyice uzaklaşana kadar o sokak senin bu sokak benim dolaştı, en sonunda koşar adım ilerlemeye başladı. Küçük bir "akarsuyu" iki-üç kez geçti, çünkü çocukların başlıca batıl inançlarından biri de suyu geçmenin izlenmeyi önleyeceğiydi. Yarım saat sonra Cardiff Tepesi'nin zirvesindeki Douglas Konağı'nın arkasında kaybolmak üzereydi ve arkasındaki vadide okul binası iyice uzakta kalmış, zar zor seçiliyordu. Sık ormanın içine daldı, patika kullanmadan ortasına doğru ilerledi ve dalları her yana yayılmış bir meşenin altında oturacak yosunlu bir yer buldu. Yaprak bile kımıldamıyordu. Ağır öğle sıcağı kuşların şakımasını bile susturmuştu. Baygın yatan doğanın sessizliğini sadece uzaklardaki bir ağaçkakanın zaman zaman yükselen sesi bozuyordu ki bu da her yana sinmiş sessizliği ve yalnızlık duygusunu daha da derinleştiriyor gibiydi. Tom'un ruhunu hüzün sarmıştı; duyguları çevresindekilere birebir uyuyordu. Dirseklerini dizlerine dayalı, çenesini ellerinde uzun efkârlı efkârlı oturdu. Hayat denen şeyin en alası bile dertsiz geçmiyordu, tüm dertlerinden yeni kurtulmuş olan Jimmy Hodges'u kıskanacağı geliyordu neredeyse. "Yatıp uzanmak, ebedi düşlere dalmak ne de huzur vericidir," dedi kendi kendine, "uyumak, rüzgâr dallar arasından dolaşır, mezarların üstünde biten çiçekleri okşarken, tüm dertlerden azade." Keşke Pazar okulunda iyi notlar almış olsaydı, o zaman ardına bile bakmadan çeker gider, tüm dertlerinden sonsuza dek kurtulurdu. Şu kıza gelince. Tom ne yapmıştı ki? Hiçbir şey. Dünyanın en iyi insanı gibi davranmış, ama köpek muamelesi görmüştü, basbayağı köpek muamelesi. Günün birinde pişman olacaktı, ama belki de o gün çok geç olacaktı. Ah, keşke <i>hiç değilse bir süreliğine</i> ölebilseydi!</p>

  <p>Ama gençlerin esnek yürekleri uzun süre aynı kalıpta tutulamaz. Tom'un zihni farkında olmadan bu hayata dair kaygılara kaymıştı yine. Peki ya şimdi arkasını dönse ve sırra kadem bassaydı? Ya şimdi uzaklara gitse, çok uzaklara, denizlerin ötesindeki bilinmeyen ülkelere gitse ve bir daha asla geri dönmeseydi! O zaman Becky kendini nasıl hissederdi acaba! Soytarı olma fikri tekrar aklına geldi, ama bu kez iğrenç buldu soytarıyı. Eğlence, şakalar ve benekler menekler, ulu ve puslu bir romantizm diyarına yükselmiş bir ruhu incitmekten başka ne yapabilirlerdi ki. Ama yok, o bir asker olacak ve uzun yıllar sonra savaş yorgunu bir halde görkemle geri dönecekti. Yok yok, en iyisi Kızılderililere katılmaktı, sıradağlarda ve Uzak Batı'nın yolsuz izsiz büyük ovalarında bufalo avlayıp savaşlara katılabilirdi. Günün birinde de büyük şef olur, başında tüyler ve yüzünde korkunç renklerde boyalarla uyuşuk bir yaz sabahı herkesin kanını donduran bir savaş narası atarak Pazar okuluna dalabilir, arkadaşlarının gözlerinin asla sönmeyecek bir kıskançlık ateşiyle kavrulup gitmesine yol açabilirdi. Yok, bundan daha da gösterişlisi de vardı. Korsan olacaktı! İşte bu en iyisiydi! <i>Artık</i> geleceğe dair planları netleşmiş, akla hayale sığmaz bir ihtişamla parıldıyordu. Onun adı tüm dünyada duyulacak ve insanları tir tir titretecekti! Uzun, basık, kara gövdeli yelkenlisiyle —Fırtınanın Ruhu koyacaktı adını, yüreklere korku salan bayrağı pruvada her daim dalgalanacaktı— çalkalanan denizleri şan ve şerefle aşacaktı! Ünü doruğa ulaştığında, eski köyünde birdenbire ortaya çıkacak ve kararlı adımlarla kiliseye yaklaşacaktı. Teni güneşten kararıp keçeleşmiş olacaktı, siyah kadifeden takımı, kocaman çizmeleri, kızıl kuşağı, kemerini dolduran dizi dizi tabancalar, belinde kandan paslanmış kılıcı, tüyleri dalgalanan geniş kenarlı şapkası olacaktı. Üstünde kurukafa ve çapraz kemik olan siyah bayrağı açılacaktı ve Tom fısıltıları giderek artan bir coşkuyla kulak verince, şöyle dediklerini duyacaktı: "İşte Korsan Tom Sawyer! Karayiplerin korkulu rüyası!"</p>

  <p>Evet, ölmek var dönmek yoktu, meslek seçilmişti. Evden kaçacak ve mesleğine başlayacaktı. Hemen ertesi sabah harekete geçecekti. O yüzden hemen şimdi hazırlıklara başlamalıydı. Önce tüm kaynaklarını bir araya toplayacaktı. Biraz ilerideki çürümüş kütüğe gidip Barlow marka bıçağıyla bir ucunun altını kazmaya başladı. Kısa zaman sonra bıçağı, sesinden kof olduğu anlaşılan bir tahtaya ulaştı. Elini oraya koyup gür bir sesle tılsımlı sözleri söyledi:</p>

  <p>"Buraya gelmemiş olan, gel! Burada olan burada kal!"</p>

  <p>Toprağı biraz eşeledi, bir çam kabuğunu ortaya çıkardı. Kabuğu kaldırınca da altı ve yanları kabuktan yapılmış minik bir hazine odasına ulaştı. İçinde bir misket vardı. Tom'un şaşkınlığına diyecek yoktu. Kafası karışmış bir halde başını kaşıyarak,</p>

  <p>"Tüh be, şu işe bak!" dedi.</p>

  <p>Öfkeyle misketi fırlatıp düşünmeye başladı. Gerçek şuydu ki, kendisinin ve arkadaşlarının asla yanılmaz saydığı bir batıl inancın doğru olmadığını çıkarmıştı ortaya. Gereken tılsımı söyleyerek bir misket gömer, on beş gün ellemeyip, sonra da az önce söylediği tılsımla açarsan, kaybettiğin tüm misketleri, ne kadar uzak yerlerde kaybetmiş olursan ol, toplanmış olarak bulursun. Ama şimdi görüyordu ki bu işlem gerçekten ve şüpheye mahal bırakmayacak şekilde başarısız olmuştu. Tom'un inanç binası temellerine dek sarsılmıştı. Bu büyünün işe yaradığını birçok kez duymuş, ama başarısız olabileceğini hiç duymamıştı. Daha önce de birkaç kez aynı şeyi denediğini, ama sonra misketi sakladığı yeri bulamadığını çoktan unutup gitmişti aslında. Bir süre oturup bu muammayı çözmeye çalıştı ve en sonunda bir cadının müdahale edip tılsımı bozduğuna karar verdi. Ama bundan emin olması gerekiyordu; o yüzden bir süre etrafı araştırdıktan sonra, ortasında huni şeklinde bir çöküntü olan kumluk bir alan buldu. İyice yere eğildi ve ağzını deliğe yaklaştırarak seslendi:</p>

  <p>"Karınca aslanı, karınca aslanı, ne bu işin aslı astarı? Karınca aslanı, karınca aslanı, ne bu işin aslı astarı?"</p>

  <p>Kum hareketlendi ve minik siyah bir böcek bir saniyeliğine görünüp tekrar korkuyla kumun içinde kayboldu.</p>

  <p>"Söyleyecek yüreği yok! Demek ki hakikaten yapan cadıymış. Biliyordum zaten."</p>

  <p>Cadılarla çatışmanın akıl karı olmayacağını biliyordu, o yüzden süngüsü düşmüş bir halde çevresine bakındı. Derken aklına en azından o tek miskete sahip olabileceği geldi ve sabırla misketi aramaya koyuldu. Ama o misketi de bulamadı. Bunun üzerine hazine odasının önüne geçti, tam misketi attığı sıradaki gibi durdu ve cebinden ikinci bir misket çıkartıp onu da fırlattı."</p>

  <p>"Birader, bul biraderini!"</p>

  <p>Misketin nereye düştüğüne baktı ve ardından gidip orayı araştırdı. Ama herhalde öncekinden daha yavaş ya da hızlı atmıştı; bu yüzden iki kere daha denedi. Son denemesi başarılı oldu. İkinci misket öncekinin yirmi-otuz santim yakınına düşmüştü.</p>

  <p>O sırada ormanın yeşil dehlizlerinde, uzakta çalınan bir oyuncak borazanın sesi yankılandı. Tom hemen ceketiyle pantolonunu çıkardı, askısını kemere dönüştürdü ve çürümüş kütüğün oradaki bir çalıyı kaldırarak altından ilkel bir ok ve yay, çıtadan yapılma bir kılıç ve teneke bir borazan çıkardı. Az sonra bunları kapmış yalınayak ve gömleğinin etekleri uçuşarak koşuyordu. Büyük bir karaağacın altında durdu, borazanı öttürerek yanıt verdi, sonra da ayaklarının ucuna basa basa, sakınganca ilerlemeye başladı. Usulca dönüp hayali adamlarına seslendi:</p>

  <p>"Burada bekleyin şen dostlarım! Ben borazanı öttürünceye kadar kendinizi göstermeyin."</p>

  <p>Bu kez Joe Harper ortaya çıktı, o da ceketsiz ve Tom gibi tepeden tırnağa silahlıydı.</p>

  <p>"Dur!" diye haykırdı Tom. "Benim iznim olmadan Sherwood Ormanı'na gelen kim?"</p>

  <p>"Guisborne'lu Guy'ın kimsenin iznine ihtiyacı yok. Sen kimsin... kimsin..."</p>

  <p>"Ki benimle böyle konuşmaya cüret ediyorsun," diye hatırlattı Tom, çünkü kitabı ezberlemiş, ona göre konuşuyorlardı. Joe tekrarladı:</p>

  <p>"Sen kimsin ki benimle böyle konuşmaya cüret ediyorsun?"</p>

  <p>"Ben mi? Ben Robin Hood'um, zavallı etine bildireceğim şimdi kim olduğumu."</p>

  <p>"Demek sen o meşhur kanun kaçağısın? Öyleyse bu şen ormandan geçiş izni almamaya sonuna kadar hakkım var demektir. Asıl sana izin lazım!"</p>

  <p>Çıtadan yapılma kılıçlarını çektiler ve diğer donanımlarını yere bıraktılar. İki çocuk pozisyonlarını aldı ve ciddi, dikkatli bir vuruşma başladı. Kılıçlar iki kez yukarıda, iki kez aşağıda çarpışıyordu.</p>

  <p>"Eğer beni asmak istiyorsan canlan biraz!" diye bağırdı Tom.</p>

  <p>Böylece "biraz canlandılar", soluk soluğa ve ter içinde devam ettiler. En sonunda Tom bağırdı:</p>

  <p>"Düş! Düş artık! Neden düşmüyorsun?"</p>

  <p>"Banane! Sen kendin neden düşmüyorsun? Kaç kere isabet ettirdim."</p>

  <p>"İyi de ne alakası var. Ben düşemem, kitapta öyle yazmıyor ki. Kitap şöyle diyor: Sonra tersinden bir vuruşla zavallı Guisborne'lu Guy'ın canını aldı. "Şöyle bir dön ki seni arkandan vurayım."</p>

  <p>Otoriteye kulak asmamak olmazdı, bu yüzden Joe kendi etrafında döndü, sırtından darbeyi alıp düştü.</p>

  <p>"Tamam," dedi Joe, ayağa kalkarak, "şimdi de <i>sen</i> benim öldürmeme izin vereceksin. Adalet yerini bulmalı."</p>

  <p>"Ama bunu yapamam, kitapta yazmıyor."</p>

  <p>"İyi ama bu haksızlık... böyle olmaz."</p>

  <p>"Tamam Joe, istersen sen Keşiş Tuck ya da değirmencinin oğlu Much ol, beni sopayla öldürürsün. Olmazsa ben biraz Nottingham Şerifi olayım sen Robin Hood ol, öyle beni öldür."</p>

  <p>Bu seferki kabul edilebilirdi, böylece maceraları devam etti. Sonra Tom yeniden Robin Hood oldu ve hain bir rahibe yarasını ihmal ettiği için bakımsızlıktan öldü. Ölüm döşeğindeyken Joe hüngür hüngür ağlayan tüm kanun kaçağı kabilesini temsilen hüzünle onu alıp götürdü, yayını cansız ellerine yerleştirdi. Tom şöyle dedi: "Bu ok nereye düşerse Robin Hood'u oradaki bir ağacın altına gömün." Sonra okunu attı, yere uzandı ve öldü, ama bir ısırgan otunun üzerine yattığından bir ceset için fazla büyük bir telaşla ayağa fırladı.</p>

  <p>Çocuklar giyindiler, teçhizatlarını sakladılar ve artık kanun kaçağı olmadıklarına hayıflanarak çekip gittiler. Bir yandan da modern medeniyetin bu kayıplarını nasıl telafi edebileceğini merak ediyorlardı. Sonsuza dek Birleşik Devletler Başkanı olmaktansa Sherwood Ormanı'nda bir yıllığına kanun kaçağı olmayı tercih edeceklerini rahatça söyleyebilirlerdi.</p>
</body>
</html>
