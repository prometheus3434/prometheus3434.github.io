<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM VII</h3>

  <p>Tom kafasını derse vermeye çalışıyordu, ama aklı bir karış havadaydı. En sonunda içini çekti, esnedi ve direnmeyi bıraktı. Öğle tatili hiç gelmeyecek miydi acaba? Hava alabildiğine durgundu. En ufak bir esinti bile yoktu. İnsanı miskinleştiren, ayakta uyutan günlerdendi bu. Okuma yapan yirmi beş öğrencinin yatıştırıcı mırıltısı arı vızıltısı gibi tekdüze devam ederken, ruha huzur ve dinginlik veriyordu. Uzaklarda, kavurucu güneşin alnındaki Cardiff Tepesi yemyeşil eteklerini mora çalan ışıl ışıl bir ısı örtüsü sarmıştı. Yükseklerde tembel tembel süzülen birkaç kuş vardı. Dışarıda onlardan başka yalnızca birkaç inek vardı ki, onlar da uyuyordu.</p>

  <p>Tom'un kalbi ya kaçıp kurtulmak ya da bu bıkkınlık verici zamanda oyalanacak ilginç bir şey bulmak için çırpınıyordu. Ceplerini yoklarken yüzü aniden şükran duygusuyla aydınlandı, aslında dua etse, olsa olsa böyle bir sonuç alırdı ama Tom bunu bilmiyordu. Fişek kutusunu çaktırmadan cebinden aldı. Keneyi çıkardı ve uzun, dümdüz sıranın üstüne koydu. Herhalde bu mahluk da şükran duası etmiş kadar olmuştur, ama biraz erken sevinmişti; çünkü minnettarlıkla uzaklaşmaya başladığı zaman Tom bir iğneyle onu döndürdü ve yeni bir yöne doğru ilerlemesini sağladı.</p>

  <p>Tom'un can dostu hemen yanında oturuyor, o da Tom gibi sıkıntıdan patlıyordu ve şimdi bu eğlenceye merak ve şükranla ilgi göstermeye başlamıştı. Bu dostun adı Joe Harper'dı. İki çocuk tüm hafta boyunca çok yakın dost oluyor, Cumartesi günleri can düşmanı olup çarpışıyorlardı. Joe yakasından bir iğne çıkarıp mahkuma spor yaptırılmasına yardımcı olmaya başladı. Kısa bir süre için spor daha da ilgi çekici oldu. Ama sonra Tom birbirlerinin yolunu kestiklerini ve ikisinin de keneden tam anlamıyla faydalanamadığını söyledi. Bu yüzden Joe'nun yazı tahtasını aralarına koydu ve tam ortasına yukarıdan aşağıya kadar bir çizgi çekti.</p>

  <p>"Senin tarafında olduğunda istediğin gibi dürtebilirsin, kesinlikle de dokunmam. Ama onu kaçırırsan ve benim tarafıma geçerse de sen dokunmayacak, sınırı tekrar geçene kadar bekleyeceksin."</p>

  <p>"Tamam, anlaştık... sen başla dürtmeye."</p>

  <p>Kene Tom'dan kaçıp ekvator çizgisini geçti. Joe biraz taciz ettikten sonra bıraktı ve gene öbür tarafa geçti. Bu sınır geçmeler birkaç kez tekrarlandı. Çocuklardan biri büyük bir ilgiyle keneyi taciz ederken, öteki de aynı büyüklükte bir ilgiyle seyrediyordu. İkisi yazı tahtasının başında kafa kafaya vermişlerdi ve kıyamet kopsa farkına varamayacaklardı. En sonunda talih Joe'nun yüzüne daha çok güler gibi oldu. Tıpkı çocuklar gibi endişelenip heyecanlanan kene hangi yolu denerse denesin, tam "zafere ulaşacakken", Tom'un parmakları da karıncalanırken, Joe'nun iğnesi ustaca bir hareketle böceğin yönünü değiştiriyor ve kendi tarafında tutuyordu. En sonunda Tom artık dayanamadı. Bu kadar kışkırtılmaya gelecek bir çocuk değildi. Böylece içeri uzanıp iğnesiyle bir müdahalede bulunmaya çalıştı. Joe hemen celallendi.</p>

  <p>"Tom, rahat bıraksana şunu."</p>

  <p>"Sadece onu biraz canlandırmak istedim, Joe."</p>

  <p>"Hayır efendim, haksızlık ediyorsun; onu elleme."</p>

  <p>"Yapma be, çok da bir şey yapmayacaktım ki."</p>

  <p>"Elleme, diyorum!"</p>

  <p>"Ellerim!"</p>

  <p>"Elleyemezsin... benim tarafımda."</p>

  <p>"Söyle bakalım Joe Harper, kimin kenesi bu?"</p>

  <p>"Kiminse kimin... çizginin benden tarafında ve sen ona dokunamazsın."</p>

  <p>"İstediğim gibi dokunurum. Bu benim kenem ve canım ne isterse onu yaparım, canımı alsan gene yaparım!"</p>

  <p>Tom'un ensesine sert bir tokat indi, bir tane de Joe'nun ensesine! İki dakika boyunca çocukların ceketlerinden bolca toz kalktı, diğer çocuklar da kıvançla izledi. İki kafadar öyle bir dalmışlardı ki öğretmen ayak ucuna basarak gelip başlarında durduğunda tüm seslerin kesildiğini fark etmemişlerdi. Öğretmen kendisi de katılmadan önce olayın epeyce bir kısmını seyretmişti. Öğle tatili olduğunda Tom uça uça Becky Thatcher'ın yanına gitti ve kulağına eğildi:</p>

  <p>"Şapkanı tak, eve gidermiş gibi yap. Köşeye gelince diğerlerini ekip öbür yola dön. Ben de ters taraftan gidip aynı yola çıkarım."</p>

  <p>Böylece biri bir çocuk grubuyla, öbürü başka bir çocuk grubuyla okuldan çıktı. Biraz sonra da o yolda buluşup geri döndüler, okul sadece onlara kalmıştı. Önlerinde bir yazı tahtası alıp beraber oturdular; Tom kalemi Becky'ye verip elini onun elinin üstüne koydu ve beraber çizerek umulmadık ölçüde acayip bir ev daha yarattılar. Sanata olan ilgileri azalmaya başlayınca da sohbete daldılar. Tom bir saadet denizinde yüzüyordu.</p>

  <p>"Fareleri sever misin?" diye sordu.</p>

  <p>"Hayır, nefret ederim!"</p>

  <p>"Ben de öyle... canlı olanlarından. Ama ölü olanları kastediyorum, ip bağlayıp başının üstünde döndürürsün ya."</p>

  <p>"Yok, aslında farelere pek bir ilgim yoktur. Ben esas sakız severim!"</p>

  <p>"Tam ben de aynı şeyi söyleyecektim! Keşke sakızım olsaydı!"</p>

  <p>"Öyle mi? Bende var. Bir süre çiğnemen için verebilirim, ama geri vereceksin."</p>

  <p>Tom elbette kabul etti. Böylece sırayla sakız çiğnediler ve eksiksiz bir mutlulukla bacaklarını sallıyor, ayaklarını öndeki sıraya vuruyorlardı.</p>

  <p>"Hiç sirke gittin mi?" dedi Tom.</p>

  <p>"Evet, babam belki gene götürecek beni, uslu durursam."</p>

  <p>"Ben üç dört kez gittim sirke... hatta belki daha çok gittim. Kilise hiç sirkle boy ölçüşemez. Sirkte sürekli bir şeyler olur. Büyüyünce bir sirkte palyaçoluk yapacağım."</p>

  <p>"Ay, öyle mi! Ne güzel olur. Öyle benekli benekli çok cici görünüyorlar."</p>

  <p>"Evet, bence de. Ayrıca çuvalla para kazanıyorlar... günde bir dolar alan varmış, Ben Rogers öyle diyor. Becky, sen hiç nişanlandın mı?"</p>

  <p>"O neymiş ki?"</p>

  <p>"Evlenmek için nişanlanırsın ya."</p>

  <p>"Yoo."</p>

  <p>"Nişanlanmak ister misin?"</p>

  <p>"Herhalde isterdim. Ama bilmiyorum. Nasıl bir şeye benziyor?"</p>

  <p>"Nasıl mı? Hiçbir şeye benzemiyor. Sadece bir oğlana ondan başka kimseyi sevmeyeceğini, asla asla asla sevmeyeceğini söylüyorsun, sonra öpüşüyorsun, hepsi bu kadar. Herkes yapabilir."</p>

  <p>"Öpüşmek mi? O ne için peki?"</p>

  <p>"Şey, o da... yani, bunu hep yapıyorlar işte."</p>

  <p>"Herkes mi?"</p>

  <p>"Şey, evet, birbirini seven herkes yapıyor. Yazı tahtasının üzerine ne yazdığımı hatırlıyor musun?"</p>

  <p>"Eee... evet."</p>

  <p>"Ne yazmıştım?"</p>

  <p>"Bunu sana söyleyemem"</p>

  <p>"Ben söyleyebilir miyim?"</p>

  <p>"Ee... evet... ama başka zaman."</p>

  <p>"Olmaz, şimdi."</p>

  <p>"Hayır, şimdi değil... yarın."</p>

  <p>"Ah, hayır, şimdi, lütfen Becky. Fısıldayarak söylerim, yavaştan söleyiveririm, bir şey olmaz."</p>

  <p>Becky tereddüt ediyordu, ama Tom onun suskunluğunu rıza sayarak kolunu kızın beline doladı, dudaklarını kulağına yaklaştırarak usulca derdini anlattı. Ardından da ekledi:</p>

  <p>"Şimdi sen bana fısılda... aynı şekilde."</p>

  <p>Kız bir süre direndikten sonra,</p>

  <p>"Ama yüzünü öbür yana çevir ki göremeyesin, o zaman söylerim," dedi. "Ama asla kimseye söylemeyeceksin... söylemezsin değil mi Tom? Sakın söyleme... olur mu?"</p>

  <p>"Asla, kesinlikle söylemem. Haydi Becky."</p>

  <p>Tom başını öbür tarafa çevirdi. Kız çekingence yaklaştı, nefesi Tom'un buklelerini havalandırırken fısıldadı: "Seni... seviyorum!"</p>

  <p>Sonra hemen ayağa fırlayıp sıraların arasında koşmaya başladı, Tom da peşindeydi. Sonunda bir köşeye sığınıp minik ak önlüğünü kaldırarak yüzünü örttü. Tom onu kollarına alıp yalvarmaya başladı.</p>

  <p>"Haydi Becky, tamam artık... sadece öpüşme kaldı. Hiç korkma bundan... çok kolay bir şey. Lütfen Becky."</p>

  <p>Kızın yüzünü saklayan önlüğü ve ellerini indirmeye çalıştı.</p>

  <p>Kız yavaş yavaş direnmeyi bıraktı ve ellerini indirdi; mücadeleden kıpkırmızı olmuş yüzü ortaya çıktı, artık teslim olmuştu. Tom onun kırmızı dudaklarını öptükten sonra,</p>

  <p>"Şimdi her şey tamam Becky," dedi. "Bundan sonra hiçbir zaman, benden başkasını sevmeyeceksin, benden başkasıyla evlenmeyeceksin, asla asla, hiçbir zaman. Tamam mı?"</p>

  <p>"Tamam, asla senden başkasını sevmeyeceğim, Tom; asla senden başkasıyla evlenmeyeceğim, ama sen de benden başkasıyla evlenmeyeceksin."</p>

  <p>"Elbette. Tabii ki. Usul böyle. Ayrıca her zaman okula gelirken ya da eve giderken benimle yürüyeceksin, etrafta kimse yokken. Şenliklerde sen beni seçeceksin ben seni seçeceğim, çünkü nişanlılar böyle yapar."</p>

  <p>"Ay çok hoş. Daha önce hiç böyle bir şey duymamıştım."</p>

  <p>"Yaa, tabii çok güzel! Ben ve Amy Lawrence niş..."</p>

  <p>Fal taşı gibi açılan gözler hata ettiğini gösterince, aklı karışan Tom duraladı.</p>

  <p>"Tom! Demek senin ilk nişanlandığın kız ben değilim!"</p>

  <p>Becky ağlamaya başladı.</p>

  <p>"Yoo, ağlama Becky. Artık onu hiç sevmiyorum zaten."</p>

  <p>"Seviyorsun Tom... hiç yalan söyleme, seviyorsun işte."</p>

  <p>Tom kızın boynuna sarılmaya çalıştı, ama kız onu itip yüzünü duvara döndü ve ağlamaya devam etti. Tom avutucu sözler söyleyerek tekrar denedi, ama yine püskürtüldü. Ardından gururu baskın çıkan Tom, sırtını döndüğü gibi dışarı çıktı. Bir süre dışarıda kaygıyla bekledi, kızın pişman olup onu bulmaya geleceği umuduyla ikide bir kapıya bakıyordu. Ama kız görünmedi. Sonra içini kötü bir his kapladı, belki de suç kendisindeydi. Yeniden adım atmak için gururuyla epeyce mücadele ettikten sonra yüzünü karartıp içeri girdi. Kız hâlâ köşede yüzünü duvara dönmüş hıçkıra hıçkıra ağlıyordu. Tom'un yüreği sızladı. Onun yanına gidip bir süre başında dikildi, tam olarak nasıl başlayacağını bilemiyordu. Sonunda, pek de ne diyeceğini bilemeden konuştu:</p>

  <p>"Becky, ben... ben senden başka kimseyi sevmiyorum."</p>

  <p>Cevap gelmedi... hıçkırıklar devam ediyordu.</p>

  <p>"Becky?" dedi yalvarırcasına. "Becky, bir şey söylemeyecek misin?"</p>

  <p>Hıçkırıklar arttı.</p>

  <p>Tom en değerli mücevherini, bir ocak siperinin üstünden çıkardığı pirinç topuzu cebinden aldı, görebilmesi için kızın yüzüne yaklaştırdı.</p>

  <p>"Lütfen, Becky, almayacak mısın?"</p>

  <p>Kız bir vuruşta topuzu yere düşürdü. Bunun üzerine Tom okuldan çıktı, alıp başını gitti ve o gün bir daha okula dönmedi. Becky az sonra bunu sezer gibi oldu. Arkasını dönüp kapıya koştu, Tom görünürde yoktu. Bahçeye gitti, orada da değildi. Sonra bağırdı:</p>

  <p>"Tom! Geri gel Tom!"</p>

  <p>Cevabı duymak için kulak kesildi, ama hiçbir şey işitmedi. Sessizlik ve yalnızlıktan başka kimse kalmamıştı yanında. Bir yandan ağlamaya, bir yandan kendine kızmaya başladı. Çok geçmeden öğrenciler sökün etti ve Becky de yas tuttuğunu gizlemek, kırık kalbinin sızısını bastırmak zorunda kaldı. Bitmek bilmez usandırıcı öğleden sonrasını, hüznünü paylaşabileceği kimse olmadan, yabancılar arasında geçirdi.</p>
</body>
</html>
