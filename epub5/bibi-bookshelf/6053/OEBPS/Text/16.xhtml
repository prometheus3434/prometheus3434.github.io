<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XVI</h3>

  <p>Akşam yemeğinden sonra, çete kumsalda kaplumbağa yumurtası avına çıktı. Kumun içine çubuklar sokuyor ve gevşek bir yere rast gelince dizlerinin üstüne çöküp elleriyle kazıyorlardı. Tek bir çukurdan elli altmış yumurta çıkardıkları oluyordu. Yumurtalar yusyuvarlak beyaz şeylerdi ve cevizden birazcık daha küçüktü. O gece dillere destan bir yumurta şöleni düzenlediler, Cuma sabahı da aynı şölen tekrarlandı. Kahvaltıdan sonra, kumsalda taklalar atıp bağrışarak birbirlerini kovaladılar; koşarken üstlerinde başlarında ne varsa sağa sola savuruyorlardı. Nihayet çırılçıplak kaldılar ve şenliklerini sığ suların içine, akıntının olduğu yere taşıdılar, akıntı zaman zaman ayaklarının yerden kesilmesine yol açıyor ve eğlenceyi daha da artırıyordu. Kimi zaman da bir araya gelip birbirlerine avuç avuç su atıyor, bir elleriyle yüzlerini koruyarak yavaş yavaş yaklaşıyor ve nihayet güreşmeye başlıyorlardı. Baskın gelen, rakibini suya batırıncaya kadar güreş devam ediyordu. Ak ayak ve kollardan bir yumak halinde boğuşuyor, sular sıçratıyor, kahkahalar atıyor ve aynı anda nefes almak için suyun üstüne çıkıyorlardı.</p>

  <p>İyice yorulduktan sonra koşarak sahile çıkıp kuru, sıcak kumların üstüne serildiler ve üstlerini kumla örtmeye çalıştılar, bir süre sonra yeniden canları suya girmek istedi ve önceki şenlik tekrar başladı. En sonunda çıplak tenlerinin, ten rengi "taytlara" hayli benzediğini düşünerek kumun üstüne bir halka çizip sirkçilik oynamaya koyuldular. Sirkin üç soytarısı vardı, çünkü hiç kimse bu şerefli konumu komşusuna kaptırmaya niyetli değildi.</p>

  <p>Ondan sonra misketler fora edildi, iyice kabak tadı verinceye kadar oynadılar. Ardından Joe ile Huck yeniden yüzmeye gitti, ama Tom kumsalda kaldı, çünkü pantolonunu fırlatıp atarken ayak bileğindeki çıngıraklı yılan çıngırağından bileziği düşürmüştü ve bu gizemli tılsımın koruması olmadan nasıl olup da bir yerine kramp girmediğine şaşıyordu. Bileziği buluncaya kadar suya girmedi, bulduğunda ise diğer çocuklar yorulmuş, dinlenmeye karar vermişlerdi. Zamanla birbirlerinden ayrıldılar, üçünü de sıkıntı bastı. Geniş nehrin öte yakasına, güneşin altında köyün uyukladığı yere özlem dolu bakışlar attılar. Tom ayak başparmağıyla kuma <i>Becky</i> yazarken buldu kendini. Hemen sildi ve zayıflığından dolayı kendine kızdı. Ama sonra aynı adı tekrar kuma yazdı; elinde değildi. Tekrar sildi ve içindeki bu şeytani arzudan sıyrılmak için çocukları bulup bir araya getirdi.</p>

  <p>Ama Joe'nun keyfi artık geri dönmemecesine kaçmıştı. Evini o kadar özlemişti ki, çektiği çileye katlanacak hali kalmamıştı. Gözlerine yaşlar hücum etmesine çok az kalmıştı. Huck da gamlı görünüyordu. Tom'un da pek neşesi kalmamıştı, ama belli etmemek için büyük çaba sarf ediyordu. Henüz onlara söylemeye hazır olmadığı bir sırrı vardı, ama isyanla sonlanacağa benzeyen bu buhran ortadan kalkmazsa, sırrını açmak zorunda kalacaktı galiba. Neşeli görünmeye çalışarak seslendi:</p>

  <p>"Eminim bu adada daha önce de korsanlar vardı, çocuklar. Haydi tekrar keşfe çıkalım. Definelerini buralarda bir yere saklamış olmalılar. İçi altın ve gümüşle dolu çürümüş bir tahta sandık bulsak fena mı olur ha?"</p>

  <p>Ama bu sözler çok cılız bir coşku yarattı ve herhangi bir yanıt gelmeden o da sönüp gitti. Tom onları ayartmak için bir-iki şey daha denedi ama yine başaramadı. Bu hayli cesaret kırıcı bir işti. Joe elinde bir çubukla kederli kederli kumu karıştırıyordu. Nihayet konuştu:</p>

  <p>"Çocuklar, bırakalım bu işi artık. Ben eve gitmek istiyorum. Burası çok ıssız."</p>

  <p>"Hayır Joe, zamanla alışırsın," dedi Tom. "Burada ne kadar çok balık avladığımızı baksana."</p>

  <p>"Bana ne balıktan, balıkçılıktan. Ben eve gitmek istiyorum."</p>

  <p>"Ama Joe, hiçbir yerde buradaki gibi yüzme fırsatı bulamazsın."</p>

  <p>"Yüzmek o kadar eğlenceli değil, üstelik yüzmeme izin vermeyen birileri olmayınca yüzmenin de tadı çıkmıyor sanki. Ben eve gitmek istiyorum."</p>

  <p>"Hayret bir şey! Bebe misin sen? Anneni mi istiyorsun?"</p>

  <p>"Evet, annemi istiyorum, senin olsa sen de isterdin. Ben senden daha fazla bebe değilim." Joe usul usul burnunu çekmeye başladı.</p>

  <p>"Aman şu ağlak bebeyi bırakalım da annesinin kucağına dönsün, değil mi Huck? Zavallıcık... Annesinin kucağını mı özlemiş? Gitsin öyleyse. Sen buradan gayet memnunsun, değil mi Huck? Biz kalıyoruz, değil mi?"</p>

  <p>Huck'tan pek gönülsüz bir "e...ve..t" çıktı.</p>

  <p>"Seninle bir daha hayatım boyunca konuşmayacağım," dedi Joe ayağa kalkarak. "İşte gidiyorum!" Sıkkın bir halde az öteye gidip giyinmeye başladı.</p>

  <p>"Kimin umurunda?" dedi Tom. "Kimse seni istemiyor. Git evine dön de herkes gülsün sana. Oysa ne güzel korsan olmuştun! Huck ile ben ana kuzusu değiliz. Biz kalıyoruz, değil mi Huck? Eğer istiyorsa çeksin gitsin. Onsuz da gayet iyi idare ederiz, derim ben."</p>

  <p>Ama Tom göründüğü kadar umursamaz değildi, Joe'nun asık suratla giyinmeye devam ettiğini gördükçe telaşlanıyordu. Huck'ın hevesle Joe'nun hazırlanışını izlediğini ve uğursuz bir suskunluğa gömüldüğünü görmek de pek iç rahatlatıcı değildi. Joe hiçbir veda sözcüğü etmeden suya girip Illinois sahiline doğru yürümeye başladı. Tom'un morali iyice bozuldu. Bakışlarını Huck'a çevirdi. Huck onun bakışlarına dayanamayıp gözlerini yere indirdi. Sonra da söze girdi:</p>

  <p>"Ben de gitmek istiyorum, Tom. Gerçekten de yalnız, kimsesiz kaldık burada, artık daha da kötü olacak. Haydi biz de gidelim, Tom."</p>

  <p>"Ben gitmiyorum, istiyorsanız hepiniz gidebilirsiniz. Ben kalacağım."</p>

  <p>"Ben gitsem iyi olacak, Tom."</p>

  <p>"İyi, git bakalım... kim tutuyor seni?"</p>

  <p>Huck çevreye saçılmış giysilerini toplamaya başladı.</p>

  <p>"Tom, senin de gelmeni isterim. Gel bir daha düşün. Sahile çıktığımızda seni bekleriz."</p>

  <p>"Epey uzun beklersiniz o zaman, başka da bir şey olmaz."</p>

  <p>Huck üzüntüyle uzaklaşmaya başladı; Tom da, gururunu yenip onlarla gitmek için müthiş bir arzu duyarak arkasından baktı. Çocukların durmasını bekliyordu, ama ikisi de suları yararak ağır ağır yürümeye devam ediyordu. Orasının artık iyice ıssız ve sessiz olduğunu fark etti. Gururunu yenmek için son bir hamle yaptı ve arkadaşlarının arkasından koşarak bağırmaya başladı:</p>

  <p>"Durun! Durun! Size söylemem gereken bir şey var!"</p>

  <p>Hemen durup ona doğru döndüler. Yanlarına vardığında sırrını onlara anlatmaya başladı, önce karamsarca dinlediler, ama sonra nereye varmak istediğini anlayınca savaş çığlıkları atıp alkışlamaya başladılar; bu fikrin "acayip!" olduğunu ve baştan söyleseydi hiç ayrılmaya kalkmayacaklarını söylediler. Tom makul bir sebep uydurdu; ama asıl sebep, bu sırrın bile onları uzun süre yanında tutmayacağından korktuğu için son bir ayartma şansı olarak yedekte saklamasıydı.</p>

  <p>Çocuklar neşeyle geri döndüler ve bıraktıkları yerden azgınlığa devam ettiler, bu arada sürekli Tom'un harikulade planından söz ediyor, dehasına hayranlıklarını belirtiyorlardı. Leziz bir yumurta ve balık öğününden sonra, Tom artık tütün içmeyi öğrenmek istediğini söyledi. Bu fikir Joe'nun da hoşuna gitti ve o da katılmak istedi. Huck ikisine de pipo yapıp içini tütünle doldurdu. Bu çömezler daha önce asma yaprağını kıvırarak yaptıkları purolardan başka hiçbir şey içmemişlerdi, ki bu da hem dili pek buruyordu, hem de "erkeksi" sayılmazdı doğrusu.</p>

  <p>Yere uzanıp çenelerini dirseklerine dayayarak dikkatle pipolarını tüttürmeye başladılar, ama pek de kendilerine güvenemiyorlardı. İçlerine çektikleri dumanın tadı hiç iyi değildi ve kusacak gibi oluyorlardı, ama yine de: "Ama bu çok kolaymış be!" dedi Tom. "Hepsinin bu kadarcık olduğunu bilsem, çok daha önceden öğrenirdim."</p>

  <p>"Ben de öyle," dedi Joe. "Tamamen çocuk oyuncağı."</p>

  <p>"Pek çok defa insanları tütün içerken görmüş, keşke ben de yapabilsem, demiştim, ama becerebileceğim hiç aklıma gelmemişti," dedi Tom.</p>

  <p>"Hiç sorma, ben de aynısını düşünürdüm, değil mi Huck? Sen benim böyle dediğimi hatırlıyorsundur elbette, ha? Huck söylesin bak."</p>

  <p>"Kim bilir kaç kez söyledin," dedi Huck.</p>

  <p>"Ben de derdim ki," dedi Tom; "yüzlerce kez söyledim. Bir keresinde mezbahanın oradayken. Hatırlamıyor musun Huck? Bob Tanner vardı, Johnny Miller ve Jeff Thatcher da söylediğimde oradaydı. Hatırlamıyor musun, Huck, unuttun mu yoksa bunları söylediğimi?"</p>

  <p>"Evet, söylemiştin," dedi Huck. "Beyaz bir misket kaptırdığımın ertesi günüydü... yok yok, ondan bir önceki gündü!"</p>

  <p>"İşte bak, sana söylemiştim," dedi Tom. "Huck da hatırlıyor."</p>

  <p>"Bana kalsa bu pipoyu tüm gün içebilirim," dedi Joe. "Hiç midem bulanmadı."</p>

  <p>"Benimki de bulanmadı," dedi Tom. "Bütün gün içmeye devam edebilirim, ama eminim Jeff Thatcher içemezdi."</p>

  <p>"Jeff Thatcher mı! İki nefes çekse yere yığılır. Hele bir denesin; görür gününü o zaman!"</p>

  <p>"Kesinlikle görür. Ya Johnny Miller. Johnny Miller'ı bir kez olsun şunu denerken görmek isterdim."</p>

  <p>"Ben de, ben de," dedi Joe. "Eminim Johnny Miller hayatta bu kadar uzun süre içemezdi. Bir kere içine çekse bile işi biterdi."</p>

  <p>"Gerçekten de biterdi, Joe. Keşke çocuklar bizim şimdiki halimizi görebilseydi."</p>

  <p>"Keşke!"</p>

  <p>"Çocuklar, asla kimseye bundan bahsetmeyin. Daha sonradan gelip sana, 'Joe, pipon var mı? Canım tütün istedi!' derim. Bunun üzerine sen de umursamadan, sanki önemsiz bir şeyden bahsediyormuş gibi, 'Evet. <i>Eski</i> pipom yanımda, başka bir tane daha var, ama tütünümün kalitesi o kadar iyi değil,' dersin. Ben de sana, 'Çok fark etmez, <i>sert</i> olması yeter,' derim. Ondan sonra pipolarını çıkartırsın ve gayet fiyakalı bir şekilde yakarız, işte o zaman gör yüzlerini!"</p>

  <p>"Gerçekten tam şenlik olur, Tom; keşke hemen <i>şimdi</i> yapabilseydik!"</p>

  <p>"Bence de! Uzaklarda korsanlık yaptığımız sırada bunu öğrendiğimizi söylesek, bizimle gelemedikleri için nasıl da çatır çatır çatlarlardı?"</p>

  <p>"Belki demiyorum, muhakkak. Kesin çatlarlardı!"</p>

  <p>Sohbet böyle devam etti; ama yavaş yavaş saçmalamaya, kopuk kopuk cümleler kurmaya başladılar. Aradaki sessizlikler uzadı, tükürme sıklığı olağanüstü derecede arttı. Çocukların avurtlarının içindeki her gözenek bir çeşmeye dönüşmüştü adeta. Dillerinin altındaki mahzenleri su basmasını önlemek için boşaltım işlemini zar zor yetiştiriyorlardı. Tüm çabalarına rağmen zaman zaman boğazlarından içeri taşmalar yaşanıyor ve bunları da her seferinde ani öğürmeler takip ediyordu. Çocukların ikisinin de benzi sararmış, perişan olmuşlardı. Joe'nun gevşeyen parmaklarının arasından piposu düştü. Biraz sonra Tom da kendininkini düşürdü. İki çeşmeden de gürül gürül tükürük akıyor, iki pompa var güçleriyle bunları dışarı fırlatıyordu. Joe bitkin bir sesle:</p>

  <p>"Bıçağımı kaybetmişim," dedi. "Gidip aramaya başlayayım bari."</p>

  <p>Tom da titreyen dudaklarının arasından kesik kesik cevap verdi:</p>

  <p>"Sana yardım edeyim. Sen şu tarafa git, ben de pınarın oraları arayayım. Yok, yok, senin gelmene gerek yok Huck... biz buluruz."</p>

  <p>Huck geri oturdu ve bir saat kadar bekledi. Ondan sonra kendini yalnız hissederek arkadaşlarını bulmaya gitti. Ormanın içinde epeyce birbirinden uzak yerlerde uyuyup kalmışlardı ve benizleri kül gibiydi. Ama başlarında herhangi bir dert varsa bile artık ortadan kalktığını söylüyordu içinden bir ses.</p>

  <p>O akşam yemekte pek konuşmadılar, mütevazı bir duruşları vardı. Huck yemeğin üstüne kendi piposunu hazırladıktan sonra onlarınkini de hazırlayacakken, hayır dediler, kendilerini pek iyi hissetmiyorlardı. Akşam yedikleri bir şey dokunmuştu herhalde.</p>
</body>
</html>
