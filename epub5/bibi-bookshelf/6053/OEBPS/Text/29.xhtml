<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM XXIX</h3>

  <p>Tom ile Huck o gece maceraya hazırdı. Akşam dokuzu geçene kadar hanın çevresinde dolandılar. Biri han kapısını diğeri de geçidi uzaktan gözlüyordu. Geçide giren ya da çıkan kimse olmadı, han kapısından da İspanyol'a benzer biri geçmedi. Aydınlık bir gece gibi görünüyordu, o yüzden Tom eve gitti, etraf yeterince karanlık olursa Huck'ın gelip miyavlayacağını biliyordu. O zaman kendisi de sessizce evden çıkıp anahtarları deneyecekti. Ama gece bulutsuzdu ve Huck on iki gibi nöbete son verip boş bir şeker fıçısında uyudu.</p>

  <p>Salı günü de şansları kötü gitti. Çarşamba da aynı şey oldu. Ama Perşembe gecesi daha iyi olacak gibiydi. Tom vakti gelince teyzesinin eski demir fenerini ve gerektiğinde ışığını saklamak için iki büyük havlu alıp dışarı süzüldü. Feneri Huck'ın şeker fıçısına sakladılar ve nöbet başladı. Gece yarısından bir saat kadar önce han kapandı, sonra da ışıkları söndü (çevrede başka da ışık yoktu zaten). İspanyol görünürlerde yoktu. Geçide giren çıkan kimse de olmamıştı. Bütün koşullar elverişli görünüyordu. Etraf çok karanlıktı. Kesif sessizliği sadece zaman zaman uzaklardan gelen gök gürültüleri bozuyordu.</p>

  <p>Tom fenerini alıp şeker fıçısının içinde yaktı, dikkatle havluyu çevresine sardı ve iki maceracı karanlıkta hana doğru sessizce ilerlemeye başladılar. Huck erketeye yatarken, Tom da geçide girdi. Ondan sonra Huck'ın zihnine koca bir dağ gibi yerleşen kaygılı bir bekleyiş başladı. Bir noktadan sonra, fenerin ışığını görmeyi ummaya başlamıştı. Işığı görürse elbette korkacaktı, ama en azından Tom'un hayatta olduğunu bilecekti.</p>

  <p>Tom gözden kaybolduğundan beri saatler geçmişti sanki. Belki de bayılmıştı; ölmüş müydü yoksa; korku ve heyecandan yüreği yarılmış da olabilirdi. Huck huzursuzca bunları düşünürken giderek geçide yaklaştığını fark etti, bin türlü korkutucu şey düşünüyor ve her an bir felaket sonucu soluğunun kesilmesini bekliyordu. Gerçi kesilecek pek soluğu kalmamıştı. Kalbinin çarpma şiddetine bakılırsa birazdan bitap düşüp bir daha çarpmayacaktı. Aniden bir ışık parıltısı gördü, Tom yanından hışım gibi geçti:</p>

  <p>"Kaç! Canını seviyorsan kaç!"</p>

  <p>Huck ikiletmedi, bir seferi yeter de artardı bile. Tom aynı şeyi ikinci kez söylediğinde Huck çoktan saatte yirmi-otuz mil hıza çıkmıştı. Çocuklar köyün alt ucundaki boş mezbahaya ulaşıncaya kadar durmadılar. Tam içeri girdiklerinde fırtına patladı ve sağanak başladı. Tom nefesini toplayınca şöyle dedi:</p>

  <p>"Çok korkunçtu, Huck! Anahtarlardan iki tanesini elimden geldiğince ses çıkarmadan denedim. Ama o kadar takırtı çıkartıyorlardı ki korkudan soluk bile alamıyordum. Üstelik kilidi de açmıyorlardı. Bir ara ne yaptığımı fark etmeden kapını kolunu tutup bastırdım ve kapı açılıverdi! Kilitli değilmiş meğer! İçeri girip havluyu bir çıkardım ki... aman Allah!"</p>

  <p>"Ne!., ne gördün, Tom?"</p>

  <p>"Neredeyse Kızılderili Joe'nun eline basıyormuşum, Huck!"</p>

  <p>"Olamaz!"</p>

  <p>"Oldu. Yerde, döşemenin üstünde derin derin uyuyordu. Gözünde o pilot gözlüğü vardı ve kollarını iki yana açmıştı."</p>

  <p>"Tanrım, ne yaptın peki? Uyandı mı?"</p>

  <p>"Yok, kımıldamadı bile. Sızmıştı herhalde. Havluyu kaptığım gibi koşmaya başladım."</p>

  <p>"Ben olsam havlu aklıma bile gelmezdi ha!"</p>

  <p>"Benim gelir. Kaybedersem teyzem bacaklarımı kırar."</p>

  <p>"Peki sandığı gördün mü Tom?"</p>

  <p>"Durup etrafa bakamadım ki, Huck. Sandığı görmedim, haçı da. Kızılderili Joe'nun yanı başında yerde duran bir şişe ve demir bardak dışında hiçbir şey görmedim! Haa, iki tane fıçı ve bir sürü şişe de gördüm odada. Oranın neden perili olduğunu da anlamış olduk."</p>

  <p>"Nasıl?"</p>

  <p>"Çünkü viskiyle dolu! Herhalde bütün içkisiz hanlarda bir perili oda vardır, ne dersin, Huck?"</p>

  <p>"Bana da öyle geliyor. Kimin aklına gelirdi ki. Peki ama Tom, madem Kızılderili Joe sızmış, sandığı almak için daha uygun bir vakit olamaz."</p>

  <p>"Doğru söyledin, bir denesene!"</p>

  <p>Huck omuz silkti.</p>

  <p>"Ben mi... şey zor biraz."</p>

  <p>"Bence de zor biraz, Huck. Kızılderili Joe'nun yanında tek bir boş şişe görmek yeterli değil. Üç tane olsa tamamdı, o zaman yapardım."</p>

  <p>İkisi de derin derin düşünürken uzun bir sessizlik oldu, sonra Tom şöyle dedi:"</p>

  <p>"Baksana Huck, Kızılderili Joe dışarı çıkana kadar denemesek iyi ederiz. Böylesi çok korkutucu. Her gece beklersek, er ya da geç oradan çıkacaktır, biz de yıldırım gibi girip sandığı alır çıkarız."</p>

  <p>"Tamam, haklısın. Bütün gece beklerim, hem de her gece, yeter ki sen işin öbür kısmını hallet."</p>

  <p>"Tamam, tamam, hallederim. Tek yapman gereken Hooper Sokağı'nın oraya gelip miyavlamak... uyumuşsam da pencereye bir çakıltaşı atarsın, o zaman uyanırım.</p>

  <p>"Tamamdır, bence gayet iyi!"</p>

  <p>"Oldu o zaman, Huck, fırtına dindi, benim eve gitmem lazım. Birkaç saat sonra gün doğacak. Sen geri gidip sabaha kadar nöbet tut, olur mu?"</p>

  <p>"Yapacağımı söyledim, Tom, yapacağım da. Bir yıl boyunca her gece o hanın başına musallat olurum. Bütün gün uyur ve geceleri uyanık beklerim."</p>

  <p>"Tamam öyleyse. Nerede uyuyacaksın peki?"</p>

  <p>"Ben Rogers'ların samanlığında. O sesini çıkarmıyor, babasının zencisi Jake Amca da bir şey demiyor. Jake Amca istediği zaman ona su getiriyorum ve ben ne zaman istersem o da bana bulabildiği kadar yiyecek veriyor. O çok iyi bir zencidir, Tom. Beni de sever, çünkü asla onun üstüymüş gibi davranmam. Bazen oturup onunla birlikte yerim. Ama bunu kimseye söyleme. İnsan böyle şeyleri açlıktan ölmek üzereyken yapar, her zaman yapılacak şeylerden değildir bunlar."</p>

  <p>"Tamam, Huck, eğer gündüz bana lazım olmazsan uyursun. Gelip de seni rahatsız etmem. Geceleyin adamın oradan çıktığını görürsen hemen benim oraya seğirtip miyavlarsın."</p>
</body>
</html>
