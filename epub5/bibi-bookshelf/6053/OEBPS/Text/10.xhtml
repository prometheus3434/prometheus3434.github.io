<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3>BÖLÜM X</h3>

  <p>İki çocuk korkudan dilleri tutulmuş halde uçarcasına köye doğru koştular. Takip edilme korkusuyla ikide bir başlarını çevirip endişeyle arkalarına bakıyorlardı. Önlerine çıkan her ağaç kökünü bir adama, bir düşmana benzetiyorlardı ve her seferinde ödleri kopuyordu. Köyün hemen dışındaki kulübelerin yanından geçerken uyandırdıkları köpeklerin havlamaları hızlarını daha artırmış, adeta onları kanatlandırmıştı.</p>

  <p>"Şafak sökmeden eski tabakhaneye bir yetişebilsek!" diye soluk soluğa fısıldadı Tom. "Daha fazla dayanamayacağım."</p>

  <p>Huckleberry de cevap yerine hırıltılar çıkardı; çocuklar tüm umutlarını bağladıkları hedefe gözlerini dikerek, tüm güçleriyle koşmaya devam ettiler. En nihayetinde aynı anda hedefe vardılar, açık kapıdan içeri dalıp koruyucu gölgelerin içinde bitkin ve şükran dolu bir halde yere yığıldılar. Kalplerinin çarpıntısı yavaş yavaş yatıştı.</p>

  <p>"Huckleberry, sence bu işin sonu ne olur?" diye fısıldadı Tom.</p>

  <p>"Doktor Robinson ölürse, asılmaya kadar varır gibime geliyor."</p>

  <p>"Gerçekten mi?"</p>

  <p>"Bundan eminim Tom."</p>

  <p>Tom bir süre düşündü.</p>

  <p>"Kim söyleyecek peki? Biz mi?"</p>

  <p>"Sen ne diyorsun? Diyelim ki bir şey oldu ve Kızılderili Joe'yu asmadılar, o zaman bizi er ya da geç öldüreceğinden adım gibi eminim."</p>

  <p>"Ben de kendi kendime aynı şeyi düşündüm, Huck."</p>

  <p>"Eğer birinin söylemesi gerekiyorsa, bırakalım Muff Potter söylesin, bunu yapacak kadar aptaldır o. Genellikle bir o kadar da sarhoştur."</p>

  <p>Tom bir şey söylemedi... düşünmeye devam ediyordu. Sonunda fısıldadı:</p>

  <p>"Huck, Muff Potter'ın haberi yok ki. Nasıl söyleyecek?"</p>

  <p>"Nasıl haberi olmaz?"</p>

  <p>"Çünkü Kızılderili Joe bıçağı sapladığı sırada, aldığı darbeyle yere yığılmıştı. Sence bir şey görebilmiş midir? Sence neler olduğundan haberi var mıdır?"</p>

  <p>"Aman Tanrım, çok haklısın Tom!"</p>

  <p>"Üstelik, yazıtı kafasına yiyince belki onun da işi bitmiştir!"</p>

  <p>"Yok, hiç zannetmem, Tom. Gırtlağına kadar içkiyle doluydu, halini gördüm; hem zaten hep öyledir. Babam da öyle zom olduğunda tepesinde top patlasa kendine gelemezdi. Bunu bana kendisi söylemişti. Muff Potter'ın da farkı yok işte. Ama aynı darbeyi ayık bir adam alsaydı ölür giderdi derim ben, gerçi bilemiyorum."</p>

  <p>Tom bir süre daha derin düşüncelere daldı.</p>

  <p>"Hucky, çeneni tutabileceğinden emin misin?"</p>

  <p>"Tutmak zorundayız, Tom. Sen de gayet iyi biliyorsun. Eğer biz ötersek ve o şeytan Kızılderili asılmazsa, bizi bir çift kedi yavrusu gibi boğuverir. Bak şimdi Tom, en iyisi birbirimize söz verip yemin edelim... bunu yapmak en iyisi... hiçbir şey söylemeyeceğine yemin et."</p>

  <p>"Bence de öyle. Huck. En iyisi bu. Sen de elini uzat ve yeminimizi..."</p>

  <p>"Hayır, hayır, böyle olmaz. Ufak tefek sıradan yeminler böyle olur... özellikle kızların yeminlerinde, çünkü zaten sözlerinde durmazlar ve sana biraz kızınca hemen ağızlarından kaçırıverirler... ama böyle büyük bir yeminin yazılı içilmesi gerek. Hem de kanla."</p>

  <p>Tom tüm varlığıyla bu fikri alkışladı. Derin, karanlık ve korkunçtu. Saat, koşullar, çevre, her şey buna uygundu. Ay ışığında gördüğü temiz bir tahta parçasını yerden aldı, cebinden küçük bir tebeşir parçası çıkarıp Ay'ın da yardımıyla uğraşmaya başladı. Aşağıya her çizgi çekişinde dilini dişleri arasında kıstırarak ve yukarı çekişinde dilini serbest bırakarak, büyük bir zorlukla şu satırları yazdı:</p>

  <blockquote>
    <p><i>Huck Finn ve Tom Sawyer Bu konu hakkında sessiz kalacaklarına yemin eder ve yemini bozup konuşurlarsa o anda düşüp ölmek istediklerini belirtirler.</i></p>
  </blockquote>

  <p>Tom'un yazma konusundaki becerisi ve dilinin kıvraklığına Huckleberry hayran kalmıştı. Hemen yakasından bir iğne çekip parmağına batırmaya davrandı, ama Tom onu durdurdu:</p>

  <p>"Hop hop! Öyle yapma. Pirinç iğne o. Bakır pası vardır şimdi üstünde."</p>

  <p>"O ne ki?"</p>

  <p>"Bildiğin zehir, tamam mı. Azıcık yutsan anlarsın ne menem bir şey olduğunu."</p>

  <p>Tom kendi iğnelerinden birinin ipini çözdü, çocuklar tek tek iğneyi başparmaklarının ucuna batırdılar ve parmağı sıkıp kan çıkardılar.</p>

  <p>Tom üst üste pek çok kez sıktıktan sonra, kalem niyetine kullandığı parmağıyla adının baş harflerini yazmayı başardı. Ardından Huckleberry'ye H ve F harflerinin nasıl yapacağını gösterdi, böylece yemin tamamlanmış oldu. Tahta parçasını bir takım kasvetli törenler ve tılsımlar eşliğinde duvarın dibine gömdüler, böylece dillerini bağlayan zincirler kilitlenmiş ve anahtar bilinmeyen bir yere atılmış oldu.</p>

  <p>Bu arada harabenin diğer tarafından içeri bir karaltı süzülmüştü, ama çocuklar farkına varmadılar.</p>

  <p>"Tom," diye fısıldadı Huckleberry, "artık ikimiz de sonsuza dek dilimizi tutarız değil mi?"</p>

  <p>"Tabii ki tutarız. Kıyamet kopsa bile sessiz kalmak zorundayız. Yoksa düşüp ölürüz... Bunu bilmiyor musun be?"</p>

  <p>"Doğru ya, olduğumuz yere yığılırız."</p>

  <p>Biraz daha fısıldaştılar. Sonra hemen dışarıda, üç-dört metre ötede köpeğin biri acı acı ulumaya başladı. Çocuklar korkuyla birbirlerine sarıldılar.</p>

  <p>"Hangimizi kastediyor acaba?" dedi Huckleberry heyecanla.</p>

  <p>"Bilmiyorum... şu aralıktan bir baksana. Çabuk ol!"</p>

  <p>"Hayır, sen bak Tom!"</p>

  <p>"Olmaz... yapamam Huck!"</p>

  <p>"N'olursun Tom. İşte bak yine uluyor!"</p>

  <p>"Hey Tanrım, çok şükür!" diye fısıldadı Tom. "Bu sesi tanıyorum. Harbison'un köpeği bu."</p>

  <p>"Haa, tamam, iyi o zaman... vallahi korkudan ödüm patladı sandım, Tom; sahipsiz bir sokak köpeği olduğuna yemin edebilirdim."</p>

  <p>Köpek yeniden uludu. Çocukların yüreği ağzına geldi.</p>

  <p>"Aman Allah! Bu Harbison'un köpeği değil!" diye fısıldadı Huckleberry. "Haydi, bak şuna Tom!"</p>

  <p>Tom korkudan zangır zangır titreyerek eğilip gözünü aralığa uydurdu. Sonra duyulur duyulmaz bir sesle fısıldadı:</p>

  <p>"Huck, <i>sokak köpeğiymiş</i>!"</p>

  <p>"Çabuk Tom, çabuk! Kimi kastederek uluyor?"</p>

  <p>"Huck, herhalde ikimizi birden kastediyor... burada ikimiz varız ya işte."</p>

  <p>"Tom, bence artık işimiz bitti. Benim nereye gideceğimden pek şüphem yok doğrusu. Ne günahlar işledim bilsen."</p>

  <p>"Biliyordum böyle olacağını! Her fırsatta okulu kırmanın, her yapma deneni yapmanın sonu budur işte. Uslu bir çocuk olabilirdim, tıpkı Sid gibi olabilirdim, istesem olurdu... ama yok, yapmadım elbette. Ama bu seferlik paçayı kurtarabilirsem, bir daha Pazar okulunda asla haylazlık etmeyeceğim!"</p>

  <p>Tom hafiften burnunu çeke çeke ağlamaya başladı.</p>

  <p>"Sen mi kötüymüşsün!" Huckleberry de hıçkırarak ağlamaya başladı. "Git işine Tom Sawyer, sen benim yanımda sütten çıkmış ak kaşık gibisin. Tanrım, Tanrım, Tanrım, keşke senin yarın kadar şanslı olabilseydim."</p>

  <p>Tom bir öksürükle kendini toplayarak fısıldadı:</p>

  <p>"Bak Hucky, bak! Bize <i>arkasını</i> dönmüş!"</p>

  <p>Hucky kalbinde neşeyle baktı.</p>

  <p>"Evet, gerçekten de! Demin de mi arkası dönüktü?"</p>

  <p>"Evet ya, dönüktü. Ama hiç düşünmedim, budalanın dik alasıyım ben. İşte bu harika, var ya. Peki şimdi kime uluyor?"</p>

  <p>Uluma durdu. Tom hemen kulak kesildi.</p>

  <p>"Şşt! O da neydi?" diye fısıldadı.</p>

  <p>"Galiba bir... domuz homurtusu. Yok yok... birisi horluyor Tom."</p>

  <p>"Evet, horlama bu. Peki nereden geliyor Huck?"</p>

  <p>"Bence diğer uçtan geliyor. Sese bakılırsa öyle yani. Babam bazen orada domuzların arasında yatardı, ama o horlarken ortalık yıkılırdı. Üstelik bu köye bir daha geleceğini hiç sanmıyorum."</p>

  <p>Çocukların ruhunu yine macera arzusu sarmıştı.</p>

  <p>"Hucky, ben önden gidersem sen de gelir misin?"</p>

  <p>"Aslında pek gelmek istemem, Tom. Ya Kızılderili Joe'ysa!"</p>

  <p>Tom duraladı. Ama sonra macera arzusu güçlenip bütün korkularını bastırdı ve çocuklar şanslarını bir denemeye karar verdiler, ama horlama kesilirse hemen tabanları yağlamaya hazırdı ikisi de. Böylece art arda geçip ayak ucuna basarak ilerlediler. Horlayan adama beş adım kala Tom bir dala bastı ve dal sert bir çatırtıyla kırıldı. Adam hırıldayarak döndü ve ay ışığında yüzü ortaya çıktı. Bu Muff Potter'dı. Adam kımıldadığında çocukların kalbi çarpmayı bırakmış, bedenleri kaskatı kesilmişti, ama sonra korkuları geçti. Gene ayak ucuna basarak ahşap kırık tahtaların arasından dışarı çıktılar ve biraz uzaklaştıktan sonra vedalaşmak için durdular. O uzun, acı uluma gece göğünü bir kez daha doldurdu! Dönüp baktıklarında o yabancı köpeğin Potter'in yattığı yerin hemen yanında durduğunu ve Potter'a dönük olarak burnunu yukarı çevirmiş olduğunu gördüler.</p>

  <p>"Aman yarabbim, ona uluyormuş!" dedi iki çocuk birden.</p>

  <p>"Tom, dediklerine göre Johnny Miller'ın evinin orada da bir sokak köpeği ulumuş, gece yarısıymış, iki hafta kadar önce. Sonra da bir çobanaldatan kuşu gelip çitin üstüne konmuş ve ötmeye başlamış, hem de aynı gece. O sırada daha kimse ölmemişmiş orada."</p>

  <p>"Bunu biliyorum zaten. Ölen olmasa ne fark eder ki. Sonraki Cumartesi Gracie Miller mutfakta ocağa düşüp yanmamış mıydı?"</p>

  <p>"Doğru, ama <i>ölmemişti.</i> Üstelik iyileşiyormuş diye duydum."</p>

  <p>"Tamam ama bekle de gör bakalım. Bence onun işi bitti, tıpkı şu Muff Potter gibi o da gidici. Zenciler hep öyle söyler ve bu tür şeyleri çok iyi bilirler, Huck."</p>

  <p>Sonra da ayrıldılar, ama kafalarında bin bir düşünce uçuşuyordu. Tom pencereden yatak odasına süzüldüğünde gece sona ermek üzereydi. Ses çıkarmadan üstünü değiştirdi ve kimse kaçtığını fark etmediği için kendini tebrik ettikten sonra uyuyakaldı. Usul usul horlayan Sid'in uyanık olduğunu, hatta bir saattir numara yaptığını fark etmemişti.</p>

  <p>Tom uyandığında Sid üstünü değişip çıkmıştı. İçerideki aydınlıkta bir geç kalmışlık hissi vardı. Birden ürperdi. Neden ona haber vermemiş, her zamanki gibi uyanıncaya kadar eziyet etmemişlerdi? Bunu düşününce aklına kötü şeyler gelmeye başladı. Beş dakika içinde giyinmiş, tüm bedeni ağrılar içinde ve uykulu bir halde aşağı inmişti. Ailesi hâlâ masada oturuyordu, ama kahvaltıyı bitirmişlerdi. Kendisini azarlayan bir ses duymadı, ama gözler kaçırılıyordu. Suçlu bir kişinin yüreğini donduracak türden bir sessizlik ve ciddiyet havası vardı ortalıkta. Oturdu ve neşeli görünmeye çalıştı, ama hiç de kolay değildi bu. Ne bir tebessüm, ne bir tepki alabildi ve o da suskunlaşıp kalbinin derinlere doğru batıp gitmesine izin verdi.</p>

  <p>Kahvaltıdan sonra teyzesi onu bir köşeye çektiğinde Tom dayak yeme umuduyla neşelenecekti neredeyse, ama bu da olmadı. Teyzesi ağlamaya başladı ve nasıl gece kaçabildiğini, teyzesinin yaşlı kalbini nasıl kırabildiğini sordu. En sonunda da, aynen böyle devam etmesini, hem kendini mahvetmesini hem de saçları ağarmış teyzesini üzüntüden mezara göndermesini söyledi; çünkü yaşlı kadının artık çabalayacak gücü kalmamıştı. Bin değnekten daha çok canı acımıştı Tom'un, artık kalbi bedeninden daha fazla ağrıyordu. O da ağlamaya başladı, bağışlanmak için yalvardı, tekrar tekrar ıslah olma sözleri verdi. En sonunda teyzesi dışarı çıkmasına izin verdi, ama bu bağışlanmada eksik bir şeyler vardı, zayıf bir güven hissi doğurmaya yetebilirdi ancak.</p>

  <p>Teyzesinin yanından ayrılırken, Sid'den öç almayı düşünemeyecek kadar mutsuzdu. Bu yüzden de Sid'in telaşla arka kapıya doğru kaçması aslında gereksiz bir hareketti. Dünyası kararmış bir halde, üzüntüyle okula gitti ve önceki gün okuldan kaçtıkları için Joe Harper'la beraber değnek yediler. Tom ufak tefek hırpalanmaları hissedemeyecek kadar büyük dertleri olan biri edasındaydı, değnek yerken. Ondan sonra yerine oturdu, dirseklerini sıraya koyup çenesini avuçlarının arasına alarak, gözlerini duvara dikti. Çektiği çileler son haddine varmıştı. Bundan daha hüzün verici bir şey olamazmış gibi geliyordu. Dirseği sert bir cisme değiyordu. Uzun süre sonra ağır ağır ve üzüntüyle duruşunu değiştirip içini çekerek o cismi eline aldı. Kâğıda sarılmıştı. Kâğıdı açtı. Peşinden uzun, derin bir iç çekme geldi, kalbi kırılmıştı. Pirinçten şömine siperi topuzuydu bu!</p>

  <p>&emsp;</p>

  <p>Artık bu son damla bardağı taşırmıştı.</p>
</body>
</html>
