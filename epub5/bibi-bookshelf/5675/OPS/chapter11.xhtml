<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Zübük</title>
    <meta http-equiv="Content-Type" content="text/html; charset=utf-8" />
  

</head>
  <body epub:type="chapter" id="chapter11">
		
		<section>
			<h1><st c="0">AVANAKLIK SENEDİ</st></h1>
			<h2><em><st c="17">Aklı Evvel Bedir Hoca şöyle anlatıyordu:</st></em></h2>
			<p><span><st c="58">A</st></span><st c="60">h bre oğlum, ciğerimiz yanık... </st><st c="92">Bu Zübükzade alçağından bizim bir çekmediğimiz mi kaldı? </st><st c="149">Herif bizi eşşek yerine koydu da, hemi de yularsız, palansız güttü. </st><st c="217">Yok öyle değil, herifin günahını almayayım. </st><st c="261">Biz herifi, paçasından, yeninden zorla çekip sırtımıza bindirdik. </st><st c="327">Eşşek bile eşşekken kafasını diker, tepmik atar, çifteler. </st><st c="386">Biz şu insanlığımızla onu bile yapmadık.</st></p>
			<p><st c="426">Hangibirinden başlasak ahvalimizi nakle... </st><st c="470">Belediye seçimleri geldi dayandı. </st><st c="504">Muhalifler dersen için için kaynıyor. </st><st c="542">Evet, yüze gelen yok, lakin alttan alta milleti kandırmadalar. </st><st c="605">Arkadaşlar toplaşıp meşverete karar verdik. </st><st c="649">İlkin parti ocağında toplanılacaktı. </st><st c="686">Lakin Tahrirat Kâtibi Rıza Bey, “Ben memur adamım, tarafsız olmaklığım icap eder, parti ocağına gelemem,” deyince, biz de belediyede toplandık. </st><st c="830">Arkadaşların hepsi geldi de, yalnız Tüccardan Emin Efendi ortada yok. </st><st c="900">Epiyce bir zaman bekledik, gelmedi. </st><st c="936">Bu toplantının yapılmasını öneren kendisi. </st><st c="979">“Muhalifler işi iyice azıttı. </st><st c="1009">Biz bunların belini kırmazsak, belediye seçimlerini kazanamayız. </st><st c="1074">Toplaşıp bir karar alalım,” diyen o... </st><st c="1113">Böyleyken şimdi niye gelmez? </st><st c="1142">Evinde arattık, yokmuş. </st><st c="1166">Kuşlukta evden çıkmış. </st><st c="1189">Öğretmenler derneğine baktırdık, oraya hiç uğramamış. </st><st c="1243">Kahveleri arattık, yok. </st><st c="1267">Sağlık yurduna baktırdık, yok. </st><st c="1298">Temelli yok olası dürzü, avuç içi kadar kasabada bulunmaz oldu.</st></p>
			<p><st c="1361">Gedikli İhsan Efendi,</st></p>
			<p><st c="1383">– Eğri beline bahar suyu yürümüş olsa gerek, belki hovardalığa çıkmıştır. </st><st c="1458">Varsın olmasın, biz konuşalım... </st><st c="1491">dedi.</st></p>
			<p><st c="1496">Parti başkanı olduğumdan, söze destur vermekliğim icap ediyor. </st><st c="1560">Çiftverenoğlu Hamza Beye baktım, herifin yüzünden kan çekilmiş, mevtaya dönmüş. </st><st c="1640">Partimiz belediye seçimlerinde alt oldu mu, elinden belediye reisliği gidecek, herifin düzeni tüm bozulacak... </st><st c="1751">Senin düzen dediğin, makine dişlileri gibi hep birbirine geçmeli. </st><st c="1817">Birinin düzeni bozuldu mu, bütün düzen çarkı bozulacak. </st><st c="1873">Ucu hepimize dokunacak. </st></p>
			<p><st c="1897">Ben söze giriştim:</st></p>
			<p><st c="1915">– Arkadaşlar, biliyorsunuz, seçim geldi çattı. </st><st c="1963">Ak koyun kara koyun ayırt edilecek. </st><st c="1999">Aramızdaki ayrılığı gayrılığı unutup eski defterleri dürelim, rafa koyalım. </st><st c="2075">Beygirler bile beygir aklıyla, canavarı gördü mü, baş başa verir birleşir de art ayaklarını canavara dönerler. </st><st c="2186">Bizim de birleşme zamanımız. </st><st c="2215">Yoksa bu vatan, millet, din düşmanı muhalifler, aramızdaki tepişmeyi, dalaşmayı gerçek bilip seçimde bizi yere sererse, hepimizin tiftiğini atarlar. </st><st c="2364">Burda toplaştık ki, seçimlerden önce muhaliflerin kolunu kanadını, kulağını boynuzunu kıralım.</st></p>
			<p><st c="2458">Böyle konuşmamın sebebi şu ki, Gedikli İhsan Efendinin meramı, belediye reisliğini Çiftverenoğlu Hamza’nın elinden kapmak. </st><st c="2582">Biz şimdi partice sen ben kavgasına düştük mü, muhaliflerin ekmeğine yağ sürülecek.</st></p>
			<p><st c="2665">Bunun bir yolu var, Gedikli İhsan Efendinin ağzına da bir parmak bal çalmak... </st><st c="2745">Önceden sözleştiğimiz gibi, Çiftverenoğlu işmarı çakınca, o söze girişti:</st></p>
			<p><st c="2818">– Arkadaşlar, biz hep kardeşiz. </st><st c="2851">Particilik işi oyuncak değil, başka bir işe benzemez. </st><st c="2905">İnsanoğlunun yiğitliğini yol arkadaşlığında sınayacaksın bir, kumar âleminde sınayacaksın iki, içkili muhabbet âleminde sınayacaksın üç... </st><st c="3044">Bir de bunun sonuncusu var: Particilik arkadaşlığı... </st><st c="3098">Açıkça konuşalım arkadaşlar, benim muhterem arkadaşımız Gedikli İhsan Efendiyle bir davam, bir alıp veremediğim yok. </st><st c="3215">Ve de kendisi benden çok belediye reisliğine layıktır. </st><st c="3270">Ben haddimi bilirim, o varken bana reislik düşmez. </st><st c="3321">Ha o olmuş, ha ben olmuşum... </st><st c="3351">Ben de olsam, onun ve arkadaşlarımın hizmetindeyim.</st></p>
			<p><st c="3402">Şu Çiftverenoğlu şaşkınını gördün mü sen? </st><st c="3445">Ulan, ben sana böyle mi öğrettim? </st><st c="3479">Nasıl konuşulacağını sana bir bir ezberletmedim mi... </st><st c="3533">Tuu... </st><st c="3540">“Benim Gedikli İhsan Efendiyle bir davam yok,” ne demek? </st><st c="3597">Bu düpedüz, “Ben köprüyü geçesiye ayıya dayı derim. </st><st c="3649">Hele bir reis olayım da, onun anasını bellerim Allahın izniyle,” demek değil mi? </st><st c="3730">Hiç dava mava lafı edilmeyecekti. </st><st c="3764">Bizde, yok yere ahbaplığı sıkıladın da canciğer göründün mü, arkasından bir alicengiz oyunuyla kazık atılacağını cümlemiz biliriz. </st><st c="3895">Velakin, elden reisliği kaçıracağım diye korkudan şaşkına dönen Çiftverenoğlu Hamza denen alçakta akıl mı kalmış... </st><st c="4011">Reislik elden gitti de, Gedikli İhsan Efendi reis oldu mu, herifin ipliği pazara çıkacak. </st><st c="4101">Yemediği halt kalmamış ki... </st><st c="4130">Gedikli İhsan, reis oldu mu Hamza Beyi ipe kadar götürür. </st><st c="4188">Gayrı vicdanına kalmış bir iş...</st></p>
			<p><st c="4220">Hamza Bey böyle konuşunca, Gedikli İhsan tehlikeyi sezip zağar iti gibi kulaklarını dikti. </st><st c="4312">İblis misali sırıtıp,</st></p>
			<p><st c="4333">– Bre heyri, bu nasıl söz! </st><st c="4361">dedi. </st><st c="4367">Ne demek olsun... </st><st c="4385">Sen varken, bana reislik mi düşermiş... </st><st c="4425">Estağfurullah... </st><st c="4442">Reislik benim aklımın ucundan geçmemiş...</st></p>
			<p><st c="4483">Ossaat işi anladım. </st><st c="4504">Bunlar birbirine oyun oynuyor ya, bakalım hangisi üstün gelecek. </st><st c="4569">Sen reis olacaksın, hayır ben olmam, sen olacaksın diye başladılar çekişmeye.</st></p>
			<p><st c="4646">– Töbe, töbeler töbesi olmam... </st><st c="4679">Sen varken bana hiçbir vakit reislik düşmez.</st></p>
			<p><st c="4723">– Ben senin yanında... </st><st c="4747">Olmaz vallaha... </st><st c="4764">Kabul etmem. </st><st c="4777">Sen baştayken... </st><st c="4794">Ne demek... </st><st c="4806">Bunca yıllık hizmetin...</st></p>
			<p><st c="4830">– Allah Allah... </st><st c="4848">Ben neyim canım. </st><st c="4865">Benim adım okunmaz yanında heyri...</st></p>
			<p><st c="4900">– Bırak allasen... </st><st c="4920">Ölürüm daha iyi. </st><st c="4937">Olmam şart olsun...</st></p>
			<p><st c="4956">Kaymakam Kâtibi Rıza Beyin kan tepesine sıçramış,</st></p>
			<p><st c="5006">– Ulan gavatlar, diye bir bağırdı bunlara, hele şunlara bak bir... </st><st c="5074">Seçimi kazanmışlar gibi, şimdi de birbirlerine reisliği buyur ederler. </st><st c="5145">Hey kafasızlar, neyin nesini birbirinize peşkeş çekersiniz? </st><st c="5205">Merhem diye kele sürülecek akıl var mı sizde? </st><st c="5251">Nerdeyse reisliği birbirine ikram etmek için çekişe çekişe sonunda dövüşecekler. </st><st c="5332">Haydi devlet memuruyum, işlerine karışmayayım diye şurda durup dururken, sonunda beni patlattınız...</st></p>
			<p><st c="5432">Rıza Beyin patlaması iyi oldu. </st><st c="5464">Arada susulunca, Çiftverenoğlu’yla Gedikli İhsan kendilerini toparlamaya fırsat buldular. </st><st c="5554">Sonra yeniden başka bir oyuna girip madrabazlığa başladılar. </st></p>
			<p><st c="5615">Hamza Bey,</st></p>
			<p><st c="5625">– Doğru, dedi, aramızda teklif mi var. </st><st c="5665">Ha ben olmuşum, ha sen... </st><st c="5691">Hep bir kapıya çıkar. </st><st c="5713">Asıl mesele şu seçim işi... </st><st c="5741">Gelelim seçime... </st><st c="5759">Ne dersin İhsan Efendi kardeşim?</st></p>
			<p><st c="5791">İhsan Efendi, kıçını sandalyeden kaldırıp öteki bacağını altına aldı:</st></p>
			<p><st c="5861">– Bana sorarsanız... </st><st c="5883">dedi ve sustu.</st></p>
			<p><st c="5897">– Evet... </st><st c="5908">Sana sorarsak?</st></p>
			<p><st c="5922">– Yalnız, bu dediklerim burda kalacak.</st></p>
			<p><st c="5961">– Elbet...</st></p>
			<p><st c="5972">– Bana sorarsanız, ilkin kendi içimizde bir temizlik ister. </st><st c="6033">Ne dersiniz, öyle değil mi? </st><st c="6061">Partimizin içinde mikrop var. </st><st c="6091">Temizlemeyince, bu millet bize oy moy vermez. </st><st c="6137">Öyle mi, değil mi?</st></p>
			<p><st c="6155">Başını bana çevirmiş bakar. </st><st c="6184">Bunu bana sormanın sırası mı? </st><st c="6214">Ne desem şimdi ben hey Allah... </st><st c="6246">Partimizin içinden temizlenecek namussuzun kim olduğu belli. </st><st c="6307">Gelgelelim bunca kişinin içinde adını nasıl söyleyeceksiniz? </st><st c="6368">Partideki mikrobu herkes bilir de, sıkıysa gel adını söyle biyol. </st><st c="6434">Zübükzade demişler ona, bir kulağına gitti mi iflahımızı keser. </st><st c="6498">Herkes bana bakıyor ki, partiden temizlenecek mikrobun adını söyleyeyim. </st><st c="6571">İşi politikacılığa vurup,</st></p>
			<p><st c="6596">– Doğrudur, dedim, iyinin kötünün ayırdı zamanı geldi de geçti bile... </st><st c="6668">Bir kötünün yedi mahalleye zararı vardır.</st></p>
			<p><st c="6709">Başımı Satılmış Beye döndürüp,</st></p>
			<p><st c="6740">– Ne dersin Satılmış Bey kardeşim? </st><st c="6776">dedim.</st></p>
			<p><st c="6782">Böylece belayı üstümden attım. </st><st c="6814">Satılmış Bey, yokuşa vurmuş koca öküz gibi burnundan soluyarak,</st></p>
			<p><st c="6877">– Doğru lafa ne denir; doğruya doğru... </st><st c="6918">İçimizde kötünün olduğu doğru bir söz. </st><st c="6957">O herifi partimizden deflemeyince, seçim kazanılmaz.</st></p>
			<p><st c="7009">Bunu dedikten sonra başını yanındakine çevirip,</st></p>
			<p><st c="7057">– Ne dersin Murtaza Efendi? </st><st c="7086">diye sorarak, belayı üstünden savuşturdu. </st></p>
			<p><st c="7128">Allah Selamet Versin Murtaza Efendi,</st></p>
			<p><st c="7164">– Münasiptir, dedikten sonra, öyle değil mi? </st><st c="7210">diye Allahın Kulu İsmail Efendiye sordu.</st></p>
			<p><st c="7250">Herkes, partimizde bir namussuzun olduğunda ve bunun aramızdan atılmasında birlik. </st><st c="7334">Gelgelelim, hiçbiri de şu içimizdeki alçağın adını söyleyemiyordu. </st><st c="7401">Bu bizim insanımızda yürek yok, yürek... </st><st c="7442">Ulan korkacak ne var? </st><st c="7464">Söylesenize şu herifin adını... </st><st c="7496">Tuh yüreksizler! </st><st c="7513">Herkes birbirine, “Öyle değil mi?”, “Ne dersin?” diye sorarak belayı savuştura savuştura, dönüp dolaşıp gene bana geldi. </st></p>
			<p><st c="7634">Gedikli İhsan Efendi,</st></p>
			<p><st c="7655">– Ne dersin? </st><st c="7669">Sen partimizin ocak başkanı ve bir Aklı Evvel Hoca olarak bu işe... </st><st c="7737">demeye kalmadı, kapının kanadı ardına çarptı, namludan vızlamış mermi gibi, Deli Celil ortamıza düştü. </st></p>
			<p><st c="7840">Düşmesiyle, bağırmaya başladı:</st></p>
			<p><st c="7870">– Bu memleketin sahibi kim? </st><st c="7899">Buranın bir karışanı görüşeni yok mu? </st><st c="7937">Ulan yoksa biz kuşanıp silahlanıp dağa mı çıkalım? </st><st c="7988">Dağ eşkıyası eskidenmiş. </st><st c="8013">Şimdi eşkıyalar şehre inmiş de kanun kitabına bakıp bakıp maddeye uygun adam soyuyorlar. </st><st c="8102">Ulan bu kasabanın hükümeti nerde, belediye reisi denilen dürzü nerde? </st><st c="8172">Sakalına üfürdüğümünün parti başkanımız olacak Aklı Evvel Hoca hani? </st><st c="8241">Ulan sizin partinizin de, ulan sizin belediyenizin de...</st></p>
			<p><st c="8297">Deli Celil essahtan dellenmiş ki, daha önünde durulmaz herifin. </st><st c="8362">Gözleri fincan fincan dışarı uğramış, ağzı köpürmüş... </st><st c="8417">Birimiz ağzımızı açsak herif herbirimizi bir kurşunla değişecek, bizi kevgire çevirecek. </st><st c="8506">Sövülecek, sövülmesi elhak iktiza eden her kim varsa hepsine sövüp saydıktan sonra, Deli Celil’in bedeni gevşedi. </st></p>
			<p><st c="8620">Rıza Bey, ne de olsa hükümet adamı olduğundan lafın ucu hükümete dokununca,</st></p>
			<p><st c="8695">– Höst, len Celil Efendi oğlum, o nasıl söz... </st><st c="8743">Hükümeti işin içine sokma! </st><st c="8770">Neyin nesi anlat bakalım... </st><st c="8798">dedi.</st></p>
			<p><st c="8803">Rıza Beyi bizim burda herkes sayar. </st><st c="8840">O böyle söyleyince Deli Celil,</st></p>
			<p><st c="8870">– Benim, hükümetimize karşı hiçbir sözüm yok Rıza Bey Emmi... </st><st c="8933">diye ağlamaya başladı. </st></p>
			<p><st c="8956">Koca herif iki gözü iki çeşme ağlıyor, ağlamaktan boğulacak.</st></p>
			<p><st c="9016">– Bre heyri, n’oldu, anlat hele...</st></p>
			<p><st c="9051">Hem ağladı, hem anlattı. </st><st c="9077">Karısı yufka yapacakmış. </st><st c="9102">“Herif, fırında yakacak yok, bir eşek yükü kök sök de dağdan getir,” demiş. </st><st c="9178">Deli Celil, kuşlukta, eşeği önüne katıp çıkmış yola... </st><st c="9233">Hıdırlık’ı dolaşmış, dönemeçte Kalaycı Kör Nuri’yi görmüş. </st><st c="9292">Kendisi anlatıyor:</st></p>
			<p><st c="9310">– İlkin Kör Nuri olduğunu bilemedim. </st><st c="9348">Siz de görseniz bilemezdiniz. </st><st c="9378">Herif şeytan gibi bişey olmuş. </st><st c="9409">Ayağına abadan bir külot pantol giymiş, bacağına dolak dolamış. </st><st c="9473">Sırtında bir eski askeriye ceketi, başında sivri bir keçe külah... </st><st c="9540">Göğsü çaprazlama fişeklik, omzunda bir filinta... </st><st c="9590">Allah Allah... </st><st c="9605">Karşımda bu heybette bir âdemoğlu görünce ben şaşırdım. </st><st c="9661">Candarma desem candarmaya benzemez, eşkıya desem eşkıyaya benzemez. </st><st c="9729">Yahu bu ne Allahın belası demeye kalmadı, mavzeri bana yöneltip, “Duurr!” diye bağırmaz mı!.. </st><st c="9823">Dizlerimin bağı çözüldü. </st><st c="9848">Dur demese de yürüyecek derman mı var... </st><st c="9889">Ben durdum, eşek durmaz... </st><st c="9916">Eşeğe, “Çüüş, çüüş!” diye bağırınca, bu ecinni gibi herif, “Ben bir hükümet kuvvetiyim, sen kime çüş diyorsun?” diye serteldi. </st><st c="10043">“Aman estağfurullah ağam paşam, hâşâ huzurdan, eşeğe dedim,” diye seslendim. </st><st c="10120">“Eşşeği bahane edip yoksa...” deyince, “Töbe, sözüm eşeğedir,” diye yemin içtim. </st><st c="10201">Adım adım sokuldum. </st><st c="10221">Bir de baktım, bizim Kalaycı Kör Nuri değil mi? </st><st c="10269">“Ulan ocağı batası Kör, seni bir adam belledim de ödüm ağzıma geldi, selamünaleyküm,” dedim. </st><st c="10362">“Selamı bırak da elli kaymeyi ver bakalım,” dedi. </st><st c="10412">Ben şaka belledim... </st><st c="10433">“Yıkıl! </st><st c="10441">Ne ellisi, Kör? </st><st c="10457">Bu ne biçim şaka?” dedim. </st><st c="10483">Namluyu göğsüme dayamaz mı... </st><st c="10513">“Aman Nuri Efendi...” “Sökül elli kaymeyi...” “Yahu, ben senin Celil Emmin değil miyim?” Ne dese iyi... </st><st c="10617">“Burası vazife yeri. </st><st c="10638">Tanışlık başka, iş başka. </st><st c="10664">Vazife başında tanışlık yok ve de ben seni şimdi tanımıyorum.” “Aman Nuri Efendi kardeş, aman Nuri Efendi oğlum...” “Tanımam... </st><st c="10792">Vazife başında babam gelse tanımam.” “Peki, n’olacak? </st><st c="10846">Bu neyin vazifesi? </st><st c="10865">Sen hangi çetenin askeri oldun da dağ başlarında vazife görürsün?” diye sorduğumda, “Ben,” dedi, “bugüne bugün hükümet kuvvetiyim.” Anladım ki zavallı Kalaycı delirmiş. </st><st c="11034">Benim adımı boşuna deliye çıkarmışlar. </st><st c="11073">Deli dediğin böyle olur. </st><st c="11098">Herifin elinde mavzer olunca, benim deliliğim söker mi? </st><st c="11154">“Anladım,” dedim, “hükümet kuvveti olduğun besbelli işte... </st><st c="11214">Bir bakışta anlamıştım. </st><st c="11238">Hükümetin hangi kuvvetindensin?” “Ben orman muhafaza kuvvetlerindenim,” dedi. </st><st c="11316">Güleceğim, namlu göğsüme dayalı, gülemiyorum, “Pekiy kardaş, iyi hoş, orman muhafaza kuvvetinden olduğunu beğendim. </st><st c="11432">Velakin hazır sen böylece silahlanmış, kuşanmışken bir ormanlık memlekete gitsen, ormanları korusan. </st><st c="11533">Biz doğduk büyüdük, buralarda orman değil ağaç bile göremedik,” dedim. </st><st c="11604">Bir kızdı, nerdeyse tetiği çekip kurşunları göğsüme boşaltacak. </st><st c="11668">Bizim yüzümüzden buralarda orman olmazmış. </st><st c="11711">Biz toprağı kazıp kök sökermişiz. </st><st c="11745">Kök sökünce ağaç nasıl olurmuş... </st><st c="11779">Bir anlattı, bir anlattı, belle ki essahtan orman muhafazanın memuru olmuş. </st><st c="11855">Evet, biz “orman muhafaza” diye bir laf duymuşuz. </st><st c="11905">Amma o iş, ormanı olan memleketlere mahsus. </st><st c="11949">Biz oldum bittim ne ormanı görmüşüz, ne de orman muhafaza memurunu... </st><st c="12019">Anlattı, anlattı, sonunda, “Çık bakalım elli pangınotu!” dedi. </st><st c="12082">“Ne parası ağam?” dedim. </st><st c="12107">“Sana elli lira ceza yazdım,” dedi. </st><st c="12143">“Neyin cezası bre oğlum?” “Sen bir hükümet kuvvetine hiçbir vakit oğlum diyemezsin, yoksam bir elli lira ceza daha yazarım... </st><st c="12269">Ver elliliği...” “Suçumuz ne?” “Suçun ormandan ağaç kesmek.” Ölür müsün, öldürür müsün? </st><st c="12357">Elbet öldürürsün... </st><st c="12377">Gel gör ki, mavzer onun elinde. </st><st c="12409">“Orman nerde, ağaç nerde ki, ağacı kesem,” dedim. </st><st c="12459">“İşte kazman, işte nacağın... </st><st c="12489">Besbelli kök sökmeye çıkmışsın,” dedi. </st><st c="12528">“Sökmedik bre orman memuru. </st><st c="12556">Söksem hakkın var,” dedim. </st><st c="12583">“Niyetin sökmekti ya, sen niyete bak... </st><st c="12623">Ben olmasam sökecektin. </st><st c="12647">Ver elliliği,” dedi. </st><st c="12668">“Töbe, kök sökmeyecektim,” dedim. </st><st c="12702">“Ya bu nacak neyin nesi?” dedi. </st><st c="12734">“Geven</st><sup><a href="#f3"><st c="12740">*</st></a></sup><st c="12742"> yolacaktım. </st><st c="12755">Ablan yufka yapacak da fırın kızdırmak için geven istedi,” dedim. </st><st c="12821">“Şimdi daha beter dedin, geven yolmanın cezası yetmişbeş kayme... </st><st c="12887">Sökül paraları!..” Yahu, görülmüş iş mi? </st><st c="12928">Daha geven yolmamışız, kök köklememişiz... </st><st c="12971">Verecek param da yok... </st><st c="12995">Herifi sorarsan hiç şakası yok. </st><st c="13027">Mavzeri dayayıp beni bir güzel soydu. </st><st c="13065">Üstümden beş pangınotum çıktı. </st><st c="13096">Parayı aldı. </st><st c="13109">“Bir daha görürsem eşşeğini de alırım. </st><st c="13148">Bu seferlik bu kadar...” dedi.</st></p>
			<p><st c="13178">Deli Celil’in ağlaya ağlaya anlattıklarına hep şaştık. </st><st c="13234">Besbelli Kalaycı Kör Nuri delirmiş. </st></p>
			<p><st c="13270">Rıza Bey,</st></p>
			<p><st c="13279">– Bre heyri, derdin bu mu? </st><st c="13307">Zavallı Kör Nuri’ye acıyacak yerde, bir de söver sayarsın. </st><st c="13366">Şimdi paranı geri alırız. </st><st c="13392">Elin fukarası aklını oynatmış, vah, vah, vah... </st><st c="13440">dedi.</st></p>
			<p><st c="13445">Deli Celil,</st></p>
			<p><st c="13457">– Kör Nuri benimle birlik kasabaya geldi. </st><st c="13500">Şimdi kahvede... </st><st c="13517">dedi.</st></p>
			<p><st c="13522">Hemen Kör Nuri’yi kahveden çağırttık. </st><st c="13561">Bir geldi ki, Allah göstermeye, hakikat delirmiş. </st><st c="13611">Deli Celil’in anlattığı gibi giyinmiş. </st><st c="13650">Yeniçeriye benzer, eşkıyaya benzer, Osmanlı polisine benzer, bir acayip kılıkta... </st><st c="13733">Omzunda da mavzer. </st></p>
			<p><st c="13752">Rıza Bey,</st></p>
			<p><st c="13761">– Ulan bu ne? </st><st c="13776">Başımıza dağ korucusu mu kesildin? </st><st c="13811">diye sordu.</st></p>
			<p><st c="13822">Kör Nuri,</st></p>
			<p><st c="13832">– Sayenizde orman muhafaza memuru oldum... </st><st c="13876">demez mi?</st></p>
			<p><st c="13885">Oynatmış fakir.</st></p>
			<p><st c="13901">– Demek ormancılığa yazıldın? </st><st c="13932">Peki seni kim koydu bu işe?</st></p>
			<p><st c="13959">– Allah razı olsun, Allah ömrünü uzun etsin, Allah şerden beladan korusun, Zübükzade İbraam Beyimiz, acıdı da beni orman memuru yazdırdı.</st></p>
			<p><st c="14097">Biz birden aydık. </st><st c="14116">Az daha sıkıştırıp soruşturunca işi öğrendik. </st><st c="14162">Kalaycı Kör Nuri’nin dükkânını istimlakten kurtaracağım diye Zübükzade’nin ondan para sızdırdığını hep bilirdik. </st><st c="14275">Kalaycı Kör Nuri, dükkânı istimlak edilince, “Ya paramı, ya canını...” diye Zübük’ün üstüne yürümüş. </st><st c="14376">Zübükzade, “Senin paranı belediyede yediler. </st><st c="14421">Ama seni severim. </st><st c="14439">Paranın fazlasını vereceğim. </st><st c="14468">Şu çiviye asılı ceketin iç cebinden cüzdanı çıkar, içinden bir binlik al. </st><st c="14542">Velakin bin lira ne işini görür. </st><st c="14575">Yarıntesi gün gene açsın. </st><st c="14601">Sana bir iyilik edeyim de bana dua et. </st><st c="14640">Seni temelli bir iş sahibi edeyim. </st><st c="14675">Memur olmak ister misin?” diye sormuş. </st><st c="14714">Sevincinden Nuri’nin kör gözü bile ışımış. </st><st c="14757">Memurluğu duyunca, Zübük’ün ayağına kapanmış. </st><st c="14803">Zübükzade, “Öyleyse, seni orman muhafaza memuru yazdırayım. </st><st c="14863">Dur şimdi ağzından bir dilekçe yazalım,” demiş. </st><st c="14911">Dilekçeyi yazmış. </st><st c="14929">Kör Nuri de okuması yazması olmadığından imza yerine dilekçenin altına parmak basmış. </st><st c="15015">Zübükzade, “Sen artık keyfine bak!” demiş. </st><st c="15058">Kalaycı Kör Nuri, gelmiş gitmiş, bugün yarın, bugün yarın, bitürlü tayini gelmiyor. </st><st c="15142">Bu sefer, “Ankara’ya gitmezsem olmayacak,” demiş. </st><st c="15192">Kör Nuri, dükkânında kalan nesi var, nesi yok satıp, paraları yolluk olsun diye Zübükzade’nin içerde olmadığı bir sıra, odasındaki rafa bırakmış. </st><st c="15338">Parayı kendisine verse, İbraam Beyi kızdıracak da işini yapmayacak diye korkmuş. </st><st c="15419">Bu Ankara’dan gelince, “Ulan Kör, işin oldu. </st><st c="15464">Tayinin çıktı. </st><st c="15479">Ziraat Vekiline zorla imzalattım. </st><st c="15513">Ben çıkmadan postaya verdiler. </st><st c="15544">Bugün yarın emrin gelir. </st><st c="15569">Sen hemen orman muhafaza memuru elbisesi yaptır, Hıdırlık yoluna dur. </st><st c="15639">Kök sökmeye, geven yolmaya gelenden ceza keseceksin,” demiş. </st><st c="15700">Kör Nuri, “Aman bir zarar gelmesin,” deyince, “Daha durur it... </st><st c="15764">Vekil hazretleri, hemen işe başlasın, oralarını hep ormanlık yapacağım buyurdu,” demiş. </st><st c="15852">Kör Nuri de, Zübükzade namussuzunun tarifi üzerine, hemen vilayete koşup eski askeriye elbisesi satın almış, sırtına da mavzeri asıp çıkmış Hıdırlık bayırına... </st><st c="16013">De ki, gelenden geçenden haraç alıyor, de ki baç alıyor...</st></p>
			<p><st c="16071">Kör Nuri bunları anlatıp,</st></p>
			<p><st c="16097">– Bugün yarın tayinim gelecek, emrim postadaymış... </st><st c="16150">dedi.</st></p>
			<p><st c="16155">Rıza Bey,</st></p>
			<p><st c="16165">– Maaşın neymiş? </st><st c="16183">diye sordu.</st></p>
			<p><st c="16194">– Şimdilik maaş yokmuş, ondalık verecekler... </st><st c="16241">Kestiğim ceza paralarının yüzde onu benim.</st></p>
			<p><st c="16283">– Gerisi?</st></p>
			<p><st c="16293">Kör Nuri’yi bir düşünce aldı. </st><st c="16324">Paranın gerisi ne olacak diye hiç düşünmemiş.</st></p>
			<p><st c="16369">– Onu da Zübükzade İbraam Bey bilir, ona sorun... </st><st c="16420">dedi.</st></p>
			<p><st c="16425">Deli Celil’le Kör Nuri’yi dışarı çıkardık. </st><st c="16469">Müzakereye giriştik. </st></p>
			<p><st c="16490">Gedikli İhsan Efendi,</st></p>
			<p><st c="16511">– Artık iş ortaya çıktı, dedi, partimizdeki mikrop belli...</st></p>
			<p><st c="16571">Bunun üzerine herkes coştu, açtı ağzını:</st></p>
			<p><st c="16612">– Bu Zübükzade namussuzu bizim partimizde kaldıkça, biz bu kasabada bir tek oy alamayız hemşeriler. </st><st c="16713">Bu böyle mi?</st></p>
			<p><st c="16725">– Evet... </st><st c="16736">Ben benken, ben bile kendi partime oy verirsem, yuf olsun bana. </st><st c="16800">O herif partinin namını batırdı. </st><st c="16833">O bu partideyken...</st></p>
			<p><st c="16852">– O namussuz yüzünden hepimiz pislendik. </st><st c="16894">Şimdi merkeze yazıp bir bir anlatacağız. </st><st c="16935">Ve bu herifi partiden ihraç ettireceğiz. </st><st c="16976">Yahu, nedir bu namussuzun elinden çektiğimiz... </st><st c="17024">Ulan, herif bibaşına devlet olmuş. </st><st c="17059">İstediğini orman muhafaza memuru yapar, dilediğini vali tayin ettirir... </st><st c="17132">Bu ne be... </st><st c="17144">Biz hep öldük mü yoksa...</st></p>
			<p><st c="17169">Biz böyle konuşup dururken bir de fark ettim ki, Gedikli İhsan Efendi yok. </st><st c="17245">İki laf arası sıvışmış. </st><st c="17269">Bu Gedikli İhsan’ın bir domuzluğu var, bir dolap çeviriyor ya, ne? </st><st c="17336">Emin Efendinin de gelmemesine bakılırsa, arkamızdan bir dalavere dönüyor. </st></p>
			<p><st c="17410">Allah Selamet Versin Murtaza Efendi,</st></p>
			<p><st c="17446">– Şimdi söz Kadr’efendinin, dedi, çünkü o bunca yıl bu kasabada muhaliflik edip aramıza sonradan karıştığından, muhaliflerin ruhunu bilir. </st><st c="17586">Söyle Kadr’efendi, belediye seçimlerini kazanabilir miyiz, kazanamaz mıyız?</st></p>
			<p><st c="17661">Kadr’efendi,</st></p>
			<p><st c="17674">– Sordunuz, söyleyeyim, dedi, şimdi bu bizim bura insanlarını hep toplasanız da, “İçinizden kim muhalif?” diye sorsanız, hiçbiri çıkmaz. </st><st c="17812">Hah, anla ki sen, bunların hepsi muhalif. </st><st c="17854">Bu sıra kasabada hiç muhalif yok görünüyor. </st><st c="17898">Böyle oldu muydu, anla ki hepsi muhaliftir. </st><st c="17942">Sınamışımdır, ne zaman muhalifin sayısı azalırsa, iktidardakiler hapı yuttu demektir. </st><st c="18028">Şimdi gene öyle... </st><st c="18047">Canım siz kendinizden bilmez misiniz? </st><st c="18085">Her biriniz gizli din taşımaz mısınız? </st><st c="18124">Yooo, kızmak yok, bak mesela şu Zübükzade İbraam Beyi gördük mü, yüzüne durabilir miyiz? </st><st c="18213">Sen şöylesin, sen böylesin der önüne yatarız. </st><st c="18259">Bu ne demek? </st><st c="18272">Herifi bir kaşık suda boğacağız demek. </st><st c="18311">Şimdi bizim durum da o hesap... </st><st c="18343">Hele seçim gelsin...</st></p>
			<p><st c="18363">Çiftverenoğlu Hamza Bey,</st></p>
			<p><st c="18388">– Ne yapmak gerek? </st><st c="18408">diye sordu.</st></p>
			<p><st c="18419">Kadr’efendi,</st></p>
			<p><st c="18432">– Ne yapılacağını demin Gedikli İhsan Efendi söyledi. </st><st c="18487">Nereye gitti o? </st><st c="18503">Hem akıl verdi hem sıvıştı mı? </st><st c="18534">Yapılacağı, Zübükzade hergelesini partiden ihraç etmek... </st><st c="18592">Bütün suçu, yapılmış her ne kötülük varsa, onun üstüne atıp partiden kovmak... </st><st c="18671">Hemi de doğrusu bu...</st></p>
			<p><st c="18692">Rıza Bey:</st></p>
			<p><st c="18702">– Hele kalkın, ilkin şu orman muhafaza işini Kaymakam Beye ihbar edin. </st><st c="18774">Hey hey, ne olmalı olmalıydı da, kaymakam izinde olmalıydı, ben de kaymakam vekili olmalıydım...</st></p>
			<p><st c="18870">– Ne yapardın Rıza Bey?</st></p>
			<p><st c="18894">– Ne demek? </st><st c="18907">Bir zabıtla doğru savcılığa... </st><st c="18938">Hemen tevkif müzekkeresi kesilirdi.</st></p>
			<p><st c="18973">– Aman öyleyse, çabuk... </st><st c="18999">Doğruca Kaymakam Beye... </st></p>
			<p><st c="19024">Bu işi Otelci Satılmış Beyle Allahın Kulu İsmail Efendiye verdik. </st><st c="19090">Onlar ihbarı yapmak için kaymakama gittiler. </st><st c="19135">Biz öylece konuşup dururken akşamı da etmişiz, hava kararmış. </st><st c="19197">Biz başladık Zübükzade’yi Ankara’ya şikâyet için gerekçeyi düzmeye... </st><st c="19267">Merkez, ya bu herifi partiden atar, ya biz toptan partiden istifa ederiz. </st><st c="19341">Çünkü bu Zübükzade ile aynı partide olmak şerefimize dokunuyor ve o partide oldukça hiçbir zaman seçimi kazanamayız. </st><st c="19458">Biz bunları bir bir kaleme alırken Satılmış Beyle İsmail Efendi döndüler.</st></p>
			<p><st c="19531">– Ne çabuk?</st></p>
			<p><st c="19543">– Sorma kardaş... </st><st c="19562">Bu bizim kaymakam hava karardı mı, aklını yitiriyor. </st><st c="19615">Vardık huzuruna... </st><st c="19634">Zübükzade demeye kalmadı. </st><st c="19660">Daha ben, “Zü...” derken, lafı ağzıma tıkayıp, dövünmeye, saçını başını yolmaya başladı. </st><st c="19749">Ünneyip duruyor: “Vay başımaa... </st><st c="19782">Vay başımaa... </st><st c="19797">Gene mi Zübük, gene mi o? </st><st c="19823">Yahu, siz başka bir laf bilmez misiniz? </st><st c="19863">Bıktım sizin Zübük’ünüzden...” Herif susmak bilmiyor. </st><st c="19917">Aman zaman, susmaz... </st><st c="19939">Bir de yere çömelip ağlamaya başlamaz mı!.. </st><st c="19983">Hem ağlıyor, hem de ağıt söylüyor: “Vay ben yandım bu dağlar başlarında... </st><st c="20058">Gençliğim gitti eyvah... </st><st c="20083">Çürüdüm...”</st></p>
			<p><st c="20094">– Siz neylediniz?</st></p>
			<p><st c="20112">– Hiç, bıraktık geldik...</st></p>
			<p><st c="20138">– İyi, oturun da, şu Zübük aleyhindeki delilleri toplayalım...</st></p>
			<p><st c="20201">Zübükzade aleyhinde delil biter mi? </st><st c="20238">Sayfalar doluyor... </st><st c="20258">Derken Tüccardan Emin Efendi içeri girmedi mi?</st></p>
			<p><st c="20304">– Bre Emin Efendi nerdesin? </st><st c="20333">Yahu bugün toplantımız yok muydu? </st><st c="20367">Bu işe sen ön-ayak olmadın mıydı?</st></p>
			<p><st c="20400">Emin Efendi, beş eşek yükü odun taşımış gibi yorgun,</st></p>
			<p><st c="20453">– Olanları bilmezsiniz, dedi, gevezelik eder durursunuz. </st><st c="20511">Neredeydin, başıma ne iş geldi diyen yok.</st></p>
			<p><st c="20552">– Aman ne oldu?</st></p>
			<p><st c="20568">– Daha ne olacak... </st><st c="20589">Hani burda toplanmışsınız, nerde Zübükzade İbraam Bey? </st><st c="20644">Parti toplantısı olsun da gelmesin, görülmüş mü? </st><st c="20693">Bugün neden yok? </st><st c="20710">Söyleyin bakalım, neden yok?</st></p>
			<p><st c="20738">Hep birbirimize bakıştık. </st><st c="20765">Öyle ya bu Zübükzade’nin katılmadığı hiçbir parti toplantısı olmaz. </st><st c="20833">Herif, kovsan gelir.</st></p>
			<p><st c="20853">Tüccardan Emin Efendi,</st></p>
			<p><st c="20876">– Siz kim, particilik kim, dedi, Zübükzade’nin olmayışını bir düşünen var mı?</st></p>
			<p><st c="20954">– Aman çabuk söyle, neymiş?</st></p>
			<p><st c="20982">– Zübükzade İbraam Bey partimizden istifa ediyor. </st><st c="21033">Duydunuz mu?</st></p>
			<p><st c="21045">– Nee? </st><st c="21053">Aman deme...</st></p>
			<p><st c="21065">– Evet, istifa ediyor. </st><st c="21089">Ben bunu gizliden haber aldım. </st><st c="21120">Ağzından laf alırım diye vardım yanına... </st><st c="21162">Sabahtanberi laf alacağım diye göbeğim çatladı.</st></p>
			<p><st c="21209">Çiftverenoğlu Hamza Bey,</st></p>
			<p><st c="21234">– İyi ya işte, körün istediği bir göz, Allah verdi iki göz... </st><st c="21297">Biz onu nasıl edip de partiden kovalım diye düşünüp dururken, herif kendiliğinden çıkar gider.</st></p>
			<p><st c="21391">– Sen öyle mi belledin? </st><st c="21416">diye bir ses.</st></p>
			<p><st c="21429">Bir de baktık, Gedikli İhsan... </st><st c="21462">Ne zaman gelmiş gene? </st><st c="21484">Sıyrılıp gitti, sıyrılıp geldi. </st><st c="21516">Var bir domuzluğu ya, ne?</st></p>
			<p><st c="21541">Tüccardan Emin Efendi,</st></p>
			<p><st c="21564">– Arkadaşlar, dedi, bu Zübükzade’yi size anlatacak değilim. </st><st c="21625">Siz benden iyisini bilirsiniz. </st><st c="21656">Herifin partiden istifası boşuna olmaz. </st><st c="21696">Bu namussuz, ucunda bir çıkarı olmazsa, serçeparmağını oynatmazken, partiden niçin istifa eder?</st></p>
			<p><st c="21791">Herkesi bir düşüncedir aldı. </st><st c="21821">Öyle ya, kovsan gitmeyip sülük gibi yapışan herif, şimdi boşuna istifa eder mi?</st></p>
			<p><st c="21900">Satılmış Bey,</st></p>
			<p><st c="21914">– Bunda bir orostopolluk vardır... </st><st c="21950">dedi.</st></p>
			<p><st c="21955">Gedikli İhsan Efendi,</st></p>
			<p><st c="21977">– Bu Zübükzade bir gün önce Ankara’dan geldi mi?</st></p>
			<p><st c="22026">– Evet, geldi. </st><st c="22042">Kör Nuri’nin orman muhafazaya tayinini de birlikte getirmiş.</st></p>
			<p><st c="22102">– Evet, Ankara’dan yeni döndü. </st><st c="22134">Şimdi de partiden istifa edecekmiş? </st><st c="22170">Neden? </st><st c="22177">Bunu bilmeyecek ne var... </st><st c="22203">Demek ki hükümet sarsılıyor. </st><st c="22232">Bizim parti hapı yuttu demek... </st><st c="22264">Parti çöküyor demek, dağılıyor demek. </st><st c="22302">Zübük gitti, bunu öğrendi geldi. </st><st c="22335">Şimdi hepimizden önce partiden istifa ediyor ki, öteki partide post kapa...</st></p>
			<p><st c="22410">Allahın Kulu İsmail Efendi,</st></p>
			<p><st c="22438">– Olsa olsa böyle olur, dedi, başka türlü istifa etmezdi. </st><st c="22497">Fakat bu partide de hiç iş kalmadı... </st><st c="22535">Bana da sorarsanız, dünden çıkarım ya, ar belası işte...</st></p>
			<p><st c="22591">Murtaza Efendi,</st></p>
			<p><st c="22607">– Onu bunu bırakın, dedi, düşünüp durmayla iş olmaz. </st><st c="22661">Partimiz göçüyorsa, Ankara’dan daha yeni gelen Zübükzade İbraam Bey bu işin aslını iyi bilir. </st><st c="22755">Ne duruyoruz? </st><st c="22769">Zübükzade İbraam Beyin yanına varalım, işin doğrusunu öğrenelim ne dersiniz? </st><st c="22846">Bu haber doğruysa, biz de ayağımızı ona göre atalım...</st></p>
			<p><st c="22900">– Evet... </st><st c="22911">Zübükzade’ye gitmeli... </st><st c="22935">Ağzından bir güzel laf almalı...</st></p>
			<p><st c="22967">Karar mı karar... </st><st c="22986">Hep birlik Zübükzade İbraam Beyin hanesine vardık. </st><st c="23037">Başka zaman olsa, ağırlamak için fır döner, aman emmiler diye pervane kesilir. </st><st c="23116">O gün bir durgun... </st></p>
			<p><st c="23136">Hoşbeşten sonra Çiftverenoğlu Hamza Bey,</st></p>
			<p><st c="23176">– Ankara’da daha başka ne var ne yok? </st><st c="23215">diye sordu</st></p>
			<p><st c="23225">Zübükzade yarım ağızla,</st></p>
			<p><st c="23249">– Ne olsun, hep bildiğiniz gibi... </st><st c="23285">dedi.</st></p>
			<p><st c="23290">Bak şu alçağa, ağzından kerpetenle laf sökülüyor. </st><st c="23341">Evet, partimizin çözüldüğünü, sarsıldığını anlayan Zübükzade’nin partiden istifa edip başka partiye aktarma olacağı doğru. </st><st c="23464">Yoksa böyle susmaz, filanca bakan beni kucakladı, başbakan alnımdan öptü, şu bakan da evine yemeğe çağırdı diye bol keseden atar tutardı. </st><st c="23602">Bu herifin Ankara’dan dönüp de böyle sustuğu görülmemiş.</st></p>
			<p><st c="23658">Arkadaşlar durup durup,</st></p>
			<p><st c="23682">– Eee İbraam Bey, Ankara’da ne var ne yok? </st><st c="23726">diye bir daha, bir daha soruyorlar. </st></p>
			<p><st c="23762">O da her seferinde,</st></p>
			<p><st c="23781">– Ne olsun, hep bildiğiniz gibi... </st><st c="23817">diyor.</st></p>
			<p><st c="23823">Laf dönüyor dolaşıyor, arada gene biri soruyor:</st></p>
			<p><st c="23871">– Eee, İbraam Bey, Ankara’da ne var ne yok?</st></p>
			<p><st c="23915">– Ne olsun... </st><st c="23930">Hep bildiğiniz...</st></p>
			<p><st c="23947">Az sonra gene:</st></p>
			<p><st c="23962">– Ankara’da daha başka ne var ne yok?</st></p>
			<p><st c="24000">– Ne olsun...</st></p>
			<p><st c="24014">– Eee İbraam Bey, Ankara’da daha daha ne var ne yok?</st></p>
			<p><st c="24067">– Hiç...</st></p>
			<p><st c="24076">– Eee İbraam Bey, yediğin içtiğin senin olsun, Ankara’da gördüğünü, duyduğunu anlat bakalım...</st></p>
			<p><st c="24171">– Vallaha... </st><st c="24185">Ne diyeyim... </st><st c="24199">Bilmem ki... </st><st c="24212">Hiç işte...</st></p>
			<p><st c="24223">Eveeet, işin renginin bozukluğu anlaşıldı ve bizim parti foslamış. </st><st c="24291">Bu belli...</st></p>
			<p><st c="24302">Zübükzade’nin evine gelirken, önceden sözleştiğimiz gibi Hamza Bey konuşmaya başladı:</st></p>
			<p><st c="24388">– İbraam Bey, benim anladığıma göre, bu bizim partinin başındakiler işleri iyice pislettiler. </st><st c="24483">Balık baştan kokar derler, kuyruk başı geçti kokuşmakta... </st><st c="24542">Bu gidiş iyi gidiş değil İbraam Bey, ne dersin?</st></p>
			<p><st c="24589">– Valla ne diyeyim... </st><st c="24612">diye boynunu büküyor.</st></p>
			<p><st c="24633">Bak şu dürzüye, başka zaman olsa cır cır öten bokluca bülbülü... </st><st c="24699">Şimdi kabir taşı gibi susmuş.</st></p>
			<p><st c="24728">Arkadan Allah Selamet Versin Murtaza Efendi söze girişti:</st></p>
			<p><st c="24786">– Bu bizim partide hayır kalmadı efendi... </st><st c="24830">Böylesi parti olmaz olsun. </st><st c="24857">Millet hepten yüz çevirdi. </st><st c="24884">Muhalefet günden güne gelişiyor, he mi? </st><st c="24924">Öyle mi, değil mi İbraam Bey?</st></p>
			<p><st c="24953">– Valla bilmem ki... </st><st c="24975">Siz iyisini bilirsiniz.</st></p>
			<p><st c="24998">Evet, söylemeye söylemiyor ama, gönülsüz konuşmasından da belli ki, öğrenmiş. </st><st c="25077">Anlaşılan partiden çıkıp bizi yaya bırakacak.</st></p>
			<p><st c="25122">Arkadaşlar, önceden sözleştiğimiz gibi, lafı açmam için bana işmar çakıyorlar. </st></p>
			<p><st c="25202">Ben sözü aldım:</st></p>
			<p><st c="25217">– İbraam Bey, biz arkadaşlarla düşündük, ama sana danışmadan karar veremedik. </st><st c="25296">Evet, bizden gençsen de, bu particilik zenaatini hepimizden iyi bilirsin. </st><st c="25370">Biz dedik ki... </st><st c="25386">Yahu, nedir bu baştakilerin millete çektirdiği dedik... </st><st c="25442">Bizi de maşa gibi kullanırlar dedik. </st><st c="25479">Şimdi biz bu partiden istifa etsek, ne dersin, haklı değil miyiz? </st><st c="25545">Gelişimiz, sana danışmak için... </st><st c="25578">Rahatsız ettik...</st></p>
			<p><st c="25595">Zübükzade’nin nursuz suratında en ufacık alamet yok ki, içinden geçirdiklerini anlayayım. </st><st c="25686">Başını yere eğdi, gözleri taban halısında,</st></p>
			<p><st c="25728">– Canım, dedi, siz böyle söylersiniz, söylersiniz de bitürlü dediğinizi yapamazsınız. </st><st c="25815">Hepiniz baba dostusunuz ya, darılmayın sözüme emmiler, hiçbirinizde yürek yok. </st><st c="25894">İstifa edecek herif basar istifayı, o kadar...</st></p>
			<p><st c="25940">Tamam... </st><st c="25950">İş anlaşıldı, evet, herif partiden çıkacak ve de bildiği gizli meseleler var. </st><st c="26028">O ki partiden istifa ediyor, demek partiyi çökmüş bil...</st></p>
			<p><st c="26084">Satılmış Bey,</st></p>
			<p><st c="26098">– Şimdi, hemen... </st><st c="26117">dedi, bir boş kâğıdın var mı? </st><st c="26147">Versen... </st><st c="26157">Ver de bak, yürekli insan nasılmış...</st></p>
			<p><st c="26194">Zübükzade önceden hazırmış. </st><st c="26223">Yüklük dolabından dilekçe kâğıtlarını çıkardı. </st><st c="26270">Hepimize verdi. </st></p>
			<p><st c="26286">Satılmış Bey bana,</st></p>
			<p><st c="26304">– Bedir Hoca, senin kalemin kuvvetlidir, benim ağzımdan bir istifaname yaz ve de Istanbul gazetelerinin hepsine yollayayalım ki, millet de başımızdakilerin ne mal olduklarını anlasın... </st><st c="26491">dedi.</st></p>
			<p><st c="26496">Kadr’efendi,</st></p>
			<p><st c="26509">– Bu işi düşünsek, acele etmesek... </st><st c="26546">deyince, Zübükzade,</st></p>
			<p><st c="26565">– Ben demedim mi, siz söylersiniz, söylersiniz de yapamazsınız... </st><st c="26632">dedi.</st></p>
			<p><st c="26637">Bunun üzerine aldım kalemi elime başladım yazmaya:</st></p>
			<p><st c="26688">“Parti Genel Başkanlığına,</st></p>
			<p><st c="26715">Millet iradesiyle iş başına gelmiş olan parti, iktidara geçeliberi yıllar olduğu halde, vaatlerinden hiçbirini tutmadığı, hatta tamamiyle ters istikamete giderek, kuru bir kalkınma edebiyatı arkasında antidemokratik kanunlar çıkararak eski günleri bile mumla aratacak hale getirdiği, durum böyleyken yaptığımız ikazların da hiçbirinin nazarı itibare alınmadığı, bu sebeple beslediğimiz bütün ümitlerin...” Falan filan, altına, “Partiden istifa ettiğimi bildirir ve keyfiyeti umumi efkâra duyurmak üzere arz ederim.”</st></p>
			<p><st c="27231">Dilekçeyi okudum. </st><st c="27250">Hep beğendiler. </st></p>
			<p><st c="27266">Zübükzade,</st></p>
			<p><st c="27276">– Herkes ayrı ayrı yazacağına, toptan, herkesin ağzından yazılsın, altına imzalar basılsın... </st><st c="27371">dedi.</st></p>
			<p><st c="27376">Dediği doğru. </st><st c="27391">Öyle yaptık. </st><st c="27404">Altına imzaları attık. </st><st c="27427">Kimisi imza attı, kimisi mührünü bastı. </st><st c="27467">İş bitince Zübükzade dilekçeyi elimden aldı, yüklük kapısını kitledi, anahtarı da cebine soktu.</st></p>
			<p><st c="27562">Birden aydım:</st></p>
			<p><st c="27576">– İbraam Bey, sen sonra mı imzalayacaksın?</st></p>
			<p><st c="27619">– Ne imzası, ben imzalayacak değilim... </st><st c="27660">Ben size partiden çıkacağım dedim mi? </st><st c="27698">Böyle bir söz dediğimi duyanınız var mı?</st></p>
			<p><st c="27738">– Aman... </st><st c="27749">Deme... </st><st c="27757">O nasıl iş? </st><st c="27769">Bre... </st><st c="27776">Kardaş... </st><st c="27786">Yahu... </st></p>
			<p><st c="27794">Namussuz bizi çürük tahtaya bastırdı mı... </st><st c="27837">Tuu... </st><st c="27844">Bizim telaşımızı görünce,</st></p>
			<p><st c="27869">– Madem istiyorsunuz, ben de ayrı bir dilekçe yazarım, dedi...</st></p>
			<p><st c="27932">– Aman yaz...</st></p>
			<p><st c="27946">Yazdı. </st><st c="27954">Yazdıktan sonra da hiç utanmadan okudu. </st><st c="27994">Partiye candan, kalpten, bedenen, cismen ve ruhen bağlıymış. </st><st c="28055">Ucunda ölüm olsa, parti yolundan dönmeyecekmiş. </st><st c="28103">Herkes partiden çekilse de, o bibaşına bu kasabada parti kalesini kanının son damlasına kadar koruyacakmış. </st><st c="28211">Allah da partiyle berabermiş.</st></p>
			<p><st c="28240">Bunu yüzümüze karşı okuyunca apıştık kaldık. </st><st c="28286">Şimdi n’olacak?</st></p>
			<p><st c="28301">Hamza Bey,</st></p>
			<p><st c="28312">– Bak bunu çok beğendik İbraam Bey, dedi, biz senin için çok dedikodular duyduk. </st><st c="28394">İnanmadık. </st><st c="28405">Hatta ben arkadaşlara, gıyabında söyledim. </st><st c="28448">Ama seni bir kere sınamak istedik. </st><st c="28483">Aferin... </st><st c="28493">Yiğit adamsın. </st><st c="28508">Particilikte ölmek var, dönmek yok... </st><st c="28546">Büyüklerimize bağlıyız. </st><st c="28570">Biz seni bir sınayalım dedik...</st></p>
			<p><st c="28601">Zübükzade,</st></p>
			<p><st c="28612">– İyi ya, dedi, siz beni sınadınız, ben de sizi sınadım... </st><st c="28672">Siz söylediniz, bir de ben söyleyeyim de dinleyin. </st><st c="28723">Sen kara cümlesi kıt, imzasını zor atan cahilin biriyken, bu partinin sayesinde koca bir belediye reisi olmuşsun... </st><st c="28839">Bu parti olmasa, belediye reisliğini rüyanda görebilir miydin? </st><st c="28902">Ha? </st><st c="28906">Şimdi de kalkmış, yok şöyle, yok böyle...</st></p>
			<p><st c="28947">Bize döndü:</st></p>
			<p><st c="28959">– Ne dersiniz ağalar doğru muyum?</st></p>
			<p><st c="28993">Ne denir? </st><st c="29004">Çiftverenoğlu için dedikleri hep doğru...</st></p>
			<p><st c="29045">– Evet... </st><st c="29056">Doğrusun... </st><st c="29068">dedik.</st></p>
			<p><st c="29074">Ondan bana döndü:</st></p>
			<p><st c="29092">– Sen bir hoca eskisiyken, köy imamlığından şu kasabaya gelip, parti sayesinde adın tüccara çıkarken, hükümetin otomobil lastiği tevziatından, otomobil değil yaylı araban bile yokken, onar yirmişer lastik alıp vilayette lastik karaborsası yaptırmışken, şimdi de kalkmış antidemokratik, he mi?</st></p>
			<p><st c="29385">– Aman susss!.. </st><st c="29402">Estağfurullah... </st><st c="29419">Biz o lastikleri... </st><st c="29439">Allah Allah... </st><st c="29454">Rahmetli pederinle, bir yediğimiz içtiğimiz ayrı giderdi. </st><st c="29512">Ne demek... </st><st c="29524">Sen şimdi bu sözlerinle pederinin ruhunu muazzep etmedin mi? </st><st c="29585">Bre İbraam Bey, sen benim elimde büyüdün oğlum...</st></p>
			<p><st c="29634">Ben söylesem de ne fayda... </st><st c="29663">Öbürleri Zübükzade’ye,</st></p>
			<p><st c="29685">– Evet, doğrusun... </st><st c="29706">diye baş sallıyorlar.</st></p>
			<p><st c="29727">Hele Çiftverenoğlu Hamza alçağını görsen, kendi pisliğini örttürmek için hepsinden çok gayrete gelmiş, hoca duasına, “Âmiin!” der gibi, Zübükzade benim için her ne dese,</st></p>
			<p><st c="29897">– Eveeet... </st><st c="29910">Doğru... </st><st c="29919">diye karga gibi çığlık atıp, feryadından ötekilerin çığırmasını bastırıyor.</st></p>
			<p><st c="29994">Beni bıraktı, Satılmış Beye döndü:</st></p>
			<p><st c="30029">– Bir de adam gibi bıyık salmışsın, bıyıklarının ucu kulağını aşmış... </st><st c="30101">Sen bir hancı parçasıyken, parti sayesinde hanını belediyeye yüksek fiyatla istimlak ettirip, parasıyla turistik palas kurup...</st></p>
			<p><st c="30228">Sen bizdeki feryadı görsen...</st></p>
			<p><st c="30258">– Evet, doğruuuu...</st></p>
			<p><st c="30278">Uzatmayalım Bey, bu Zübükzade denilen haramzade hepimizi bir güzel boyadı, sıvadı; hem de birbirimize tasdik ettirmecesine... </st><st c="30405">Sonunda,</st></p>
			<p><st c="30413">– Yaşınıza saygım var, dedi, haneme gelmiş misafirler olmasanız, ben bilirdim size yapacağımı...</st></p>
			<p><st c="30510">Herif bizi huzurundan kovsa da haklı. </st><st c="30549">Eline ayağına vardık. </st><st c="30571">Dilekçeyi bize vermedi.</st></p>
			<p><st c="30594">– Hiç kasvetlenmeyin, dilekçeniz bendedir ve de kaybolmaz. </st><st c="30654">Şimdi size versem, şurda burda düşürürsünüz de başınız derde kalır. </st><st c="30722">Ben saklarım. </st><st c="30736">Biyere de sırası gelmezse vermem. </st><st c="30770">Sırası gelirse o başka... </st><st c="30796">Üstüne tarihini atar, yollarım. </st><st c="30828">Varsın posta parası benden gitsin. </st><st c="30863">O da benden size bir iyilik...</st></p>
			<p><st c="30893">– Aman kimse duymasın, biyere gönderme de İbraam Bey... </st><st c="30950">Bizde akıl mı var? </st><st c="30969">Bu bir parti esrarıdır. </st><st c="30993">Aramızda...</st></p>
			<p><st c="31004">Kıçımıza bakarak çıktık. </st><st c="31030">Kimsede ses yok... </st><st c="31049">Neden sonra Kadr’efendi,</st></p>
			<p><st c="31073">– Ulan ben size demedim mi... </st><st c="31104">Bu herifle oyun olmaz, kendi oyunumuza geliriz, alta düşeriz, demedim mi? </st><st c="31178">Bir durup düşünelim demedim mi? </st><st c="31210">Beyinsizler, koca bunaklar... </st><st c="31240">Bir namussuzun eline iyice sakalı verdik mi? </st><st c="31285">Herif şimdi sakalımızdan yular diye tutarak bizi boz eşşek misali güdecek...</st></p>
			<p><st c="31361">Doğru. </st><st c="31369">Bu Zübük Ankara’ya boşuna mı gidiyor. </st><st c="31407">Ankara’ya varıp, orada türlü siyaset oyunları öğreniyor. </st><st c="31464">Şu bize ettiği halis Ankara oyunu.</st></p>
			<p><st c="31498">Gece olmuş, gidiyoruz. </st><st c="31522">Bir de sırtında bir koç bir herif çıktı önümüze,</st></p>
			<p><st c="31570">– Selamünaleyküm... </st><st c="31591">dedi.</st></p>
			<p><st c="31596">– Aleykümselam... </st><st c="31615">Uğur ola...</st></p>
			<p><st c="31626">Eğilip, yüzüne baktım, Alucanlı Sabri Ağa.</st></p>
			<p><st c="31669">– Nereye böyle Sabri Ağa?</st></p>
			<p><st c="31695">– Zübükzade efendimize... </st><st c="31722">Köylümüzün hedayası...</st></p>
			<p><st c="31744">Bir de anlattı... </st><st c="31763">Yahu, biz bu Zübükzade’yi on gündür Ankara’da bilmiyor muyuz? </st><st c="31825">Ankara’dan düneğin geldi bilmiyor muyuz? </st><st c="31866">Tuu... </st><st c="31873">Herif, bu Sabri Ağa godoşunun eliyle köye karı kapatmış. </st><st c="31930">Ankara’ya gidiyorum diye çıkmış evinden, on gün Alucan köyünde oyuncu karıyla kapanmış...</st></p>
			<p><st c="32019">Sabri Ağa,</st></p>
			<p><st c="32030">– Bizim köyün yayla işi oldu demek. </st><st c="32067">Ankara’dan emir çıkmış da... </st><st c="32096">dedi.</st></p>
			<p><st c="32101">Herkes evlerine dağıldı. </st><st c="32127">Biz Allahın Kulu İsmail Efendiyle partiye geldik. </st></p>
			<p><st c="32177">İsmail Efendi,</st></p>
			<p><st c="32191">– Dönen oyunu anladın mı heyri, dedi, biz nasıl oyuna geldik?</st></p>
			<p><st c="32253">– Oyun çok... </st><st c="32268">Hangisini dedin?</st></p>
			<p><st c="32284">– İstifa dilekçesine Gedikli İhsan’la Tüccardan Emin Efendi imza atmadılar. </st><st c="32361">Neden?</st></p>
			<p><st c="32367">Tuuu... </st><st c="32376">O gürültüde, hiç fark etmemişim. </st><st c="32409">Doğru ya, onlar istifayı imzalamadı.</st></p>
			<p><st c="32445">– Neden?</st></p>
			<p><st c="32454">– Neden olacak... </st><st c="32473">Bizim aklımız hep böyle sonunda gelir. </st><st c="32512">Yahu, Gedikli İhsan, baktı ki reisliği Çiftverenoğlu’nun elinden alamayacak, Çiftverenoğlu reis olacağına Zübükzade olsun diye, bir aralık yanımızdan süzüldü, gidip Zübükzade’ye, onu partiden ihraç edeceğimizi duyurdu. </st><st c="32731">Anladın mı şimdi?</st></p>
			<p><st c="32748">Başıma vurmaya başladım... </st><st c="32776">Vay kafa, bizdeki kafa...</st></p>
			<p><st c="32801">– Peki, bu Zübükzade’nin durup dururken partiden istifa edeceği haberi nerden çıktı? </st><st c="32887">Biz bunu kendiliğimizden nerden çıkardık arkadaş?</st></p>
			<p><st c="32936">– Onu da uyduran kendisi... </st><st c="32965">Emin Efendi toplantıyı kendisi ileri sürüp de sonra neden gelmedi? </st><st c="33032">Bunlar hep Zübük’ün oyunları... </st><st c="33064">Emin Efendiyle istifa edecekmiş diye haber uçurdu, bizim aklımızı da şaşırttı. </st><st c="33143">Biz herifi partiden ihraç edecekken, kendimiz istifa ettik de, onu tek başına partide bıraktık... </st><st c="33241">Vah kafa, vah kafa...</st></p>
			<p><st c="33262">Bey anladın mı bu Zübükzade bizi nasıl bir oyuna getirdi... </st><st c="33323">Oyunbazda hüner mi ararsın? </st><st c="33351">En baş İngiliz siyasetçisini suya götürür de, susuz getirir. </st><st c="33412">Yandık, yandık... </st><st c="33430">Bu Zübük bir Zübük ki, dille anlatılır bela değil... </st><st c="33483">Meğer ki, tuzağına düşesin de anlayasın... </st><st c="33526">Kendi elimizle, avanak olduğumuza dair senedi imzaladık da verdik. </st><st c="33593">Avanaklık senedimiz elinde banka senedinden sağlam bir senet...</st></p>
			
	  </section>
			<aside epub:type="footnote" id="f3"><st c="33656">* geven: Bu olayların geçtiği bölgenin ağaçsız, çıplak bayırlarında, kıraçlarında yetişen, dikenli, bodur, sert çalılı bir bitki. </st><st c="33787">Tezek tutuşturmak, ev fırınları ve tandır kızdırmak için yakılır.</st></aside>
<div id="charCountTotal" value="33852"></div></body>
</html>
