<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Kızıl Kale’nin mağaramsı taht odasındaki yüksek ve dar pencerelerden içeri giren akşam güneşi, bir zamanlar ejderha kafataslarının asılı olduğu duvarlarda koyu kırmızı şeritler bırakıyordu. Şimdi parlak yeşiller, kahverengiler ve mavilerle işlenmiş capcanlı av sahnelerinin olduğu goblenlerin örttüğü duvarlardaki tek renk, kan kırmızısıymış gibi geliyordu Ned Stark’a.</p>

    <p>Fatih Aegon’ın yüksek, kadim tahtında oturuyordu. Taht; mızrak uçları, kılıçlar ve grotesk bir zevkle eğilip bükülmüş metallerden bir ucubeydi. Tıpkı Robert’ın kendisini uyardığı gibi cehennem kadar rahatsız bir tahttı. Zonklayan kırık bacağı her geçen dakika daha da beter arttırıyordu rahatsızlığını. Tahtın oturma yerindeki demir giderek sertleşiyor, sırt bölümündeki dişli çelik yaslanmayı imkânsız kılıyordu. Fatih Aegon demir ustalarına, düşmanlarının elinden aldığı kılıçlardan görkemli bir taht dövmelerini emrettiğinde, <em>bir kral asla rahat oturmamalıdır,</em> demişti. <em>Fatih Aegon’ın kibrine lanet olsun,</em> diye düşündü Ned, <em>ve Robert’ın av merakına da lanet olsun.</em></p>

    <p>“Bunların haydutlar olmadıklarından kesinlikle emin miyiz?” diye sordu, tahttan alçaktaki konsey masasında oturan Varys. Yüce Üstat Pycelle huzursuzca kıpırdandı. Serçeparmak bir kalemle oynuyordu. Konsey üyelerinden toplantıya katılan sadece onlardı. Kral Ormanı’nda beyaz erkek geyik görüldüğü haberi gelince Prens Joffrey, Sandor Clegane, Balon Swann ve konseyin yarısıyla birlikte Lord Renly ve Sör Barristan da ava çıkan krala katılmışlardı. Kralın yokluğunda Demir Taht’ta Ned oturmak zorundaydı.</p>

    <p>Ned en azından <em>oturabiliyordu,</em> konsey üyeleri dışındakiler ya ayakta durmak ya da diz çökmek zorundaydı. Dilekçe sahipleri uzun kapıların yanında yığılmıştı. Şövalyeler, kıdemli lordlar ve leydiler goblenlerin altında, halktan insanlar koridorlarda, gümüş ya da altın pelerinli muhafızlar, herkes, bir yerde ayakta duruyordu.</p>

    <p>Köylüler diz çökmüşlerdi. Erkekler, kadınlar, çocuklar, hepsi paçavralar içindeydi, üstleri başları kan içindeydi. Yüzleri korkuyla gerilmişti. Onları buraya şahitlik etsinler diye getiren şövalye arkalarında duruyordu.</p>

    <p>“<em>Haydutlar</em> mı, Lord Varys?” Sör Raymun Darry’nin sesinden küçümseme akıyordu. “Ah, evet haydutlardı. Lannister haydutları.”</p>

    <p>Ned salondaki gerginliği hissedebiliyordu. Lordlar ve hizmetçiler aynı merakla kulak kabartmış dinliyordu. Şaşırmış gibi yapamazdı. Catelyn’in, Tyrion Lannister’ı kaçırmasından bu yana batı son derece tehlikeli bir yer haline gelmişti. Hem Nehirova, hem Casterly Kayası sancak beylerini çağırmıştı. Ordular Altın Diş’in hemen altındaki geçitte yığılmaya başlamıştı. Kan dökülmesine artık ramak kalmıştı. Artık asıl sorun, kanayan yaranın nasıl iyileştirileceğiydi.</p>

    <p>Yüzündeki kırmızı şarap renkli doğum lekesi olmasa yakışıklı denebilecek, üzgün bakışlı Sör Karyl Vance dizlerinin üstünde duran köylüleri gösterdi. “Sherrer ahalisinden geri kalanlar sadece bunlar Lord Eddard Stark. Diğerleri, Göçmen Köyü ve Şarlatan Kıyısı’ndaki insanlarla birlikte öldü.”</p>

    <p>“Kalkın,” diye emretti Ned köylülere. Dizlerinin üstünde konuşan insanlara güvenmiyordu. “Hepiniz, ayağa kalkın.”</p>

    <p>Sherrer ahalisi birer ikişer ayağa kalktı. Çok yaşlı bir adamın kalkmak için yardıma ihtiyacı oldu ve Sör Arys Oakheart’a bomboş gözlerle bakan, kanlı kıyafetler içindeki genç bir kız dizlerinin üstünde kaldı. Sör Arys, kralı... ya da bu durumda Kral Eli’ni korumaya yemin etmiş Kral Muhafızları’nın bembeyaz zırhı içinde, Demir Taht’ın hemen dibinde duruyordu.</p>

    <p>“Joss,” dedi Sör Raymun Darry, biracı önlüğü giymiş, tombul, kelleşmeye başlamış bir adama. “Sherrer’de neler olduğunu El’e anlat.”</p>

    <p>Joss başıyla onayladı. “Majesteleri uygun görürse...”</p>

    <p>“Majesteleri, Karasu’nun ötesinde avlanıyor,” dedi Ned. Bütün hayatını Kızıl Kale’den birkaç günlük yol mesafesinde geçirmiş bir adamın, kralının neye benzediğiyle ilgi en ufak fikri olmamasına şaşırıyordu. Ned, göğsüne Starklar’ın ulu kurdunun işlendiği beyaz keten bir takım giyiyordu. Siyah yün pelerininin yakası görev nişanı gümüş El armasıyla kapatılmıştı. Siyah, beyaz ve gri. Gerçeğin bütün tonları. “Ben Lord Stark’ım. Kral Eli. Bana kim olduğunu ve bu süvarilerle ilgili bildiklerini anlat.”</p>

    <p>“Benim Sherrer’da, taş köprünün yakınlarında bir birahanem var... <em>vardı</em> lordum. Boğaz’ın güneyindeki en iyi biraların bende olduğunu söylerler, bağışlayın lordum. Biralarım da her şeyim gibi gitti. Geldiler, çatlayana kadar içtiler, geri kalanı da çatımı ateşe vermeden önce döküp ziyan ettiler. Eğer yakalayabilselerdi kanımı da dökeceklerdi lordum.”</p>

    <p>“Bizi yakıp küle çevirdiler lordum,” dedi, adamın yanında duran bir çiftçi. “Gecenin bir yarısı, güneyden at sırtında geldiler. Tarlaları, evleri yaktılar. Onlara engel olmaya çalışanların hepsini öldürdüler. Yağmacı haydutlardan değillerdi lordum. Mallarımızı çalmaya gelmemişlerdi. Süt ineğimi katlettiler, sonra da sineklerle kargalara yem olsun diye öylece ortada bıraktılar.”</p>

    <p>“Benim çırağımı öldürdüler,” dedi, kafası sargılı, demirciler gibi kol kasları olan tıknaz bir adam. Konseye gelmek için en iyi kıyafetlerini giymişti ama pantolonunun poposu yamalıydı ve pelerini yolculuk sırasında lekelenip tozlanmıştı. “Çocuğu arazide atlarıyla bir oraya bir buraya koşturdular. Kahkahalar atarak, mızraklarıyla dürte dürte oradan oraya sürdüler. Oyun oynuyorlarmış gibi. Sonunda çocuk yoruldu, tökezleyip düştü. Bir mızrakla deşilene kadar çığlık atıp durdu.”</p>

    <p>Hâlâ dizlerinin üzerinde olan kız başını iyice yukarı kaldırıp tahtta oturan Ned’e baktı. “Benim de annemi öldürdüler. Ve onlar... onlar...” Ne söyleyeceğini hatırlamıyormuş gibi kesildi sesi. Hıçkırmaya başladı.</p>

    <p>Hikâyenin devamını Sör Raymun Darry anlattı. “Göçmen Köyü’ndeki insanlar karakola sığınmış ama duvarlar ahşaptır. Süvariler duvara boylu boyunca kuru saman yığıp ateşe vermişler, insanları diri diri yakmışlar. Göçmenler köy kapısını açıp yangından kaçmak isteyince, kapıdan her çıkanı teker teker oklarıyla vurmuşlar. Meme emen bebeklere ve annelerine bile acımamışlar.”</p>

    <p>“Dehşet verici,” diye mırıldandı Varys. “İnsan evladı nasıl bu kadar zalim olabilir?”</p>

    <p>“Bize de aynı şeyi yapabilirlerdi ama Sherrer karakolunun duvarları taştan,” dedi Joss. “İçlerinden biri bizi dumanla dışarı çıkarmak istedi ama en büyükleri nehrin yukarısında daha sulu meyveler olduğunu söyleyince Şarlatan Kıyısı’na doğru uzaklaştılar.”</p>

    <p>Ned öne doğru eğilirken parmaklarına dayanan çeliğin soğuğunu hissediyordu. Her parmak arasında bir bıçak vardı. Bükülmüş kılıçların sivri uçları, tahtın kollarından birer pençe gibi çıkıyordu. Aradan geçen üç yüz yıla rağmen bazısı hâlâ kesecek kadar keskindi. Demir Taht dikkatsiz birisi için tuzak doluydu. Bu tahtı dövmek için, tam bin tane kılıcın Kara Dehşet Balerion’ın nefesiyle eritildiği söylenirdi şarkılarda. Tahtı dövmek tam elli dokuz gün sürmüştü ve sonunda, ustura kadar keskin köşeleri, dikenleri, bıçak gibi metal şeritleri olan kambur bir canavar çıkmıştı ortaya. İnsan öldürebilecek bir tahttı bu ve eğer hikâyeler gerçekse, öldürmüştü de.</p>

    <p>Eddard Stark bu tahtta ne işi olduğunu anlayamıyordu ama oturuyordu işte ve bu insanlar adalet için ondan medet umuyordu. Öfkesini dizginlemeye çalışarak sordu. “Bu adamların Lannisterlar olduğuna dair ne kanıtınız var? Kırmızı pelerinler mi giyiyorlardı? Aslanlı sancakları mı vardı?”</p>

    <p>“Lannisterlar bile bu kadar aptal olamaz,” diye çıkıştı Sör Marq Piper. Ufak tefek, kasıntı bir horoz gibiydi. Ned’in ciddiye alamayacağı kadar genç ve aşırı ateşli bir delikanlıydı ama Catelyn’in erkek kardeşi Edmure Tully’nin sıkı dostuydu.</p>

    <p>“Bütün adamlar zırhlı ve atlıydı lordum,” diye sakince cevap verdi Sör Karyl. “Çelik uçlu mızraklar, uzunkılıçlar ve savaş baltaları taşıyorlardı.” Sağ kalan köylülerden birine döndü, “Sen. Evet sen, kimse sana zarar vermeyecek. El’e, bana anlattıklarını anlat.”</p>

    <p>Yaşlı adam başıyla onayladı. “Sürdükleri atlar savaş atlarıydı. Sör Willum’a ait ahırlarında yıllarca çalıştım ben, farkı bilirim. Tanrılar benim şahidim olsun, o atlardan biri bile saban çekmemiştir.”</p>

    <p>“İyi binekli haydutlar,” dedi Serçeparmak. “Atları son yağmaladıkları yerden aldılar belki.”</p>

    <p>“Atlı adamlar kaç kişiydi?” diye sordu Ned.</p>

    <p>“En az yüz kişilerdi,” diye yanıtladı Joss. Onunla aynı anda, kafası sargılı demirci de cevap veriyordu, “Elli.” Ve hemen arkasındaki büyük annesi, “Yüzlerce, yüzlerce. Bir ordu gibiydiler lordum.”</p>

    <p>“Fazlasıyla haklısın iyi kadın,” dedi Lord Eddard. “Sancakları yoktu diyorsunuz. Peki ne çeşit zırhlar giyiyorlardı? Kalkanlarında ya da miğferlerinde süslemeler, armalar var mıydı?”</p>

    <p>Biracı Joss kafasını salladı. “Maalesef yoktu lordum. Zırhları düzdü ama... adamların lideri, o da diğerleri gibi zırhlanmıştı ama diğerlerinden çok farklıydı. Devlerin tarihe gömüldüğünü söyleyenler o adamı bir kez görmeli. Yemin ederim. Bir öküz kadar iriydi, sesiyle taşları kırılabilir.”</p>

    <p><em>“Yürüyen Dağ!”</em> dedi Sör Marq bağırarak. “Bundan şüphe edilebilir mi? Bu katliam Sör Gregor Clegane’in işi.”</p>

    <p>Ned salondan yükselen mırıltıları duydu. Koridorlardan bile gergin fısıltılar geliyordu. Sör Marq söylediklerinde haklıysa, bunun ne anlama geldiğini soylu lordlar kadar sıradan köylüler de biliyordu. Sör Gregor Clegane, Lord Tywin Lannister’ın sancak beyiydi.</p>

    <p>Köylülerin dehşet dolu yüzlerini inceledi. Bu kadar korkmuş olmaları şaşırtıcı değildi. Kral, elleri kanlı Lord Tywin’in kızıyla evliydi. Evlilik yoluyla kralın babası olmuş bir adamı ele vermek için buraya getirildiklerini sanıyorlardı. Ned, şövalyelerin onlara bir seçenek bırakıp bırakmadığını merak etti.</p>

    <p>Yüce Üstat Pycelle hantalca ayağa kalktı. Boynundaki zincirler şıngırdadı. “Sör Marq, affınıza sığınarak, bahsettiğiniz haydudun Sör Gregor Clegane olduğundan emin olamazsınız. Krallıkta pek çok iri adam var.”</p>

    <p>“Yürüyen Dağ kadar iri olanları da var mı?” dedi Sör Karyl. “Ben hiç görmedim.”</p>

    <p>“Burada bulunan hiç kimse görmedi,” diye ekledi Sör Raymun öfkeyle.</p>

    <p>“Onun yanında erkek kardeşi bile bir kukla kadar küçük kalıyor. Lordlarım, açın gözlerinizi. Cesetlerin üstünde mührünü görmeniz mi gerek? O, Gregor’du.”</p>

    <p>“Sör Gregor neden haydutluk etsin?” diye sordu Pycelle. “Bağlı olduğu soylu lord sayesinde sağlam bir kaleye ve kendi arazilerine hükmediyor. Bu adam kutsanmış bir şövalye.”</p>

    <p>“Suçlu bir şövalye,” dedi Sör Marq. “Lord Tywin’in kudurmuş köpeği.”</p>

    <p>“Soylu El,” diyerek Ned’e döndü Pycelle. “Bu <em>kıymetli</em> şövalyeye Lord Tywin’in kraliçemizin babası olduğunu hatırlatmanızı rica ederim.”</p>

    <p>“Teşekkür ederim Yüce Üstat Pycelle,” dedi Ned. “Siz söylemeseydiniz, hiçbirimiz hatırlayamayabilirdik bunu.”</p>

    <p>Tahtın durduğu yüksek noktadan, salonun diğer ucundaki adamların kapıdan sessizce sıvıştığını görebiliyordu. Toprak altına giren yabani tavşanlar diye geçti aklından... ya da kraliçenin peynirinden bir ısırık almak isteyen fareler. Rahibe Mordane ve yanında duran Sansa’yı gördü bir an. Öfkelendi. Burası küçük bir kıza uygun değildi. Gerçi, bugünkü konsey toplantısında, diğer toplantılarda olduğu gibi dilekçecileri dinlemek, birbirine düşman köylülerin arasını yapmak, sınır taşlarının tekrar yerleştirilmesi için hakemlik etmek gibi sıkıcı işler olmayacağını bilemezdi Rahibe Mordane.</p>

    <p>Aşağıdaki konsey masasından oturan Lord Baelish, elindeki kaleme olan ilgisini kaybedip öne eğildi. “Sör Marq, Sör Karyl, Sör Raymun, sizlere bir soru sormak zorundayım. Bu karakollar sizin korumanız altındaydı. Bütün bu kıyım ve ateşe verme olayları olurken sizler neredeydiniz?”</p>

    <p>Sör Karyl Vance cevap verdi, “Altın Diş’in aşağısındaki geçitte babama katılmıştım. Sör Marq da oradaydı. Sör Edmure Tully bu katliamın haberini aldığında, hemen küçük bir kuvvetle köylere gitmemizi ve sağ kalanları kralın huzuruna götürmemizi emreden bir mesaj yollamış.”</p>

    <p>Sör Raymun Darry konuştu. “Sör Edmure beni bütün askerlerimle birlikte Nehirova’ya çağırdı. Ben haberleri aldığımda Nehirova surlarının karşısındaki nehir kıyısında kamp kurmuş, gelecek emirleri bekliyordum. Kendi topraklarıma ulaştığımda Sör Gregor ve solucanları Kızıl Çatal’ı çoktan geçmiş, Lannister tepelerine doğru yola çıkmışlardı.”</p>

    <p>Serçeparmak düşünceli bir halde, parmağını çenesine götürdü. “Ya tekrar gelirlerse sör?”</p>

    <p>“Tekrar gelirlerse yaktıkları toprağı onların kanıyla sulayacağız,” dedi Sör Marq Piper ateşli bir sesle.</p>

    <p>“Sör Edmure, sınıra bir günlük mesafede olan her köye ve karakola adamlarını gönderdi,” diye açıkladı Sör Karyl. “Bir daha gelirlerse işleri kolay olmayacak.”</p>

    <p><em>Ve bu, tam da Lord Tywin’in istediği şey,</em> diye düşündü Ned. <em>Nehirova’nın kanını parça parça akıtıp güçsüz bırakmak. Çocuğu kılıç çekmeye mecbur etmek.</em> Karısının erkek kardeşi gençti. Cesareti sağduyusundan fazlaydı. Topraklarının her zerresini, o topraklarda yaşayan her adamı, her kadını, her çocuğu kanının son damlasına kadar savunacaktı ve Lord Tywin bunu gayet iyi bilecek kadar kurnazdı.</p>

    <p>“Köyleriniz ve karakollarınız güvendeyse tahttan talebiniz nedir?” diye sordu Lord Petyr.</p>

    <p>“Üç Dişli Mızrak lordları kral huzurunu korumak için çalışıyor,” dedi Raymun Darry. “Lannisterlar bu huzuru bozdu. Onlara çelikle cevap vermek için izin istiyoruz. Göçmen Köyü, Şarlatan Kıyısı ve Sherrer Kasabası’nın insanları için adalet talep ediyoruz.”</p>

    <p>“Edmure da, Gregor Clegane’den kanlı hesap sormamız gerektiğini düşünüyor,” dedi Sör Marq. “Buna rağmen, ihtiyar Lord Hoster saldırıya geçmeden önce buraya gelip kralın müsaadesi için yalvarmamızı emretti.”</p>

    <p><em>Tanrılar ihtiyar Lord Hoster’dan razı olsun öyleyse.</em> Tywin Lannister bir aslan olduğu kadar bir tilkiydi de. Eğer Tywin Lannister, Gregor Clegane’i yakıp yıkmak için gönderdiyse –ki Ned bundan emindi– gece karanlığında, sancaksız, sıradan yağmacı haydutlar gibi tanınmayacak şekilde gitmelerini de emretmiş olmalıydı. Nehirova’nın karşı saldırısı söz konusu olursa, Cersei ve babası huzuru bozanların Lannisterlar değil Tullyler olduğunu iddia edecekti. Robert’ın kimin lafına inanacağını ancak tanrılar bilebilirdi.</p>

    <p>Yüce Üstat Pycelle tekrar ayağa kalktı. “Soylu El, Eğer Gregor Clegane ettiği kutsal yeminleri yağma ve tecavüz için bozduysa, bu insanlar onun bağlı olduğu lorda gidip şikâyetlerini bildirebilir. Bunlar tahtı ilgilendiren meseleler değildir. Gidip Lord Tywin’den adalet talep etmeliler.”</p>

    <p>“Adalet kralındır,” dedi Ned. “Kuzey, güney, doğu ya da batı, her yerdeki adalet Robert adına sağlanır.”</p>

    <p>“<em>Kral</em> adaleti,” dedi Yüce Üstat Pycelle. “Öyle olsun. O halde, bu meselenin çözümünü kral dönene kadar...”</p>

    <p>“Kral nehrin ötesinde avlanıyor ve daha günlerce dönmeyebilir,” dedi Lord Eddard. “Robert bana bu görevi onun tahtında oturmam, onun kulaklarıyla duymam ve onun sesiyle konuşmam için verdi ve ben de bunu yapacağım... buna rağmen, kendisine haber verilmesi konusunda hemfikirim.” Goblenlerin altında tanıdık bir yüz gördü. “Sör Robar.”</p>

    <p>Sör Robar Royce öne çıktı ve reverans yaptı. “Lordum.”</p>

    <p>“Babanız kralla birlikte ava gitti,” dedi Ned. “Onlara bugün burada neler olduğunu ve neler konuşulduğunu iletebilir misiniz?”</p>

    <p>“Derhal lordum.”</p>

    <p>“Gregor Clegane’den intikamımızı almamıza müsaade var mı?” diye sordu Marq Piper.</p>

    <p>“İntikam? Ben adaletten bahsettiğimizi sanıyordum. Clegane’in topraklarını yakmak, halkını kılıçtan geçirmek sadece sizin yaralı gururunuzu tamir etmeye yarar, adalet ve huzuru sağlamaya değil.” Genç şövalye cevap veremeden Ned köylülere döndü. “Sherrer halkı, evlerinizi ve tarlalarınızdaki ekinleri geri veremem. Ölülerinizi canlandıramam. Ama size kralımız Robert adına adalet sağlayabilirim.”</p>

    <p>Salondaki bütün gözler Ned’in üstüne sabitlenmişti. Bekliyorlardı. Ned kollarından güç alarak, kırık bacağı sargı içinde inlerken ayağa kalkmayı başardı. Acıyı hissetmiyormuş gibi yapmak için çabalıyordu. Şimdi zayıflık gösterecek zaman değildi. “İlk İnsanlar, kılıcı, hükmü verenin kullanması gerektiğine inanırdı ve biz kuzeyde hâlâ bu inanca göre hareket ederiz. Benim vereceğim cezanın infazı için başka birini yollamaktan hiç memnun olmayacağım ama başka seçeneğim yok gibi görünüyor.” Eliyle kırık bacağını gösterdi.</p>

    <p><em>“Lord Eddard!”</em> Ses salonun batı duvarından, cesaretle öne çıkan gencecik yakışıklı bir delikanlıdan gelmişti. Üzerinde zırhı yokken on altı yaşından bile küçük görünüyordu Sör Loras Tyrell. Soluk mavi ipekliler giymişti. Belindeki zincir kemerde, hanedanının arması olan altın güller sıralıydı. “Cezayı sizin yerinize infaz etme onurunu bana bahşetmeniz için yalvarıyorum. Bu görevi bana verin lordum, sizi hayal kırıklığına uğratmayacağıma yemin ederim.”</p>

    <p>Serçeparmak kikirdedi. “Sör Loras, sizi tek başınıza Gregor Clegane’e yollarsak, bize kesik başınızı, ağzınıza koca bir erik tıkılı halde geri gönderir. Yürüyen Dağ herkesin adaletine boyun eğecek bir adam değildir.”</p>

    <p>“Ben Gregor Clegane’den korkmuyorum,” dedi Sör Loras mağrurca.</p>

    <p>Ned ağır ağır, Aegon’ın şekilsiz tahtına tekrar oturdu. Duvar boyunca dizilmiş insanların yüzlerine baktı. “Lord Beric,” diye seslendi. “Myrli Thoros, Sör Gladden, Lord Lothar.” Adı söylenen adamlar bir bir öne çıktı. “Her biriniz yirmi adamınızı alarak sözlerimi Gregor Clegane’e götüreceksiniz. Benim adamlarımdan yirmisi de sizinle birlikte gelecek. Lord Beric Dondarrion, rütbenize uygun olarak kumandan sizsiniz.”</p>

    <p>Altın kızıl saçlı genç lord eğildi. “Emredersiniz Lord Eddard.”</p>

    <p>Ned bütün salonun duyması için sesini yükseltti. “Andallar’ın, Rhoynarlar’ın, İlk İnsanların Kralı, Yedi Krallık Lordu, Diyar’ın Koruyucusu, Baratheon Hanedanı’ndan Bu İsimle Anılan İlk Kral Robert’ın adına; Stark Hanedanı’ndan ben Kral Eli Lord Eddard, derhal batıya at sürmenizi, Üç Dişli Mızrak’ın Kızıl Çatal’ını kralın sancağı altında geçmenizi, suçlu şövalye Sör Gregor Clegane ve işbirlikçilerine kral adaletini götürmenizi emrediyorum. Gregor Clegane’in suçluluğunu ilan ediyor; diyar tebaası haklarını, bütün rütbelerini ve unvanlarını kaldırıyor; arazilerine, mülklerine, gelirlerine el koyuyor ve onu ölüme mahkûm ediyorum. Tanrılar ruhunu bağışlasın.”</p>

    <p>Sesin yankılanması kesildiğine, Çiçek Şövalyesi kafası karışmış halde sordu. “Lord Eddard, ben?”</p>

    <p>Ned tahtından delikanlıya baktı. O kadar yüksekten Robb kadar genç görünüyordu çocuk. “Kimse yiğitliğinizden şüphe edemez Sör Loras, ancak biz adalet peşindeyiz, sizse intikam.” Tekrar Lord Beric’e döndü, “Günün ilk ışıklarıyla yola çıkın. Böyle meselelerin ivedilikle halledilmesi gerekir.” Elini kaldırdı. “Taht bugün başka talep dinlemeyecek,” dedi.</p>

    <p>Alyn ve Porther tahtın dik demir merdivenlerini tırmanarak Ned’in inmesine yardım ettiler. Aşağı inerlerken, Sör Loras’ın somurtkan bakışlarla kendisini izlediğini biliyordu Ned ama taht odasının zeminine vardıklarında delikanlı gitmişti.</p>

    <p>Varys, Demir Taht’ın dibinde, konsey masasındaki kâğıtları topluyordu. Serçeparmak ve Yüce Üstat Pycelle salondan ayrılmıştı. “Siz benden cesur bir adamsınız lordum,” dedi hadım, hafif bir sesle.</p>

    <p>“Neden öyle Lord Varys?” diye sordu Ned kabaca. Bacağı zonkluyordu, kelime oyunlarıyla uğraşacak hali yoktu.</p>

    <p>“Yerinizde ben olsaydım Sör Loras’ı gönderirdim. Gitmeyi çok istiyordu. Lannisterlar’ı düşmanı olarak gören bir adam, Tyrelller’in dostluğunu memnuniyetle kabul eder.”</p>

    <p>“Sör Loras çok genç,” dedi Ned. “Hayal kırıklığını kolayca unutacaktır.”</p>

    <p>“Ya Sör Ilyn?” Hadım parmağını pudralı tombul yanağına götürdü. “Nam-ı diğer Kral Adaleti. Onun görevini yapmak için başka adamlar yolladığınızı duyunca... bazıları bunu ölümcül bir hakaret olarak görebilir.”</p>

    <p>“Niyetim hakaret etmek değildi,” dedi Ned. Dilsiz şövalyeye hiç güvenmiyordu. Cellatlardan hoşlanmamasıydı belki bu güvensizliğin sebebi. “Payneler, Lannisterlar’ın sancak beyidir bunu unutmayın. Lord Tywin’e karşı sorumluluğu olmayan birilerini göndermek yapılacak en doğru olan şeydi.”</p>

    <p>“Çok akıllıca davrandığınıza şüphe yok,” dedi Varys. “Buna rağmen, salonun arkalarında duran Sör Ilyn’i şöyle bir görme şansım oldu. O soluk gözlerini bize dikmişti. Çok mutlu görünmediğini söyleyebilirim. Umarım o da hayal kırıklığını kolayca unutur. İşini yapmayı çok <em>seviyor</em> da...”</p>
  </div>
</body>
</html>
