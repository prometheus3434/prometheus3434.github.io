<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Taht odasının duvarları çırılçıplak kalmıştı. Kral Robert’ın sevdiği av goblenleri indirilmiş, odanın bir köşesine dağınık halde atılmıştı.</p>

    <p>Sör Mandon Moore, Kral Muhafızları’ndan diğer ikisinin yanındaki yerini almak üzere tahtın altına gitti. Sansa ilk kez yanında bir muhafız olmadan kapıda oyalanıyordu. Kraliçe iyi davranışlarının ödülü olarak Sansa’ya kale özgürlüğü vermişti ama yine de gittiği her yerde yanında bir refakatçi bulunuyordu. “Müstakbel gelinim için onur muhafızları,” demişti kraliçe ama Sansa kendini onurlandırılmış hissetmiyordu.</p>

    <p>“Kale özgürlüğü,” duvarların dışına çıkmamak üzere verilmiş bir söz karşılığı Kızıl Kale içinde istediği her yere gidebilmesi anlamına geliyordu. Bu Sansa’nın memnuniyetle verdiği bir sözdü. İstese de duvarların dışına çıkamazdı. Kalenin bütün kapıları Janos Slynt’in altın pelerinlileri ve Lannisterlar’ın muhafızları tarafından gece gündüz gözleniyordu. Ayrıca, kaleden ayrılabiliyor olsa bile nereye gidecekti ki? Avluda yürümek, Myrcella’nın bahçesinden çiçek toplamak ve septe gidip babası için dua etmek Sansa için yeterliydi. Zaman zaman tanrı korusunda da dua ediyordu. Starklar hâlâ eski tanrılara ibadet ediyordu.</p>

    <p>Bu, Joffrey’nin hükümdarlığının ilk büyük konsey toplantısıydı. Sansa bu yüzden biraz heyecanlıydı. Taht odasının batı pencerelerinin altında bir sıra Lannister muhafızı vardı. Doğu pencerelerinin altına da Şehir Muhafızları’ndan altın pelerinliler sıralanmıştı. Sıradan halkın arasında hiç hareketlilik yoktu ama balkonun altındaki irili ufaklı lordlar ve leydilerden oluşan küçük grup huzursuzca hareket ediyordu. Yirmi kişiden fazla değillerdi. Halbuki Kral Robert’ı bekleyen yüzlerce insan olurdu.</p>

    <p>Sansa selamlama sözleri mırıldanarak aralarından geçti ve kendine önlerde bir yer buldu. Siyahi Jalabhar Xho’yu, kederli Sör Aron Santagar’ı, Redwyne ikizleri Dehşet ve Salya’yı tanımıştı ama içlerinden hiçbiri <em>onu</em> hatırlamış gibi görünmüyordu. Hatırladıysalar bile gri veba yüzünden ondan kaçıyor olmalıydılar. Hastalıklı Lord Gyles, Sansa’nın yaklaştığını görünce elini yüzüne götürdü ve öksürüğe yakalanmış gibi yaptı. Ayyaş Lord Dontos tam Sansa’yı selamlayacakken, Sör Balon Swann adamın kulağına bir şeyler fısıldadı ve Lord Dontos diğer tarafına döndü.</p>

    <p>Lordların geri kalanları ortalıkta görünmüyordu. Sansa hepsinin birden nerede olabileceğini merak etti. Umutsuzca dost yüzler aradı ama bir kişi bile ona bakmıyordu. Vaktinden çok önce ölmüş bir kızın hayaleti gibiydi.</p>

    <p>Yüce Üstat Pycelle her zamanki gibi uyuklar halde, eli sakalında konsey masasında tek başına oturuyordu. Lord Varys’in ayakları hiç ses çıkarmadan aceleyle salona geldiğini gördü Sansa. Çok geçmeden Lord Baelish gülümseyerek arkadaki yüksek kapılardan içeri girdi. Öne doğru yürürken Sör Balon ve Sör Dontos’la ayaküstü sohbet etti. Sansa’nın karnında tedirgin kelebekler uçuyordu. <em>Korkmama gerek yok,</em> dedi kendine. <em>Korkmam için hiç sebep yok. Her şey iyi olacak. Joff beni seviyor ve kraliçe de öyle. Kendisi söyledi.</em></p>

    <p>Salonda habercinin sesi yankılandı. “Andallar’ın, Rhoynarlar’ın, İlk İnsanlar’ın Kralı, Yedi Krallık Lordu, Baratheon ve Lannister Hanedanlarından Bu İsimle Anılan İlk Kral Majesteleri Joffrey’yi selamlayın. Diyar’ın Koruyucusu, Batı Işığı, Vekil Kraliçe, Majesteleri’nin Leydi Annesi, Lannister Hanedanı’ndan Cersei’yi selamlayın.”</p>

    <p>Beyaz zırhlı Sör Barristan Selmy, Joffrey ve annesini kapıdan geçirdi. Sör Arys Oakheart, kraliçeye eşlik ediyordu. Joffrey’nin yanında Sör Boros Blount vardı. Jaime Lannister dışındaki altı Beyaz Kılıç salondaydı. Sansa’nın prensi –hayır, artık <em>kralı</em>– basamakları ikişer ikişer çıkarak Demir Taht’a oturdu. Annesi konsey üyeleriyle birlikte oturuyordu. Joff kırmızılarla kesilmiş siyah kadifeler giyiyordu. Uzun yakalı altın rengi pelerini pırıl pırıl parlıyordu. Başında yakutlar ve siyah elmaslarla süslenmiş altın bir taç vardı.</p>

    <p>Joffrey salona bakmak için kafasını çevirdiğinde Sansa’yla göz göze geldi. Gülümsedi ve konuşmaya başladı. “Bir kralın görevi sadık olmayanları cezalandırmak ve sadakat sahiplerini ödüllendirmektir. Yüce Üstat Pycelle, kararlarımı okumanızı emrediyorum.”</p>

    <p>Pycelle ayağa kalktı. Kürk yakalı, altın düğmeli, olağanüstü gösterişli kırmızı bir cübbe giymişti. Cübbesinin dökümlü kolundan bir parşömen çıkardı, açtı ve bir isim listesi okumaya başladı. Okunan her ismin konsey huzuruna çıkması ve Joffrey’ye sadakat yemini etmesi emrediliyordu. Bu emri yerine getirmeyenler hain sayılacak, unvanları alınacak ve toprakları krallığa devredilecekti.</p>

    <p>Pycelle’in okuduğu isimler Sansa’nın nefessiz kalmasına sebep oldu. Lord Stannis Baratheon, leydi karısı ve kızı. Sör Renly Baratheon. Lord Royce lordlarının her ikisi ve oğulları. Sör Loras Tyrell. Lord Mace Tyrell, kardeşleri, amcaları ve oğulları. Kırmızı rahip Myrli Thoros. Lord Beric Dondarrion. Leydi Lysa Arryn ve oğlu, küçük lord Robert. Lord Hoster Tully, kardeşi Sör Brynden ve oğlu Sör Edmure. Lord Jason Mallister. Dorne Hudutları’ndan Lord Bryce Caron. Lord Tytos Blackwood. Lord Walder Frey ve vârisi Sör Stevron. Lord Karyl Vance. Lord Jonos Bracken. Leydi Shella Whent. Dorne Prensi Doran Martell ve bütün oğulları. <em>Ne kadar çoklar,</em> diye düşündü Pycelle okumaya devam ederken. <em>Bu mesajların teker teker gönderilmesi için büyük bir kuzgun sürüsü gerek.</em></p>

    <p>Ve sonlara doğru Sansa’nın dehşetle beklediği isimler okundu. Leydi Catelyn Stark. Robb Stark. Brandon Stark. Rickon Stark. Arya Stark. Sansa nefes alamadı. Arya. Arya’nın gelip sadakat yemini etmesini istiyorlardı... Demek ki kadırgaya binip kaçmayı başarmıştı. Şimdi Kışyarı’nda güvendeydi...</p>

    <p>Yüce Üstat Pycelle parşömeni tekrar yuvarladı, yenine soktu ve sağ kolundan yeni bir parşömen çıkardı. Boğazını temizleyip devam etti. “Hain Eddard Stark’tan boşalan göreve, Majesteleri’nin emriyle Batı Muhafızı ve Casterly Kayası Lordu Tywin Lannister getirilecektir. Lord Tywin, Kral Eli sıfatıyla kralın sesiyle konuşacak, düşmanlara karşı ordularını yönetecek ve kraliyet işlerini yerine getirecektir. Majesteleri emretti. Küçük Konsey onayladı.”</p>

    <p>“Hain Stannis Baratheon’dan boşalan göreve, Majesteleri’nin leydi annesi Vekil Kraliçe Cersei Lannister getirilecektir. Majesteleri’nin en sağlam destekçisi Kraliçe Cersei küçük konseyde yer alacak, bilgelikle ve adaletle hükmetmesi için Majesteleri’ne destek olacaktır. Majesteleri emretti. Küçük Konsey onayladı.”</p>

    <p>“Majesteleri’nin emriyle Kral Toprakları’nın sadık hizmetkârı, Şehir Muhafızları Kumandanı Sör Janos Slynt lordluk rütbesine yükseltilecek, eski Harrenhal makamı bütün toprakları ve gelirleriyle birlikte kendisine devredilecektir. Kendisinden sonra oğulları ve torunları, sonsuza kadar bu onuru taşıma hakkına sahip olacaktır. <em>Lord</em> Slynt, Majesteleri’nin küçük konseyinde yer alacak ve diyarın idaresinde Majesteleri’ne danışmanlık yapacaktır. Majesteleri böyle emretti. Küçük Konsey onayladı.”</p>

    <p>Sansa, Janos Slynt salona girdiği zaman oluşan hareketliliği göz ucuyla izledi. Mırıltılar bu sefer daha yüksek ve daha kızgındı. Soyları binlerce yıl geriye giden onurlu lordlar, sıradan halkın içinden gelen bu kurbağa suratlı kel adam aralarından geçerken yol açtı. Slynt’in siyah kadife yeleğine dikilmiş altın pullar adam yürüdükçe birbirine çarpıp sesler çıkarıyordu. Pelerini siyah ve altın renkli damalarla süslenmişti. Oğulları olduğu anlaşılan iki çirkin oğlan taşıdıkları kendilerinden daha uzun metal kalkanların ağırlığı altında ezilmemeye çabalayarak babalarının önünde yürüyordu. Janos Slynt, gece siyahı zemin üstüne işlenmiş kanlı bir altın mızrağı kendine sancak arması olarak seçmişti. Bu arma, Sansa’nın tüylerini diken diken yapmıştı.</p>

    <p>Lord Slynt yerine otururken Yüce Üstat Pycelle devam etti. “Son olarak, hainlik ve karmaşa dolu bugünlerde, sevgili Robert’ımızın da ölümüyle birlikte, Kral Joffrey’nin güvenliği en önemli meselemizdir...” Kraliçeye baktı.</p>

    <p>Cersei ayağa kalktı. “Sör Barristan Selmy, öne çıkın.”</p>

    <p>Sör Barristan bir heykel kadar dik ve hareketsiz Demir Taht’ın önünde duruyordu. Öne çıktı, bir dizinin üstüne çöküp başını öne eğdi. “Majesteleri, emrinizdeyim.”</p>

    <p>“Ayağa kalkın Sör Barristan,” dedi Cersei Lannister. “Miğferinizi çıkarabilirsiniz.”</p>

    <p>“Leydim?” Sör Barristan ayağa kalkarken miğferini çıkardı ama neden olduğunu anlayamamış gibi görünüyordu.</p>

    <p>“Uzun yıllar boyunca kraliyete sadakatle hizmet ettiniz sör ve bu topraklarda yaşayan her kadın ve erkek size teşekkür borçlu. Buna rağmen, korkarım ki göreviniz sona erdi. Kral ve konsey artık ağır yüklerinizden kurtulmanız gerektiği kanaatinde.”</p>

    <p>“Ağır... yüklerim mi? Ben... anlamıyorum.”</p>

    <p>Yeni lord ilan edilmiş Janos Slynt küstah ve kalın bir sesle konuştu. “Majesteleri artık Kral Muhafızları Kumandanı olmadığınızı söylemeye çalışıyor.”</p>

    <p>Beyaz saçlı uzun boylu şövalye orada öylece dururken küçülüyormuş, zor nefes alıyormuş gibi görünüyordu. “Majesteleri,” dedi sonunda. “Kral Muhafızları yeminli kardeşlerden oluşur. Yeminimiz ömür boyu geçerlidir. Bu yemin ancak ölümle bozulur ve görev o zaman biter.”</p>

    <p>“Kimin ölümüyle Sör Barristan?” diye sordu Cersei. Kraliçenin sesi ipek kadar yumuşaktı ama ağırlığı bütün salonun üstüne çöktü. “Sizin ölümünüz mü? Yoksa kralınki mi?”</p>

    <p>“Babamın ölmesine göz yumdunuz,” dedi Joffrey oturduğu yüksek tahttan seslenerek. “Kimseyi koruyamayacak kadar yaşlısınız.”</p>

    <p>Sansa şövalyenin yeni kralına delici gözlerle baktığını gördü. Sör Barristan daha önce hiç bu kadar yaşlı görünmüyordu. “Majesteleri,” dedi. “Ben yirmi üçüncü yaşımda Kral Muhafızı olarak seçildim. Elime kılıç aldığım ilk gün itibarıyla tek hayalim buydu. Hanedanıma ait her şeyden görevim için vazgeçtim. Evlenmek üzere olduğum kız, kuzenimle evlendirildi. Hayatımı kraliyete adayacaktım ve bu yüzden toprağa ve oğullara ihtiyacım yoktu. Sör Gerold Hightower, kralı bütün gücümle koruyacağıma... onun kanına karşılık kendi kanımı dökeceğime... dair ettiğim yemini bizzat duydu... Babanıza hizmet etmeden önce Sabah Kılıcı Sör Arthur Dayne’le birlikte, Beyaz Boğa ve Dorne prensi Lewyn’le yan yana savaştım. Kral Aerys ve ondan önce babası Jaehaerys’in kalkanı oldum... Üç kral...”</p>

    <p>“Ve hepsi ölü,” dedi Serçeparmak.</p>

    <p>“Sizin vaktiniz geçti,” diye duyurdu Cersei Lannister. “Joffrey etrafında genç ve güçlü adamlar istiyor. Konsey, Sör Jaime Lannister’ın Beyaz Kılıçlar’ın Yeminli Kardeşleri’nin Lord Kumandanı atanarak sizin yerinizi almasına karar verdi.”</p>

    <p>“Kral Katili,” dedi Sör Barristan tiksinti dolu bir sesle. “Kılıcını, korumaya yemin ettiği kralın kanıyla yıkamış onursuz bir şövalye.”</p>

    <p>“Sözlerinize dikkat edin,” diye uyardı kraliçe. “Sevgili kardeşimden, kralımızın kendi kanından bahsediyorsunuz.”</p>

    <p>Lord Varys diğerlerinden daha yumuşak bir tavırla konuştu. “Hizmetlerinizi görmezden geliyor değiliz sevgili sör. Lord Tywin Lannister size Lannis Limanı’nın kuzeyinde, deniz kıyısındaki topraklardan hatırı sayılır büyüklükte bir arazi, sağlam bir kale inşa edebilmeniz için yeterli altın ve adam, her ihtiyacınıza koşacak hizmetkârlar vermeyi kabul etti.”</p>

    <p>Sör Barristan keskin gözlerle baktı. “İçinde ölecek bir delik ve gömülmem için adamlar. Teşekkür ederim lordlarım... ama merhametinize tüküreyim.” Uzandı ve pelerinini boynunda tutan ağır kopçayı açtı. Ağır beyaz kumaş omuzlarından akarak bir yığın halinde yere düştü. Miğferini yere atınca sert bir metal sesi salonda yankılandı. “Ben bir şövalyeyim,” dedi. Göğüs zırhının gümüş bağlarını çözdü, onu da yere attı. “Ve bir şövalye olarak öleceğim.”</p>

    <p>“Görünüşe bakılırsa çıplak bir şövalye olarak,” dedi Serçeparmak.</p>

    <p>Herkes gülüyordu. Tahtında oturan Joffrey, lordlar, Janos Slynt, Kraliçe Cersei ve daha birkaç dakika önce kardeşleri olan diğer Kral Muhafızları. <em>Onu en fazla bu üzmüştür,</em> diye düşündü Sansa. Orada öylece tek başına duran, utanmış, yüzü kızarmış, konuşamayacak kadar öfkeli yaşlı ve cesur adam için kalbi parçalanıyordu. Sör Barristan sonunda kılıcını çekti.</p>

    <p>Sansa birinden soluğu kesiliyormuş gibi bir ses çıktığını duydu. Sör Boros ve Sör Meryn şövalyeyi durdurmak için öne çıktılar ama Sör Barristan’ın gözlerindeki aşağılama dolu keskin bakış onları durdurdu. “Korkmayın sörlerim, kralınız güvende... bu da sizin sayenizde değil. Şu dakika bir hançerle peynir keser gibi beşinizi birden kılıçtan geçiririm. Kral Katili’nin komutasında görev yapmayı kabul ettiyseniz hiçbiriniz beyaz giymeye layık değilsiniz demektir.” Kılıcını Demir Taht’ın dibine fırlattı. “Al evlat. İstersen bunu da eritip diğerlerine katabilirsin. Şu beş sefilin elindeki kılıçlardan daha fazla işine yarar. Belki kılıcımın üstünde, tahtı senden aldığında Lord Stannis oturur.”</p>

    <p>Uzun yolu kullanarak salondan çıkmak için yürümeye başladı. Güçlü ve sert adımları duvarlarda yankılanıyordu. Lordlar ve leydiler geçmesi için yolu açtı. Büyük meşe kapılar Sör Barristan’ın arkasından kapanana kadar salonda çıt yoktu. Sansa şövalyenin ardından çıkan sesleri duyuyordu: Yumuşak fısıltılar, huzursuz mırıldanmalar, konsey masasından gelen kâğıt hışırtıları. “Bana <em>evlat</em> dedi,” dedi hırçınca Joffrey. Sesi küçücük bir oğlan çocuğu gibi çıkmıştı. “Amcam Stannis hakkında da konuştu,” dedi.</p>

    <p>“Boş konuşmalar,” diye karşılık verdi Hadım Varys. “Hiçbir anlamı yok.”</p>

    <p>“Amcalarımla birlikte bir komplo hazırlıyor olabilir. Yakalanıp sorgulanmasını istiyorum.” Kimse kıpırdamadı. Joffrey sesini yükseltti. “<em>Yakalanmasını emrediyorum,</em> dedim!”</p>

    <p>Janos Slynt konsey masasından kalktı. “Altın pelerinlilerim konuyla ilgilenecek Majesteleri.”</p>

    <p>“Güzel,” dedi Kral Joffrey. Lord Janos salonun çıkışına doğru yürümeye başladı. Üzerinde yeni armaları olan kalkanları taşımaya çalışan oğulları babalarına yetişmek için koşturuyordu.</p>

    <p>“Majesteleri, artık işimize geri dönecek olursak, altı kişi kaldılar. Kral Muhafızları’nızın bir kılıca daha ihtiyacı var,” diye hatırlattı Serçeparmak.</p>

    <p>Joffrey gülümsedi. “Onlara anlat anne.”</p>

    <p>“Kral ve konsey, Kral Toprakları’ndaki hiçbir adamın kralı kendi yeminli kılıcı Sandor Clegane’den daha iyi koruyamayacağına karar verdi,” dedi.</p>

    <p>“Buna ne diyorsun köpek?” diye sordu Joffrey.</p>

    <p>Tazı’nın sert yüzünden duygularını anlamak kolay değildi. Bir süre düşündü. “Neden olmasın?” dedi. “Vazgeçmek zorunda kalacağım bir karım ya da topraklarım yok. Olsa da kimin umurunda?” Ağzının yanık kısmı çarpıldı. “Ama sizi uyarıyorum. Şövalye yemini etmem.”</p>

    <p>“Kral Muhafızları’nın Yeminli Kardeşleri her zaman şövalyelerden seçilmiştir,” dedi Sör Boros sert bir ifadeyle.</p>

    <p>“Şimdiye kadar öyleydi,” diye karşılık verdi Tazı korkutucu, pürüzlü sesiyle. Sör Boros sessizleşti.</p>

    <p>Kral’ın habercisi öne çıktığında Sansa vaktin geldiğini fark etti. Elbisesinin eteklerini huzursuzca düzeltti. Krala olan saygısından ötürü yas kıyafetleri giymişti ama güzel görünmek için özel bir çaba harcamıştı. Arya’nın mahvettiği, kraliçenin hediyesi fildişi ipek elbiseyi giyiyordu ama kumaşı siyaha boyattığı için leke görünmüyordu artık. Saatlerce mücevherlerini karıştırdıktan sonra zarif ve sade gümüş bir kolyede karar kılmıştı.</p>

    <p>Habercinin sesi duyuldu. “Eğer salonda bulunanlardan birinin krala anlatacağı bir meselesi varsa şimdi konuşsun ya da bir dahaki toplantıya kadar sussun.”</p>

    <p>Sansa titredi. <em>Şimdi,</em> dedi kendine. <em>Bunu şimdi yapmalıyım.</em> Bir adım attı. Ardından bir adım daha. <em>Tanrılar bana cesaret verin.</em> Lordlar ve leydiler geçmesi için yolu açtı. Gözlerinin ağırlığını üstünde hissediyordu Sansa. <em>Leydi annem kadar güçlü olmalıyım.</em> “Majesteleri,” dedi zayıf, titrek bir sesle.</p>

    <p>Demir Taht’ın durduğu yerin yüksekliğinden dolayı Joffrey salondaki herkesten daha iyi bir görüş açısına sahipti. Sansa’yı ilk gören o oldu. “Öne gelin leydim,” dedi gülümseyerek.</p>

    <p>Gülümsemesi Sansa’yı sardı. Kendini güçlü ve güzel hissetmesine sebep oldu. <em>Beni seviyor. O beni seviyor.</em> Sansa başını kaldırıp Joffrey’ye doğru yürüdü. Ne çok hızlı, ne çok ağır. Ne kadar huzursuz olduğunu onlara göstermemeliydi.</p>

    <p>“Stark Hanedanı’ndan Leydi Sansa,” diye duyurdu haberci.</p>

    <p>Demir Taht’ın önünde, Sör Barristan’ın pelerininin, miğferinin ve göğüs zırhının olduğu yerde durdu. “Kral ve konseyle paylaşacak bir meselen mi var Sansa?” diye sordu konsey masasında oturan kraliçe.</p>

    <p>“Evet,” dedi Sansa. Elbisesini mahvetmemek için yerdeki pelerinin üstüne diz çöküp, siyah ve korkunç tahtın üstünde oturan prensine baktı. “Eskiden Kral Eli olan babam Lord Eddard Stark için merhamet istiyorum Majesteleri,” dedi. Bu cümleyi yüzlerce kez tekrar etmişti.</p>

    <p>Kraliçe içini çekti. “Sansa, beni hayal kırıklığına uğrattın. Sana hain kanıyla ilgili söylediklerimi hatırlamıyor musun?”</p>

    <p>“Babanız çok korkunç suçlar işledi leydim,” dedi Yüce Üstat Pycelle.</p>

    <p>“Ah zavallı küçük şey,” diye iç geçirdi Varys. “O daha bir bebek lordlarım. Ne istediğini bilmiyor.”</p>

    <p>Sansa sadece Joffrey’ye bakıyordu. <em>Beni dinlemeli,</em> diye düşündü. Kral tahtında kıpırdandı. “Bırakın konuşsun,” dedi. “Söyleyeceklerini duymak istiyorum.”</p>

    <p>“Teşekkür ederim Majesteleri,” dedi Sansa gülümseyerek. Sadece Joffrey için, küçük gizli bir gülümsemeydi. Dinliyordu. Sansa dinleyeceğini baştan beri biliyordu.</p>

    <p>“İhanet ölümcül bir tohum,” dedi Pycelle ciddi bir ifadeyle. “Tohumundan köküne, yaprağına kadar yok edilmeli ki yayılmasın.”</p>

    <p>“Babanın suçlarını inkâr mı ediyorsun?” diye sordu Lord Baelish.</p>

    <p>“Hayır lordlarım,” dedi Sansa. Böyle olmayacağını biliyordu. “Cezalandırılması gerektiğini biliyorum. Benim bütün istediğim merhamet. Lord babam yaptıklarına pişman olmak zorunda, bunun farkındayım. Kral Robert onun arkadaşıydı. Babam kralı çok severdi. Bunun doğru olduğunu hepiniz biliyorsunuz. Kral Robert ısrar edene kadar asla Kral Eli olmak gibi bir isteği yoktu. Ona yalan söylemiş olmalılar. Lord Renly, Lord Stannis ya da <em>başka biri</em> ona yalan söylemiş olmalı. Yoksa...”</p>

    <p>Kral Joffrey tahtın kollarını sıkı sıkı tutarak öne eğildi. Kırık kılıç uçları parmaklarının arasından çıkıyordu. “Benim kral olmadığımı söyledi. Bunu neden söyledi?” dedi.</p>

    <p>“Bacağı kırıktı,” diye karşılık verdi Sansa. “Çok fazla ağrısı vardı ve Üstat Pycelle ona sürekli haşhaş sütü veriyordu. Haşhaş sütünün zihni bulandırdığı bilinir. Yoksa asla böyle bir şey söylemezdi.”</p>

    <p>Varys, “Bir çocuğun inancı... ne tatlı bir masumiyet. Buna rağmen, çocuktan al haberi de derler,” dedi Varys.</p>

    <p>“İhanet ihanettir,” dedi Pycelle.</p>

    <p>Joffrey tahtında huzursuzca kıpırdanıyordu. “Anne?”</p>

    <p>Cersei Lannister düşünceli gözlerle Sansa’yı inceledi. “Eğer Lord Eddard suçlarını itiraf etseydi saçmalıkları için pişmanlık duyduğuna inanabilirdik,” dedi sonunda.</p>

    <p>Kral Joffrey ayağa kalktı. <em>Lütfen,</em> dedi Sansa içinden. <em>Lütfen, lütfen benim tanıdığım gibi bir kral ol. Nazik ve soylu. Lütfen.</em> “Söyleyeceğin başka bir şey var mı?” diye sordu Sansa’ya.</p>

    <p>“Sadece... bana olan sevginizin hatırına bana bu iyiliği yapın prensim,” dedi Sansa.</p>

    <p>Kral Joffrey, Sansa’yı süzdü. “Tatlı sözlerin beni duygulandırdı,” dedi vakur bir tavırla. Her şeyin çok iyi olacağını anlatmak istiyormuş gibi başını sallıyordu. “İstediğini yapacağım... ama önce baban suçunu itiraf etmeli ve benim kral olduğumu söylemeli. Aksi takdirde merhametimi kazanamaz.”</p>

    <p>“Söyleyecek,” dedi Sansa kalbi sızlayarak. “Söyleyeceğini biliyorum.”</p>
  </div>
</body>
</html>
