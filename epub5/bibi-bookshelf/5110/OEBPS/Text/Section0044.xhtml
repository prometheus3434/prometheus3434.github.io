<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Eski rüyalarından birini gördü. Beyaz pelerinler içinde üç şövalye, çoktan düşmüş bir kale ve kandan yatağında yatan Lyanna.</p>

    <p>Dostları onunla birlikte at sürüyordu rüyasında, tıpkı gerçek hayatta olduğu gibi. Jory’nin babası onurlu Martyn Cassel, sadık Theo Wull, bir zamanlar Brandon’ın yaveri olan, iyi kalpli, yumuşak sesli Sör Mark Ryswell, adalı Howland Reed ve muhteşem kızıl aygırı üstünde Lord Dustin. Ned bu adamların yüzünü kendi yüzünü tanıdığı gibi tanıyordu ama yıllar bir adamın anılarına sülük gibi yapışıyordu, asla unutmamaya yemin edilmiş olanlara bile. Dostları birer gölgeden ibaretti rüyasında, sisten atların üzerindeki gri hayaletler.</p>

    <p>Üç kişiye karşı yedi kişiydiler rüyasında, tıpkı gerçek hayatta olduğu gibi. Ama öyle sıradan üç kişi değildi onlar. Beyaz pelerinleri rüzgârla savrulurken, arkalarında Dorne’un kızıl dağları, yuvarlak kulenin önünde bekliyorlardı. Ve onlar gölgelerden ibaret de değildi. Şimdi bile alev gibi net görünüyordu yüzleri. Sabah Kılıcı Sör Arthur Dayne dudağında hüzünlü bir gülümsemeyle duruyordu. Dev kılıcı Şafak’ın kabzası sağ omzunun üstünde görünüyordu. Sör Oswell Whent tek dizinin üstüne çökmüş, bir bileği taşıyla bıçağını biliyordu. Beyaz emaye kaplı miğferinin üstünde hanedanının arması kanatları açık kara yarasa vardı. Korkusuz yaşlı şövalye Sör Gerold Hightower, nam-ı diğer Beyaz Boğa, Kral Muhafızları Kumandanı, ikisinin arasında duruyordu.</p>

    <p>“Üç Dişli Mızrak’ta sizi aradım,” dedi Ned.</p>

    <p>“Orada değildik,” diye yanıtladı Sör Gerald.</p>

    <p>“Orada olsaydık İşgalci çok üzülürdü,” dedi Sör Oswell.</p>

    <p>“Kral Toprakları düştüğünde Jaime Lannister kralınızı katletti ve ben sizin nerelerde olduğunuzu merak ettim.”</p>

    <p>“Uzaklardaydık,” dedi Sör Gerald. “Uzaklarda olmasaydık Aerys hâlâ tahtında oturuyor ve bizim sözde kardeşimiz yedi cehennemde yanıyor olurdu.”</p>

    <p>“Fırtına Burnu’na kuşatmayı kaldırmak için geldim,” dedi Ned. “Lord Tyrell ve Lord Redwyne sancaklarını dikti ve dizlerinin üzerine çöktü. Sizin de onların arasında olacağınızdan emindim.”</p>

    <p>“Bizim dizlerimiz o kadar kolay bükülmez,” dedi Sör Arthur Dayne.</p>

    <p>“Sör Willem Darry, kraliçeniz ve Prens Viserys’i alıp Ejderha Kayası’na kaçtı, onunla yelken açarsınız diye düşünmüştüm.”</p>

    <p>“Sör Willem iyi ve dürüst bir adamdır,” dedi Sör Oswell.</p>

    <p>“Ama Kral Muhafızları’ndan değil,” diye ekledi Sör Gerold. “Kral Muhafızları kaçmaz.”</p>

    <p>“Ne o zaman, ne de şimdi,” dedi Sör Arthur. Miğferini taktı.</p>

    <p>“Bir yemin ettik,” dedi Sör Gerold.</p>

    <p>Ned’in hayaletleri gölgelerden yapılmış kılıçlarıyla geldi. Üç kişiye karşı yedi kişiydiler.</p>

    <p>“İşte şimdi başlıyor,” dedi Sabah Kılıcı Sör Arthur Dayne. Şafak’ı kınından çıkardı ve iki eliyle birden tuttu. Sütcamı kadar soluk kılıç, ışıkla can buluyordu.</p>

    <p>“Hayır,” dedi Ned. Sesi hüzün doluydu. “İşte şimdi bitiyor.” Çelikler ve gölgeler birbirine karışırken, Lyanna’nın çığlığını duydu. <em>“Eddard!”</em> Kan rengi gökyüzünde, gül yapraklarından bir fırtına koptu, ölümün gözleri kadar mavi.</p>

    <p>“Lord Eddard,” diye seslendi Lyanna tekrar.</p>

    <p>“Söz veriyorum,” diye fısıldadı Ned. “Lya sana söz...”</p>

    <p>“Lord Eddard,” diyen bir erkek sesi yankılandı karanlıkta.</p>

    <p>Eddard Stark inleyerek gözlerini açtı. El Kulesi’nin yüksek pencerelerinden ay ışığı sızıyordu odaya.</p>

    <p>“Lord Eddard?” Bir gölge yatağının kenarında duruyordu.</p>

    <p>“Ne kadar... Ne kadar zamandır?” Çarşaf karışmış, bacağı kırık tahtasıyla birlikte sargılanmıştı.</p>

    <p>“Altı gün ve yedi gece.” Vayon Poole’un sesiydi. Kâhya, Ned’in dudaklarına bir kadeh uzattı. “İçin lordum.”</p>

    <p>“Ne?..”</p>

    <p>“Sadece su. Üstat Pycelle susayacağınızı söyledi.”</p>

    <p>Ned içti. Dudakları kuru ve çatlaktı. Su bal kadar tatlı geliyordu.</p>

    <p>“Kral emirler gönderdi,” dedi Vayon Poole kadeh boşaldığında. “Sizinle konuşmak istiyor lordum.”</p>

    <p>“Sabah olunca,” dedi Ned. “Daha güçlü olduğumda.” Şimdi Robert’ı göremezdi. Gördüğü rüya onu bir kedi yavrusu kadar güçsüzleştirmişti.</p>

    <p>“Lordum, uyandığınız an sizi ona göndermemizi emretti.” Yatağın yanındaki mumlardan birini yakarak oyalanmaya çalıştı.</p>

    <p>Ned küfretti. Robert asla sabırlı bir adam olmamıştı. “Ona, ayağa kalkamayacak kadar bitkin olduğumu söyleyin. Beni mutlaka görmek istiyorsa onu seve seve burada ağırlarım. Umarım uykusunun en tatlı yerinde uyandırırsınız. Ve bana hemen...” <em>Jory</em>’yi çağırın demek üzereydi ki hatırladı. “Baş muhafızı çağırın.”</p>

    <p>Kâhya odadan ayrıldıktan birkaç dakika sonra Alyn, Ned’in yanına geldi. “Lordum.”</p>

    <p>“Poole bana altı gün olduğunu söyledi,” dedi Ned. “Bu arada neler olduğunu öğrenmeliyim.”</p>

    <p>“Kral Katili şehirden kaçtı,” dedi Alyn. “Söylentilere göre Casterly Kayası’na, babasının yanına gitmiş. Herkes Leydi Catelyn’in İblis’i nasıl tutsak aldığından bahsediyor. Sizin muhafızlarınızın sayısını arttırdım, uygunsa.”</p>

    <p>“Uygun,” dedi Ned. “Ya kızlarım?”</p>

    <p>“Her gün yanınızdalardı lordum. Sansa sessizce dua etti ama Arya...” Tereddüt etti. “Sizi getirdikleri günden beri tek kelime konuşmadı. O çok korkusuz küçük bir kız lordum. Daha önce bu kadar öfkeli bir kız çocuğu görmedim, hiç.”</p>

    <p>“Ne olursa olsun, kızlarımın güvende olmasını istiyorum,” dedi Ned. “Korkarım ki bunlar sadece başlangıç.”</p>

    <p>“Onlara en ufak bir zarar gelmeyecek Lord Eddard,” dedi Alyn. “Hayatımı ortaya koyarım.”</p>

    <p>“Jory ve diğerleri...”</p>

    <p>“Onları Sessiz Rahibeler’e verdim. Kuzeye, Kışyarı’na gönderilmeleri için. Jory büyükbabasının yanında yatmak isterdi.”</p>

    <p>Jory büyükbabasının yanında yatacaktı çünkü babası uzak güneyde gömülüydü. Martyn Cassel diğerleriyle birlikte telef olmuştu. Ned daha sonra kaleyi düşürmüş ve kalenin kanlı taşlarını tepede sekiz mezar yapmak için kullanmıştı. Rhaegar’ın oraya neşe kalesi dediği söylenirdi ama Ned için o kale acı hatıralardan ibaretti. Üç kişiye karşı yedi kişiydiler, buna rağmen sadece ikisi sağ kalmıştı. Ned ve adalı küçük adam Howland Reed. Bunca yıl sonra tekrar o rüyayı görmenin iyiye alamet olmadığını biliyordu.</p>

    <p>Vayon Poole odaya döndüğünde, “Gayet iyi yapmışsın Alyn,” diyordu Ned. Kâhya reverans yaptı. “Majesteleri dışarıda ve kraliçe de yanında lordum.”</p>

    <p>Ned kendini biraz yukarı çekti. Bacağı acıyla titredi. Cersei’nin gelmesini beklemiyordu. Gelmesi iyiye işaret değildi. “İçeri gönderin ve bizi yalnız bırakın. Konuştuklarımız bu odanın dışına asla çıkmamalı.” Poole sessizce odadan ayrıldı.</p>

    <p>Robert kıyafet seçmek için epey vakit harcamış gibi görünüyordu. Siyah ve altın kare desenli kumaştan dikilmiş pelerin, göğsüne altın iplikle Baratheon Hanedanı’nın taçlı erkek geyiği işlenmiş siyah kadife bir takım ve altın renkli bir gömlek giymişti. Elinde bir sürahi şarap vardı ve yüzü içmekten kıpkırmızı kesilmişti. Cersei Lannister odaya kralın yanında girdi. Başında mücevherlerle süslü küçük bir taç vardı.</p>

    <p>“Majesteleri, lütfen bağışlayın ayağa kalkamıyorum.”</p>

    <p>“Önemli değil,” dedi kral sertçe. “Biraz şarap? Arbor’dan. İyi hasat.”</p>

    <p>“Küçük bir kadeh,” dedi Ned. “İçtiğim haşhaş sütleri yüzünden başım hâlâ çok ağır.”</p>

    <p>“Senin durumunda olan bir adam kafası hâlâ omuzlarının üstünde olduğu için şükretmeli,” dedi kraliçe.</p>

    <p>“Sessiz ol kadın,” diye terslendi Robert. Ned’e bir kadeh şarap uzattı. “Bacağın hâlâ ağrıyor mu?”</p>

    <p>“Biraz,” dedi Ned. Başı dönüyordu ama kraliçenin önünde herhangi bir zayıflık göstermesi söz konusu bile değildi.</p>

    <p>“Pycelle bacağının tamamen iyileşeceğine dair yemin etti,” dedi Robert. Yüzü asıktı. “Catelyn’in ne yaptığını biliyorsun sanırım.”</p>

    <p>“Biliyorum.” Ned küçük bir yudum şarap içti.</p>

    <p>“Bundan memnun <em>değilim</em> Ned,” diye homurdandı Robert.</p>

    <p>“Siz hangi hakla benim kanıma el uzattınız?” diye bağırdı Cersei. “Siz kim olduğunuzu sanıyorsunuz?”</p>

    <p>“Kral Eli,” dedi Ned buz gibi bir sesle. “Bizzat sizin kocanız tarafından, huzuru ve kral adaletini sağlamak üzere göreve getirildim.”</p>

    <p>“Kral Eli’ydin,” diye başladı Cersei, “Ama şimdi...”</p>

    <p><em>“Sessizlik!”</em> diye kükredi Robert. “Bir soru sordun ve cevabını aldın.” Cersei sustu ama öfkeden buz kesmiş gibiydi. Robert, Ned’e döndü. “Huzur sağlamak için diyorsun. Huzuru böyle mi sağladın Ned? Yedi adam öldü...”</p>

    <p>“Sekiz,” diyerek düzeltti Cersei. “Tregar bu sabah Lord Eddard’ın savurduğu kılıç yüzünden öldü.”</p>

    <p>“Kral Yolu’ndan adam kaçırmalar ve benim sokaklarımda sarhoş halde katliamlar,” dedi Robert. “Bunu kabul edemem Ned.”</p>

    <p>“Catelyn’in İblis’i almak için gayet geçerli sebepleri...”</p>

    <p>“Bunu kabul <em>edemem</em> dedim. Onun geçerli sebeplerine lanet olsun. Hemen cüceyi serbest bırakmasını emredeceksin ve Jaime’yle barışacaksın.”</p>

    <p>“Sırf Jaime Lannister bana bir <em>ders vermek</em> istedi diye üç adamım gözlerimin önünde katledildi. Bunu unutmam mı gerekiyor?”</p>

    <p>“O çatışmanın sorumlusu erkek kardeşim değildi,” dedi Cersei, krala. “Lord Stark sarhoş halde bir genelevden dönüyormuş.</p>

    <p>Adamları Jaime ve adamlarına saldırmış. Tıpkı karısının Kral Yolu’nda Tyrion’a saldırdığı gibi.”</p>

    <p>“Sen beni gayet iyi tanırsın Robert,” dedi Ned. “İstersen Lord Baelish’e sor. O da oradaydı.”</p>

    <p>“Serçeparmak’la konuştum. Çatışma başlamadan önce Şehir Muhafızları’nı almaya gittiğini söylüyor ama bir fahişe evinden çıktığınızı kabul ediyor.”</p>

    <p>“<em>Bir</em> fahişe evi mi? Lanet olsun Robert. Oraya kızını görmek için gittim. Annesi ona Barra adını vermiş. Vadi’de, delikanlı olduğumuz yıllarda dünyaya gelen ilk kızına benziyor.” Konuşurken kraliçeyi izliyordu. Kadının yüzü ifadesiz ve soluk bir maske gibiydi. En ufak bir duyguyu ele vermiyordu.</p>

    <p>Robert öfkeden kızardı. “Barra,” dedi homurdanarak. “Bu beni mutlu mu etmeli yani? Lanet olsun o kıza. Onun daha akıllı olacağını düşünmüştüm.”</p>

    <p>“Kız daha on beş yaşında. Bir fahişe ve sen onun <em>akıllı</em> olacağını mı düşünmüştün?” diye sordu Ned hayretle. Bacağı fena halde zonklamaya başlamıştı. “O küçük aptal çocuk sana âşık Robert.”</p>

    <p>Kral göz ucuyla kraliçeye baktı. “Bu kraliçenin yanında konuşmaya uygun bir konu değil,” dedi.</p>

    <p>“Söyleyeceğim hiçbir şey kraliçenin yanında konuşmaya uygun değil,” diye karşılık verdi Ned. “Kral Katili’nin şehirden kaçtığı söylendi bana. Onu adalet karşısına çıkarmam için izin ver.”</p>

    <p>Kral düşünceli bir halde elindeki kadehi çeviriyordu. Bir yudum şarap içti. “Hayır,” dedi. “Bu saçmalığın daha fazla sürmesini istemiyorum. Jaime senin üç adamını katletti ve sen de onun beş adamını. Bu iş burada bitiyor.”</p>

    <p>“Senin adaletten anladığın bu mu?” diyerek parladı Ned. “Eğer buysa, artık El’in olmadığım için mutluyum.”</p>

    <p>Kraliçe, kocasına baktı. “Eğer bir kimse, bir Targaryen’la böyle konuşmaya cesaret etseydi...”</p>

    <p>“Beni Aerys’le mi kıyaslıyorsun sen?” diyerek böldü Robert.</p>

    <p>“Seni <em>krallarla</em> kıyaslıyorum. Jaime ve Tyrion, evlilik kanunları ve aramızdaki bağlarla senin öz kardeşlerin. Starklar kardeşlerinden birini buradan sürdü ve diğerini kaçırdı. Bu adam aldığı her nefeste senin onurunu lekeliyor ve sen hâlâ uysalca bacağının nasıl olduğunu sorup ona şarap ikram ediyorsun.”</p>

    <p>Robert’ın yüzü öfkeyle kararmıştı. “Sana daha kaç kere dilini tutmanı söyleyeceğim ben kadın?”</p>

    <p>Cersei’nin bakışları aşağılama doluydu. “Tanrılar ikimize nasıl da büyük bir şaka yapmışlar. Etek giymesi gereken senmişsin, benim de zırh kuşanmam gerekirmiş.”</p>

    <p>Öfkeden morarmış kral, elinin tersiyle kadının yüzüne acımasız bir tokat attı. Cersei masaya çarpıp yere düştü ama buna rağmen canının yandığını belirten en küçük bir ses çıkarmadı. Elini, şimdiden kızarmaya başlayan soluk ve pürüzsüz yanağına götürdü. Yarın sabah yüzünün yarısı çürüklerle kaplanacaktı. “Bunu bir onur madalyası olarak takacağım,” dedi.</p>

    <p>“Sessizce tak, yoksa seni tekrar onurlandırırım,” dedi Robert. Muhafızlara seslendi. Sör Meryn Trant odaya girdi. “Kraliçe yoruldu. Ona odasına kadar eşlik edin.” Şövalye, Cersei’nin yerden kalkmasına yardım etti ve tek kelime etmeden odadan ayrıldılar.</p>

    <p>Robert sürahiye uzanıp kadehini tekrar şarapla doldurdu. “Bu kadının bana neler yaptığını görebiliyor musun Ned?” Kadehi ellerinin arasında sıkı sıkı tutarak oturdu. “Benim sevgili karım. Çocuklarımın annesi.” Artık öfkeli değildi. Ned, Robert’ın gözlerinde hüzün ve korku olduğunu görebiliyordu. “Ona vurmamalıydım. Bu hiç... bu hiç <em>krala yakışır</em> değildi.” Ellerine baktı. Sanki ellerinin nerede olduğundan emin değilmiş gibiydi. “Her zaman güçlüydüm... Karşımda kimse duramazdı, kimse. Peki, vuramadığın biriyle nasıl dövüşürsün?” Aklı karışmıştı, kafasını salladı. “Rhaegar... Rhaegar <em>kazandı.</em> Lanet olsun. Onu öldürdüm Ned. Dikenli baltamı siyah zırhına öyle bir vurdum ki balta zırhı geçip o kara kalbine çarptı ve adam ayaklarımın dibinde öldü. Adıma şarkılar yazdılar. Ama yine de o kazandı. O şimdi Lyanna’ya sahip, ben de bu kadına.” Kadehi kafasına dikti.</p>

    <p>“Majesteleri,” dedi Ned Stark. “Konuşmalıyız...”</p>

    <p>Robert parmaklarını şakaklarına bastırdı. “Konuşmaktan ölümüne yoruldum. Sabah Kral Ormanı’na ava gidiyorum. Söyleyeceklerin ben dönene kadar bekleyebilir.”</p>

    <p>“Eğer tanrılar merhamet ederse sen döndüğünde burada olmayacağım. Kışyarı’na dönmemi emretmiştin, unuttun mu?”</p>

    <p>Robert ayağa kalktı. Dengesini bulmak için yatağın direklerinden birine tutundu. “Tanrılar çok seyrek merhamet eder Ned. İşte sana düşen merhamet de bu.” Pelerininin içindeki cepten gümüş bir rozet çıkarıp yatağın üstüne attı. “Sevsen de sevmesen de sen benim El’imsin lanet olası. Gitmeni yasaklıyorum.”</p>

    <p>Ned gümüş rozeti aldı. Bir seçeneği yokmuş gibi görünüyordu. Bacağı zonkluyordu ve kendini bir çocuk kadar çaresiz hissediyordu. “Targaryen kızı...”</p>

    <p>Kral kükredi. “Yedi cehennem. Yine başlama Ned. O konu kapandı. Daha fazla dinlemeyeceğim.”</p>

    <p>“Beni dinlemeyeceksen, neden ısrarla El olmamı istiyorsun?”</p>

    <p>“Neden mi?” Robert güldü. “Neden olmasın? Birinin bu kahrolası krallığı yönetmesi gerek. Şu rozeti tak. Sana yakışıyor. Ve eğer onu bir kez daha yüzüme fırlatırsan, o kahrolası şeyi Jaime Lannister’ın yakasına takarım.”</p>
  </div>
</body>
</html>
