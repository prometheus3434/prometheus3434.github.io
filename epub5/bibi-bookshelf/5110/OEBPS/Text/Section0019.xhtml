<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Üstat Luwin elinde bir okuma lambası ve muhasebe defterleriyle Bran’ın hasta odasına geldiğinde, Ned ve kızların gidişinin üstünden sekiz gün geçmişti. “Hesaplara bakmakta çok geciktik leydim,” dedi Üstat. “Kralın ziyaretinin bize ne kadara mal olduğunu bilmek istersiniz.”</p>

    <p>Catelyn hasta yatağındaki Bran’a baktı, alnına düşen saçlarını eliyle geriye doğru taradı. Çok uzamış saçlarını artık kesmesi gerekiyordu. “Hesaplara bakmaya ihtiyacım yok Üstat Luwin,” dedi gözlerini Bran’dan ayırmadan. “O ziyaretin bize neye mal olduğunu biliyorum. Lütfen defterleri geri götürün.”</p>

    <p>“Leydim, kralın maiyeti oldukça yüksek iştahlara sahipti. Her şeyi gözden geçirip stoklarımızı...”</p>

    <p>“Defterleri geri götürün dedim. Kâhya ihtiyaçlarımızla ilgilenir,” diyerek kesti kadın, Üstat Luwin’in sözünü.</p>

    <p>“Bir kâhyamız yok,” diye hatırlattı Üstat Luwin. <em>Tıpkı küçük iğrenç bir fare gibi, bir türlü rahat bırakmaz,</em> diye düşündü Catelyn. “Poole, Lord Eddard’ın rahat edebileceği bir mekân hazırlamak üzere güneye, Kral Toprakları’na gitti.”</p>

    <p>Catelyn umursamazca başını salladı. “Ah, evet, unutmuşum.” Bran çok solgun görünüyordu. Çocuğun yatağını pencerenin yanına çektirmeyi düşünüyordu. Sabah güneşi Bran’a iyi gelebilirdi.</p>

    <p>Üstat Luwin elindeki lambayı duvardaki göze koydu ve fitili ayarladı. “Acil olarak ilgilenmeniz gereken pek çok iş var leydim,” dedi. “Kâhyanın yanı sıra, Jory’nin yerini almak üzere bir baş muhafız atamamız gerek ve ayrıca bir seyis başı...”</p>

    <p>Catelyn’in etrafı tarayarak Üstat Luwin’in gözlerini buldu. “Bir seyis başı mı?” Sesi bir kamçının sesi gibi çıkmıştı.</p>

    <p>Üstat sarsılmıştı. “Evet leydim, Hullen, Lord Eddard’la güneye gittiği...”</p>

    <p>“Küçük oğlum burada kemikleri paramparça ve ölmek üzere yatıyor Luwin. Ve sen benimle yeni seyis başını konuşmak istiyorsun öyle mi? Ahırlarda ne olduğu beni zerre kadar ilgilendiriyor mu sanıyorsun? Bran’ın gözlerinin bir an için açılacağını bilsem, ahırlardaki bütün atları, kendi ellerimle memnuniyetle yüzerim. Bunu anlayabiliyor musun Luwin? <em>Anlayabiliyor musun?</em>”</p>

    <p>Üstat başını eğdi. “Elbette anlıyorum leydim,” dedi. “Fakat atamalar...”</p>

    <p>“Ben atamalarla ilgileneceğim,” dedi Robb.</p>

    <p>Catelyn onun odaya girdiğini fark etmemişti ama işte orada tam kapının yanında duruyordu. Catelyn avazı çıktığı kadar bağırarak konuşmuştu. Birdenbire halinden utandı. Ona neler oluyordu? Çok yorgundu ve başı sürekli ağrıyordu.</p>

    <p>Üstat Luwin bakışlarını Catelyn’den Robb’a çevirdi. “Boşalan mevkileri doldurmak üzere, uygun adamların isimlerinden oluşan bir liste hazırlamıştım,” dedi kolunun içinden çıkardığı kâğıdı Robb’a uzatırken.</p>

    <p>Robb listeye bir göz attı. Catelyn onun dışarıdan geldiğini anlamıştı. Saçları rüzgârdan dağılmış, yüzü soğuktan kızarmıştı. “Uygun adamlar,” dedi Robb. “Yarın atamalarla ilgili konuşuruz.” Kâğıdı Üstat’a geri uzattı.</p>

    <p>Kâğıt Luwin’in cübbesinin kolunun içinde kayboldu.</p>

    <p>“Şimdi bizi yalnız bırakın,” dedi Robb. Üstat Luwin eğilerek selam verdi ve odadan çıktı. Robb arkasından kapıyı kapattı ve annesine döndü. “Anne, sen ne yapıyorsun?”</p>

    <p>Catelyn oğlunun tıpkı kendisi gibi göründüğünü düşünürdü hep. Bran, Rickon ve Sansa gibi, kızıl kahve saçları ve mavi gözleriyle Tully renklerine boyanmıştı ama bugün ilk kez Eddard Stark’ı görüyordu oğlunun yüzünde. Kuzey kadar sert ve keskin. “Ne mi yapıyorum?” diye sordu, şaşkın halde. “Bunu nasıl sorabilirsin? Ne yaptığımı düşünüyorsun? Kardeşine bakıyorum. Kardeşin Bran’la ilgileniyorum.”</p>

    <p>“Sen bu yaptıklarına Bran’la ilgilenmek mi diyorsun? Bran düştüğünden beri bu odadan hiç çıkmadın. Babam ve kızlar yola çıktığında kapıya bile inmedin.”</p>

    <p>“Onlarla burada vedalaştım. Gidişlerini şu pencereden izledim.” Gitmesin diye yalvarmıştı Ned’e. Şimdi değil. Bütün bu olanlardan sonra değil. Artık her şey değişmişti. Ned bunu göremiyor muydu? Konuşması işe yaramadı. Ned’in başka seçeneği yoktu, öyle söylemişti. Ve gitti. Gitmeyi seçti. “Kardeşini bırakamam. Bir an için bile. Her anın onun son anı olabileceğini bilerek bırakamam. Eğer... Eğer... Burada kalmak zorundayım.” Bran’ın parmaklarını ellerinin arasına aldı. İncecik ve kırılgandı parmakları. Ellerinde hiç güç yoktu ama derisinin altındaki damarlardan hâlâ hayat akıyordu. Sıcacıktı.</p>

    <p>Robb’un sesi yumuşadı. “O ölmeyecek anne. Üstat Luwin en tehlikeli zamanları geride bıraktığını söylüyor.”</p>

    <p>“Peki ya Üstat Luwin yanılıyorsa? Ya Bran’ın muhtaç olduğunu an ben burada olmazsam?”</p>

    <p>“<em>Rickon</em> da sana muhtaç,” dedi Robb sertçe. “Daha üç yaşında. Neler olup bittiğini anlayamıyor. Herkesin onu terk ettiğini düşünüyor. Bütün gün peşimde. Bacaklarıma tutunup ağlıyor. Onunla ne yapacağımı bilemiyorum.” Bir an sustu. Küçük bir çocukken yaptığı gibi alt dudağını ısırdı. “Anne, <em>ben</em> de sana muhtacım. Çok çabalıyorum ama... her şeyin altından tek başıma kalkamam.” Robb’un sesi kırgınlıkla doldu bir an ve Catelyn tam o anda oğlunun daha on dört yaşında olduğunu hatırladı. Kalkıp yanına gitmek istedi ama eli hâlâ Bran’ın elindeydi, hareket edemedi.</p>

    <p>Kulenin dışında bir kurt ulumaya başladı. Catelyn titredi.</p>

    <p>“Bran’ın kurdu,” dedi Robb. Pencereyi açtı, havası iyice ağırlaşmış kule odasına gece havası dolmaya başladı. Ulumanın şiddeti arttı. Soğuk, yalnız bir ses. Melankoli ve çaresizlik dolu.</p>

    <p>“Kapat,” dedi Catelyn. “Bran’ı sıcak tutmamız gerek.”</p>

    <p>“Bran’ın bu şarkıları duyması gerek,” diye karşılık verdi Robb. Kışyarı’nda bir yerde, ikinci bir kurt, ilkinin şarkısına eşlik etmeye başladı. Sonra üçüncüsü katıldı koroya. “Tüylüköpek, Boz Rüzgâr,” dedi Robb. “Eğer dikkatlice dinlersen seslerini birbirinden ayırt edebilirsin.”</p>

    <p>Catelyn titriyordu. Acısı yüzünden, soğuk yüzünden, kurtların uluması yüzünden. Her gece uluyan kurtlar, soğuk rüzgâr, hiç değişmeyen, hep aynı boş gri kale, yatağında ölü gibi uzanan her tarafı kırık oğlu, çocuklarının en tatlısı, en zarifi, gülmeyi ve tırmanmayı seven, şövalyelik hayalleri kuran güzel Bran. Her şey bitmişti artık. Bran’ı gülerken duyamayacaktı bir daha. Hıçkırıklara boğulmuş halde bıraktı Bran’ın parmaklarını. Elleriyle kulaklarını kapadı. “Onları sustur!” diye bağırdı. “Dayanamıyorum, onları sustur. Sustur. Gerekirse hepsini öldür ama onları <em>sustur.</em>”</p>

    <p>Yere ne zaman, nasıl düştüğünü hatırlamıyordu Catelyn. Ama yerdeydi işte ve Robb güçlü kollarıyla ona sarılmış yerden kaldırıyordu. “Korkma anne,” dedi. “Onlar Bran’ı asla incitmez.” Catelyn’i odanın köşesindeki dar yatağa götürüp yatırdı. “Gözlerini kapat,” dedi şefkatle. “Dinlen biraz. Üstat Luwin, Bran’ın düştüğü günden beri hiç uyumadığını söyledi.”</p>

    <p><em>“Yapamam,”</em> dedi Catelyn. “Tanrılar beni affetsin Robb, yapamam. Ya ben uyurken ölürse. Ya ölürse. Ya ölürse...” Kurtlar hâlâ uluyordu. Catelyn bir çığlık atıp tekrar kulaklarını kapattı. “Ah, Tanrılar! Robb, kapat pencereyi.”</p>

    <p>“Eğer bana uyuyacağına söz verirsen,” dedi Robb ve pencereye gitti. Kapatmak için uzandığı anda kurtların ulumalarına yeni sesler karıştı. “Köpekler,” diye fısıldadı. “Daha önce hiç yapmamışlardı...” Catelyn, Robb’un soluksuz kaldığını fark etti. Oğluna baktı. Yağlı lambanın ışığında bembeyaz görünüyordu Robb’un yüzü. <em>“Yangın,”</em> diye fısıldadı Robb.</p>

    <p><em>Yangın,</em> diye düşündü Catelyn ve hemen ardından, <em>Bran.</em> “Bana yardım et,” dedi telaşla. “Bran’ı taşımam için yardım et.”</p>

    <p>Robb onu duymamış gibi görünüyordu. “Kütüphane kulesi yanıyor,” dedi.</p>

    <p>Catelyn açık pencereden titreyen kızıl alevleri görebiliyordu. Birden rahatladı. Kütüphane kulesi geniş avlunun diğer tarafındaydı. Yangının kendi bulundukları bölüme sıçraması mümkün değildi. “Tanrılara şükür,” diye fısıldadı.</p>

    <p>Robb delirmiş gibi görünen annesine baktı. “Anne burada kal. Yangını söndürür söndürmez yanına geleceğim,” dedi. Koşarak odadan çıktı. Catelyn oğlunun muhafızlara bağırdığını ve hepsinin aceleyle, basamakları üçer beşer atlayarak merdivenlerden indiklerini duydu.</p>

    <p>Dışarıdan, “Yangın!” diyen bağırışlar, çığlıklar, koşturan ayak sesleri, ürkmüş atların kişnemeleri, köpeklerin çılgın havlamaları geliyordu. Kurtların uluması durmuştu. Ses kalabalığını dinlerken fark etmişti kurtların sustuğunu. Bütün kale gürültüden inlerken kurtlar sessizliğe gömülmüştü.</p>

    <p>Catelyn pencereye yaklaşırken yedi yüzlü tanrısına sessiz bir şükür duası etti. Kütüphane kulesinin pencerelerinden yukarı büyük alevler uzanıyor, simsiyah bir duman gökyüzünü kaplıyordu. Catelyn, Starklar’ın asırlar boyu biriktirip özenle korudukları kitapları düşünüp üzüldü. Pencereyi kapattı.</p>

    <p>Pencereden uzaklaşıp arkasını döndüğünde, adam orada, odada, onunla birlikteydi.</p>

    <p>“Burada olmaman gerekiyordu,” diye mırıldandı adam. “Burada kimsenin olmaması gerekiyordu.”</p>

    <p>Küçük, kısa, kirli kahverengi elbiseler giymiş bir adamdı ve at gibi kokuyordu. Catelyn ahırlarda çalışan bütün adamları tanırdı, bu onlardan biri değildi. Sıska, sarı saçları iyice seyrekleşmiş, gözleri kemikli yüzünün göz çukurlarına iyice batmış soluk renkli bir adamdı ve elinde bir hançer vardı.</p>

    <p>Catelyn önce adamın elindeki hançere, sonra Bran’a baktı. “Hayır,” diye fısıldadı. Kelime boğazına takılmış, zar zor ağzından çıkmıştı.</p>

    <p>Adam onu duymuş olmalıydı. “Bu merhamettir,” dedi. “O zaten ölü.”</p>

    <p>“Hayır,” diye bağırdı Catelyn, bu sefer yüksek sesle, “Hayır, <em>yapamazsın.</em>” Yardım çağırmak için hızla pencereye koştu ama adam Catelyn’den çok daha hızlıydı. İnanılmaz bir serilikle kadını yakaladı, tek elini ağzına bastırırken diğer elindeki hançeri soluk borusuna dayadı. Adamın leş kokusu dayanılmazdı.</p>

    <p>Catelyn uzandı, iki eliyle birden var kuvvetiyle kavradığı hançeri boğazından uzaklaştırdı. Adam kulağının dibinde küfürler savuruyordu. Kesilen ellerinden akan kanlar yüzünden parmakları kayıyordu ama hançeri bırakmadı. Adam, soluğunu kesmek istiyormuş gibi, elini daha fazla bastırdı Catelyn’in ağzına. Catelyn kafasını biraz çevirip, adamın elinden bir parçayı dişlerinin arasına kıstırmayı başardı. Bütün gücüyle ısırdı. Adam acıyla bağırdı. Catelyn dişlerini adamın etine iyice geçirdi. Adam aniden elini ağzından çekti. Catelyn’in ağzında kan tadı vardı. Ciğerlerine hava doldurdu ve çığlık atmaya başladı. Adam, Catelyn’i saçlarından tutup, Bran’ın yatağından uzağa savurdu. Catelyn tökezleyip yere düştü. Adam tam tepesinde, derin soluklar alarak ve titreyerek duruyordu. Hançer hâlâ kanlar içindeki sağ elinde sıkıca kavranmıştı. “Senin burada olmaman gerekiyordu,” diye tekrarlıyordu aptal gibi.</p>

    <p>Catelyn adamın arkasında, açık kapıdan içeri bir gölgenin girdiğini gördü. Çok hafif, hırlamadan çok daha hafif, fısıltı bile denemeyecek kadar hafif bir ses duydu. Adam da bir şekilde duymuş olmalıydı çünkü ulu kurt tam üzerine atladığı sırada arkasını dönmüştü. Adam ve ulu kurt, hâlâ yerde olan Catelyn’in üzerine doğru düştüler. Ulu kurt adamı tam boğazından yakalamış, altına almıştı. Adamın feryadı saniye sürmedi. Kurt başını çevirdiğinde, adamın boğazının yarısını parçalamıştı.</p>

    <p>Catelyn’in yüzüne saçılan kan ılık bir yağmur gibiydi.</p>

    <p>Kurt, Catelyn’e bakıyordu. Ağzı kıpkırmızı ve ıslaktı. Altın rengi gözleri karanlık odada parlıyordu. Bran’ın kurdu olduğunu fark etti Catelyn. Elbette Bran’ın kurduydu. “Teşekkür ederim,” diye fısıldadı, soluk sesiyle. Titreyen elini kurda uzattı. Kurt ağır adımlarla yaklaştı ve sert ve ıslak diliyle kadının elindeki kanı yalamaya başladı. Bütün kanı temizlediğinde sessizce döndü ve Bran’ın yatağına zıpladı. Uzanıp Bran’ın yanına yattı. Catelyn isterik kahkahalar atmaya başladı.</p>

    <p>Robb, Üstat Luwin ve Sör Rodrik, Kışyarı muhafızlarının yarısıyla birlikte odaya girdiklerinde Catelyn’i o halde buldular. Sonunda kahkahası durduğunda onu sıcak örtülere sardılar ve Büyük Kule’ye, kendi odasına götürdüler. Yaşlı Dadı elbiselerini çıkardı, kaynar suyla doldurduğu küvete sokarak üzerindeki kanları yumuşak bir bezle temizledi.</p>

    <p>Daha sonra yaralarını sarmak için Üstat Luwin geldi. Ellerindeki kesikler çok derindi. Neredeyse kemiklerine kadar iniyordu. Adamın saçlarını çektiği yerdeki kafa derisi çıplaktı ve kanıyordu. Üstat çekeceği büyük ağrıların henüz başlamadığını söyledi ve uyuması için haşhaş sütü içirdi.</p>

    <p>Sonunda Catelyn gözlerini kapattı.</p>

    <p>Gözlerini yeniden açtığında ona dört gün boyunca uyuduğunu söylediler. Catelyn başını sallayıp yatağın içinde doğrularak oturdu. Bran’ın düşmesinden bu yana olan her şey korkunç bir kâbus gibi görünüyordu şimdi ona. Acı ve kanla dolu bir kâbus. Ama ellerindeki sızı her şeyin gerçek olduğunu hatırlatıyordu. Kendisini çok zayıf hissediyordu, başı dönüyordu ama garip bir şekilde metanetliydi. Sanki omuzlarından büyük bir yük kalkmıştı.</p>

    <p>“Bana biraz bal ve ekmek getirin,” dedi hizmetçilere. “Üstat Luwin’e sargılarımın değiştirilmesi gerektiğini haber verin.” Hizmetçiler şaşırmış halde ona baktılar ve emirlerini yerine getirmek için koştular.</p>

    <p>Catelyn geçen günlerde nasıl davrandığını hatırlayıp utandı. Herkesi hayal kırıklığına uğratmıştı. Çocuklarını, kocasını, hanedanını. Bunu bir daha asla yapmayacaktı. Nehirovalı bir Tully’nin nasıl güçlü olabileceğini bütün kuzeye kanıtlayacaktı.</p>

    <p>Robb, yemeğinden önce geldi. Rodrik Cassel, kocasının muhafızı Theon Greyjoy ve Hallis Mollen da yanındaydı. Hallis Mollen kare sakallı, kaslı bir muhafızdı. Robb onun muhafızların yeni kumandanı olduğunu söyledi. Oğlu kaynatılmış deriden yapılmış kıyafetler ve zırh giyiyordu, kılıcı vardı.</p>

    <p>“Kimmiş?” diye sordu Catelyn.</p>

    <p>“Adını kimse bilmiyor,” diye yanıtladı Hallis Mollen. “Kışyarı’ndan değil leydim ama onu geçtiğimiz haftalar içinde kalenin çevresinde dolanırken görenler var.”</p>

    <p>“Kralın kafilesinden biriydi o halde. Ya da Lannisterlar’ın bir adamı. Diğerleri yola çıktığında o burada kalmış olmalı.”</p>

    <p>“Olabilir,” dedi Hal. “Son zamanlarda Kışyarı’nı dolduran onca yabancıyı düşününce adamın kimlerden olduğunu tahmin etmek oldukça güç.”</p>

    <p>“Üzerine sinen kokuya bakılırsa ahırlarda saklanmış,” dedi Greyjoy.</p>

    <p>“Bunca adamın dikkatini çekmemeyi nasıl başarmış?” diye sordu Catelyn sert bir sesle.</p>

    <p>Hallis Mollen mahcup görünüyordu. “Lord Eddard’ın güneye götürmek için aldığı ve Gece Nöbetçileri’ne yolladığımız hayvanlardan sonra ahırlar iyice boşaldı leydim. Seyislerden saklanırken zorluk çekmemiş bu yüzden. Hodor adamı görmüş olabilir. Son zamanlarda çok garip davrandığını söylüyorlar ama ne kadar aptal olduğunu düşününce...” Hal başını salladı.</p>

    <p>“Adamın nerede uyuduğunu bulduk,” diye lafa karıştı Robb. “Samanların arasına deri bir kese içinde doksan gümüş geyik saklamış.”</p>

    <p>“Oğlumun hayatının bu kadar ucuza satılmadığını öğrendiğime sevindim,” diye karşılık verdi Catelyn acı bir sesle.</p>

    <p>Hallis Mollen kafası karışmış halde Catelyn’e bakıyordu. “Lütfen beni affedin leydim, adamın <em>oğlunuz</em> için geldiğini mi düşünüyorsunuz?”</p>

    <p>Greyjoy şüpheliydi. “Bu delilik,” dedi.</p>

    <p>“Bran için gelmişti,” dedi Catelyn. “Orada olmamam gerektiğini tekrar edip duruyordu. Yangını görüp bütün muhafızlarla birlikte kuleye koşacağımı düşünerek kütüphaneyi ateşe vermiş olmalı. Eğer yarı deli halde olmasaydım her şey tam da planladığı gibi gidecekti.”</p>

    <p>“Biri neden Bran’ı öldürmek istesin. Tanrılar! O uyuyan küçük ve çaresiz bir çocuk,” dedi Robb.</p>

    <p>Catelyn ilk oğluna meydan okuma dolu bir bakış yöneltti. “Eğer bir gün kuzeyin hâkimi olacaksan, böyle meseleleri inceden inceye sen düşünmelisin Robb. Kendi soruna kendin yanıt bul. Uyuyan bir çocuğu kim, neden öldürmek ister?”</p>

    <p>Robb cevap veremeden ellerinde mutfakta yeni hazırlanmış taze yiyecekler dolu tabaklarla hizmetçiler geldi. Catelyn’in istediğinden çok daha fazla yiyecek getirmişlerdi. Sıcak ekmek, tereyağı, bal, böğürtlen konservesi, bir dilim jambon, az haşlanmış yumurta, bir kalıp peynir ve bir demlik nane çayı. Yiyeceklerle birlikte Üstat Luwin de gelmişti.</p>

    <p>“Oğlum nasıl Üstat?” diye sordu. Yiyecekleri görünce hiç iştahı olmadığını anlamıştı.</p>

    <p>Üstat Luwin bakışlarını kaçırarak, “Bir değişiklik yok leydim,” dedi.</p>

    <p>Bu Catelyn’in beklediği cevaptı. Ne daha az, ne daha fazla. Hançer hâlâ saplıymış ve kemiklerine kadar giriyormuş gibi zonkluyordu elleri. Hizmetçileri yolladı ve tekrar Robb’a döndü. “Sorunun cevabını bulabildin mi?”</p>

    <p>“Birileri Bran’ın uyanmasından korkuyor,” dedi Robb. “Bran’ın söyleyeceği ya da yapacağı şeylerden korkuyor. Bran’ın bildiği bir şeyden korkuyor.”</p>

    <p>Catelyn oğluyla gurur duymuştu. “Çok iyi.” Yeni muhafız kumandanına döndü. “Bran’ın güvenliğini sağlamalıyız. Ortada bir katil vardı, başkaları da olabilir.”</p>

    <p>“Kaç muhafız emredersiniz leydim?” diye sordu Hal.</p>

    <p>“Kocam Lord Eddard burada olmadığına göre Kışyarı Lordu oğlum Robb Stark’tır,” dedi Catelyn.</p>

    <p>Robb olduğundan daha uzun görünüyordu adeta. “Hasta odasına gece ve gündüz orada bekleyecek bir adam yerleştirin. Bir tane de odanın kapısına. Odaya çıkan merdivenlerin başına iki adam koyun. Benim ya da annemin izni olmadan Bran’ın odasına kimse girmeyecek.”</p>

    <p>“Nasıl emrederseniz lordum.”</p>

    <p>“Hemen şimdi yerine getirin,” dedi Catelyn.</p>

    <p>“Ulu kurt odasında kalsın,” diye ekledi Robb.</p>

    <p>“Evet,” diyerek onayladı Catelyn. Sonra bir kez daha, “Evet,” dedi.</p>

    <p>Hallis Mollen eğilerek selam verdi ve odadan ayrıldı.</p>

    <p>“Leydi Stark, katilin kullandığı hançere dikkat etme fırsatınız oldu mu?” diye sordu Sör Rodrik.</p>

    <p>“Şartlar dikkatle incelememe izin vermedi ama çok keskin olduğuna yemin edebilirim,” dedi Catelyn acı bir gülümsemeyle. “Neden sordunuz?”</p>

    <p>“Adamın ölüsünü bulduğumuzda hançer hâlâ elindeydi. Öyle bir adamın elinde o kadar mükemmel bir silah olması sıradışı bir durum. Hançeri iyice inceledim. Kesici kısmı Valyria çeliğinden yapılmış. Kabzası ejderha kemiğinden. Böyle bir hançerin o sefilin elinde olması doğal değil. Biri hançeri özellikle vermiş ona.”</p>

    <p>Catelyn düşünceli bir halde kafasıyla onayladı. “Robb, kapıyı kapat,” dedi.</p>

    <p>Robb annesine şaşırmış gibi baktı ama kadının söylediğini yaptı.</p>

    <p>“Size birazdan söyleyeceğim şeyler bu odadan dışarı asla çıkmamalı. Bunun için şeref yemini etmenizi istiyorum. Şüphelendiğim şeylerin sadece yarısı bile doğruysa, Ned ve kızlarım ölümcül bir tehlikenin ortasına doğru yol alıyorlar demektir. Söyleyeceğim şeylerin bir kelimesi bile yabancı kulaklara ulaşırsa, bu onların hayatlarına mal olur.”</p>

    <p>“Lord Eddard benim ikinci babamdır,” dedi Theon Greyjoy. “Yeminim sizindir.”</p>

    <p>“Benim yeminim de sizindir,” dedi Üstat Luwin.</p>

    <p>“Ve benimki de,” dedi Sör Rodrik.</p>

    <p>Catelyn oğluna baktı. “Ya sen Robb?”</p>

    <p>Robb başıyla onayladı.</p>

    <p>“Kız kardeşim Lysa, kocası ve Kral Eli Lord Arryn’in Lannisterlar tarafından öldürüldüğünü düşünüyor,” diye anlatmaya başladı Catelyn. “Bran’ın düştüğü gün, Jaime Lannister’ın av kafilesine katılmadığını hatırladım. Burada, kalede kalmıştı.” Odada ölüm sessizliği vardı. “Bran’ın tırmanırken düşmediğini düşünüyorum.” Catelyn bir an sessiz ve hareketsiz kaldı. “Bran kuleden aşağı atıldı.”</p>

    <p>Şaşkınlıkları yüzlerinden okunuyordu. “Bu çok büyük bir şüphe leydim,” dedi Sör Rodrik. “Kral Katili bile küçücük masum bir çocuğu öldürmekten çekinir.”</p>

    <p>“Çekinir mi?” diye sordu Theon Greyjoy. “Hiç sanmıyorum.”</p>

    <p>“Lannisterlar’ın hırslarının ve kibirlerinin sınırı yoktur,” dedi Catelyn.</p>

    <p>“Bran tanıdığım en iyi tırmanıcıydı ve Kışyarı’nın duvarlarındaki her taşı avucunun içi gibi bilirdi,” dedi Üstat Luwin düşünceli bir halde.</p>

    <p><em>“Tanrılar!”</em> diye bağırdı Robb. Gencecik yüzü öfkeyle kararmıştı. “Eğer bu doğruysa bedelini mutlaka ödeyecek.” Kılıcını çıkarıp havada salladı. “Onu kendi ellerimle öldüreceğim.”</p>

    <p>Sör Rodrik kızdı. “Onu hemen kınına sok,” dedi. “Lannisterlar şu anda yüzlerce fersah uzakta. Kılıcını kullanmayacaksan asla kınından çıkarma. Bunu sana daha kaç kere söylemek zorundayım sersem çocuk?”</p>

    <p>Robb mahcup bir halde kılıcı kınına yerleştirdi. Şimdi yine bir çocuk gibi görünüyordu. “Görüyorum ki oğlum gerçek kılıç kuşanmış,” dedi Catelyn Sör Rodrik’e.</p>

    <p>Yaşlı silah ustası, “Artık zamanının geldiğini düşündüm,” diye cevapladı.</p>

    <p>Robb tedirgin halde annesine bakıyordu. “Gelmişti ve geçiyordu bile,” dedi Catelyn. “Pek yakında Kışyarı’nın tüm kılıçları lazım olabilir, en iyisi tahtadan yapılmamış olanlar.”</p>

    <p>Theon Greyjoy elini kılıcını kabzasına götürdü. “Leydim, eğer işler o noktaya gelirse, hanedanımın size borcu büyüktür,” dedi.</p>

    <p>Üstat Luwin zincirini, boynunu zedeleyen yerinden çekiştirdi. “Elimizdekiler sadece varsayım. Suçlamak üzere olduğumuz adam kraliçenin sevgili kardeşi. Kraliçe bu suçlamayı hoş karşılamayacak. Kanıt bulmalıyız ya da sonsuza kadar sessiz kalmalıyız,” dedi.</p>

    <p>“Kanıtımız hançer,” dedi Sör Rodrik. “O mükemmellikteki bir bıçak dikkatlerden kaçmayacaktır.”</p>

    <p>Catelyn gerçeği öğrenmenin tek bir yolu olduğunu fark etti. “Biri Kral Toprakları’na gitmeli,” dedi.</p>

    <p>“Ben giderim,” diye atıldı Robb.</p>

    <p>“Hayır,” dedi Catelyn. “Senin yerin burası. Ne olursa olsun Kışyarı’nda daima bir Stark bulunmalı.” Görkemli beyaz sakalıyla oynayan Sör Rodrik’e baktı. Gri kıyafetleri içindeki Üstat Luwin’e. Sırım gibi, genç ve çılgın Greyjoy’a. Kimi göndermeliydi? Kime yeterince güvenebilirdi? Ve aniden cevabı buldu. Sargılar yüzünden taş misali hareketsiz parmaklarıyla üzerindeki örtüleri zorlanarak kenara itti. Yataktan çıktı. “Benim gitmem gerek,” dedi.</p>

    <p>“Leydim,” dedi Üstat Luwin. “Bu gerçekten akıllıca olur mu? Lannisterlar’ın sizin gidişinizi şüpheyle karşılayacakları muhakkak.”</p>

    <p>“Bran’a ne olacak?” diye sordu Robb. Zavallı çocuğun iyice kafası karışmış gibiydi. “Onu öylece bırakamazsın.”</p>

    <p>“Bran için yapabileceğim her şeyi yaptım,” dedi yaralı elini oğlunun koluna koyarak. “Onun hayatı şimdi tanrıların ve Üstat Luwin’in ellerinde. Bana sen hatırlatmıştın Robb, düşünmem gereken başka çocuklarım da var.”</p>

    <p>“Fazlaca muhafıza ihtiyacınız olacak leydim,” dedi, Theon Greyjoy.</p>

    <p>“Hal komutasında bir manga yollarım,” dedi Robb.</p>

    <p>“Hayır,” diye karşılık verdi Catelyn. “O derece büyük bir kafile fazlaca dikkat çeker. Lannisterlar’ın oraya gittiğimi bilmelerini istemiyorum.”</p>

    <p>Sör Rodrik itiraz etti. “En azından benim gelmeme izin verin leydim. Kral Yolu tek başına bir kadın için çok tehlikeli olabilir.”</p>

    <p>“Kral Yolu’nu kullanmayacağım,” dedi Catelyn. Bir an düşündü ve başıyla onayladı. “İki atlı, bir atlı hızında yol alır; arabalı kalabalık bir kafiledense çok daha süratlidir. Sizin gelmenizi seve seve kabul ediyorum Sör Rodrik. Beyaz Bıçak üzerinden Beyaz Liman’a giderek bir gemi kiralayacağız. Hızlı atlar ve kuvvetli rüzgâr sayesinde, Ned ve Lannisterlar’dan çok daha önce varırız Kral Toprakları’na.” <em>Ve sonra,</em> diye düşündü, <em>ne göreceksek, göreceğiz.</em></p>
  </div>
</body>
</html>
