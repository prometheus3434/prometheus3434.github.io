<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>“Bir saat içinde Kral Toprakları’na varmış olacağız.”</p>

    <p>Catelyn küpeşteden döndü ve gülümsemek için zorladı kendini. “Kürekçileriniz var güçleriyle çalıştılar kaptan. Minnettarlığımın göstergesi olarak hepsine birer gümüş geyik vereceğim.”</p>

    <p>Kaptan Moreo Tumitis yarım bir reverans yaptı. “Çok cömertsiniz Leydi Stark. Sizin gibi soylu bir leydiyi taşımak onlar için yeterli bir ödüldür,” dedi.</p>

    <p>“Yine de gümüşleri alacaklar.”</p>

    <p>Moreo gülümsedi. “Siz nasıl isterseniz,” dedi. Adam Ortak Dil’i çok hafif bir Tyrosh aksanıyla, gayet akıcı bir şekilde konuşuyordu. Otuz yıldır Dar Deniz’in üzerinde yelken açtığını söylemişti Catelyn’e. Önce kürekçi, ardından serdümen ve sonunda kendi ticari kadırgalarının kaptanı olarak. Fırtına Dansçısı adamın dördüncü gemisiydi ve en hızlı olanıydı. Çift direkli, altmış kürekçili bir gemiydi.</p>

    <p>Catelyn ve Sör Rodrik’in nehir kıyısı boyunca süren dörtnala yolculuklarının sonunda vardıkları Beyaz Liman’da buldukları en hızlı geminin bu olduğuna şüphe yoktu. Tyroshlar açgözlülükleriyle nam salmıştı. Sör Rodrik, Üç Kız Kardeş’ten bir balıkçı teknesi kiralamaları konusunda ısrar etmişti ama Catelyn kadırga kiralamakta kararlıydı. Kararına sadık kalması iyi olmuştu. Yolculukları boyunca rüzgâr onların lehine esmemişti. Kadırganın kürekçileri olmasaydı hâlâ Parmaklar’da oyalanıyor olacaklardı. Şimdiyse Kral Toprakları’na ve yolculuklarının sonuna yaklaşmışlardı.</p>

    <p><em>Çok yakın,</em> diye düşündü Catelyn. Hançerin kemiklerine kadar kestiği elleri sargıların altında hâlâ sızlıyordu. Acı unutmaması için kırbaçlıyordu onu. Sol elinin son iki parmağını bükemiyordu ve diğer parmakları da asla eskisi kadar hareketli olamayacaktı ama bu Bran’ın hayatı için ödenmiş çok küçük bir bedeldi.</p>

    <p>Sör Rodrik güvertede göründü. Moreo çatal şekilli yeşil sakallarının ardından, “Sevgili dostum, daha iyi olmana sevindim,” dedi. Tyroshlar parlak renkleri seviyordu. Sakallarında bile.</p>

    <p>“Evet,” dedi Sör Rodrik. “İki gündür ölmemek derdindeyim.” Catelyn’e reverans yaptı. “Leydim.”</p>

    <p>Gerçekten de daha iyi <em>görünüyordu.</em> Beyaz Liman’da gemiye bindikleri günkü halinden biraz daha zayıftı ama en azından kendisi gibi görünmeye başlamıştı. Isırık’taki güçlü rüzgârlarla başı hoş olmamıştı ve Ejderha Kayası’nın açıklarında beklenmedik bir fırtınaya yakalandıklarında az kalsın denizin sularına gömülüyordu. Her nasılsa, düştüğü sırada bir ipe tutunmayı başarmıştı ve Moreo’nun üç adamı onu güçlükle güverteye çekmişti.</p>

    <p>“Kaptan bana yolculuğumuzun bitmek üzere olduğunu anlatıyordu,” dedi Catelyn.</p>

    <p>Sör Rodrik’in yüzünde alaycı bir gülümseme belirdi. “Bu kadar çabuk mu?” Meşhur beyaz sakalları olmadan bir tuhaf görünüyordu suratı. Daha ufak tefek gibi ve en az on yıl daha yaşlı. Isırık’ın sularında, küpeştenin üzerinden eğilip şiddetli rüzgâra karşı kusarken üçüncü kez kurtarılamaz şekilde mahvolmuştu sakalları ve yapılacak en iyi şey mürettebattakilerden birinin usturasına teslim olmaktı.</p>

    <p>“Ben sizi yalnız bırakayım,” dedi Moreo. Eğilerek selam verdi ve gitti.</p>

    <p>Kadırga suların üzerinde yağ gibi akıyordu. Kürekler mükemmel bir zamanlamayla aynı anda suları dövüyordu. Sör Rodrik küpeşteye tutundu, önlerinden geçen kıyıya baktı. “Muhafızların en cesuru olamadım,” dedi.</p>

    <p>Catelyn adamın omzuna dokundu. “İşte buradayız Sör Rodrik. Sağ salim geldik ve önemli olan da bu,” dedi. Katı ve becerisiz parmaklarıyla pelerinin içindeki hançeri yokladı. Hançer hep yanındaydı ve kaybolmadığından emin olabilmek için sürekli ona dokunması gerektiğini hissediyordu. “Şimdi kralın silah ustasına ulaşmalıyız. Dua edelim de güvenilir bir adam olsun.”</p>

    <p>“Sör Aron Santagar kibirli fakat dürüst bir adamdır.” Sör Rodrik’in elleri sakallarıyla oynamak için yüzüne gitti ama kim bilir kaçıncı kez oluyordu, sakalları yoktu. Şaşkın görünüyordu. “Hançeri tanıyabilir, evet... ama leydim, kıyıya çıktığımız an itibarıyla tehlikedeyiz. Saray sizi bir bakışta tanıyacak adamlarla dolu.”</p>

    <p>Catelyn’in dudakları gerildi. “Serçeparmak,” diye mırıldandı. Yüzü gözlerinin önüne geldi; bir çocuk yüzü ama çocuk değildi artık. Babası yıllar önce ölmüştü ve o Lord Baelish’ti şimdi. Buna rağmen hâlâ Serçeparmak diyordu insanlar ona. Bu adı, uzun zaman önce Nehirova’da Catelyn’in kardeşi Edmure takmıştı ona. Baelish’in ailesi Parmaklar’ın en mütevazı arazilerine sahipti ve kendisi yaşına göre çok kısa ve zayıftı.</p>

    <p>Sör Rodrik boğazını temizledi. “Lord Baelish bir zamanlar...” Kullanacağı nazik bir kelime arıyordu.</p>

    <p>Catelyn nezaket düşünecek halde değildi. “Babamın himayesi altındaydı. Nehirova’da birlikte büyüdük. Onu kardeşim gibi görürdüm ama onun bana karşı olan hisleri... kardeşlikten öteydi. Brandon Stark’la evleneceğim duyurulduğunda Petyr, Brandon’ı düelloya davet etti. Brandon yirmi yaşındaydı, Petyr on beşine yeni basmıştı. Çılgınlıktı. Petyr’ın canına kıymaması için Brandon’a yalvarmak zorunda kalmıştım. Brandon bir yara iziyle kurtulmasına izin verdi. Sonra babam uzaklara gönderdi onu. Bir daha hiç karşılaşmadık. Brandon öldüğünde bana bir mektup yollamıştı ama mektubu açmadan yaktım. Brandon yerine ağabeyiyle evlendirileceğimi biliyordum.”</p>

    <p>Sör Rodrik’in eli yine olmayan sakalına gitti. “Serçeparmak şimdi küçük konseyde,” dedi.</p>

    <p>“Yükseleceğini biliyordum,” dedi Catelyn. “Her zaman çok zekiydi, küçük bir çocukken bile. Ama zeki olmakla erdemli olmak arasında fark var. Yılların ona neler yaptığını merak ediyorum.”</p>

    <p>Asmadaki halat donanımlarının üzerinden bağıran gözcünün sesi duyuldu. Kaptan Moreo güvertenin karşı ucundan koşarak geldi. Sağa sola emirler yağdırıyordu. Karşıda Kral Toprakları’nın ihtişamlı üç tepesi görünürken, <em>Fırtına Dansçısı</em>’nın güvertesinde hummalı bir hareket başladı.</p>

    <p>Bu tepelerin üç yüz yıl önce ormanlarla kaplı olduğunu biliyordu Catelyn. Şiddetli akan nehrin denize döküldüğü Karasu’nun kuzey kıyılarında sadece bir avuç balıkçı yaşıyordu o zamanlar. Sonra Fatih Aegon, Ejderha Kayası’ndan yelken açtı. Ordusunun kıyıya çıktığı yer burasıydı. Toprak ve tahtadan ilk derme çatma tabyasını en yüksek tepenin üstüne kurmuştu.</p>

    <p>Şimdiyse şehir bütün kıyıya yayılmıştı. Catelyn’in görebildiği her yer binalarla doluydu. Malikâneler, köşkler, tahıl ambarları, tuğladan depolar, ahşap hanlar, esnaf tezgâhları, tavernalar, mezarlıklar, genelevler hepsi birbirinin üzerine yığılmıştı. Bu kadar uzaktan bile balık pazarının gürültüsünü duyabiliyordu. Binaların arasında ağaçlı geniş yollar, eğri büğrü caddeler, iki adamın yan yana yürüyemeyeceği kadar dar ara sokaklar vardı. Visenya Tepesi, yedi kristal kuleli Baelor’un Yüce Septi ile taçlanmıştı. Şehrin diğer yanında, Rhaenys Tepesi’nde, Ejderha Çukuru’nun kararmış duvarları vardı. Büyük kubbesi çökmüş ve harabeye dönmüştü. Bronz kapıları neredeyse bir asırdır kapalıydı. Rahibeler Caddesi iki tepe arasından bir ok kadar düz geçiyordu. İyice uzakta yüksek ve sağlam şehir surları görünüyordu.</p>

    <p>Deniz kenarında yüz kadar iskele yan yana sıralanmıştı ve liman gemilerle doluydu. Açık deniz balıkçılarının tekneleri ve nehir kaçakçılarının sandalları gidip geliyor; yolcu taşıyan denizciler Karasu’da seferler yapıyor; Braavos, Pentos ve Lys’ten yük dolu ticaret gemileri limana yaklaşıyordu. Catelyn, kraliçenin şatafatlı saltanat kayığını gördü: Ibben Limanı’ndan gelmiş, geniş gövdesi katran kaplı balina avı gemisinin yanında bağlıydı. Nehrin yukarı kısmında bir düzine kadar altın savaş gemisi yelkenleri toplanmış, demir kürekleri suya batar çıkar halde duruyordu.</p>

    <p>Hepsinden yukarıda, Aegon’ın yüksek tepesindeki Kızıl Kale öfkeyle aşağıdakilere bakıyordu. Demir burçlarla taçlanmış yedi büyük davul kulesi, heybetli ve korkunç gözetleme kulesi, kubbeli geçitler ve kapalı köprüler, kışlalar, zindanlar, tahıl ambarları, okçu yuvalarıyla dolu yekpare sur. Bütün kale soluk kırmızı taştan inşa edilmişti. İnşa emrini Fatih Aegon vermişti. Kale, oğlu Zalim Maegor tarafından tamamlanmıştı. Kalenin inşası bittiğinde, inşaatta çalışan her taş ustasının, her ahşap işçisinin ve her mimarın başı kesilmişti. Ejderha lordlarının yaptırdığı kalenin sırlarını sadece ejderha kanından olanların bileceğine dair yemin etmişti Zalim Maegor.</p>

    <p>Ama şimdi, kalenin mazgallı siperlerinde uçuşan sancaklar siyah değil altın rengiydi ve bir zamanlar üç başlı ejderhanın ateş soluduğu yerde Baratheon Hanedanı’nın taçlı erkek geyiği vardı.</p>

    <p>Yaz Adaları’ndan gelen uzun direkli bir kuğu gemisi limandan ayrılmış, beyaz yelkenleri rüzgârla şişmiş halde yola çıkmıştı. Kıyıya doğru kürek çeken <em>Fırtına Dansçısı</em>’nın yanından geçti.</p>

    <p>“Leydim,” dedi Sör Rodrik. “Yatağımda uzanırken, yapabileceğimiz en iyi hareketin ne olabileceği üzerine düşündüm. Siz kaleye girmemelisiniz. Ben sizin yerinize gider ve dışarıda güvenli bir yerde buluşmak üzere Sör Aron’u getiririm.”</p>

    <p>Kadırga limandaki iskelelerden birine doğru yanaşırken Catelyn, yaşlı adamın yüzünü inceledi. Moreo, Özgür Şehirler’de konuşulan kaba Valyria dilinde bağırıyordu. “Siz de en az benim kadar tehlikede olursunuz,” dedi Catelyn.</p>

    <p>Sör Rodrik gülümsedi. “Hiç sanmam. Bu sabah sudaki aksime baktım ve ben bile kendimi tanıyamadım. Beni sakallarım olmadan gören son kişi annemdi, o da öleli kırk yıl oldu. Güvende olacağıma inanıyorum leydim,” dedi.</p>

    <p>Moreo kükreyerek bir emir verdi. Altmış kürek tekmiş gibi aynı anda sudan çıktı, geriye çevrildi ve tekrar suya indi. Kadırga yavaşladı. Bir emir daha geldi. Kürekler gövdeye çekildi. Geminin burnu rıhtıma vurduğunda Tyroshlu denizciler gemiyi bağlamak için aşağı atladı. Moreo heyecanla ve gülümseyerek geldi. “İşte leydim, emrettiğiniz gibi Kral Toprakları’ndayız. Bu limana daha önce hiçbir geminin bizim kadar hızlı ve güvenli girmediğine emin olabilirsiniz. Eşyalarınızı kaleye taşıtmak için yardıma ihtiyacınız olacak mı?”</p>

    <p>“Kale’ye gitmeyeceğiz. Bize rahat, temiz ve nehirden uzak olmayan bir han önerebilirsiniz belki.”</p>

    <p>Tyroshlu adam yeşil sakallarını sıvazladı. “Elbette. Tavsiye edebileceğim, size uygun birkaç müessese biliyorum ama önce, cesaretimin bağışlanmasını dileyerek, ödemenin diğer yarısı meselesini konuşmak isterim. Yolculuk sonunda ödenecek diye anlaşmıştık. Ve bir de, cömertlik göstererek söz verdiğiniz gümüşler var. Altmış geyik demiştiniz yanılmıyorsam.”</p>

    <p>“Kürekçiler için,” diye hatırlattı Catelyn.</p>

    <p>“Ah, tabii ki öyle,” dedi Moreo. “Ama bununla beraber, Tyrosh’a dönene kadar gümüşleri benim saklamam daha iyi olur. Gümüşleri kürekçilere burada verirseniz hepsini eğlencede harcarlar ve karılarıyla çocuklarına götürecek hiçbir şey kalmaz ceplerinde.”</p>

    <p>“Para harcamanın çok daha kötü yolları da bulunabilir,” diyerek araya girdi Sör Rodrik. “Kış geliyor.”</p>

    <p>“Bir erkek kendi seçimini kendi yapmalıdır,” dedi Catelyn. “Gümüşleri onlar kazandı ve nasıl harcayacakları benim meselem değil.”</p>

    <p>“Nasıl isterseniz leydim,” dedi Moreo reverans yaparak ve gülümseyerek.</p>

    <p>Moreo’dan emin olamayan Catelyn kürekçilere gümüşleri kendi elleriyle verdi. Her adama bir gümüş ve eşyalarını Moreo’nun tavsiye ettiği, Visenya Tepesi’ndeki hana taşıyan iki adama bir bakır. Han, Yılanbalığı Sokağı’nda derme çatma eski bir binaydı. Sahibi şaşı, suratsız yaşlı bir kadındı. Catelyn ve Sör Rodrik’e şüpheyle bakmış, Catelyn’in verdiği sikkenin gerçek olup olmadığını kontrol etmek için dişiyle ısırmıştı. Binanın derme çatma haline rağmen odalar geniş ve havadardı. Moreo, Kral Toprakları’ndaki en iyi balık buğulamanın bu handa yapıldığını söylemişti ama her şeyden önemlisi, hanın sahibi kadın onların isimlerini hiç merak etmiyordu.</p>

    <p>“Ortak salona inmemeniz iyi olur,” dedi Sör Rodrik. Eşyalarını odalarına yerleştirmişlerdi. “Böyle bir yerde bile casus gözler olabilir.” Başlıklı koyu renk pelerinin altında bir örgü zırh, hançer ve kılıç vardı. “Gece olmadan Sör Aron’la birlikte geleceğim,” diye söz verdi. “Şimdi dinlenin siz leydim,” dedi.</p>

    <p>Catelyn gerçekten <em>yorgundu.</em> Yolculuk uzun ve tüketiciydi. Catelyn de eskisi kadar genç sayılmazdı artık. Odasının penceresi sokağı, diğer binaların çatılarını ve Karasu manzarasını görüyordu. Yolda hızlı adımlarla yürüyen Sör Rodrik’i izledi bir süre. Rodrik kalabalığın arasında kaybolunca onun tavsiyesini dinlemeye karar verdi. Yatak kuş tüyü yerine samanla doldurulmuştu ama Catelyn uykuya dalmakta hiç zorluk çekmedi.</p>

    <p>Kapısındaki yumruk sesiyle uyandı.</p>

    <p>Yatağından fırladı. Penceresinden görünen Kral Toprakları’nın çatıları batmaya başlayan güneşle kızıla boyanmıştı. Düşündüğünden daha fazla uyumuştu. Kapı tekrar yumruklandı ve bir ses, “Kral adına kapıyı açın,” diye bağırdı.</p>

    <p>“Bir dakika,” diye seslendi Catelyn. Üzerine pelerinini aldı. Hançer masanın üstündeydi. Ağır ahşap kapıyı açmadan önce hançeri kaptı.</p>

    <p>Odaya giren adamlarının üzerinde Şehir Muhafızları’nın giydiği siyah örgü zırh ve altın renkli pelerin vardı. Başlarındaki, Catelyn’in elindeki hançeri görüp gülümsedi. “Ona ihtiyacınız yok leydim, biz size kaleye kadar eşlik edeceğiz sadece,” dedi.</p>

    <p>“Kimin emriyle?” diye sordu Catelyn.</p>

    <p>Adam, Catelyn’e bir kurdele gösterdi. Catelyn’in nefesi boğazında sıkıştı. Kurdelenin üstündeki gri mühürde bir alaykuşu vardı. “Petyr,” dedi. Bu kadar çabuk. Sör Rodrik’in başına bir şey gelmiş olmalıydı. Muhafıza baktı. “Kim olduğumu biliyor musunuz?” diye sordu.</p>

    <p>“Hayır leydim,” diye yanıtladı adam. “Lord Serçeparmak sizi ona götürmemizi ve kesinlikle kötü muamele görmemenizi emretti.”</p>

    <p>Catelyn başıyla onayladı. “Lütfen dışarıya, giyinmemi bekleyin,” dedi.</p>

    <p>Ellerini odadaki çanakta temizledi ve yeni sargılar sardı. Korsesini giymeye, kahverengi pelerininin düğmesini kapatmaya çalışırken parmaklarının ne kadar kalın ve garip olduğunu gördü. Serçeparmak burada olduğunu nasıl öğrenmişti? Sör Rodrik asla söylemezdi. Sör yaşlı olabilirdi ama son derece inatçı ve sadıktı. Geç mi kalmışlardı yoksa? Lannisterlar Kral Toprakları’na onlardan önce mi varmışlardı? Hayır. Böyle olsaydı Ned de burada olurdu ve yanına gelirdi. Peki nasıl?..</p>

    <p>Sonra <em>Moreo</em> geldi aklına. Kahrolası adam kim ve nerede olduklarını biliyordu. Verdiği bilgi karşılığında iyi para almış olmasını umdu.</p>

    <p>Adamlar Catelyn için bir at getirmişti. Yola çıktıklarında sokak lambaları yakılmaya başlamıştı. Bütün gözler altın pelerinli muhafızlar arasında at süren Catelyn’i izliyor gibiydi. Kızıl Kale’ye vardıklarında kalenin yivli kapıları indirilmişti ve büyük kapılar hava karardığı için kapatılmıştı ama kalenin pencereleri titreşen ışıklarla capcanlıydı. Muhafızlar duvarların dışında atlarından indiler ve Catelyn’i dar bir arka kapıya götürdüler. Oradan da sonu gelmez kule merdivenlerine.</p>

    <p>Petyr odada yalnızdı. Ağır ahşap bir masada oturuyor, bir yağ lambasının ışığında bir şeyler yazıyordu. Muhafızlar Catelyn’i odaya soktuklarında kalemini bıraktı ve baktı. “Cat,” dedi hafif bir sesle.</p>

    <p>“Buraya neden bu şekilde getirildim?”</p>

    <p>Serçeparmak masadan kalktı ve muhafızlara kaba bir el işareti yaptı. “Bizi yalnız bırakın.” Adamlar odadan çıktı. “Sana nezaketsizlik etmediklerine eminim,” dedi adamlar çıktıktan sonra. “Onlara sana nasıl davranmaları gerektiği konusunda çok net emirler verdim.” Catelyn’in ellerini gördü. “Ellerin...”</p>

    <p>Catelyn ima edilen soruyu duymazdan geldi. “Bir hizmetçi kadın gibi kolumdan çekilip bir yerlere götürülmeye alışık değilim,” dedi buz gibi sesiyle. “Sen küçük bir çocukken bile nezaket kurallarını bilirdin.”</p>

    <p>“Seni kızdırmışım leydim,” dedi. “Amacım asla bu değildi.” Pişman görünüyordu. Gözlerindeki bakış Catelyn’e eski günleri anımsattı. Muzip bir çocuktu ama yaramazlıkları ortaya çıktıktan sonra hep bu ifade olurdu yüzünde. Ona verilmiş bir hediye gibiydi bu hali. Yıllar onu çok değiştirmemişti. Petyr ufak tefek bir çocuktu. Büyüyünce de ufak tefek bir adam olmuştu. Catelyn’den birkaç parmak kısaydı. İnce ve çevik. Yüzünün keskin hatları ve gülen gri yeşil gözleri aynı Catelyn’in hatırladığı gibiydi. Çenesinde bir keçi sakalı vardı şimdi ve daha otuz yaşına gelmemiş olmasına rağmen saçlarında gümüş teller saçılmıştı. Pelerinine işlenmiş gümüş alaykuşuyla uyumluydu saçları. Çocukken de severdi gümüşü.</p>

    <p>“Burada olduğumu nasıl öğrendin?” diye sordu Catelyn.</p>

    <p>“Lord Varys her şeyi bilir,” diye cevapladı muzipçe. “Birazdan bize katılacak ama <em>önce</em> ben seninle yalnız görüşmek istedim. Uzun zaman oldu Cat. Kaç yıl?”</p>

    <p>Catelyn hukuklarından dem vuran bu soruyu duymazdan geldi. Daha önemli sorular vardı. “Yani beni, Kral Örümceği buldu,” dedi.</p>

    <p>Serçeparmak ürkmüş gibi, “Ona böyle hitap etme. Çok hassastır. Hadım olduğu için belki,” dedi. “Bu şehirde olup biten her şeyi bilir Varys. Bazen olmadan önce bilir. Her yerde muhbirleri var. Küçük kuşlarım diyor onlara. Kuşlarından biri senin geldiğini haber almış. Tanrılara şükür ki önce bana söyledi.”</p>

    <p>“Neden sen?”</p>

    <p>“Neden ben olmayayım? Ben hazine başıyım. Kralın danışmanlarından biriyim. Selmy ve Lord Renly, Robert’ı karşılamak üzere kuzeye gitti ve Lord Stannis de Ejderha Kayası’nda. Burada sadece ben ve Üstat Pycelle kaldık. Bana gelmekle en doğru şeyi yaptı. Ben her zaman kardeşin Lysa’nın dostu oldum, bunu da gayet iyi biliyor.”</p>

    <p>“Varys olanları da bili...”</p>

    <p>“Lord Varys her şeyi bilir... senin neden burada olduğun dışında her şeyi.” Bir kaşını kaldırdı. “Neden <em>buradasın?</em>”</p>

    <p>“Bir eşin kocasının yanında olmayı istemeye, kızlarını özlemeye hakkı var, değil mi? Buna kim hayır diyebilir?”</p>

    <p>Serçeparmak güldü. “Ah, bu güzeldi leydim ama lütfen bunlara inanmamı bekleme. Seni çok iyi tanıyorum. Tullyler ne der hep?”</p>

    <p>Catelyn’in boğazı kurumuştu. <em>“Aile, Görev, Onur,”</em> diye ezbere söyledi sertçe. Serçeparmak onu gerçekten iyi tanıyordu.</p>

    <p>“Aile, Görev, Onur,” diye tekrar etti Petyr. “Bunlar senin Kışyarı’nda, El’in seni bıraktığı yerde kalman için yeterli sebepler. Hayır leydim, bir şey olmuş. Bu ani yolculuk çok acil bir durum olduğunu anlatıyor zaten. Yalvarırım yardım etmeme izin ver. Eski dostlar birbirlerine güvenmek konusunda tereddüt etmemeli.” Kapıya yumuşak bir şekilde vuruldu. “Girin,” diye seslendi Serçeparmak.</p>

    <p>Kapıdan, parfüme bulanmış, pudralanmış, bir yumurta kadar kel ve toparlak bir adam girdi. Mor ipek bir cübbenin üstüne, altın ipliklerden örülmüş bir yelek giymişti. Ayaklarında sivri burunlu kadife terlikler vardı. “Leydi Stark,” dedi kadının ellerini elleri arasına alırken, “Bunca yıldan sonra sizi tekrar görmek ne büyük bir mutluluk.” Elleri bakımlı ve yumuşacıktı. Nefesi leylak gibi kokuyordu. “Ah, zavallı elleriniz. Yoksa elleriniz yandı mı tatlı leydim? Parmaklar çok hassas olur... Sevgili Üstat Pycelle olağanüstü merhemler hazırlar, size bir kavanoz gönderteyim mi?”</p>

    <p>Catelyn ellerini çekti. “Teşekkürler lordum ama kendi üstadımız Luwin yaramla ilgilendi.”</p>

    <p>Varys başını kederle salladı. “Oğlunuzun durumuyla ilgili haberleri aldığımda ölümüne üzüldüm leydim. O kadar küçük yaşında... Tanrılar çok zalim,” dedi.</p>

    <p>“İşte bu konuda sizinle hemfikiriz Lord Varys,” diye karşılık verdi Catelyn. Lord unvanını konsey üyesi olduğu için almıştı. Varys sadece örümcek ağlarının lordu ve küçük kuşlarının efendisiydi aslında.</p>

    <p>Hadım yumuşak ellerini iki yana açtı. “Eşinize, yani yeni El’imize de fevkalade saygı duyarım leydim. Her ikimizin de Kral Robert’ı sonsuz sevdiğini biliyorum.”</p>

    <p>“Evet,” dedi Catelyn kendini zorlayarak. “Buna hiç şüphe yok.”</p>

    <p>“Hiçbir kral, Kral Robert kadar sevilmedi,” dedi Serçeparmak. “En azından Lord Varys’in kulaklarının olduğu yerlerde.” Muzipçe sırıttı.</p>

    <p>“Muhterem leydi,” dedi Varys büyük saygıyla, “Özgür Şehirler’de olağanüstü şifacılar var. Sevgili oğlunuz için birini göndermemi isterseniz tek sözünüz yeter.”</p>

    <p>“Üstat Luwin, Bran için yapılabilecek her şeyi yapıyor,” diye karşılık verdi Catelyn. Burada, bu adamlarla Bran’ı konuşmayacaktı. Serçeparmak’a çok az güveniyordu, Lord Varys’e zerre kadar güven duymuyordu. Onlara kederini göstermeyecekti. “Lord Baelish buraya getirildiğim için size teşekkür etmem gerektiğini söyledi.”</p>

    <p>Varys küçük bir kız gibi kıkırdadı. “Ah evet. Sanırım suçluyum. Umarım beni bağışlarsınız leydim.” Bir koltuğa oturdu ve ellerini kucağında birleştirdi. “Hançeri bize göstermenizin bir mahsuru var mı diye meraklanıyorum,” dedi.</p>

    <p>Catelyn Stark inanamaz gözlerle baktı hadıma. <em>Bu adam gerçekten bir örümcek,</em> diye düşündü bir an için düşündüğünün gerçek olduğuna inanarak. Kimsenin bilmesinin mümkün olmadığı şeyleri biliyordu. Hançerden haberdar olması mümkün değildi. Eğer... “Sör Rodrik’e ne yaptınız?” diye sordu sert bir ses tonuyla.</p>

    <p>Serçeparmak’ın kafası karışmıştı. “Kendimi savaş alanına mızraksız çıkmış şövalye gibi hissediyorum. Hangi hançerden bahsediyorsunuz? Sör Rodrik kim?”</p>

    <p>“Sör Rodrik Cassel, Kışyarı’nın silah ustasıdır,” diye bilgi verdi Varys. “Telaşlanmayın leydim. Kıymetli şövalyeye hiçbir şey olmadığına dair güvence verebilirim size. Bugün öğle saatlerinde kaleye haber gönderdi. Cephanelikte Sör Aron Santagar ile buluştu ve özel bir hançer hakkında konuştular. Kaleden birlikte ayrıldılar ve kaldığınız şu sefil hana gittiler. Hâlâ oradalar. İçiyorlar ve sizin dönüşünüzü bekliyorlar. Sör Rodrik sizi handa bulamayınca oldukça telaşlandı.”</p>

    <p>“Bütün bunları nasıl biliyorsun?”</p>

    <p>“Küçük kuşlarım fısıldıyor leydim,” dedi gülümseyerek. “Konular bilgim dahilindedir güzel leydim. Benim hizmetimin doğası bu.” Omuz silkti. “Hançer şu an <em>yanınızda,</em> öyle değil mi?”</p>

    <p>Catelyn hançeri pelerininin içinden çıkardı ve adamın önündeki sehpaya attı. “İşte burada. Belki küçük kuşlarınız bu hançerin kime ait olduğunu da fısıldar bize.”</p>

    <p>Varys abartılı bir özenle hançeri aldı ve başparmağını bıçağının üzerinde gezdirdi. Parmağından sızan kanı görünce bir çığlık attı ve hançeri masaya düşürdü.</p>

    <p>“Dikkatli olun. Son derece keskin,” dedi Catelyn.</p>

    <p>“Hiçbir şey Valyria çeliği kadar keskin olamaz,” dedi Serçeparmak. Varys kan akan parmağını emiyor, küskün ama ikaz dolu gözlerle Catelyn’e bakıyordu. Serçeparmak hançeri eline alıp sapını inceledi. Hançeri havaya attı ve düşerken diğer eliyle yakaladı. “Kusursuz bir denge,” dedi. “Bu hançerin sahibini mi bulmak istiyorsun? Bu yüzden mi buralara kadar geldin? Sör Aron’a gitmene gerek yoktu ki leydim. Bana gelmeliydin.”</p>

    <p>“Ve gelseydim, bana ne söyleyecektin?”</p>

    <p>“Sana Kral Toprakları’nda bu hançere sahip olabilecek yalnızca bir kişi var diyecektim.” Hançerin ucunu başparmağı ve işaret parmağının arasına aldı. Hançeri omzunun üstüne doğru kaldırdı ve ustaca bir bilek hareketiyle odanın karşı duvarına fırlattı. Hançer bir ok gibi yol aldı ve meşe kapıya gömüldü. Saplandığı yerde titriyordu. “Bu benim.”</p>

    <p><em>“Senin mi?”</em> Hiç anlam veremiyordu Catelyn. Petyr, Kışyarı’na gelmemişti.</p>

    <p>“Prens Joffrey’nin isim gününde düzenlenen turnuvaya kadar benimdi.” Hançeri saplandığı yerden çıkarmak için meşe kapıya doğru yürüdü. “Mızrak müsabakasında, sarayın yarısı gibi ben de Sör Jaime üzerine bahse girdim.” Petyr’ın yüzündeki mahcup gülümseme, onu yine bir çocukmuş gibi gösteriyordu. “Loras Tyrell, Sör Jaime’yi atından düşürünce hepimiz biraz fakirleştik haliyle. Sör Jaime yüz altın ejderha kaybetti. Kraliçe zümrüt bir kolye ucu ve ben de bu hançeri. Majesteleri zümrüdünü geri aldı ama diğer her şey kazananda kaldı.”</p>

    <p><em>“Kim?”</em> diye sordu Catelyn talepkâr şekilde. Ağzı korkudan kurumuştu. Parmakları yine sızlıyordu.</p>

    <p>Lord Varys Catelyn’i izlerken, “İblis,” dedi Serçeparmak. “Tyrion Lannister.”</p>
  </div>
</body>
</html>
