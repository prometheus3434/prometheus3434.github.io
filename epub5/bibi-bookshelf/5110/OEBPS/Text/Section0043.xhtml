<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>“Yemek istemek sen?” diye sordu Mord ters ters bakarak. Kısa ve kalın parmaklı elinde bir tabak haşlanmış fasulye vardı.</p>

    <p>Tyrion Lannister açlıktan ölüyordu ama bu vahşinin önünde zayıflığını göstermemeye kararlıydı. Hücresinin köşesindeki leş gibi saman yatağından seslenerek, “Bir kuzu budu gayet iyi olur,” dedi. “Yanına biraz soğan ve bezelye, yeni pişirilmiş sıcak ekmek ve tereyağ, bir sürahi de ballı şarap. Daha kolay olacaksa bira da içebilirim. Fazlasıyla seçici görünmek istemem.”</p>

    <p>“Fasulye,” dedi Mord. “Al.” Tabağı uzattı. Tyrion içini çekti. Zindancı yüz elli kilo ağırlığında, çürük dişleri kahverengiye dönmüş, düğme gibi siyah gözleri olan iğrenç bir aptallık yığınıydı. Bir balta sol kulağını ve yanağının yarısını kesip almıştı. Yüzünün sol yanı kaygan bir yara izinden ibaretti. Çirkin olduğu kadar tahmin edilebilir bir adamdı ama Tyrion <em>açtı.</em> Tabağa uzandı.</p>

    <p>Mord sırıtarak tabağı çekti. “Burada, al,” dedi. Tabağı Tyrion’ın ulaşamayacağı yükseklikte tutuyordu.</p>

    <p>Cüce kaskatı vücuduyla ayağa kalktı. Bütün eklemleri ağrıyordu. “Her yemekte bu aptal oyunu oynamak zorunda mıyız?” diye sordu. Tabağı almak için bir hamle daha yaptı.</p>

    <p>Mord ayağını sürüyerek biraz daha geri gitti. Çürük dişlerinin arasından hâlâ sırıtıyordu. “Burda, yemek. Cüce adam.” Tabağı kol uzaklığında, hücrenin bitip gökyüzünün başladığı sınırın dışında tutuyordu, kolunu dışarı uzatmıştı. “Sen, yemek istemek? Burda. Gel. Al.”</p>

    <p>Tyrion’ın kolları tabağa uzanamayacak kadar kısaydı ve hücrenin gökyüzüne açıldığı sınıra doğru bir adım bile atmaya niyeti yoktu. Mord’un ağır beyaz göbeğiyle bir kez itmesi, Kartal Yuvası’nın nice tutsakları gibi Tyrion’ın da aşağıdaki Gök’ün taşlarında mide bulandırıcı bir püreye dönüşmesine yeterdi. “Tekrar düşündüm de, hiç aç değilmişim,” dedi. Hücrenin diğer ucuna çekildi.</p>

    <p>Mord homurdandı ve kalın parmaklarını açtı. Rüzgâr tabağı kapıp uçurdu. İçindekiler havaya savruldu. Hem tabak hem içindekiler gözden kaybolurken bir avuç fasulye rüzgârla birlikte hücreye girdi. Zindancı kahkaha attı. Koca göbeği bir kâse puding gibi titriyordu.</p>

    <p>Tyrion öfkeyle dolduğunu hissetti. “Seni becerdiğim çiçek bozuğu kıçlı fahişe evladı,” deyip tükürdü. “Ölümün kanlı ishalden olsun.”</p>

    <p>Mord hücreden çıkarken, çelik burunlu çizmelerini Tyrion’ın kaburgalarına gömerek küfrün karşılığını verdi. Tyrion saman kaplı zemine düşerken acıyla iki büklüm oldu. “Seni ellerimle öldüreceğim, yemin ederim,” diye bağırdı. Ağır demir kapı, zindancının arkasından kapandı. Tyrion delikte dönen anahtarların sesini duydu.</p>

    <p>Arrynler’in gülünesi şekilde zindan adını verdikleri garip hücredeki köşesine sürünerek gitmeye çalışırken, kendisi kadar küçük bir adam için tehlikeli büyüklükte bir ağza sahip olduğunu düşünüyordu. Yatak yorgan niyetine kullandığı tek şey olan incecik battaniyenin altına kıvrıldı. Marillion’dan kazandığı gölge postundan cübbenin yanında olmasını isterdi. Cübbe kan ve küf kokuyordu ama en azından sıcak tutuyordu. Mord cübbeyi görür görmez Tyrion’ın elinden almıştı.</p>

    <p>Pençe gibi keskin boralar battaniyesini çekiştiriyordu. Hücresi bir cüce için bile sefilce küçüktü. Köşesinden sadece bir buçuk metre ileride, bir duvar olması gereken yerde zemin bitiyor ve gökyüzü başlıyordu. Bol bol temiz hava, güneş ışığı alıyor, geceleri ay ve yıldızlar gözlerinin önünde parlıyordu ama Tyrion, Casterly Kayası’nın bağırsaklarındaki en karanlık çukuru bir an bile düşünmeden bu hücreye tercih ederdi.</p>

    <p>“Uçacaksın,” demişti Mord onu hücreye soktuğu ilk gün. “Yirmi, otuz, belki elli gün. Sonra uçacaksın.”</p>

    <p>Bütün krallıkta tutsakların kaçmasının hoş görüldüğü tek zindan Arrynler’in zindanıydı. İlk gün, saatlerce cesaretini toplamaya çalıştıktan sonra, Tyrion karnının üstünde sürünerek hücrenin sınırına gitmiş, kafasını hafifçe dışarı çıkararak aşağı bakmıştı. Yüz seksen metre aşağıdaki Gök’le arasında havadan başka bir şey yoktu. Kafasını olabildiğince ileri uzattığında, sağında, solunda ve altındaki hücreleri görebiliyordu. Taştan bir bal peteğindeki arıydı ve biri kanatlarını koparmıştı.</p>

    <p>İçinde gece ve gündüz rüzgârın çığlık attığı hücre soğuktu ama en beteri, zemin meyilliydi. Hafif bir eğimdi ama yeterliydi. Gözlerini kapatmaktan, uykusunda yuvarlanıp boşluktan aşağı düşerken aniden dehşet içinde uyanmaktan korkuyordu. Gökyüzü hücrelerinin insanı nasıl delirttiğini anlayabiliyordu.</p>

    <p>Hücrenin daha önceki konuklarından biri, <em>Tanrılar beni kurtarsın,</em> yazmıştı duvara, yüksek ihtimalle kanla. <em>Mavi beni çağırıyor.</em> Tyrion bunları yazan adamın kim olduğunu, başına ne geldiğini merak etmişti önceleri ama sonra bilmemesinin daha hayırlı olacağına karar vermişti.</p>

    <p>Keşke ağzını kapalı tutabilseydi...</p>

    <p>Arryn Hanedanı’nın ay ve şahinle süslü sancakları altındaki büvet ağacından oyulmuş tahtta oturan sefil oğlan başlatmıştı her şeyi. Bütün hayatı boyunca birileri tepeden bakmıştı Tyrion’a ama adam boyuna gelmek için popolarının altına yastıklar koyulan, sulu gözlü altı yaşındaki oğlan çocuklarının tepeden bakmalarına alışık değildi. “Kötü adam bu mu?” diye sormuştu çocuk, elindeki bebeği sıkı sıkı tutarken.</p>

    <p>“Evet,” demişti Leydi Lysa. Oğlunun tahtının hemen yanındaki daha alçak ve daha küçük başka bir tahtta oturuyordu. Pudralanmış, parfümlenmiş, sarayındakilere iyi görünmek için maviler giyinmişti.</p>

    <p>“Ne kadar <em>küçük,</em>” demişti Kartal Yuvası Lordu kıkırdayarak.</p>

    <p>“Bu adam Lannister Hanedanı’ndan, babanı katleden İblis Tyrion.” Sesini Kartal Yuvası’nın Yüksek Salonu’nda, süt beyazı duvarlarında ve ince uzun sütunlarında çınlayacak ve herkesin duymasına yetecek kadar yükseltti. <em>“Bu adam Kral Eli’ni katletti.”</em></p>

    <p>“Ah, onu da mı ben öldürdüm?” dedi Tyrion aptal gibi.</p>

    <p>Başını önüne eğip çenesini kapalı tutsa ne iyi olurdu. Bunu şimdi görebiliyordu, yedi cehennem, o zaman da görebilmişti. Arrynler’in Yüksek Salonu uzun ve çıplaktı. Mavi damarlı beyaz mermer duvarları menedici bir soğuklukla kaplıydı ama salondaki yüzler duvarlardan çok daha soğuktu. Casterly Kayası’nın gücünden çok uzaktaydı ve Arryn Vadisi’nde tek bir Lannister dostu yoktu. İtaat ve sessizlik en iyi savunması olacaktı.</p>

    <p>Ama Tyrion’ın ruh hali akıllıca davranmasına engel olmuştu. Kartal Yuvası’na tırmanmakla geçen günün son durağında, kaskatı kesilmiş bacakları onu taşıyamayacak hale gelmiş ve Tyrion küçük düşmüştü. Bronn yolun geri kalanında onu kucağında taşımış ve böylesi bir aşağılanma öfke alevlerinin üstüne kızgın yağ boşaltmıştı. “Görünüşe göre ben oldukça meşgul küçük bir adammışım,” demişti salonda, sesindeki acı alayla. “Bunca katliam ve cinayet için nasıl vakit bulduğumu ben bile merak ediyorum.”</p>

    <p>Kimlerle dans ettiğini unutmaması gerekirdi. Lysa Arryn ve yarı deli hastalıklı oğlu, ince alaylara düşkünlükleriyle tanınmıyorlardı özellikle alay konusu kendileri olduğunda.</p>

    <p>“İblis,” dedi Lysa buz gibi sesiyle. “Şu alaycı diline dikkat edecek ve oğlumla saygılı bir üslupla konuşacaksın. Aksi takdirde pişman olursun, emin ol. Burası Kartal Yuvası ve etrafında gördüğün Vadi şövalyeleri, Jon Arryn’i seven sadık adamlar. Hepsi benim için ölür.”</p>

    <p>“Leydi Arryn, bana en ufak bir zarar gelirse, kardeşim Jaime bu adamların sizin için öldüğünü görmekten mutluluk duyar.” Kelimeler ağzından çıktığı anda yanlış şeyler söylediğini biliyordu Tyrion.</p>

    <p>“Uçabilir misin Lannister Lordu?” diye sormuştu Lysa. “Bir cücenin kanatları var mıdır? Eğer yoksa, bundan sonra aklınıza gelen ilk tehdidi yutmanız daha akıllıca olur.”</p>

    <p>“Tehdit etmiyorum,” diye karşılık vermişti Tyrion. “Kesin olan bir şeyi söylüyorum.”</p>

    <p>Küçük Lord Robert bunları duyduğunda ayağa zıplayıp elindeki bebeği yere düşürmüştü. “Sen bize zarar veremezsin,” diye bağırmıştı. “Burada kimse zarar veremez bize. Ona söyle anne. Ona bize kimsenin zarar veremeyeceğini söyle.” Çocuk seğirmeye başlamıştı.</p>

    <p>“Kartal Yuvası zapt edilemez bir kaledir,” demişti Leydi Lysa sakince. Oğlunu kendine çekip şişman kollarıyla sarmıştı. “İblis bizi korkutmaya çalışıyor tatlı bebeğim. Bütün Lannisterlar yalancıdır. Benim küçük bebeğime kimse zarar veremez.”</p>

    <p>Lanetler olsun ki kadının söyledikleri doğruydu. Buraya çıkmanın nasıl bir şey olduğunu gördükten sonra, zırhlar içinde bir şövalyenin, yukarıdan yağan ok ve taş yağmuru altında, her adımda bir düşmanla savaşarak tepeye tırmanmasının nasıl bir mücadele olacağını tahmin edebiliyordu. <em>Kâbus,</em> kafasında canlanan görüntüyü tanımlamaya yetmiyordu. Kartal Yuvası’nın asla kuşatılmamış olması şaşkınlık verici değildi.</p>

    <p>Bütün bunlara rağmen Tyrion kendini susturmayı başaramıyordu. “Zapt edilemez değil,” dedi. “Zapt edilmesi biraz zahmetli.”</p>

    <p>Küçük Robert titreyen elini Tyrion’a doğrultup, <em>“Sen bir yalancısın,”</em> diye bağırmıştı. “Anneciğim, onu uçarken görmek istiyorum.” Gök mavisi pelerinler giymiş iki muhafız Tyrion’ı kollarından tutarak ayaklarını yerden kesmişlerdi.</p>

    <p>Catelyn Stark sesini yükseltmeseydi neler olacağını sadece tanrılar bilirdi. Tahtların altında durduğu yerden seslendi, “Kardeşim, bu adamın <em>benim</em> esirim olduğunu hatırlaman için sana yalvarıyorum. Zarar görmesine müsaade etmiyorum.”</p>

    <p>Lysa Arryn soğuk gözlerle ablasına baktı. Ayağa kalkıp uzun eteklerini yerde sürüyerek Tyrion’ın yanına gitti. Tyrion bir an için kadının kendine saldıracağını sandı ama kadın muhafızlara onu indirmelerini emretti. Adamlar Tyrion’ı yere bıraktı. Tyrion uyuşan bacaklarının üstünde duramadı ve düştü.</p>

    <p>Dizlerinin üstüne kalkmaya çalışırken kayda değer bir gösteri sunuyor olmalıydı. Sol bacağına kramp girdi ve tekrar düştü. Arrynler’in Yüksek Salonu’nda bir kahkaha tufanı koptu.</p>

    <p>“Kız kardeşimin konuğu ayakta duramayacak kadar yorgun,” diye açıklamıştı Leydi Lysa. “Sör Vardis, onu zindana indirin. Gökyüzü hücrelerimizden birinde dinlenmek kendisine ziyadesiyle iyi gelecektir.”</p>

    <p>Tyrion kendisini çekerek yerden kaldıran muhafızların arasında sallanıyordu. Ayaklarıyla havayı tekmeliyordu. Yüzü utançtan kıpkırmızı kesilmişti. “Bunu unutmayacağım,” dedi muhafızlar onu götürürken.</p>

    <p>Unutmadı da. Unutmamak ne işine yarayacaksa.</p>

    <p>Başlarda bu tutsaklık halinin çok uzun sürmeyeceğini düşünerek kendini avutuyordu. Lysa Arryn onu küçük düşürmek istemişti. Hepsi buydu. Yakında birini gönderip Tyrion’ı aldıracaktı. Eğer o bir şey yapmazsa bile Catelyn Stark onu sorgulamak isteyecekti. Bu sefer dilini tutmayı da bilecekti Tyrion. Onu öldürmeye cesaret edemezlerdi. O hâlâ bir Lannister’dı. Bir damla kanının akıtılması savaş anlamına geliyordu. En azından Tyrion böyle düşünüyordu.</p>

    <p>Ama artık çok emin değildi.</p>

    <p>Belki de onu tutsak alanların niyeti onu orada bırakıp çürümeye terk etmekti. Ama bu çürümeye uzun süre dayanacak kadar gücünün olmadığından korkuyordu. Gün geçtikçe daha zayıf düşüyordu. Eğer önce açlıktan ölmezse, Mord’un şiddetli tekmelerinden ve yumruklarından ciddi hasarlar alması an meselesiydi. Acı ve açlıkla birkaç gece daha geçirirse mavi onu da çağıracaktı, buna emindi.</p>

    <p>Hücresinin duvarları dışında (sanki duvar varmış gibi) neler olduğunu merak ediyordu. Haberleri aldığında Lord Tywin’in süvariler gönderdiğinden şüphesi yoktu. Jaime tam o anda, Ay Dağları’ndan geçirdiği bir kafileye önderlik ediyor olabilirdi... tabii kuzeye, Kışyarı’na gitmek üzere yola çıkmadıysa. Vadi dışındakilerden herhangi birinin aklına Catelyn Stark’ın onu burada sakladığı gelir miydi acaba? Haberleri duyduğunda Cersei’nin ne yaptığını merak ediyordu. Kral bir an önce serbest bırakılmasını emredebilirdi. Ama asıl önemli olan, Robert’ın kimi dinleyeceğiydi. Cersei’yi mi yoksa Kral Eli’ni mi? Tyrion, kralın, kız kardeşine olan aşkı konusunda hayaller görmüyordu.</p>

    <p>Cersei aklını başına toplayabilirse, Tyrion’ın yargılanmasında bizzat bulunmayı talep edebilirdi. Ned Stark bile kralın onuruna gölge düşürmeden buna itiraz edemezdi. Tyrion şansını mahkemede denemekten mutluluk duyardı. Kaç cinayetle suçlanırsa suçlansın, görebildiği kadarıyla Starklar’ın elinde bir kanıt yoktu. İddialarını Kral Toprakları’nda, Demir Taht odasında sunmalılardı. Bu onların sonu demek olurdu. Keşke Cersei bütün bunları görebilecek kadar aklı başında olsaydı...</p>

    <p>Tyrion Lannister içini çekti. Kız kardeşi kıvrak zekâlı bir kadın sayılırdı ama kibir gözünü kör ediyordu. Cersei bütün bunların içindeki aşağılamayı görebilir ama fırsatı fark edemezdi. Jaime daha da kötüydü. Aceleci, kafasının dikine giden ve çabuk öfkelenen bir adamdı. Kardeşi Jaime’nin, kılıcıyla kesip ikiye ayırmak yerine çözmeyi denediği bir düğüm görmemişti Tyrion.</p>

    <p>Starklar’ın oğlunu susturmak için kiralık katil gönderenin hangisi olduğunu merak ediyordu ve Jon Arryn’in ölümünde gerçekten parmakları olup olmadığını. Eğer eski El öldürüldüyse, cinayet ustaca ve kurnazca işlenmişti. Jon Arryn yaşındaki bir adamın ani bir hastalıkla ölmesi gayet doğaldı ama Brandon’ın peşine çalıntı hançer taşıyan bir kiralık katil yollanması son derece dikkatsizce ve acemiceydi. Ve düşününce... Bu çok tuhaf değil miydi?</p>

    <p>Tyrion titredi. İşte şimdi çirkin bir şüphe düşmüştü içine. Belki de bu toprakların tek canavarları ulu kurtlar ve aslanlar değildi. Durum böyleyse, birileri onu maşa olarak kullanmıştı. Tyrion Lannister kullanılmaktan nefret ederdi.</p>

    <p>Buradan kurtulmak zorundaydı, hem de derhal. Mord’u alt ederek kaçma şansı hiç yoktan daha azdı. Kimsenin ona iki yüz metre uzunluğunda bir halat vereceği de yoktu. Dilini kullanacaktı. Onu bu hücreye tıkan ağzı, aynı şekilde buradan çıkarabilirdi de.</p>

    <p>Zeminin eğimini görmezden gelmek için elinden gelen her şeyi yaparak kendini ayağa kalkmaya zorladı. Yumruğuyla demir kapıya vurmaya başladı. <em>“Mord,”</em> diye bağırdı, <em>“zindancı! Mord, buraya gel!”</em> Sonunda ayak seslerini duyana kadar tam on dakika aralıksız kapıyı yumrukladı. Kapı gürültüyle açılmadan hemen önce geri çekildi.</p>

    <p>“Sen, gürültü yapmak,” diye kükredi Mord kanlı gözleriyle Tyrion’a bakarak. Etli elinden, yumruğuna iki kez dolanmış kalın ve geniş deri bir kayış sarkıyordu.</p>

    <p><em>Ona korktuğunu asla belli etme,</em> diye hatırlattı Tyrion kendine. “Zengin olmak ister misin?” diye sordu.</p>

    <p>Mord vurdu. Deri kayışı elinin tersiyle neredeyse tembelce savurmuştu ama kayış Tyrion’ı kolundan yakaladı. Darbenin şiddetiyle sarsıldı ve acıdan dişlerini sıkmak zorunda kaldı. “Yok konuşmak, cüce adam,” diye uyardı Tyrion’ı.</p>

    <p>“Altın,” dedi Tyrion gülümser gibi yaparak. “Casterly Kayası altınlarla dolu... ahhhh...” Bu seferki darbe elinin düzünden gelmişti ve Mord gücünü koluna vererek savurmuştu kayışı. Kayış şaklayarak Tyrion’ı kaburgalarından yakaladı ve yere düşürdü. Kendini zindancıya bakmak için zorladı. “Bir Lannister kadar zengin,” diye inledi. “İnsanlar böyle der Mord...”</p>

    <p>Mord domuz gibi homurdandı. Kayış havada bir ıslık çalarak Tyrion’ın yüzüne indi. Acı öyle şiddetliydi ki yere düştüğünü hatırlamıyordu. Gözlerini açtığında yerde yatıyordu. Kulakları çınlıyordu ve ağzı kanla doluydu. Ayağa kalkmasına yardım edecek bir yerlere tutunmak için elini uzattı ve parmakları... hiçbir şeye dokunmuyordu. Tyrion yanmış gibi hızla geri çekti elini. Çılgına dönen nefesini durdurmak için çabaladı. Hücrenin tam sınırına yuvarlanmıştı. Mavi sadece birkaç santim uzağındaydı.</p>

    <p>“Daha konuşmak mı sen?” Mord kayışı iki eliyle tutup sertçe çekti. Çıkan ses Tyrion’ı irkiltti. Zindancı kahkaha attı.</p>

    <p><em>Beni buradan aşağı atamaz,</em> dedi Tyrion kendine umutsuzca. <em>Catelyn Stark beni sağ istiyor. Zindancı beni öldürmeye cesaret edemez.</em> Elinin tersiyle ağzındaki kanı sildi, sırıttı ve, “Bu epey sıkı bir vuruştu Mord,” dedi. Adam kendisiyle alay edilip edilmediğini tartıyormuş gibi durdu ve Tyrion’a yan yan baktı. “Senin gibi güçlü bir adam benim çok işime yarar.” Kayış tekrar üstüne inecekken, Tyrion bu sefer kenara kaçmayı başardı. Omzuna aldığı hafif bir darbeyle kurtulmuştu. “Altın,” diye tekrar etti. Bir yengeç gibi yamula yamula arkaya doğru yürüyordu. “Burada ömrün boyunca bir arada göremeyeceğin kadar fazla altın. Araziler, atlar, kadınlar almaya yetecek kadar... bir lord olabilirsin. Lord Mord.” Ağzındaki kan pıhtısını gökyüzüne doğru tükürdü.</p>

    <p>“Yok altın,” dedi Mord.</p>

    <p><em>En azından dinliyor,</em> diye düşündü Tyrion. “Beni yakaladıklarında kesemi aldılar ama altınlar hâlâ benim. Catelyn Stark insan kaçırabilir ama kaçırdığı insanı soymaz. Bu onurlu bir davranış olmaz. Bana yardım et ve bütün altın senin olsun.” Mord’un kayışı Tyrion’ı yalayıp geçti ama bu seferki darbe yarı istekli, amaçsız, yavaş ve küçümseyiciydi. Tyrion kayışı tuttu ve bırakmadı. “Senin için en küçük bir tehlike bile yok. Bütün yapman gereken bir mesaj iletmek.”</p>

    <p>Zindancı kayışı çekerek Tyrion’ın elinden kurtardı. “Mesaj,” dedi sanki böyle bir kelimeyi ilk kez duyuyormuş gibi. Kaşları çatılmış, alnında derin kırışıklıklar oluşmuştu.</p>

    <p>“Beni duydun lordum. Söyleyeceklerimi leydiye ilet. Ona de ki...” <em>Ne diyecekti? Lysa Arryn’i ne yumuşatabilirdi?</em> Birdenbire geldi ilham... “Ona suçlarımı itiraf etmek istediğimi söyle.” Mord kolunu kaldırdı ve Tyrion bir darbe daha alacağından emin olarak kendine sarıldı ama bu defa tereddütlüydü zindancı. Gözlerinde aynı anda hem şüphe hem de açgözlülük pırıltıları vardı. Altını istiyordu ama kandırılmaktan endişeleniyordu. Defalarca kandırılmış bir adam olduğundan emindi Tyrion. “Yalan. Cüce adam. Beni kandırmak.”</p>

    <p>“Sana verdiğim sözü yazıya dökeceğim,” dedi Tyrion.</p>

    <p>Okuryazar olmayanların bazıları yazıyı aşağılar, bazıları da, yazı bir çeşit sihirmiş gibi ilahi bir saygı duyardı. Ne talihliydi ki Mord ikinci kümeye dahildi. Zindancı kayışı indirdi. “Yaz, altın. Çok altın.”</p>

    <p>“Ah, <em>çok</em> altın,” diyerek onayladı Tyrion. “Kese sadece tadımlık dostum. Kardeşimin zırhı som altından.” İşin aslı, Jaime’nin kalkanı altın kaplamalı çeliktendi ama zindancının aradaki farkı bilmediğinden emindi.</p>

    <p>Mord bir süre elindeki kayışla oynayarak düşündü. Sonunda insafa geldi, kâğıt ve mürekkep getirmek için hücreden çıktı. Tyrion mektubu yazmayı bitirdiğinde, zindancı kaşlarını çatmış şüpheyle kâğıda bakıyordu. “Şimdi hemen mesajımı götür,” dedi Tyrion.</p>

    <p>Gecenin geç bir vaktinde onu almaya geldiklerinde uykusunda titriyordu. Mord kapıyı açtı ama sessizliğini korudu. Sör Vardis Egen çizmesinin ucuyla dürterek Tyrion’ı uyandırdı. “Kalk bakalım İblis. Leydim seni görmek istiyor.”</p>

    <p>Tyrion gözlerini ovuşturdu ve hissetmekte zorlandığı somurtuk bir ifade yerleştirdi yüzüne. “Görmek istediğine şüphe yok ama benim onu görmek istediğimi nereden çıkardınız?”</p>

    <p>Sör Vardis öfkeyle homurdandı. Tyrion, Kral Toprakları’nda Kral Eli maiyetinin baş muhafızlığını yaptığı yıllardan tanıyordu Sör Vardis’i. Köşeli ve ifadesiz bir surat, gümüş rengi saçlar, güçlü bir beden ve hiçe yakın espri kabiliyeti. “Senin isteklerin beni hiç ilgilendirmiyor. Hemen kalk, yoksa seni taşıtmak zorunda kalırım.”</p>

    <p>Tyrion güçlükle ayağa kalktı. “Soğuk bir gece,” dedi bir arkadaşıyla sohbet ediyormuş gibi. “Sizin Yüksek Salon çok esintili, soğuk almak istemem. Mord, iyi bir dost ol ve bana cübbemi getir.”</p>

    <p>Zindancı kafası karışmış halde, şüpheyle Tyrion’a baktı.</p>

    <p><em>“Cübbem,”</em> diye tekrar etti Tyrion. “Güvenli bir yerde saklamak üzere benden aldığın gölgekedisi kürkünden yapılmış cübbe. Hatırlıyorsun değil mi?”</p>

    <p>“Şu lanet cübbeyi getir,” dedi Sör Vardis.</p>

    <p>Mord söylenmeye cesaret edemedi. İleride bunun hesabını soracağını gayet açık anlatan bir bakışla Tyrion’ı süzdü ve cübbeyi getirmeye gitti. Cübbeyi tutsağın omuzlarına koyduğunda Tyrion gülümsedi. “Çok teşekkürler. Ne zaman bu cübbeyi giysem seni hatırlayacağım.” Uzun cübbenin eteğini tutarak savurdu ve döndü. Günlerdir ilk defa ısınıyordu. “Lütfen yolu gösterin Sör Vardis,” dedi.</p>

    <p>Yüksek Salon duvarlardaki apliklere yerleştirilmiş elli meşalenin aleviyle ışıl ışıl parlıyordu. Leydi Lysa, göğsüne incilerle ay ve şahin işlenmiş siyah ipekten bir elbise giymişti. Gece Nöbetçileri’ne katılamayacağına göre, Tyrion’ın itiraflarını dinlemek için bir yas kıyafetini uygun bulmuş olmalıydı. Gevşek bir örgü halinde örülmüş uzun kızıl kahve saçları sol omzunun üstünden akıyordu. Oturduğu tahtın yanındaki yüksek ve daha büyük taht boştu. Küçük lord şu anda uykusunda titriyor olmalıydı. Tyrion en azından bunun için müteşekkir olabilirdi.</p>

    <p>Derin bir reverans yaptı ve etrafa göz gezdirmek için bir an durdu. Leydi Arryn, tam da Tyrion’ın umduğu gibi, itiraflara şahitlik etmeleri için şövalyelerini ve hizmetlilerini de çağırmıştı. Sör Brynden Tully’nin yüzünün keskin hatlarını, Lord Nestor Royce’un kaba suratını gördü. Nestor’ın yanında, siyah saçlı, karmakarışık sakallı, genç vârisi Sör Albar oturuyordu. Vadi’nin önemli ailelerinin çoğu temsil ediliyordu. Tyrion bir kılıç kadar ince Sör Corbray’i, gutlu bacaklarıyla oturan Lord Hunter’ı, dul Leydi Waynwood’u daha önce de görmüştü. Diğerleri tanımadığı sancakların altında oturuyorlardı; kırık mızrak, yeşil yılan, yanan kule, kanatlı kadeh.</p>

    <p>Vadi Lordları arasında, yüksek yolda birlikte yolculuk ettiği yol arkadaşları da vardı. Henüz tam iyileşmemiş yaraları yüzünden hâlâ solgun olan Sör Rodrik, Sör Willis’le yan yana oturuyordu. Şarkıcı Marillion kendine yeni bir ahşap arp bulmuştu. Tyrion gülümsedi. Bu gece burada olacak hiçbir şeyin gizli kalmasını istemiyordu ve hikâyeyi bir şarkıcıdan başka kimse, uzak yakın her yere taşıyamazdı.</p>

    <p>Bronn, salonun arkasındaki bir sütunun dibine rahatça yayılmıştı. Hürsüvarinin gözleri Tyrion’ın üstünde sabitlenmişti ve eli kılıcının kabzasındaydı. Tyrion uzun uzun adama baktı. Merak ediyordu...</p>

    <p>Önce Catelyn Stark konuştu. “Bize, suçlarınızı itiraf etmek istediğiniz söylendi.”</p>

    <p>“İstiyorum leydim,” diye yanıtladı Tyrion.</p>

    <p>Lysa Arryn kardeşine gülümsedi. “Gökyüzü hücreleri sonunda hepsinin direncini kırar,” dedi. “Tanrı onları o yükseklikte rahatça görür ve saklanmak için karanlık bir delik bulamazlar.”</p>

    <p>“Bu adam bana kırılmış gibi görünmüyor,” dedi Catelyn.</p>

    <p>Lysa ablasını duymazdan geldi. “Ne diyeceğin varsa söyle,” diye emretti Tyrion’a.</p>

    <p><em>Şimdi zarları atma zamanı,</em> diye düşündü Tyrion ve tekrar Bronn’a baktı. “Nereden başlasam? Ben acımasız, küçük bir adamım, itiraf ediyorum. Suçlarım ve günahlarım sayılamayacak kadar fazla leydilerim, lordlarım. Fahişelerle yattım, bir değil yüzlerce kez. Öz babamın ölmesini diledim, kraliçemiz kız kardeşimin de.” Arkasında oturan birinin kıkırdadığını duydu. “Hizmetkârlarıma her zaman nezaketle davranmadım. Kumar oynadım. Kumarda hile bile yaptım. İtiraf ederken yüzüm kızarıyor. Soylu lordlar ve leydiler hakkında çok zalim ve zehirli şeyler söyledim.” Bir kahkaha yükseldi. “Bir keresinde...”</p>

    <p><em>“Sessizlik!”</em> diye bağırdı Leydi Lysa. “Sen ne yaptığını sanıyorsun cüce?”</p>

    <p>Tyrion başını yana eğdi. “Neden? Suçlarımı itiraf ediyorum leydim.”</p>

    <p>Catelyn Stark öne çıktı. “Oğlumu öldürmek için kiralık katil göndermekle ve Jon Arryn’e suikast düzenlemekle suçlanıyorsun,” dedi.</p>

    <p>Tyrion umutsuzca omuz silkti. “<em>Bu</em> suçları itiraf edemem leydim. Hiçbir cinayet hakkında hiçbir şey bilmiyorum.”</p>

    <p>Leydi Lysa büvet ağacından yapılmış tahttan kalktı. “Benimle alay edilmesine izin <em>vermeyeceğim.</em> Küçük oyununu oynadın İblis. Umarım eğlenmişsindir. Sör Vardis, onu zindana geri götürün... ama bu sefer daha küçük bir hücreye koyun. Daha eğimli bir hücre olsun.”</p>

    <p>“Siz Vadi’de adaleti <em>böyle</em> mi yerine getiriyorsunuz?” diye kükredi Tyrion. Sesi öyle şiddetli çıkmıştı ki Sör Vardis olduğu yerde donup kaldı. “Onur denen şey Kanlı Kapı’nın dışında mı kalıyor? Beni itham ediyorsunuz, suçlamaları kabul etmiyorum ve dondurucu bir hücreye tıkılıp aç bırakılıyorum.” Başını kaldırdı ve yüzündeki kanlı morlukları herkes görebilsin diye öylece kaldı. “Kral adaleti nerede? Kartal Yuvası, Yedi Krallık’tan bağımsız bir yer mi? Suçlandığımı söylüyorsunuz. Pekâlâ. <em>Bir mahkeme talep ediyorum.</em> Konuşmama izin verin, gerçeklerim ya da yalanlarım, insanların ve tanrıların huzurunda yargılansın.”</p>

    <p>Yüksek Salon fısıltılara boğulmuştu. Kadını ele geçirmişti. Tyrion bundan emindi. O bir soyluydu. Krallığın en güçlü lordunun oğluydu. Kraliçenin kardeşiydi. Mahkeme talebi reddedilemezdi. Mavi pelerinli muhafızlar Tyrion’ı izliyordu. Sör Vardis onlara hazırola geçmelerini emretti ve Leydi Lysa’ya baktı.</p>

    <p>Küçük dudakları öfkeli bir gülümsemeyle çarpılmıştı. “Eğer yargılanır ve suçlu bulunursanız, kral adaletinin yasaları gereği, suçlarınızın cezasını kanınızla ödemek zorunda kalırsınız. Ama biz Kartal Yuvası’nda cellat bulundurmuyoruz Lannister Lordu. Ay Kapısı’nı açın.”</p>

    <p>İzleyiciler ikiye bölündü. İnce uzun iki mermer sütunun arasında, üzerine hilal oyulmuş büvet ağacından bir kapı vardı. Bir çift muhafız kapıya doğru yürürken seyircilerden yakın olanlar kenara çekildi. Muhafızlardan biri kapıdaki ağır bronz barı kaldırdı, diğeri kapıyı içeri doğru çekti. Omuzlarındaki mavi pelerinler kapıdan gelen sert rüzgârla havalanıp uçuşmaya başladı. Kapının arkasında uçsuz bucaksız, bomboş gökyüzünden başka bir şey yoktu.</p>

    <p>“Kral adaletine iyice bak,” dedi Lysa Arryn. Duvarlardaki meşaleler titredi ve teker teker sönmeye başladı.</p>

    <p>“Lysa, bence bu hiç akıllıca değil,” dedi Catelyn Stark, kara rüzgâr Yüksek Salonu silip süpürürken.</p>

    <p>Kız kardeşi onu duymazdan geldi. “Demek bir mahkeme istiyorsun Lannister Lordu, o halde bir mahkeme kurulacak. Oğlum anlatacağın her şeyi dinleyecek ve bir karara varacak. Şimdi çıkabilirsin... şu ya da bu kapıdan.”</p>

    <p>Kadın kendisiyle gurur duyuyormuş gibi görünüyordu. Tyrion şaşırmamıştı. Mahkemeye başkanlık edecek olan hastalıklı oğluyken, mahkeme fikrinin onu korkutmasını beklemek aptalca olurdu. Tyrion, Ay Kapısı’na baktı. <em>Anne, onu uçarken görmek istiyorum,</em> dedi hastalıklı oğlan. Burnu sümüklü küçük enkaz kim bilir kaç adamı bu kapıdan aşağı yollamıştı?</p>

    <p>“Teşekkür ederim merhametli leydim,” dedi Tyrion. “Ama Lord Robert’ı rahatsız etmek için bir neden göremiyorum. Tanrılar benim masum olduğumu biliyor. Onların kararını bekleyeceğim, insanlarınkini değil. Çarpışmayla yargılanmayı talep ediyorum.”</p>

    <p>Arrynler’in Yüksek Salonu’nu kahkahalar doldurdu. Lord Nestor Royce burnundan soluyordu. Sör Willis kıkırdıyor, Sör Lyn Corbray çatlayacakmış gibi gülüyordu. Diğerleri gözlerinden yaş gelinceye kadar kahkaha atmaya devam etti. Marillion, parmakları kırık eliyle arpına dokunup neşeli bir akor çaldı. Ay Kapısı’ndan döne döne içeri giren rüzgâr bile ıslık çalıyor gibiydi.</p>

    <p>Lysa Arryn’in sulu gözlerinde şüphe vardı. Tyrion kadının dengesini bozduğunu biliyordu. “Bunu talep etmeye hakkınız var,” dedi.</p>

    <p>Pelerinine yeşil yılan işlenmiş genç bir şövalye öne çıktı ve bir dizinin üstüne çöktü. “Leydim, davanızın kılıcı olmak için size yalvarıyorum,” dedi.</p>

    <p>“Onur bana ait olmalı,” dedi yaşlı şövalye Lord Hunter. “Lord kocanıza beslediğim sevginin hatırına bu infazı gerçekleştirmeme izin verin.”</p>

    <p>“Babam, Vadi’nin Baş Vekilharcı olarak yıllarca Lord Jon’a hizmet verdi. Benim de oğluna hizmet etmeme izin verin.”</p>

    <p>“Tanrılar insanlara adil sebeplerle lütuf bahşeder,” dedi Sör Lyn Corbray. “Bu işi, işinin ehli bir kılıç üstlenmeli ve o kılıcın kimde olduğunu hepimiz biliyoruz.” Alçakgönüllülükle gülümsedi.</p>

    <p>Bir düzine adam aynı anda konuşarak dinlenmeyi talep etti. Tyrion, kendisini öldürmeye gönüllü bunca insanın varlığını umut kırıcı buldu. Belki de bu iyi bir plan değildi.</p>

    <p>Leydi Lysa elini kaldırarak salonu susturdu. “Sizlere teşekkür ederim lordlarım. Eminim oğlum da benim kadar minnettar olacaktır. Yedi Krallık’taki hiçbir şövalye Vadi’nin şövalyeleri kadar cesur ve sadık olamaz. Bu onuru hepinize bahşetmek isterdim ama sadece bir kişiyi seçebilirim. Sör Vardis, siz benim kocamın sağ koluydunuz. Onur size aittir.”</p>

    <p><em>Ah! Mükemmel,</em> diye düşündü Tyrion. “Benim için uygundur,” dedi.</p>

    <p>Lysa, Tyrion’a baktı. “Çarpışmayla yargılanmayı talep ettiniz,” dedi.</p>

    <p>“Ve şimdi adıma dövüşecek bir şövalye seçmeyi talep ediyorum,” diye karşılık verdi Tyrion. “Tıpkı sizin bir şövalye seçtiğiniz gibi. Kardeşim Jaime bu onura seve seve aday olur.”</p>

    <p>“Çok kıymetli Kral Katili’niz buradan binlerce fersah uzakta.”</p>

    <p>“Bir haberci kuş gönderin. Memnuniyetle gelmesini beklerim.”</p>

    <p>“Yarın sabah Sör Vardis’le karşılaşacaksınız.”</p>

    <p>Tyrion, Marillion’a döndü. “Hey şarkıcı, bu geceyle ilgili bir şarkı yazdığında, Leydi Arryn’in bir savaşçı seçme hakkımı elimden nasıl aldığını ve beni yarı sakat, morluklar içinde ve en zayıf halimle, en iyi şövalyesiyle dövüşmek zorunda bıraktığını da yaz.”</p>

    <p>“Ben senin <em>hiçbir</em> hakkını elinden almadım,” dedi Leydi Lysa. Sesi hırçınlıkla tizleşmişti. “Adına dövüşecek şövalyeyi göster İblis... tabii senin uğruna ölmeyi göze alacak bir adam bulabilirsen.” Tyrion, Yüksek Salona baktı. Kimse kımıldamıyordu. Devasa bir pot kırmıştı belki de.</p>

    <p>Salonun arkasında bir hareketlenme oldu.</p>

    <p>“Cüce adına ben dövüşeceğim,” dedi Bronn.</p>
  </div>
</body>
</html>
