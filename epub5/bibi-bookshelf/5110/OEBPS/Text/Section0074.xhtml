<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>“Oğlum ellerinde,” dedi Lord Tywin.</p>

    <p>“Ellerinde lordum,” dedi haberci yorgunluktan kısılmış sesiyle. Yırtılmış paltosunun göğsündeki benekli domuz arması kurumuş, kanla kaplanmıştı.</p>

    <p>Oğullarından <em>biri,</em> dedi Tyrion içinden. Jaime’yi düşünerek bir yudum şarap içti, tek laf etmedi. Kolunu yukarı kaldırdığında kısa süren savaşının tadını anımsıyordu. Ağabeyini seviyordu ama Casterly Kayası’nın bütün altınlarını verseler bile Fısıltılı Orman’da onunla birlikte olmak istemezdi.</p>

    <p>Lord babasının bütün adamları ve sancak beyleri, habercinin hikâyesini duyduklarında sessizliğe gömülmüşlerdi. Uzun ve esintili ortak salonun sonunda yanan şöminenin çatırtıları ve tıslamaları dışında ses duyulmuyordu.</p>

    <p>Güneye yaptığı uzun ve zorlu yolculuğun ardından bir geceliğine bile olsa bir handa kalmak fikri Tyrion’ı sevince boğmuştu... gerçi, bütün o tatsız anılarıyla birlikte yine <em>bu</em> handa kalmamayı tercih ederdi. Babası eziyet verici bir tempo belirlemişti ve hızlarının bedelini ödemişlerdi. Mücadele sırasında yaralanan adamları ellerinden geldiğince toparlamışlar, diğerlerini kendi başlarının çaresine bakmak üzere arkalarında bırakmışlardı. Her sabah birkaç kişiyi daha yol kenarlarında terk etmişlerdi, uyuyan ve bir daha uyanamayan adamları. Her öğleden sonra birkaç kişi daha yolda yıkılıp kalmıştı. Ve her gece birkaç kişi daha karanlığa karışarak gizlice kaçıp gitmişti. Tyrion da onlarla gidebilmeyi isterdi.</p>

    <p>Yaveri, Nehirova’dan korkunç haberler getiren bir süvari geldiğini bildirmek için onu uyandırdığında, hanın üst katındaki odasında kuş tüyü yatağının ve yanında yatan Shae’in sıcaklığının tadını çıkarıyordu. Her şey boşa gitmişti şimdi. Güneye varmak için aceleyle alınan yol, sonu gelmez zorlu yürüyüş, yol kenarında bırakılan bedenler... hepsi bir hiç uğrunaydı. Robb Stark, Nehirova’ya günler, günler önce varmıştı.</p>

    <p>“Bu nasıl olabilir?” diye inledi Sör Harys Swyft. “<em>Nasıl?</em> Fısıltılı Orman’dan sonra bile Nehirova’yı çeliklerle bağlamıştınız, dev bir orduyla kuşatmıştınız... Sör Jaime ordusunu hangi çılgınlık sonucu bölüp üç ayrı kamp kurdu? Bu durumun gücünü azaltacağını bilmiyor muydu?”</p>

    <p><em>Senden iyi biliyordu, seni çenesiz korkak,</em> diye düşündü Tyrion. Jaime, Nehirova’yı kaybetmiş olabilirdi ama Swyft gibi en büyük başarısı çenesiz kızını Sör Kevan’la evlendirerek kendini Lannisterlar’a yamamak olan utanmaz dalkavukların ağabeyine laf etmesine katlanamıyordu.</p>

    <p>Amcası Sör Kevan, Tyrion’ın çıkaracağı sesten çok daha sakin bir sesle, “Ben de aynısını yapardım,” diye karşılık verdi. “Siz Nehirova’yı hiç görmediniz Sör Harys. Görseydiniz Jaime’nin çok fazla seçeneği olmadığını bilirdiniz. Kale, arazilerin bittiği, Tökeztaş’ın Kızıl Çatal’a karıştığı noktada kurulmuş. Bu nehirler bir üçgenin iki kenarını oluşturur. Bir tehlike söz konusu olduğunda Tullyler bent kapaklarını açıp üçüncü kenarda geniş bir hendek oluşturarak Nehirova’yı bir adaya dönüştürür. Kalenin duvarları suyun içinden dimdik yükselir. Gözetleme kuleleri karşı kıyıları fersah fersah tarayabilecek bir görüş açısına sahiptir. Bir kuşatmacının bütün yolları kesebilmesi için Tökeztaş’ın kuzeyine, Kızıl Çatal’ın güneyine ve hendeğin batısına üç kamp kurması gerekir. Başka seçenek yoktur.”</p>

    <p>“Sör Kevan doğru söylüyor lordlarım,” dedi haberci. “Kampların etrafına sivriltilmiş direklerden çitler ördük ama habersiz yakalandığımız ve nehirler tarafından iletişimimiz kesildiği için yeterli olmadı. İlk olarak kuzeydeki kampa saldırdılar. Kimse bunu beklemiyordu. Marq Piper malzeme arabalarımıza dadanmıştı ama elliden fazla adamı yoktu. Sör Jaime bir gece önce onların hesabını görmek için yola çıkmıştı. En azından biz onlar olduklarını <em>sanıyorduk</em> çünkü Stark ordusunun Yeşil Çatal’ın doğusundan güneye doğru gittiğini haber almıştık...”</p>

    <p>“Ya keşif birlikleriniz?” diye sordu Gregor Clegane. Yüzü kayalardan oyulmuş gibiydi. Teni şöminenin alevleriyle turuncuya boyanmıştı ve göz çukurları gölgelenmişti. “Hiçbir şey görmemişler mi? Sizi uyarmadılar mı?”</p>

    <p>Üstü başı kan lekeleriyle kaplı haberci başını iki yana salladı. “Uzak keşifçilerimiz kayboluyordu. Marq Piper’ın işi olduğunu sandık. Geri dönen birlikler de hiçbir şey görmemişti.”</p>

    <p>“Hiçbir şey göremeyen adamın gözleri işe yaramıyor demektir,” dedi Dağ. “Onun gözlerini oyup bir sonraki keşifçiye verirsin. Dört gözün, iki gözden daha iyi göreceğini söylersin. Baktın ki görmüyor, bir dahaki keşifçinin altı gözü olur.”</p>

    <p>Lord Tywin Lannister kafasını çevirip Sör Gregor’a baktı. Tyrion, babasının gözbebeklerinde gördüğü altın pırıltısının onaylama mı, tiksinti mi olduğunu anlayamadı. Lord Tywin bulunduğu danışma meclislerinde sessizce dinlemeyi, her şeyi duyduktan sonra konuşmayı tercih ederdi. Tyrion da babasının bu huyunu taklit etmeye çalışırdı ama Lord Tywin’in şimdiki sessizliği onun için bile sıradışıydı. Şarabına dokunmuyordu.</p>

    <p>“Gece geldiklerini söylediniz,” dedi Sör Kevan.</p>

    <p>Haberci başıyla onayladı. “Öncü birliklerini Karabalık kumanda ediyordu. Asıl saldırı için nöbetçilerimizi temizledi ve çitlerimizi yıktı. Adamlarımız neler olduğunu anlayana kadar süvarileri nehir boyundan akmaya, kamp içinde kılıçlar ve meşalelerle dörtnala koşturmaya başlamışlardı. Ben nehirlerin arasındaki batı kampındaydım. Uyuyordum. Dövüş seslerini duyup çadırların ateşe verildiğini gördüğümüzde Lord Brax sallara binip karşıya geçmemizi söyledi ama akıntı bizi nehrin aşağısına sürükledi ve Tully duvarlarındaki mancınıklardan taş atılmaya başladı. Bir salın ikiye ayrıldığını gördüm, üç tanesi alabora oldu. Adamlarımız nehrin sularına gömülüp boğuldu... Karşıya geçmeyi başaranlar da karşılarında Starklar’ı buldu.”</p>

    <p>Mor ve gümüş renkli bir cübbe giyen Sör Flement Brax’in yüzünde, duyduğuna anlam veremeyen bir adamın ifadesi vardı. “Lord babam...”</p>

    <p>“Üzgünüm lordum,” dedi haberci. “Bindiği sal devrildiğinde Lord Brax ağır bir zırh giyiyordu. Son derece cesurdu.”</p>

    <p><em>Son derece aptaldı,</em> diye düşündü Tyrion. Elindeki kadehi çeviriyor, şarabın derinliğine bakıyordu. Gece karanlığında, derme çatma bir salın üstüne ağır zırhlarla binip düşmanının beklediği karşı kıyıya geçmek cesaretse, Tyrion korkak olmayı tercih ederdi. Üstündeki zırhın ağırlığıyla kara sulara gömülürken Lord Brax’ın kendini cesur hissedip hissetmediğini merak etti.</p>

    <p>“Nehirlerin arasındaki kamp da istila edildi,” diyordu haberci. “Biz karşıya geçmeye çalışırken batıdan iki sıra halinde daha fazla Stark geldi. Zırhlı atları vardı. Lord Umber’ın ve Mallisterlar’ın sancaklarını gördüm ama gelen ordunun başında çocuk vardı. Yanında devasa bir kurt koşturuyordu. Ben görmedim ama o canavarın dört adam öldürdüğünü ve bir düzine atı parçaladığını söylüyorlar. Mızrakçılarımız bir kalkan duvarı oluşturup ilk atağı kestiler ama Tully onların çarpıştığını görünce Nehirova kapılarını açtı ve Tytos Blackwood açılır kapanır köprünün üstünden bir saldırı başlatıp bizimkileri arkadan yakaladı.”</p>

    <p>“Tanrılar bizi korusun,” dedi Lord Lefford.</p>

    <p>“İri Jon Umber hazırladığımız kuşatma kulelerimizi ateşe verdi. Lord Blackwood, diğer esirlerle birlikte zincire vurduğumuz Sör Edmure Tully’yi buldu, onu ve diğerlerini kurtardı. Güney kampımız Sör Forley Prester’ın komutasındaydı. Sör Forley diğer kamplarımızı kaybettiğimizi anlayınca iki bin mızrakçı ve bir o kadar okçuyu düzenli bir şekilde geri çekti ama hürsüvarilerin başındaki Tyroshlu paralı asker sancaklarını indirip düşmanın yanında yer aldı.”</p>

    <p>“Lanet olsun ona.” Amcası Kevan’ın sesi şaşkın değil öfkeliydi. “Jaime’ye o adama güvenmemesini söylemiştim. Para için dövüşen adamın sadakati kesesinedir.”</p>

    <p>Lord Tywin parmaklarını çenesinin altında birleştirdi. Konuşulanları dinlerken sadece gözleri hareket ediyordu. Altın rengi uzun favorilerinin çevrelediği yüzü o kadar durgundu ki bir maske zannedilebilirdi ama Tyrion babasının saçsız başındaki ter damlacıklarını görebiliyordu.</p>

    <p>“Bu nasıl <em>olabilir?</em>” diye bağırdı tekrar Sör Harys Swyft. “Sör Jaime esir, kuşatma dağıtılmış... bu bir <em>felaket!</em>”</p>

    <p>“Zaten bildiğimiz bir şeyi tekrar tekrar dile getirdiğiniz için hepimizin size minnettar olduğundan şüphem yok Sör Harys,” dedi Sör Addam Marbrand. “Asıl soru, şimdi ne yapacağız?”</p>

    <p>“Ne <em>yapabiliriz</em> ki? Jaime’nin ordusu katledilmiş, esir alınmış, bir kısmı da kaçmış. Starklar ve Tullyler malzeme hattımızı ele geçirmiş. Batıyla bağlantımız kesilmiş. Canları isterse Casterly Kayası’na bile gidebilirler. Onları ne durdurabilir? Lordlarım, yenildik. Barış yolları aramalıyız.”</p>

    <p>“Barış?” Tyrion kadehini elinde çevirdi. Şarabı bir yudumda içti. Yere fırlattığı kadeh bin parçaya bölündü. “İşte size barış Sör Harys. Sevgili yeğenim Kızıl Kale’nin duvarlarını Lord Eddard’ın başıyla süslemeye karar verdiğinde barış böyle kırıldı. Şu paramparça kadehten şarap içmek, Robb Stark’ı barış için ikna etmekten daha kolay olur. Savaşı o <em>kazanıyor...</em> yoksa fark etmediniz mi?”</p>

    <p>“İki çarpışma, savaş değildir,” diyerek ısrar etti Sör Addam. “Daha kaybetmeye çok var. Stark çocuğuna bir de kendi çeliğimi savurmak isterim.”</p>

    <p>“Belki rehine takası karşılığında ateşkesi kabul eder,” diye önerdi Lord Lefford.</p>

    <p>“Bire karşı üç kişi takas edilmediği sürece biz terazinin kefesinde hafif kalırız,” diye karşılık verdi Tyrion. “Ağabeyim karşılığında onlara ne vereceğiz? Lord Eddard’ın çürüyen kafasını mı?”</p>

    <p>“Lord Eddard’ın kızlarının Kraliçe Cersei’nin elinde olduğunu duydum,” dedi Lefford umutla. “Eğer çocuğa kız kardeşlerini geri verirsek...”</p>

    <p>Sör Addam aşağılama dolu bir tavırla homurdandı. “Jaime Lannister’ın hayatını iki küçük kızın hayatıyla takas etmek için tam bir aptal olmalı.”</p>

    <p>“Bu halde Sör Jaime’nin hayatını fidye karşılığında kurtaracağız,” dedi Lord Lefford.</p>

    <p>Tyrion gözlerini devirdi. “Starklar’ın altına ihtiyacı olursa Jaime’nin zırhını eritirler.”</p>

    <p>“Eğer ateşkes talep edersek zayıf olduğumuzu düşünürler,” dedi Sör Addam. “Bir an önce üstlerine yürümeliyiz.”</p>

    <p>“Saraydaki dostlarımız da taze kuvvetle bize katılmaya ikna olacaktır,” dedi Sör Harys. “Birimiz de Casterly Kayası’na dönüp yeni bir ordu oluşturmalıyız.”</p>

    <p>Lord Tywin Lannister ayağa kalktı. <em>“Oğlum ellerinde,”</em> dedi bir kez daha. Sesi, deriyi kesen bir kılıç gibi konuşmaları böldü. “Beni yalnız bırakın. Hepiniz.”</p>

    <p>Tyrion itaat ederek diğerleriyle birlikte ayrılmak için ayağa kalktı ama babası ona bakarak, “Sen değil Tyrion. Sen kal. Kevan, sen de. Diğerleriniz, dışarı.”</p>

    <p>Tyrion tekrar sıraya oturdu. Şaşkınlıktan konuşamıyordu. Sör Kevan salonun diğer ucundaki şarap fıçılarına doğru yürüyordu. “Amca, rica etsem bana da...”</p>

    <p>“Al.” Babası hiç dokunmadığı şarap kadehini Tyrion’a uzattı.</p>

    <p>Tyrion şimdi tam anlamıyla şaşkına dönmüştü.</p>

    <p>Lord Tywin oturdu. “Stark hakkında söylediklerinde haklısın. Lord Eddard sağ olsaydı Kışyarı ve Nehirova’yı barış yapmaya zorlayabilirdik ve bu bize Robert’ın kardeşleriyle uğraşmak için yeterli vakit kazandırırdı. Ölü...” Ellerini yumruk haline getirdi. “Çılgınlık. Tam bir çılgınlık.”</p>

    <p>“Joff daha çocuk,” dedi Tyrion. “Onun yaşlarındayken ben de pek çok aptallık yaptım.”</p>

    <p>Babası sert bir şekilde Tyrion’a baktı. “Şimdilik bir fahişeyle evlenmediği için şükretmeliyiz sanırım.”</p>

    <p>Tyrion bir yudum şarap içti. Kadehi yüzüne fırlatsa babasının nasıl görüneceğini merak etti.</p>

    <p>“Durumumuz düşündüğünden çok daha kötü,” diyerek devam etti babası. “Görünüşe göre yeni bir kralımız var.”</p>

    <p>Sör Kevan darbe yemiş gibi görünüyordu. “Yeni bir... ne? Joffrey’ye ne yaptılar?”</p>

    <p>Lord Tywin’in dudakları ince bir tiksintiyle hafifçe kıvrıldı. “Hiçbir şey... şimdilik. Torunum hâlâ Demir Taht’ta oturuyor ama hadım güneyden gelen fısıltılar duymuş. Renly Baratheon on beş gün önce Yüksek Bahçe’de Margaery Tyrell’le evlenmiş ve şimdi de tacı istiyor. Gelinin babası ve oğulları diz çöküp Renly’ye kılıç yemini vermiş.”</p>

    <p>“Bunlar endişe verici haberler.” Sör Kevan kaşlarını çattı. Alnında bir derinlik oluşmuş gibi görünüyordu.</p>

    <p>“Kızım bir an önce Kral Toprakları’na gitmemizi, Kızıl Kale’yi Lord Renly ve Çiçek Şövalyesi’ne karşı savunmamızı emretti.” Yüzü gerildi. “Dikkatinizi çekerim, <em>emretti.</em> Kral ve konsey adına.”</p>

    <p>“Kral Joffrey bu haberleri nasıl karşıladı?” diye sordu Tyrion kara bir keyifle.</p>

    <p>“Cersei şimdilik ona bir şey söylememeyi uygun görüyor,” diye cevapladı Lord Tywin. “Joffrey’nin, Renly’nin üstüne bizzat yürümek isteyeceğinden endişe ediyor.”</p>

    <p>“Hangi orduyla?” diye sordu Tyrion. “<em>Bizim</em> ordumuzu ona vermeyi düşünmüyorsun umarım?”</p>

    <p>“Şehir Muhafızları’nı almaktan bahsediyormuş,” dedi Lord Tywin.</p>

    <p>“Eğer Şehir Muhafızları’nı alırsa şehri savunmasız bırakır,” dedi Sör Kevan. “Bu durumda Ejderha Kayası’ndaki Lord Stannis...”</p>

    <p>“Evet.” Lord Tywin oğluna baktı. “Soytarı elbiseleri giymek için yaratılmış olduğunu düşünürdüm Tyrion ama görülüyor ki yanılmışım.”</p>

    <p>“Ah baba,” dedi Tyrion. “Bu sözlerin neredeyse övgü gibi geldi kulağıma.” Masanın üstüne doğru eğildi. “Stannis’ten ne haber? Büyük olan o, Renly değil. Kardeşinin tacı istemesini o nasıl karşılıyor?”</p>

    <p>Babası kaşlarını çattı. “En başından beri Stannis’in diğerlerinin toplamından çok daha tehlikeli olduğunu hissediyordum. Henüz bir şey yapmadı ama Varys fısıltılar duyuyor. Stannis gemiler inşa ettiriyor, Stannis paralı askerler topluyor, Stannis Asshai’den gölge bağcıları getiriyor. Bütün bunlar ne anlama geliyor? Bütün bunlar doğru mu?” Rahatsızlığını belli eder şekilde omuz silkti. “Kevan, bize haritayı getir.”</p>

    <p>Sör Kevan kendisine söyleneni yaptı. Lord Tywin kenarlarını düzelterek deri haritayı açtı. “Jaime bizi zor bir duruma düşürdü. Roose Bolton ve ordusundan geri kalanlar kuzeyimizde. Düşmanlarımız İkizler’i ve Moat Cailin’i aldı. Robb Stark batıyı tutuyor. Yani bir çarpışmayı daha göze almadan Lannis Limanı’na ya da Kaya’ya çekilemeyiz. Jaime esir ve ordusu neredeyse tamamen yok oldu. Myrli Thoros ve Beric Dondarrion iaşe kafilelerimize bela olmaya devam ediyor. Doğumuzda Arrynler var. Stannis Baratheon, Ejderha Kayası’nda. Güneyde, Yüksek Bahçe ve Fırtına Burnu sancak beylerini çağırıyor.”</p>

    <p>Tyrion güldü. “Bir nefes al baba. En azından Rhaegar Targaryen hâlâ ölü.”</p>

    <p>“Bize sadece şakalarınla katkıda bulunacağını ummamıştım Tyrion,” dedi Lord Tywin.</p>

    <p>Sör Kevan suratını asarak haritanın üstüne eğildi. “Robb Stark’ın yanında Edmure Tully ve Üç Dişli Mızrak lordları da var artık. Toplam güçleri bizimkini aşacak. Ve Roose Bolton da arkamızdayken... Tywin, eğer burada kalırsak üç ordunun arasında sıkışacağımızdan korkuyorum.”</p>

    <p>“Burada kalmak gibi bir niyetim yok. Renly Baratheon, Yüksek Bahçe’den çıkmadan önce genç Lord Stark’la olan işimizi bitirmeliyiz. Bolton beni endişelendirmiyor. Çok tedbirli bir adam ve Yeşil Çatal’da onun daha da tedbirli olmasını sağladık. Peşimize düşmek için acele etmeyecektir. Bu yüzden yarın sabah Harrenhal’a doğru yola çıkıyoruz. Kevan, Sör Addam’ın uzak keşifçileri hareketimizi gizlesin. Ne kadar adama ihtiyacı varsa hepsini ver. Dörtlü gruplar halinde yola çıksınlar. Kimsenin kaybolmasını istemiyorum.”</p>

    <p>“Nasıl isterseniz lordum ama... neden Harrenhal? Orası tatsız, şanssız bir yer. Bazıları lanetli olduğunu bile söyler.”</p>

    <p>“Söylesinler,” diye karşılık verdi Lord Tywin. “Sör Gregor’u sal. Yağmacılarıyla birlikte bizim önümüzden gitsin. Vargo Hoat ve hürsüvarilerini de önden gönder. Sör Amory Lorch’u da. Her birinin en az üç yüz atlı adamı olsun. Onlara, Tanrı Gözü’nden Kızıl Çatal’a kadar olan bütün nehir topraklarını yanarken görmek istediğimi söyle.”</p>

    <p>“Yanacak lordum,” dedi Sör Kevan kalkarken. “Gidip emirleri vereyim.” Reverans yapıp salondan ayrıldı.</p>

    <p>Yalnız kaldıklarında Lord Tywin, Tyrion’a baktı. “Biraz yağma senin vahşileri mutlu edebilir. Onlara Vargo Hoat’la birlikte gidebileceklerini söyle. İstedikleri gibi yağmalasınlar. Eşya, silah, kadın, ne isterlerse alıp geri kalanı yaksınlar.”</p>

    <p>“Shagga ve Timett’e nasıl yağma yapacaklarını anlatmak bir horoza nasıl öteceğini söylemeye benzer,” dedi Tyrion. “Fakat onları yanımda tutmayı tercih ederim.” Disiplinsiz ve söz dinlemez olabilirlerdi ama onlar <em>Tyrion’ın</em> vahşileriydi. Tyrion babasının adamlarından çok onlara güveniyordu. Onları başkasına hediye edecek değildi.</p>

    <p>“O halde adamlarını kontrol altında tutmayı öğrensen iyi olur. Şehri yağmalamalarına göz yummam.”</p>

    <p>“Şehir mi?” Tyrion’ın kafası karışmıştı. “Hangi şehirden bahsediyoruz?”</p>

    <p>“Kral Toprakları. Seni saraya gönderiyorum.”</p>

    <p>Bu, Tyrion’ın aklına gelecek son şey bile değildi. Şarabına uzandı, bir an düşündü ve bir yudum aldı. “Ve ben orada ne yapacağım?”</p>

    <p>“Hükmedeceksin,” dedi babası sertçe.</p>

    <p>Tyrion gözlerinden yaşlar gelene kadar güldü. “Sevgili ablamın bu konuda söyleyecek birkaç lafı olacaktır.”</p>

    <p>“Canı ne isterse söylesin. Hepimizi mahvetmeden önce oğlunun dizginlenmesi gerekiyor. Konseydeki şarlatanları suçluyorum. Dostumuz Petyr, saygıdeğer Yüce Üstat, çüksüz ucube Lord Varys. Joffrey aptallık üstüne aptallık yaparken bunlar ne çeşit fikirler veriyor? Janos Slynt denen adamı lord yapmak kimin fikriydi? Bu adamın babası bir <em>kasaptı</em> ve ona Harrenhal’u veriyorlar. Harrenhal kralların makamıdır! Oradan içeri adım atmaya bile layık değil. Kendisine arma olarak kanlı bir mızrak seçmiş diye duydum, bana kalsa kanlı bir satır daha uygun olurdu.” Lord Tywin henüz sesini yükseltmemişti ama Tyrion babasının altın gözlerindeki öfkeyi görebiliyordu. “Selmy’yi göndermelerine ne demeli? Mantık bunun neresinde? Evet, o yaşlı bir adam ama Cesur Barristan isminin diyarda hâlâ bir şanı var. Hizmet ettiği her adama onur verdi. Tazı için aynı şeyler söylenebilir mi? Köpeğini masanın altından beslersin, yüksek koltuklarda yanında oturtmazsın.” Parmağını Tyrion’ın yüzüne uzattı. “Eğer Cersei oğlunu yontamıyorsa bu işi sen yapacaksın ve konsey bizimle oyun oynarsa...”</p>

    <p>Tyrion biliyordu. “Mızraklar,” diyerek iç geçirdi. “Kafalar. Duvarlar.”</p>

    <p>“Görüyorum ki benden birkaç şey öğrenmişsin.”</p>

    <p>“Tahmin ettiğinden fazlasını baba,” diye cevap verdi Tyrion sessizce. Şarabını bitirip kadehini düşünceli bir halde kenara koydu. Bir yanı, itiraf ettiğinden çok daha fazla memnundu. Bir yanıysa nehrin yukarısındaki çarpışmayı hatırlıyor, yine mi sola gönderildiğini merak ediyordu. “Neden ben?” diye sordu başını yana eğerek. “Neden amcam değil? Neden Sör Flement ya da Serrett değil? Neden... <em>büyük</em> bir adam değil?”</p>

    <p>Lord Tywin aniden ayağa kalka. “Sen benim oğlumsun.”</p>

    <p>İşte o anda anladı Tyrion. <em>Onu çoktan gözden çıkardın,</em> dedi içinden. <em>Seni adi piç, Jaime senin için ölüden farksız. Elinde sadece ben kaldım.</em> Tyrion babasını tokatlamak istedi. Hançerini çekip göğsünü yarmak, köylülerin söylediği gibi kalbi gerçekten sert altından mı yapılmış bakmak istedi. Ama orada öylece oturdu. Sessiz ve sakin.</p>

    <p>Lord Tywin salondan çıkmak için yürürken Tyrion’ın yere fırlattığı kadehin kırıkları ayaklarının altında çıtırdıyordu. “Son bir şey,” dedi babası kapıya vardığında. “Fahişeyi saraya götürmeyeceksin.”</p>

    <p>Tyrion babası gittikten sonra uzunca bir zaman tek başına ortak salonda oturdu. Sonunda, çan kulesinin altındaki çatı katında olan küçük odasına gitti. Odanın tavanı epey alçaktı ama bu bir cüce için sorun değildi. Odanın penceresinden babasının kurdurduğu darağacını görebiliyordu. Hancı kadının ipte sallanan bedeni gece rüzgârıyla sallanıyordu. Teni tıpkı Lannisterlar’ın umutları gibi çürümüş, incelmişti.</p>

    <p>Tyrion kuş tüyü yatağın kenarına oturduğunda Shae uykusunda mırıldanarak döndü. Tyrion elini örtülerin altına sokup kızın yumuşak göğüslerini avuçladı. Shae gözlerini açtı, “Lordum,” dedi gülümseyerek.</p>

    <p>Tyrion kızın göğüs uçlarının sertleştiğini hissetti ve onu öptü. “Seni Kral Toprakları’na götürmeyi düşünüyorum tatlım,” diye fısıldadı.</p>
  </div>
</body>
</html>
