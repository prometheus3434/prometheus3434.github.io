<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Daha önce binlerce kez yürüdüğü gibi, Kışyarı’nın altındaki mahzen mezarda yürüyordu. Kış Kralları buzdan gözleriyle geçişini izliyordu ve ayaklarının dibindeki ulu kurtlar başlarını çevirip hırlıyordu. Sonunda, Lyanna ve Brandon’la yan yana yatan babasının mezarına geldi. <em>Bana söz ver Ned,</em> diye fısıldadı Lyanna’nın heykeli. Mavi güllerden bir taç giyiyordu ve gözlerinden kan akıyordu.</p>

    <p>Ned Stark aniden uyandı. Kalbi deli gibi çarpıyordu ve çarşaflara dolanmıştı. Odası zifiri karanlıktı. Biri kapıyı yumrukluyordu. “Lord Eddard,” diye seslendi biri yüksek sesle.</p>

    <p>“Bir dakika.” Sersemlemiş halde ve çırılçıplak karanlık odada yürüdü. Kapıyı açtığında yumruğu hâlâ havada olan Tommard ve Cayn’in arasında duran kraliyet kâhyasını gördü. “Lord El, Majesteleri huzura çıkmanızı emrediyor. Hemen.”</p>

    <p>Demek ki Robert avdan dönmüştü. Vakit gece yarısını çoktan geçmişti. “Giyinmemi bekleyin.” Ned kâhyayı kapıda bıraktı. Cayn kıyafetlerini giymesine yardım etti; beyaz keten bir tunik, gri pelerin, sarılı bacağına giren paçası kesilip bollaştırılmış bir pantolon, görev nişanı rozet ve en sonunda ağır, gümüş bir kemer. Valyria hançerini kemerine taktı.</p>

    <p>Cayn ve Tomard onu avludan geçirirken Kızıl Kale karanlık ve sakindi. Surların üzerindeki dolunay yere yakın görünüyordu. Siperlerdeki altın pelerinli muhafız gece kontrollerini yapıyordu.</p>

    <p>Kraliyet daireleri Kızıl Kale’nin tam ortasındaki, dikenli tellerle çevrili kuru bir hendeğin ve üç metre kalınlığındaki duvarların arkasına kurulmuş, kalenin içinde ayrı bir kaleye benzeyen, yekpare ve kare şekilli Maegor Hisarı’ndaydı. Hendek köprüsünün sonunda nöbet tutan Sör Boros Blount, beyaz zırhı içinde bir hayalete benziyordu. Kalenin içine girdikten sonra iki muhafız daha gördü Ned; Sör Preston Greenfield merdivenlerin başında, Sör Barristan Selmy kralın odasının kapısında bekliyordu. <em>Beyazlar içinde üç adam,</em> diye düşündü. Hatırladığı şey tüylerini ürpertmişti. Sör Barristan Selmy’nin yüzü giydiği zırh kadar soluklaşmıştı. Bir şeylerin korkunç şekilde yanlış gittiğini anlamak için adamın suratına bakmak yeterliydi. Kraliyet kâhyası kapıyı açtı. “Kral Eli, Lord Eddard Stark,” diyerek gelişini duyurdu.</p>

    <p>“Buraya getirin,” diye seslendi Robert. Sesi tuhaf bir şekilde pürüzlüydü.</p>

    <p>Odanın karşılıklı iki ucunda yanan ikiz sobalardan yayılan ışık duvarları kederli bir kızıla boyuyordu. İçerideki sıcaklık boğucuydu. Robert cibinlikli yataktaydı. Lord Renly kapalı pencerelerin önünde huzursuzca hareket ederken, Yüce Üstat Pycelle yatağın yanında duruyordu. Hizmetçiler bir oraya bir buraya koşturuyor, sobaları sürekli odunla besliyor ve şarap kaynatıyorlardı. Cersei Lannister yatağın ayak dibine oturmuştu. Saçları uykudan kalkmış gibi hafifçe dağınıktı ama gözlerinde uykudan eser yoktu. Tom ve Cayn, Ned’in odanın diğer ucuna yürümesine yardım ederlerken kadının gözleri Ned’in üzerindeydi. Hâlâ rüyadaymış gibi çok ağır hareket ediyordu Ned.</p>

    <p>Robert’ın ayağında çizmeleri vardı. Ned, kralın üstüne örtülü battaniyenin ucundan çıkan çizmeye yapışmış çamuru ve otları görebiliyordu. Yerde, üzeri kırmızı kahverengi lekelerle dolu, kesilmiş bir binici yeleği vardı. Oda duman, kan ve ölüm kokuyordu.</p>

    <p>“Ned,” diye fısıldadı kral onu gördüğünde. Yüzü süt kadar beyazdı. “Gel... daha yakına gel.”</p>

    <p>Adamları Robert’ın yanına gitmesi için yardım etti. Ned yatağın direklerinden birine tutunup dengesini buldu. Ne kadar kötü olduğunu anlaması için Robert’a bakması yeterliydi. “Ne?..” diye başladı cümlesine ama kelimeler boğazında düğümlendi.</p>

    <p>“Bir yaban domuzu,” dedi Lord Renly. Hâlâ av kıyafetlerinin içindeydi. Pelerininde kan lekeleri vardı.</p>

    <p>“Bir şeytan,” diye hırladı kral. “Benim hatam. Çok fazla şarap içmiştim. Lanet olsun bana. Iskaladım.”</p>

    <p>“Geri kalanınız neredeydi?” diye sordu Ned ciddi bir sesle. “Sör Barristan ve Kral Muhafızları neredeydi?”</p>

    <p>Renly’nin dudağı seğirdi. “Ağabeyim yaban domuzunu tek başına haklayacağını söyledi ve kenarda durmamızı emretti.”</p>

    <p>Eddard Stark battaniyeyi kaldırdı.</p>

    <p>Yarayı kapatmak için ellerinden geleni yapmışlardı ama faydası olmamıştı. Yaban domuzu bir canavar olmalıydı. Uzun dişiyle, kasığından göğüs ucuna kadar yarmıştı kralı. Yüce Üstat Pycelle’in yaraların üstüne koyduğu şaraplı sargılar şimdiden kanla simsiyah olmuştu. Yaradan yükselen koku dayanılmazdı. Ned’in midesi kalktı, battaniyeyi örttü.</p>

    <p>“Kötü kokuyor,” dedi Robert. “Ölüm kokusu bu, burnum kokuyu almıyor sanıyorsan yanılıyorsun. Piç beni fena benzetmiş, değil mi?” Kralın gülümsemesi yarasından da beterdi. Dişleri kıpkırmızıydı. “Tam gözünün içine hançeri soktum. Sor da söylesinler. Sorsana.”</p>

    <p>“Gerçekten öyle,” diye mırıldandı Lord Renly. “Ağabeyimin emriyle leşi yanımızda getirdik.”</p>

    <p>“Ziyafet için,” diye fısıldadı Robert. “Şimdi bizi yalnız bırakın. Hepiniz çıkın. Ned’le konuşmam gerek.”</p>

    <p>“Robert, tatlı lordum...” diye başladı Cersei.</p>

    <p>“Size <em>çıkın</em> dedim,” diye parladı Robert, eski öfkesinin soluk bir gölgesi gibi. “Bunun neresini anlayamıyorsun kadın?”</p>

    <p>Cersei eteğini ve gururunu toplayıp odadan çıktı. Lord Renly ve diğerleri onu takip etti. Yüce Üstat Pycelle oyalandı. Krala beyaz ve koyu bir sıvı verirken elleri titriyordu. “Haşhaş sütü Majesteleri,” dedi. “İçin. Ağrılarınızı azaltır.”</p>

    <p>Robert kadehi elinin tersiyle itip devirdi. “Git başımdan yaşlı aptal. Yakında zaten uyuyacağım. Dışarı çık.”</p>

    <p>Yüce Üstat Pycelle sert bakışlarla krala baktı ve odadan çıktı.</p>

    <p>“Sana lanet olsun Robert,” dedi Ned yalnız kaldıklarında. Bacağının zonklaması o kadar kötüydü ki acıdan kör olduğunu düşündü. Belki de üzüntüydü gözlerini bulanıklaştıran. Yatağın kenarına, arkadaşının yanına oturdu. “Neden hep kafanın dikine gitmek zorundasın?”</p>

    <p>“Boş ver Ned,” dedi Robert homurdanarak. “O piçi öldürdüm, değil mi?” Bir tutam siyah saç gözlerinin arasına düştü. “Sana da aynısını yapmalıyım aslında. Adamın huzurla avlanmasına bile müsaade etmezsin sen. Sör Robar beni buldu. Gregor’un kellesi. Çirkin bir fikir. Tazı’ya söylemedik. İyi haberi Cersei versin.” Kahkahası, bir acı dalgasıyla birlikte inlemeye dönüştü. “Tanrılar biraz merhamet edin,” diye mırıldanıp acısını yuttu. “Şu kız. Daenerys. Sadece bir çocuk, haklıydın... bu yüzden, o kız... tanrılar domuzu yolladı... beni cezalandırmak için...” Kral öksürmeye başladı, ağzından kan geliyordu. “Hataydı... sadece bir çocuk... Varys, Serçeparmak, hatta kardeşim, işe yaramazlar... bir tek sen söyledin bana...” Acı içinde ve güçlükle elini uzattı, “Kâğıt ve mürekkep. Bak orada, masanın üstünde. Sana söyleyeceklerimi yaz.”</p>

    <p>Ned kâğıdı kucağına koyup düzeltti ve mürekkebi aldı. “Emrinizdeyim Majesteleri.”</p>

    <p>“Bu mektup, Baratheon Hanedanı’ndan, Andallar’ın Kralı... şu kahrolası unvanların hepsini yaz işte, devamını biliyorsun... Ben Robert Baratheon’ın sözü ve vasiyetidir. Ölümüm halinde Kışyarı Lordu, Kral Eli, Lord Eddard Stark’ın, Kral Vekili ve Diyar’ın Koruyucusu olarak görev yapmasını emrediyorum. Oğlum Joffrey yeterli yaşa gelene kadar Lord Stark’ın hükmetmesini...</p>

    <p>“Robert...” <em>Joffrey senin oğlun değil,</em> demek istedi ama Robert’ın yüzünde öyle bir eziyet kazılıydı ki daha fazla canını yakamazdı. Başını öne eğdi ve yazdı. Kralın “oğlum” dediği cümleyi “veliahtım” olarak değiştirdi sadece. Bu kandırmaca, kendini lekelenmiş gibi hissettiriyordu. <em>Sevgi uğruna söylediğimiz yalanlar,</em> diye düşündü. <em>Tanrılar beni affetsin.</em> “Başka ne yazmamı istiyorsun?”</p>

    <p>“Yaz... ne yazman gerekiyorsa. Korumak ve savunmak, eski ve yeni tanrılar, sen kelimeleri bilirsin. Yaz. İmzalayacağım. Öldüğümde vasiyetimi konseye verirsin.”</p>

    <p>“Robert,” dedi Ned, kederden boğulmuş sesiyle. “Bunu yapma. Sakın ölme. Diyarın sana ihtiyacı var.”</p>

    <p>Robert, Ned’in elini tutup iyice sıktı. “Sen çok kötü bir yalancısın Eddard Stark,” dedi acı içinde. “Diyar... diyar ne kadar sefil bir kral olduğumu biliyor. Aerys kadar kötü bir kral oldum ben. Tanrılar affetsin.”</p>

    <p>Ned, “Hayır,” dedi ölüm döşeğindeki arkadaşına. “Aerys kadar kötü değil. Hiç o kadar kötü değil.”</p>

    <p>Robert hafifçe gülümsemeyi başardı. “En azından şu son kararımın çok doğru olduğunu söyleyecekler. Sen beni hayal kırıklığına uğratmazsın. Artık sen hükmedeceksin. Benden daha fazla nefret edeceksin bu işten ama işini doğru yapacaksın. Daha bitiremedin mi yazmayı?”</p>

    <p>“İşte burada Majesteleri,” deyip kâğıdı uzattı. Kral gözleri kör halde imzaladığı kâğıdın kenarına bir parça kan bulaştı. “Mühürlenirken şahitler olması gerek.”</p>

    <p>“Yaban domuzunu cenaze ziyafetimde ikram edin,” dedi Robert. “Ağzına bir elma tıkıştırın ve çıtır çıtır kızartın. O piçi mideye indirin. Yemekten patlasan bile umurumda değil. Bana söz ver Ned.”</p>

    <p>“Söz veriyorum.” <em>Bana söz ver Ned,</em> diye yankılandı Lyanna’nın sesi.</p>

    <p>“Kız, Daenerys. Yaşamasına izin ver. Eğer çok geç olmadıysa, onlarla konuş ve onu öldürmelerine engel ol. Ve oğluma yardım et Ned. Benden daha iyi bir adam olmasını sağla.” Yüzü acıyla çarpıldı. “Tanrılar, merhamet edin.”</p>

    <p>“Edecekler dostum,” dedi Ned. “Edecekler.”</p>

    <p>Kral gözlerini kapadı, dinleniyormuş gibi görünüyordu. “Bir domuz tarafından öldürüldü,” dedi. “Buna gülmek gerek ama canım çok yanıyor.”</p>

    <p>Ned gülemiyordu. “İnsanları çağırayım mı?”</p>

    <p>Robert başıyla hafifçe onayladı. “Nasıl istersen. Tanrılar, burası neden bu kadar <em>soğuk?</em>”</p>

    <p>Hizmetçiler aceleyle odaya dalıp ateşi besledi. Kraliçe gitmişti, bu bile biraz rahatlama sayılırdı. Cersei’nin azıcık akla varsa gün doğmadan kaleden ayrılacağını düşünüyordu Ned. Gitmekte geç bile kalmıştı.</p>

    <p>Kral Robert karısını özlüyormuş gibi görünmüyordu. Kâğıdın üzerine akıtılan erimiş sıcak sarı muma mührünü basarken, erkek kardeşi Renly ve Yüce Üstat Pycelle’e şahitlik etmelerini emretti. “Şimdi bana ağrım için bir şeyler içirin ve ölmeme izin verin.”</p>

    <p>Yüce Üstat Pycelle yeni bir kadeh haşhaş sütü hazırladı. Bu defa son damlasına kadar içti kral. Boş kadehi yere attığında siyah sakallarında beyaz damlalar vardı. “Rüya görecek miyim?”</p>

    <p>Ned cevapladı. “Göreceksin lordum.”</p>

    <p>“İyi öyleyse,” dedi gülümseyerek. “Lyanna’ya sevgilerini sunacağım Ned. Çocuklarıma iyi bak.”</p>

    <p>Dostunun söyledikleri karnının içinde kıvrılan bir bıçak gibi acıttı Ned’in canını. Bir an kaybolmuş gibi hissetti. Yalan söylemek için yeterli güç bulamadı. Sonra piçleri hatırladı; annesinin göğsündeki küçük Barra, Vadi’deki Mya, dökümhanedeki Gendry ve diğerleri. “Çocuklarına kendi çocuklarım gibi bakacağım,” dedi.</p>

    <p>Robert başıyla onayladı ve gözlerini kapadı. Haşhaş sütü yüzündeki acı ifadesini alıp götürürken yastıklara gömülen arkadaşını izledi Ned. Robert sonunda uykuya yenik düştü.</p>

    <p>Yüce Üstat Pycelle yatağın yanına gelirken boynundaki ağır zincir ses çıkarıyordu. “Elimden gelenin en iyisini yapacağım lordum ama yaralar ölümcül. Onu geri getirmeleri tam iki gün sürmüş, yarayı kapatmaya çalıştığımda çok geç olmuştu. Majesteleri’nin acısını azaltabilirim ama artık sadece tanrılar iyileştirebilir onu.”</p>

    <p>“Ne kadar zaman var?” diye sordu Ned.</p>

    <p>“Şimdiye dek ölmüş olmalıydı. Hayata bu kadar azimle tutunan bir adam daha görmedim ben.”</p>

    <p>“Ağabeyim her zaman güçlüydü,” dedi Lord Renly. “Çok akıllı değildi belki ama hep güçlüydü.” Odanın eritici sıcağı yüzünden kaşlarından ter damlıyordu. Genç, yakışıklı ve esmer haliyle Robert’ın hayaleti gibiydi. “Domuzu katletti. Bütün iç organları karnından dışarı dökülüyordu ama bir şekilde hayvanı öldürmeyi becerdi,” dedi. Sesi şaşkınlık doluydu.</p>

    <p>“Düşmanı hâlâ ayaktaysa, Robert savaş alanından asla ayrılmaz,” dedi Ned.</p>

    <p>Sör Barristan Selmy, hâlâ odanın dışında, merdivenlerde nöbet tutuyordu. “Üstat Pycelle ona haşhaş sütü içirdi,” dedi Ned, şövalyeye. “Benim iznim olmadan kimse yanına girip rahatsız etmesin onu.”</p>

    <p>“Emredersiniz lordum,” dedi Sör Barristan. Olduğundan daha yaşlı görünüyordu. “Kutsal görevimi yapmakta başarısız oldum.”</p>

    <p>“En sadık şövalye bile, kendine bu kadar zarar veren bir kralı koruyamaz,” dedi Ned. “Robert domuz avlamayı severdi. En az bin domuzu öldürdüğüne ben şahidim.” Bacaklarını ayırır, mızrağını doğrultur, domuzun saldırdığı ana kadar hiç kıpırdamadan bekler, hayvan tam üstüne atıldığı sırada bir küfür savurur ve tek bir mızrak atışıyla avının işini bitirirdi. “Ölümünün bu yüzden olacağını kimse bilemezdi.”</p>

    <p>“Böyle konuşmakla nezaket gösteriyorsunuz Lord Eddard.”</p>

    <p>“Kral anlattı. Şarap yüzünden diyor.”</p>

    <p>Beyaz saçlı şövalye başıyla onayladı. Düşünceliydi. “Domuzun ininden çıktığını gördüğümüzde kral eyerinin üstünde sallanıyordu. Buna rağmen hepimize uzakta durmamızı emretti.”</p>

    <p>“Bir şey merak ediyorum Sör Barristan,” dedi Ned. “Krala şarabı kim vermişti?”</p>

    <p>Ned hadımın geldiğini duymamıştı ama kafasını çevirdiğinde Varys yanlarındaydı. Yerlere kadar uzun siyah kadife bir elbise giyiyordu ve yanakları yeni pudralanmıştı.</p>

    <p>“Şarap kralın kendi matarasındaydı,” dedi Sör Barristan.</p>

    <p>“Sadece bir matara mı? Avda insan epey susar.”</p>

    <p>“Saymadım ama birden fazla olduğu kesin. Matara ne zaman boşalsa yaveri yenisini getiriyordu.”</p>

    <p>“Görevine çok bağlı bir çocuk,” dedi Varys. “Kralının susuz kalmaması için önlemini almış.”</p>

    <p>Ned’in ağzında acı bir tat vardı. Robert’ın göğüs zırhı için oradan oraya koşturduğu sarı saçlı iki delikanlıyı hatırladı. Kral o geceki ziyafette bu hikâyeyi anlatmış ve titreyene kadar gülmüştü. “Hangi yaver?”</p>

    <p>“Büyük olan,” dedi Sör Barristan. “Lancel.”</p>

    <p>“Delikanlıyı iyi tanırım,” dedi Varys. “Güçlü bir oğlan. Lord Tywin’in yeğeni ve kraliçenin kuzeni. Umarım zavallı delikanlı kendini suçlamıyordur. Kendi gençliğimi hatırlıyorum da, çocuklar çok masum ve hassas oluyor.”</p>

    <p>Varys’in de bir zamanlar çocuk olduğu kesindi ama masum olduğu bir vakit var mıydı merak ediyordu Ned. “Çocuklar demişken, Robert, Daenerys Targaryen’la ilgili kararından vazgeçti. Her ne planladıysanız hemen iptal etmenizi istiyorum.”</p>

    <p>“Yazık,” dedi Varys. “Çok geç olmuş olabilir. Korkarım ki kuşlar uçtu. Ama elimden geleni yapacağım lordum. İzninizle.” Reverans yaptı ve merdivenlerde kayboldu. Yumuşak terlikleri basamaklara sürtündükçe fısıltı gibi sesler çıkıyordu.</p>

    <p>Tomard ve Cayn, Ned’in köprüden geçmesine yardım ederlerken Lord Renly, Maegor Hisarı’ndan çıktı. Ned’e seslendi. “Biraz zamanınızı ayırırsanız sevinirim,” dedi.</p>

    <p>Ned durdu. “Elbette.”</p>

    <p>Renly yanına doğru yürümeye başladı. “Adamlarınızı gönderin,” dedi. Köprünün ortasında buluştular. Altlarındaki kuru hendeğin etrafına çekilmiş dikenli tellerin zalim uçları ay ışığında gümüş gibi parlıyordu.</p>

    <p>Ned bir baş hareketi yaptı. Tommard ve Cayn saygıyla eğilerek uzaklaştı. Lord Renly temkinli gözlerle, avlunun uzak köşesinde duran Sör Boros’a ve hemen arkalarındaki kapıda bekleyen Sör Preston’a baktı. “Şu mektup,” dedi eğilerek. “Kral vekâletiyle mi ilgiliydi? Ağabeyim sizi Diyar’ın Koruyucusu mu ilan etti?” Bir cevap almak için beklemedi. “Lordum, emrimde otuz şahsi muhafızım var. Lordlar ve şövalyelerden oluşan pek çok dosta da sahibim. Bana bir saat müsaade edin ve yüz kılıçlı adamı emrinize vereyim.”</p>

    <p>“Yüz kılıçlı adamla ne yapacağım lordum?”</p>

    <p>“<em>Saldırı!</em> Hemen şimdi, bütün kale uykudayken.” Tekrar Sör Boros’a baktı ve temkinli bir fısıltıyla konuşmaya devam etti. “Joffrey’yi annesinden almalı ve avucumuzda tutmalıyız. Koruyucu olmuş fark etmez, kralı eline alan krallığı da almış demektir. Myrcella ve Tommen’ı da yakalamalıyız. Çocukları bizim elimizdeyken Cersei bize karşı hareket edemez. Konsey Koruyucu Lord’luğunuzu onaylar ve Joffrey’yi himayenize verir.”</p>

    <p>Ned buz gibi gözlerle baktı adama. “Robert henüz ölmedi. Tanrılar onu korusun. Korumazlarsa, onun son sözlerini duymaları için konseyi toplarım ve gücün el değiştirmesi konusu tartışılır ama Robert dünya üstündeki son saatlerini yaşarken, onun koridorlarında kan dökmeyeceğim ve korku dolu küçücük çocukları yataklarından çekip almayacağım.”</p>

    <p>Lord Renly bir adım geri gitti. Bir yay kadar gergindi. “Kaybettiğiniz her an Cersei’ye hazırlık yapmak için biraz daha vakit kazandırıyor. Robert öldüğünde her ikimiz için de çok geç olabilir.”</p>

    <p>“O halde dua edelim de Robert ölmesin.”</p>

    <p>“Bu ihtimal çok düşük,” dedi Renly.</p>

    <p>“Tanrılar bazen merhamet gösterir.”</p>

    <p>“Ama Lannisterlar göstermez.” Lord Renly döndü ve hendeği geçerek ağabeyinin ölüm döşeğinde yattığı kuleye girdi.</p>

    <p>Ned odasına döndüğünde çok yorgun ve kederli hissediyordu kendini ama uyuması söz konusu değildi. <em>Taht oyununda ya kazanırsın ya ölürsün,</em> demişti Cersei Lannister tanrı korusunda. Lord Renly’nin teklifini geri çevirmekle doğru bir şey yapıp yapmadığını merak ediyordu. Böyle entrikalar Ned’e göre değildi ve çocukları tehdit etmek onursuzca bir işti ama Cersei kaleden ayrılmak yerine kalıp savaşmayı tercih ederse Renly’nin yüz kılıcına ve daha fazlasına ihtiyacı olacaktı.</p>

    <p>“Bana Serçeparmak’ı getirin,” dedi Cayn’e. “Eğer odasında değilse yanınıza istediğiniz kadar adam alın ve onu bulana kadar Kral Toprakları’ndaki her genelevi, her şaraphaneyi arayın. Gün doğmadan önce mutlaka bana getirin.” Cayn eğildi ve odadan ayrıldı. Ned, Tomard’a döndü. “<em>Rüzgâr Cadısı</em> akşam rüzgârıyla yelken açacak. Muhafızları seçtiniz mi?”</p>

    <p>“Porther’in komutasında on adam.”</p>

    <p>“Yirmi olsun ve senin kumandanda,” dedi Ned. Porther cesur bir adamdı ama gözü fazla karaydı. Kızlarını daha sağduyulu ve daha sakin bir adamın koruması gerekiyordu.</p>

    <p>“Nasıl emrederseniz lordum,” dedi Tom. “Tekrar Kışyarı’nı göreceğim için üzüldüm diyemem. Karımı özledim.”</p>

    <p>“Kuzeye doğru kıvrıldığınızda Ejderha Kayası’ndan geçeceksiniz. Benim için bir mektup götürmeni istiyorum.”</p>

    <p>Tomard’ın gözlerinde endişeli bir bakış vardı. “Ejderha Kayası mı lordum?” Targaryen Hanedanı’nın ada kalesinin korkunç bir namı vardı.</p>

    <p>“Kaptan Qos’a, adayı görür görmez benim sancağımı çekmesini söyle. Beklenmedik ziyaretçilerden rahatsız olabilirler. Bizzat Lord Stannis Baratheon’a şahsen iletmen için bir mektup vereceğim sana. Başka kimseye değil. Ne kâhyasına, ne baş muhafızına, Stannis’in kendisine iletilecek.”</p>

    <p>“Emredersiniz lordum.”</p>

    <p>Tomard odadan çıktığında masada yanan mumun alevini seyretmeye daldı Ned. Kederi bir an dayanılmayacak gibi oldu. Tanrı korusundaki yürek ağacının önünde diz çöküp kendisine bir kardeşten daha yakın olan Robert’ın hayatı için tanrılara yalvarmaktan başka bir şey yapmak istemiyordu. Çocuklarını veliahtlıktan çıkararak kralla olan arkadaşlığına ihanet ettiğini fısıldayacaktı insanlar daha sonra. Tanrıların her şeyin doğrusunu bilmesini ve Robert’ın gerçeği mezarında yatarken öğrenmesini umut etti.</p>

    <p>Kralın son mektubunu eline aldı. Altın mumla mühürlenmiş beyaz bir parşömen, birkaç kısa cümle ve kan lekesi. Zafer ve yenilgi arasındaki çizgi ne kadar inceydi. Ve ölümle yaşam arasındaki.</p>

    <p>Önüne yeni bir kâğıt aldı ve kuş tüyü kalemini mürekkebe batırdı. <em>Baratheon Hanedanı’ndan Majesteleri Lord Stannis Baratheon’a,</em> diye başladı. <em>Siz bu mektubu aldığınızda, on beş yıldır kralımız olan ağabeyiniz Robert ölmüş olacak. Kral Ormanı’nda çıktığı av gezisi sırasında bir yaban domuzu parçaladı...</em></p>

    <p>Elleri durma noktasına geldiğinde kâğıdın üstündeki kelimeler eğilip bükülüyormuş gibi görünüyordu. Sör Jaime ve Lord Tywin küçük düştükleri için sessizce acı çekecek adamlar değildi. Kaçmaktansa kalıp savaşacaklardı. Jon Arryn’in ölümünden sonra Lord Stannis’in tedbirli davrandığına şüphe yoktu ama Lannisterlar kuvvetleriyle ilerlemeye başlamadan önce, derhal Kral Toprakları’na dönmek üzere yelken açması gerekiyordu.</p>

    <p>Ned her kelimeyi özenle seçti. Sonunda yazmayı bitirdiğinde, <em>Kışyarı Lordu, Kral Eli, Diyar’ın Koruyucusu Eddard Stark,</em> diye imzaladı mektubu. Kâğıdı iki kez katladı. Mührü mumun alevinde eritti.</p>

    <p>Mühür mumu yumuşarken vekilliğinin kısa süreceğini düşündü. Yeni kral kendine yeni bir El seçecekti ve Ned eve gitmekte özgür olacaktı. Kışyarı düşüncesi soluk bir tebessüm getirdi yüzüne. Bran’ı gülerken duymak, Robb ile ava gitmek, Rickon’ı oyun oynarken seyretmek istedi. Kendi yatağında, karısı Catelyn’e sarılarak, düşsüz ve derin bir uyku uyumanın özlemini çekiyordu.</p>

    <p>Cayn döndüğünde, erimiş beyaz mumun üzerine ulu kurt mührünü basıyordu. Desmond da Cayn ile birlikteydi ve aralarında Serçeparmak vardı. Ned muhafızlarına teşekkür edip onları yolladı.</p>

    <p>Lord Petyr, kolları kabarık mavi kadife bir tunik ve alaykuşu desenli gümüş rengi bir pelerin giyiyordu. “Sanırım sizi tebrik etmem gerekiyor,” dedi bir koltuğa otururken.</p>

    <p>Ned sinirlendi. “Kral ağır yaralı ve ölüm döşeğinde.”</p>

    <p>“Biliyorum,” dedi Serçeparmak. “Robert’ın sizi Diyar’ın Koruyucusu seçtiğini de biliyorum.”</p>

    <p>Ned’in gözleri, kralın masada duran mührü kırılmamış mektubuna gitti. “Peki bunu nasıl biliyorsunuz lordum?”</p>

    <p>“Varys biraz ipucu vermişti ve siz de şu an doğruladınız.”</p>

    <p>Ned’in ağzı öfkeyle kıvrıldı. “Varys de, küçük kuşları da kahrolsun. Catelyn haklı. Bu adamın kara büyüleri var. Ona hiç güvenmiyorum.”</p>

    <p>“Mükemmel, öğreniyorsunuz.” Serçeparmak öne eğildi. “Ama gecenin bir vakti hadımdan bahsetmek için buraya getirtmediniz beni.”</p>

    <p>“Hayır,” dedi Ned. “Jon Arryn’in ölümüne sebep olan sırrı biliyorum. Robert arkasında meşru bir veliaht bırakmayacak. Joffrey ve Tommen, Jaime’nin piçleri. Kraliçeyle olan çarpık ilişkisinin meyveleri.”</p>

    <p>Serçeparmak tek kaşını kaldırdı. “Korkunç,” dedi, aslında hiç şaşırmadığını belli eden bir ses tonuyla. “Peki ya kız? Ona da şüphe yoktur. Yani kral öldüğünde...”</p>

    <p>“Krallık erkek kardeşlerinin en büyüğü olan Lord Stannis’e geçecek.”</p>

    <p>Lord Petyr meseleyi düşünürken parmağını keçi sakalına götürdü. “Öyle görünüyor. Eğer...”</p>

    <p>“<em>Eğer</em> mi lordum? Bu hususta <em>eğer</em> yok. Stannis gerçek veliaht. Hiçbir şey bu gerçeği değiştiremez.”</p>

    <p>“Stannis sizin yardımınız olmadan tahtı ele geçiremez. Eğer biraz aklınız varsa Joffrey’nin tahta çıkması için uğraşırsınız.”</p>

    <p>Ned taş kadar sert gözlerle adama baktı. “Sizde onur denen şeyin zerresi bile yok mu?”</p>

    <p>“<em>Zerresi</em> vardır belki,” dedi umursamaz bir tavırla. “Beni dinleyin. Stannis ne sizin ne de benim dostum. Kendi öz kardeşleri bile o adama tahammül edemiyor. Adam demir gibi sert ve aşırı muhafazakâr. Kendisine yeni bir konsey oluşturup yeni bir El seçeceğine şüphe yok. Tacı önüne koyduğunuz için size teşekkür edecektir ama sırf bunu yaptınız diye size sevgi beslemeye başlamayacak. Stannis, Cersei ve piçleri ölmeden rahat oturamaz o tahtta. Kızının kafası bir kazığa geçirilirken Lord Tywin’in bir köşede sessizce oturacağını mı sanıyorsunuz? Casterly Kayası ayaklanacak, tek başına değil hem de. Robert bir zamanlar Aerys’e hizmet etmiş adamları sadakatleri karşılığında bağışladı ama Stannis o kadar affedici biri değil. Fırtına Burnu’nda yaşadıklarını asla unutmayacak ve Lord Tywin’le Lord Redwyne’a da unutturmayacak. Ejderha sancağı altında savaşan ve Balon Greyjoy’yla birlikte ayaklanan her adamın korkmak için çok geçerli sebepleri olacak. Demir Taht’ı Stannis’e verirseniz, sizi temin ederim ki diyar kana bulanacak.</p>

    <p>Şimdi, madalyonun öbür yüzüne de bakalım. Joffrey daha on iki yaşında ve Robert kraliyetin başına sizi getirdi. Kral Eli ve Diyar’ın Koruyucusu sizsiniz. Güç sizde lordum. Bütün yapmanız gereken uzanıp almak. Lannisterlar’la barışın. Kızınız Sansa’yı Joffrey ile evlendirin. Küçük kızınızı da Prens Tommen ile. Vârisiniz de Prenses Myrcella’yla evlensin. Joffrey’nin tahta geçmesi için yeterli yaşa gelmesine daha dört yıl var. Sizi bir baba olarak benimsemesi için yeterli bir süre. Benimsemezse... dört yıl uzun zaman lordum. Lord Stannis’ten kurtulmaya yetecek kadar uzun. O zaman Joffrey’nin küçük kirli sırrını açıklarız ve Lord Renly’yi tahta oturturuz.”</p>

    <p>“<em>Biz</em> mi?” diye sordu Ned.</p>

    <p>Serçeparmak omuz silkti. “Sırtınızdaki yükleri paylaşacak biri lazım. Size pahalıya patlamayacağımdan emin olabilirsiniz.”</p>

    <p>“Demek pahalıya patlamayacaksınız,” dedi Ned buz gibi sesiyle. “Lord Baelish, bana önerdiğiniz şey ihanet.”</p>

    <p>“Kaybedersek, evet.”</p>

    <p>“Unutmuşsunuz,” dedi Ned. “Jon Arryn’i, Jory Cassel’ı ve bunu unutmuşsunuz.” Belinden hançeri çıkarıp masanın üstüne, ikisinin arasına koydu. Ejderha kemiğinden yapılmış sapı, Valyria çeliğinden dövülmüş bıçağıyla, doğru ve yanlış, gerçek ve yalan, yaşam ve ölüm arasındaki fark kadar keskin görünüyordu hançer. “<em>Oğlumun boğazını kesmek</em> için bir adam yolladılar Lord Baelish.”</p>

    <p>Serçeparmak içini çekti. “Korkarım ki unutmuşum lordum,” dedi. “Lütfen beni bağışlayın. Bir Stark’la konuştuğumu unutmuşum. Yani, Stannis ve savaş diyorsunuz.”</p>

    <p>“Bu bir seçim meselesi değil. Stannis gerçek veliaht.”</p>

    <p>“Lord Koruyucu’yla tartışamam. Benden ne istiyorsunuz o halde? Belli ki akıl istemiyorsunuz.”</p>

    <p>Ned iğrenirmişçesine, “Verdiğiniz... aklı unutmak için elimden geleni yapacağım,” dedi. “Sizi buraya Catelyn’e verdiğiniz söz için çağırdım. Bunlar hepimiz için tehlikeli zamanlar. Robert beni Koruyucu ilan etti bu doğru ama bütün dünyanın gözünde Joffrey hâlâ onun oğlu ve veliahtı. Kraliçenin emrinde her dediğini gözünü kırpmadan yapacak on kadar şövalye ve yüz kılıçlı adam var. Bu sayı benim kalan muhafızlarımı yok etmek için yeterli. Ve şu anda Jaime Lannister arkasında adamlarıyla birlikte baba evinden buraya doğru yola çıkmış olabilir.”</p>

    <p>“Sizinse bir ordunuz yok,” dedi Serçeparmak. masadaki hançeri parmağıyla ağır ağır döndürüp oyun oynarken. “Lannisterlar ve Lord Renly arasında pek sevgi olmadığını söyleyebilirim. Bronz Yohn Royce, Sör Balon Swann, Sör Loras, Leydi Tanda, Redwyne ikizleri... her birinin maiyeti ve konseyde yeminli kılıçları var.”</p>

    <p>“Renly otuz şahsi muhafıza sahip, diğerleri daha da az. Hepsinin benimle birlikte olacağını varsaysam bile bu sayı yeterli değil. Altın pelerinlileri almam lazım. Şehir Muhafızları’nda iki bin adam var. Hepsi de kaleyi, şehri ve kral barışını korumaya yeminli.”</p>

    <p>“Ah, ama kraliçe başka, El başka kral gösterirse hangi kralın barışını koruyacaklar?” Lord Petyr hançere hızla vurdu. Hançer fırıl fırıl dönmeye başladı. Sonunda yavaşladı ve sivri ucu Serçeparmak’ta durdu. “İşte cevabınız,” dedi gülümseyerek. “Onlara paralarını ödeyen adamın sözüne uyacaklar.” Arkasına yaslandı ve Ned’e baktı. Gri yeşil gözleri alay doluydu. “Onurunu bir zırh gibi giyiyorsun Stark. Seni güvende tutacak sanıyorsun ama ağırlığı hareket etmeni güçleştirmekten başka bir işe yaramıyor. Beni buraya çağırmanın gerçek nedenini biliyorsun. Benden ne yapmamı istediğini biliyorsun. Ne yapılması gerektiğini biliyorsun... ama bu <em>onurlu</em> bir iş değil. Bu yüzden kelimeler boğazında sıkışıp kalıyor.”</p>

    <p>Ned’in boynu gerilimden kaskatı kesilmişti. Öyle öfkeliydi ki ağzından çıkacaklara güvenemedi bir an.</p>

    <p>Serçeparmak güldü. “Söylemeniz için zorlamalıyım sizi ama bu çok zalimce olur lordum... o yüzden korkmayın. Catelyn’e olan sevgimden ötürü derhal Janos Slynt’e gideceğim ve Şehir Muhafızları’na sahip olmanızı sağlayacağım. Altı bin altın yetecektir. İki bin kumandana, iki bin rütbelilere ve iki bin de askerlere. Bu fiyatın yarısına da alabiliriz ama işi şansa bırakmayacağım.” Gülümsedi, hançeri masadan aldı ve Ned’e uzattı, önce kabzasını.</p>
  </div>
</body>
</html>
