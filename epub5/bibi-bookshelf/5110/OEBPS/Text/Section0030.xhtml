<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>“Lord Arryn’in ölümü hepimiz için çok büyük bir üzüntüydü lordum,” dedi Yüce Üstat Pycelle. “Ölümüne dair bulguları sizinle paylaşmaktan mutluluk duyarım. Lütfen oturun. Hafif bir şeyler atıştırmak ister miydiniz? Biraz hurma? Ayrıca cennet elması var, enfes. Artık şarap içemiyorum ama size balla tatlandırılmış buzlu süt ikram edebilirim. Bu sıcaklarda gerçekten serinletici oluyor.”</p>

    <p>Sıcak inkâr edilemezdi. Ned, ipek tuniğinin terle göğsüne yapıştığını hissedebiliyordu. Ağır ve nemli hava ıslak bir battaniye gibi şehrin üstüne serilmişti. Fakir halk, havasız ve kalabalık mahallelerinden kaçıp biraz nefes almak, rahat uyuyabilmek umuduyla rüzgârlı tek bölge olan su kenarına akın ettiği için nehir kıyısı zapt edilemez şekilde kalabalıklaşıyordu. “Çok büyük nezaket göstermiş olursunuz,” dedi Ned otururken.</p>

    <p>Pycelle gümüşten küçük bir zili baş ve işaret parmağının arasında tutup zarifçe salladı. Dal gibi ince ve genç bir hizmetçi kız içeri girdi. “Kral Eli ve benim için buzlu süt getir çocuğum ve lütfen iyice tatlandırılmış olmasına özen göster,” dedi Üstat.</p>

    <p>Kız içecekleri getirmek için çıkarken Yüce Üstat ellerini karnının üstünde birleştirdi. “Halk, yazın son yılının en sıcak yıl olduğunu söyler. Bu doğru değildir aslında ama öyle hissediliyor değil mi? Böyle günlerde siz kuzeylilerin yaz karlarını kıskanıyorum doğrusu.” Yaşlı adam oturduğu yerde hareket edince boynundaki mücevher kaplı zincir hafif sesler çıkardı. “Kral Maekar’ın zamanındaki yaz bundan daha sıcaktı şüphesiz ve çok daha uzun sürmüştü. Hisar’da bile aptallar vardı o zaman. Hiç bitmeyecek olan Muazzam Yaz’ın sonunda geldiğine inanmışlardı ama yazın yedinci yılında hava aniden bozdu. Kısacık bir sonbaharın ardından uzun ve korkunç bir kış mevsimi başladı. O yaz gerçekten çok sıcak geçmişti. Gündüzleri Eski Şehir’den buharlar yükseliyordu ve hayat ancak gece olduğunda başlıyordu. Nehir kenarındaki bahçelerde yürüyüşler yapıp tanrılar hakkında konuşurduk. O gecelerin <em>kokularını</em> hâlâ hatırlarım lordum: Parfüm, tatlı meyve kokuları, neredeyse patlayacak halde kavunlar, şeftaliler, narlar, gecegölgeleri ve ay tomurcukları. O zamanlar genç bir adamdım, hâlâ zincirimi dövüyordum. O zamanlar sıcak, şimdi olduğu kadar rahatsız etmiyordu beni.” Pycelle’in göz kapakları öyle sarkmıştı ki sürekli yarı uyur haldeymiş gibi görünüyordu. “Özürlerimi kabul edin Lord Eddard. Buraya daha babanız doğmadan önce yaşanmış yazların anılarını dinlemeye gelmediniz. Yaşlı bir adamın sayıklamalarını bağışlayın. Korkarım zihin de kılıç gibi. Eski olanlar paslanıyor sonunda. Ah, işte sütlerimiz de geldi.” Hizmetçi kız tepsiyi masaya bıraktı, Pycelle kıza gülümsedi. Sütü aldı, tadına baktı ve başıyla onayladı. “Tatlı çocuğum, gidebilirsin,” dedi.</p>

    <p>Kız çıktığında, Pycelle solgun ve sulu gözleriyle Ned’e baktı. “Evet, nerede kalmıştık? Lord Arryn’le ilgili soru sormuştunuz...”</p>

    <p>“Sormuştum,” dedi Ned. Sütten küçük bir yudum aldı. Gayet iyi soğutulmuştu ama onun damağı için fazla tatlıydı.</p>

    <p>“Doğrusunu söylemek gerekirse El, bazı zamanlar kendinde değilmiş gibi görünüyordu,” dedi Pycelle. “Uzun yıllardır konseyde yan yana oturuyorduk ve bazı işaretler kolayca okunabiliyordu ama ben o işaretleri uzun zamandır omuzlarında olan ve tüm gücüyle, tüm sadakatiyle yerine getirdiği görevin ağırlığına yordum. O geniş omuzları diyarın büyük dertleri altında çökmüş gibiydi. Bunun yanı sıra oğlu her zaman hastaydı ve leydi eşi çocuğu gözünün önünden bir an olsun ayıramayacak kadar endişe doluydu. Bütün bunlar güçlü bir adamın bile yorulmasına sebep olur. Lord Arryn genç bir adam değildi. Yorgun ve dertli görünmesini doğal buluyordum ama şimdi o kadar emin değilim.” Kafasını ağır ağır iki yana salladı.</p>

    <p>“Onu öldüren son rahatsızlığıyla ilgili neler söyleyebilirsiniz?”</p>

    <p>Yüce Üstat çaresizlik dolu bir hüzün içinde ellerini iki yana açtı. “Bir gün bana gelip bir kitap istedi. Her zamanki gibi zinde ve sağlıklıydı ama bir şeyler onu çok rahatsız ediyormuş gibi görünüyordu. Ertesi sabah öyle büyük ağrıları vardı ki yataktan bile kalkamadı. Üstat Colemon midesini üşütmüş olabileceğini düşündü. Hava çok sıcaktı ve El, serinlemek için sürekli soğutulmuş şarap içiyordu. Lord halsizleşmeye devam edince ben bizzat gidip onu muayene ettim ama tanrılar bana onu iyileştirecek gücü bahşetmedi.”</p>

    <p>“Üstadı buradan gönderdiğinizi duydum.”</p>

    <p>Pycelle’in baş hareketi buzullar kadar ağır ve düşünceliydi. “Evet gönderdim ve korkarım Leydi Lysa beni asla affetmeyecek. Belki haksızdım ama o gün için en doğru olanı yaptım. Üstat Colemon benim oğlum gibidir, yeteneklerinden asla şüphe etmedim ama o daha çok genç. Genç bir zihin, genelde yaşlı bir bedenin zayıflıklarından habersizdir. Lord Arryn’e sürekli bağırsak söktürücü karışımlar ve biber suyu veriyordu. Bu ilaçların onu öldürmesinden endişe ettim.”</p>

    <p>“Lord Arryn son saatlerinde size herhangi bir şey söyledi mi?”</p>

    <p>Pycelle’in alnı buruştu. “Ateşi çok yüksekti. Sürekli Robert diye sayıklıyordu ama oğlunu mu yoksa kralı mı çağırdığını anlamıyorduk. Leydi Lysa oğullarının hasta odasına girmesine izin vermiyordu. O da hastalık kapabilir diye endişeliydi. Kral Robert geldi. Saatlerce hasta yatağının başında oturup, Lord Arryn’in morali düzelir, iyileşmesine yardım eder umuduyla eski günlerden bahsetti. Lorda duyduğu sevgi son derece şiddetliydi.”</p>

    <p>“Başka bir şey yok mu? Ölmeden önce son birkaç cümle?”</p>

    <p>“Onu kurtarmak için hiç umut kalmadığından emin olduğumda, daha fazla acı çekmemesi için lorda haşhaş sütü içirdim. Gözlerini kapamadan hemen önce, krala ve Leydi Lysa’ya bir şeyler fısıldadı, oğlu için bir hayır duası. <em>Tohum güçlü,</em> dedi. Sonunda konuşması anlaşılamayacak kadar bozuldu. Ölüm ertesi sabaha kadar gelmedi ama o andan sonra lord acı çekmedi ve bir daha hiç konuşmadı.”</p>

    <p>Aşırı tatlılığından rahatsız olmamaya çalışarak bir yudum daha süt içti Ned. “Sizce Lord Arryn’in ölümünde doğal olmayan bir şey var mıydı?”</p>

    <p>“Doğal olmayan mı?” Üstat’ın sesi fısıltı kadar alçaktı. “Hayır, böyle olduğunu söyleyemem. Üzücüydü şüphesiz ama ölüm başlı başına en doğal şeydir Lord Eddard. Jon Arryn şu anda dinleniyor. Sonunda bütün yüklerinden kurtuldu.”</p>

    <p>“Onun ölümüne sebep olan şu hastalık, daha önce başka adamların da bu şekilde öldüğünü gördünüz mü?” diye sordu Ned.</p>

    <p>“Yaklaşık kırk yıldır Yedi Krallık’ın Yüce Üstadı’yım,” diye yanıtladı Pycelle. “Kıymetli Kral Robert’ımızın, ondan önce Aerys Targaryen’ın ve onun babası İkinci Jaehaerys’in ve hatta birkaç ay için bile olsa Jaehaerys’in Benzersiz olarak anılan babası Beşinci Aegon hükümdarlığında görev yaptım. Hatırlayamayacağım kadar çok sayıda hastalığa şahit oldum lordum. Size şunu söyleyebilirim, her vaka kendine özgüdür ve her vaka bazı açılardan diğerine benzer. Lord Jon’un ölümü diğer gördüklerimden daha garip değildi.”</p>

    <p>“Karısı böyle düşünmüyor.”</p>

    <p>Yüce Üstat başıyla onayladı. “Şimdi hatırlıyorum, Leydi Lysa sizin soylu eşinizin kız kardeşiydi. Yaşlı bir adamın açık konuşmasını bağışlarsanız, acı en sağlam ve en disiplinli zihinlerin bile karışmasına sebep olabilir ve Leydi Lysa asla o kadar sağlam bir kadın olamadı. Yaptığı son ölü doğumdan sonra her gölgede düşmanlar görmeye başladı. Lord eşinin ölümü onu paramparça etti ve iyice kaybolmasına sebep oldu.”</p>

    <p>“O halde, Lord Arryn’in ölüm sebebinin ani ve beklenmedik bir hastalık olduğuna eminsiniz.”</p>

    <p>“Eminim,” dedi Pycelle üzüntü içinde. “Eğer hastalık değilse lordum, başka ne olabilir ki?”</p>

    <p>“Zehir,” dedi Ned fısıltıyla.</p>

    <p>Pycelle’in uyur gibi görünen gözleri faltaşı gibi açıldı. Yaşlı üstat huzursuzca koltuğunda kıpırdandı. “Çok rahatsız edici bir düşünce. Burası, böyle şeylerin yaygın olduğu Özgür Şehirler’den biri değil. Yüce Üstat Aethelmure, her insanın kalbinde cinayet fikri taşıdığını ama buna rağmen zehircilerin aşağılıktan da aşağıda olduğunu söyler.” Bir an sessiz kaldı, gözleri düşünceli bir hal aldı. “Söylediğiniz şey mümkün lordum ama ben böyle olduğunu düşünmüyorum. Her tedbirli üstat bilinen bütün zehirleri tanır ve ben Lord Arryn’de o zehirlerden herhangi birinin işaretlerine rastlamadım. Ayrıca El, son derece sevilen bir adamdı. Hangi insan kılığına bürünmüş canavar öyle soylu bir lordu öldürmek ister?”</p>

    <p>“Zehir, kadın silahıdır, diye duymuştum.”</p>

    <p>Pycelle düşünceli bir halde elini kafasına götürdü. “Kadınların, namertlerin ve... hadımların.” Boğazını temizledi ve yoğun bir balgam topunu hasırların üstüne tükürdü. Üstlerindeki kuşlukta bir kuzgun gakladı. “Lord Varys’in Lys’te bir köle olarak dünyaya geldiğini biliyor muydunuz? Örümceklere güvenmemek gerek lordum.”</p>

    <p>Bu Ned’in öğrenmeye ihtiyaç duyduğu bir şey değildi. Varys’te, Ned’in tüylerini diken diken eden tuhaf bir şeyler vardı. “Bunu aklımda tutacağım Üstat ve yardımlarınız için teşekkür ederim. Yeterince vaktinizi aldım.” Ayağa kalktı.</p>

    <p>Yüce Üstat Pycelle koltuğundan ağırca ve zar zor kalkarak kapıya kadar Ned’e eşlik etti. “Umarım kafanızı biraz rahatlatacak kadar yardımım dokunmuştur. Size hizmet edebileceğim başka bir konu varsa sormanız yeterlidir.”</p>

    <p>“Son bir şey,” dedi Ned. “Jon’un hastalanmadan önce sizden aldığı kitabı incelemek isterim.”</p>

    <p>“Korkarım son derece sıkıcı bulursunuz. Yüce Üstat Malleon tarafından kaleme alınmış büyük hanedanların tarihiyle ilgili kalın ve ağır bir cilt.”</p>

    <p>“Yine de bir bakmak istiyorum.”</p>

    <p>Yaşlı adam kapıyı açtı. “Nasıl isterseniz. Buralarda bir yerde olmalı. Bulur bulmaz odanıza gönderirim.”</p>

    <p>“Bana çok nazik davrandınız,” dedi Ned. Sonra, sanki aklına son anda gelmiş gibi, “Son bir soru daha, Kralın, Jon’un hasta yatağının başında saatlerce oturduğunu söylemiştiniz. Kraliçe de yanında mıydı?” diye sordu.</p>

    <p>“Neden? Hayır,” dedi Pycelle. “O ve çocuklar kraliçenin babasıyla birlikte Casterly Kayası’na gitmişti. Lord Tywin, Prens Joffrey’nin isim günü için ve oğlu Jaime’nin turnuva şampiyonu olduğunu görmek umuduyla konuğumuz olmuştu. Turnuvada büyük hayal kırıklığı yaşadığını söyleyebilirim. Lord Arryn’in ölüm haberini kraliçeye iletmek bana düştü. Daha önce kalbi bu kadar ağır bir haberci kuş salmamıştım hiç.”</p>

    <p>“Kara kanatlara yüklü kara haberler,” diye mırıldandı Ned. Küçük bir çocukken, Yaşlı Dadı’dan öğrendiği bir deyişti.</p>

    <p>“Balıkçı hanımları böyle söyler,” diye onayladı Pycelle. “Ama her zaman doğru değildir. Üstat Luwin’in kuşu kanatlarında oğlunuz Bran’ın haberlerini taşıyarak geldiğinde, kaledeki her kalp mutlulukla çarptı, öyle değil mi?”</p>

    <p>“Dediğiniz gibi Üstat.”</p>

    <p>“Tanrılar merhametlidir.” Pycelle başıyla selam verdi. “Ne zaman isterseniz gelin lordum, ben hizmet etmek için buradayım.”</p>

    <p><em>Evet,</em> diye düşündü Ned. <em>Ama kime?</em></p>

    <p>Odasına geri dönerken El Kulesi’nin sarmal merdivenlerinde kızı Arya’yla karşılaştı. Kollarını açmış tek ayağı üstünde dengede durmaya çalışıyordu. Sert ve pürüzlü taşlar çıplak ayağını sıyırıyordu. “Arya, ne yapıyorsun?”</p>

    <p>“Syrio bir su dansçısının tek ayak üstünde ve sadece parmaklarıyla yere basarak saatlerce durabileceğini söylüyor.” Dengede kalabilmek için kollarını çırpıyordu.</p>

    <p>Ned gülümsedi. “Hangi parmakla?” diye dalga geçerek sordu.</p>

    <p>“<em>Herhangi</em> bir parmakla,” diyerek yanıtladı Arya. Bir ayağından diğerine geçmek için zıpladı ve tam düşecekken dengesini yeniden sağladı.</p>

    <p>“Tek ayak üstünde duruşunu burada çalışmak zorunda mısın? Bu merdivenlerden düşersen düşüşün fena olur.”</p>

    <p>“Syrio bir su dansçısının asla düşmeyeceğini söylüyor.” İki ayağının üstüne basmak için bacağını indirdi. “Baba, artık Bran gelip bizimle yaşayabilir mi?”</p>

    <p>“Daha çok uzun zaman bu mümkün değil tatlı kızım,” dedi Ned. “Gücünü tamamen geri kazanması gerek.”</p>

    <p>Arya dudağını ısırdı. “Bran büyüdüğünde ne yapacak peki?”</p>

    <p>Ned kızının yanında diz çöktü. “Bu sorunun cevabını bulmak için Bran’ın önünde yıllar var Arya,” dedi. “Şimdilik yaşayacağını bilmek bize yeter.” Kışyarı’ndan haber getiren kuş geldiğinde, kızlarını kalenin tanrı korusuna götürmüştü Ned. Kalenin tanrı korusundaki siyah kavaklar, karaağaç ve akçaağaçlar nehre yukarıdan bakıyordu. Bu korudaki yürek ağacı, yaşlı dallarına is böğürtleni sarmaşıkları dolanmış ulu bir meşeydi. Meşenin dibinde diz çökmüşler, bir büvet ağacıymış gibi dua edip şükranlarını sunmuşlardı. Ay tepeye çıktığında Sansa uyuyakalmıştı ve birkaç saat sonra da Arya, Ned’in pelerininin altında uykuya teslim olmuştu. Uzun ve karanlık saatler boyunca Ned tek başına nöbete durmuştu. Şafak şehrin üzerinde sökmeye başladığında, ejderhanın sıcak nefesi kızlarının üzerine vurmuştu. “Rüyamda Bran’ı gördüm,” diye fısıldamıştı Sansa. “Gülümsüyordu.”</p>

    <p>“O bir şövalye olacaktı,” diyordu şimdi Arya. “Kral Muhafızları şövalyesi. Hâlâ şövalye olabilir mi?”</p>

    <p>“Hayır,” dedi Ned. Kızına yalan söylemesi için bir sebep yoktu. “Ama bir gün, büyük bir hanedanın lordu olup kralın konseyinde yer alabilir. Mimar Brandon gibi kaleler inşa edebilir. Gün Batımı Denizi’nde büyük gemiler yüzdürebilir. Ya da annenin İnanç’ına geçip bir Yüce Rahip olabilir.” <em>Ama bir daha asla ulu kurduyla birlikte koşamaz,</em> diye düşündü kelimelere dökülmesi imkânsız bir hüzün içinde. <em>Asla bir kadınla yatamaz ve asla kendi oğlunu kollarının arasında tutamaz.</em></p>

    <p>Arya başını yana eğip, “Ben de kralın konseyinde yer sahibi olabilir miyim? Ben de Mimar Brandon gibi kaleler inşa edebilir miyim? Yüce Rahip olabilir miyim?”</p>

    <p>Ned hafifçe kızının alnını öptü. “Sen bir gün bir kralla evleneceksin ve onun kalesini yöneteceksin. Oğulların soylu şövalyeler, prensler, lordlar ve evet belki Yüce Rahipler olacak.”</p>

    <p>Arya yüzünü buruşturdu ve, “Hayır, o <em>Sansa,</em>” dedi. Tek bacağını yukarı kaldırıp dengede durma dersine kaldığını yerden devam etti. Ned içini çekti ve kızının yanından ayrıldı.</p>

    <p>Odasına girdiğinde terden lekelenmiş ipeklilerini üzerinden çıkardı ve yatağın yanındaki büyük çanaktan aldığı soğuk suyu başından aşağı döktü. Yüzünü kuruladığı sırada Alyn odasına girdi. “Lordum, Lord Baelish dışarıda ve huzurunuza çıkmak istiyor,” dedi.</p>

    <p>“Onu salona götür,” dedi Ned. Bulabildiği en hafif temiz tuniği üstüne geçirdi. “Birazdan yanında olacağım.”</p>

    <p>Ned girdiğinde Serçeparmak pencerenin pervazına oturmuş, avluda kılıç talimi yapan Kral Muhafızları’nı izliyordu. “Keşke yaşlı Selmy’nin zihni de kılıcı kadar keskin olsaydı,” dedi. “Konsey toplantılarımız çok daha canlı geçerdi.”</p>

    <p>“Sör Barristan, Kral Toprakları’ndaki en kahraman ve en onurlu adamlardan biridir,” dedi Ned. Kral Muhafızları’nın beyaz saçlı, yaşlı kumandanına çok derin bir saygı duyuyordu.</p>

    <p>“Ve en yorucu olanlarından biri,” diye ekledi Serçeparmak. “Yine de turnuvada çok iyi iş çıkaracağını söylemek zorundayım. Geçen yılki turnuvada Tazı’yı atsız bırakmıştı ve dört yıl önceki turnuvanın da şampiyonuydu.”</p>

    <p>Turnuvada kimin şampiyon olacağı Eddard Stark’ı zerre kadar ilgilendirmiyordu. “Burada bulunmanızın bir sebebi var mı Lord Baelish, yoksa sadece penceremden görünen manzaranın tadını çıkarmaya mı geldiniz?”</p>

    <p>Serçeparmak gülümsedi. “Soruşturmanızda size yardım edeceğime dair Cat’e söz vermiştim ve ediyorum,” dedi.</p>

    <p>Duydukları Ned’i şaşırtmıştı. Söz versin ya da vermesin, aklı sürekli kurnazlığa çalışan bu adama bir an için bile güvenemiyordu. “Bana getirdiğiniz bir bilgi mi var?”</p>

    <p><em>“Biri,”</em> diye düzeltti Serçeparmak. “Daha doğrusu dördü. El’in hizmetkârlarını sorgulamayı düşündünüz mü?”</p>

    <p>Ned kaşlarını çattı. “Şansım olsa sorgulardım. Leydi Arryn, Kartal Yuvası’na dönerken bütün maiyetini de beraberinde götürdü.” Bu açıdan Ned’e köstek olduğu söylenebilirdi. Lord Arryn’e yakın olan herkes, Jon’un kendi üstadı, kâhyası, muhafız kumandanı, şövalyeleri ve hizmetçileri, herkes Lysa’yla birlikte gitmişti.</p>

    <p>“Maiyetinin <em>çoğunluğunu,</em>” dedi Serçeparmak. “Hepsini değil. Birkaçı burada kaldı. Hamile bir mutfak hizmetçisi aciliyetle Lord Renly’nin seyislerinden biriyle evlendirilmiş. Şehir Muhafızları’na katılmış bir seyis yamağı, hırsızlık suçuyla uzaklaştırılmış bir bulaşıkçı çocuk ve Lord Arryn’in yaveri hâlâ burada.”</p>

    <p>Yaveri mi?” Ned bunu duyduğuna sevinmişti. Bir yaver hizmet ettiği adamla ilgili hemen her şeyden haberdar olurdu.</p>

    <p>“Vadi’den Sör Hugh,” dedi Serçeparmak. “Lord Arryn’in ölümünden sonra kral tarafından şövalye ilan edilmiş.”</p>

    <p>“Ona hemen haber göndermeliyim,” dedi Ned. “Ve diğerlerine de.”</p>

    <p>“Lordum lütfen pencereye gelme nezaketi gösterin.”</p>

    <p>“Neden?”</p>

    <p>“Gelin de göstereyim lordum.”</p>

    <p>Ned kaşları çatık halde pencereye doğru yürüdü. Petyr elini avlunun diğer ucuna doğrultarak, “Avlunun öte tarafında, cephaneliğin kapısının önündeki merdivenlerde oturmuş, bileği taşıyla kılıç bileyen genç adamı görüyor musunuz?”</p>

    <p>“Evet, ne olmuş?”</p>

    <p>“O Varys’in muhbirlerinden biri. Örümcek bu aralar size ve yaptığınız her şeye karşı büyük merak duyuyor.” Oturduğu yerden diğer tarafa döndü. “Şimdi surlara bakın. Batıya, ahırların yukarısına. Siperlere dayanmış muhafızı görüyor musunuz?” Ned adamı görebiliyordu. “Hadımın kuşlarından biri mi?”</p>

    <p>“Hayır. Bu kraliçenin kuşlarından biri. Bu kuleyi gören muhteşem bir manzarası olduğuna dikkat ettiniz mi? Tam sizi gözleyip not tutabilecek bir noktada duruyor. Benim bile bilmediğim başkaları da var. Kızıl Kale muhbir gözlerle dolu. Catelyn’i neden bir genelevde sakladım sanıyorsunuz?”</p>

    <p>Eddard Stark böyle entrikaları sevmiyordu. “Yedi cehennem!” diye küfretti. Duvarda duran adam gerçekten de onu izliyor gibiydi. Rahatsız oldu ve hemen pencerenin önünden geri çekildi. “Bu lanet şehirde herkes birinin muhbiri mi?”</p>

    <p>“O kadar da değil.” Elindeki parmakları saydı. “Neden? Kral var, siz varsınız, ben varım... gerçi bir düşününce, kral, kraliçeye çok fazla şey anlatıyor ve ben sizden de emin değilim.” Ayağa kalktı. “Her şeyinizi anlattığınız, çok güvendiğiniz bir adamınız var mı?”</p>

    <p>“Evet,” dedi Ned.</p>

    <p>“O halde, Valyria’da size seve seve satabileceğim bir sarayım var,” dedi alaycı bir gülümsemeyle. “Soruma en akıllıca cevap <em>hayır</em>’dı lordum. Ama madem evet dediniz, o erdemli adamınızı Sör Hugh ve diğerlerine gönderin. Bütün hareketleriniz izleniyor ama Örümcek Varys bile sizin kendi adamlarınızı gece gündüz, her saat izlettiremez.” Kapıya doğru yürümeye başladı.</p>

    <p>“Lord Petyr,” diye seslendi Ned. “Ben... Ben yardımlarınız için minnettarım. Belki sizi güvenmemekle hata ettim.”</p>

    <p>Serçeparmak keçi sakalına dokundu. “Çok ağır öğreniyorsunuz Lord Stark,” dedi. “Bana güvenmemek, atınızdan indiğiniz andan itibaren yaptığınız en akıllıca şeydi.”</p>
  </div>
</body>
</html>
