<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Samwell Tarly hoplayarak sıraya oturduğunda Jon elma turtası ve sulu sosisten oluşan kahvaltısını yiyordu. “Septe çağrıldım,” dedi çocuk heyecanlı bir fısıltıyla. “Beni eğitimden alıyorlar. Seninle ve diğerleriyle birlikte kara kardeşlerden olacağım. Buna inanabiliyor musun?”</p>

    <p>“Vay canına! Gerçekten mi?”</p>

    <p>“Gerçekten. Üstat Aemon’ın yardımcısı olup kütüphaneyle ve kuzgunlarla ilgileneceğim. Okuma yazma bilen birine ihtiyacı varmış, mektuplar için.”</p>

    <p>“Bu işi en iyi sen yaparsın,” dedi Jon gülümseyerek.</p>

    <p>Sam heyecanla etrafına baktı. “Gitme zamanı geldi mi? Geç kalmamalıyım. Fikirlerini değiştirebilirler.” Yabani otlarla kaplı avludan geçerlerken neredeyse zıplayarak yürüyordu Sam. Ilık ve güneşli bir gündü. Sur’un yüzeyinden sular akıyor, buzlar parlayıp ışıldıyordu.</p>

    <p>Septin içindeki büyük kristal, kuzeye bakan pencerelerden giren güneş ışığını yakalıyor, kaidenin üzerine gökkuşağı seriyordu. Sam’i gördüğünde Pyp’in ağzı hayretle açıldı ve Kurbağa yanındaki Grenn’i dürttü ama kimse bir şey söylemeye cesaret edemedi. Rahip Celladar havayı kokularla dolduran bir buhurdanlık sallıyordu. Koku, Leydi Catelyn’in Kışyarı’ndaki küçük septini hatırlattı Jon’a. Rahip Celladar ilk kez ayık görünüyordu.</p>

    <p>Yüksek rütbeliler güruh halinde septe girdi: Clydas’a tutunan Üstat Aemon, buz bakışlı zalim Sör Alliser, siyah yün yeleği ve tokası ayı pençesi şeklindeki kemeriyle Kumandan Mormont. Onların arkasından, üç adamın kısımlarına bağlı olan orta rütbeliler geliyordu; kırmızı yüzlü Lord Kâhya Bowen Marsh, Baş İnşaatçı Othell Yarwyck ve Benjen Stark’ın yokluğunda korucuların kumandanlığını yapan Sör Jaremy Rykker.</p>

    <p>Mormont kaidenin önünde durdu. Gökkuşağı kel kafasında parlıyordu. “Siz buraya kanun tanımaz insanlar olarak geldiniz. Kaçak avcılar, gaspçılar, hırsızlar, katiller. Bize çocuk olarak geldiniz. Tek başınıza, zincirlere bağlı, onursuz, dostsuz, zengin ya da fakir, bize geldiniz. Bazılarınız onurlu ailelerin soyadlarını taşıyarak, bazılarınız piç soyadlarıyla, bazılarınızsa bir ismi bile olmadan. Bütün bunların burada önemi yok. Bütün bunlar mazide kaldı. Sur’da hepimiz tek aileyiz.</p>

    <p>Akşam vakti güneş batarken ve bizler geceyle yüzleşmeye hazırlanırken yeminlerinizi edeceksiniz. O andan itibaren Gece Nöbetçileri’nin Yeminli Kardeşleri’ne mensup olacaksınız. Bütün suçlarınız unutulacak ve bütün günahlarınız bağışlanacak. Bu yüzden sizler de eski hayatlarınıza ait bağımlılıklarınızı, sadakatlerinizi ve düşmanlıklarınızı unutmalısınız. Bütün garezlerinizi, hatalarınızı, eski sevgilerinizle birlikte bir kenara koyun. Burada hayata yeniden başlayacaksınız.</p>

    <p>Gece Nöbetçileri’nin adamı hayatını diyara adar. Bir krala, lorda ya da soylarının onuruna değil. Altına, zafere ya da bir kadına da değil. Sadece <em>diyara</em> ve diyar halkına. Bir kara kardeş evlenmez, çocuk yapmaz. Kadınımız görev, sevgilimiz onurdur. Sizler, sahip olacağımız tek evlatlarsınız.</p>

    <p>Yemin lafızlarını öğrendiniz. O yemini etmeden önce iyice düşünün. Siyahları bir kez giydikten sonra geri dönüş yoktur. Firar etmenin cezası ölümdür.” Yaşlı Ayı bir an durakladı ve devam etti. “Aramızdan ayrılmak isteyenleriniz varsa şimdi ayrılmalı. Haklarında kötü düşünülmeyecek.”</p>

    <p>Kimse kıpırdamadı.</p>

    <p>“Çok iyi,” dedi Mormont. “Akşam vakit burada, Rahip Celladar’ın ve bağlı olduğunuz yüksek rütbelilerin önünde yemin edeceksiniz. İçinizde eski tanrılara ibadet eden var mı?”</p>

    <p>Jon ayağa kalktı. “Ben varım lordum,” dedi.</p>

    <p>“Öyleyse tıpkı amcan Benjen Stark gibi yeminini bir yürek ağacının önünde etmek istersin,” dedi Mormont.</p>

    <p>“Evet lordum,” diye karşılık verdi Jon. Septin tanrılarıyla işi yoktu onun. Starklar’ın damarında İlk İnsanlar’ın kanı dolaşıyordu.</p>

    <p>Grenn’in arkadan fısıldadığını duydu. “Burada tanrı korusu yok. Var mı? Buralarda hiç tanrı korusu görmedim.”</p>

    <p>“Gelip seni karın içine gömmeden önce vahşi bir öküz sürüsünü bile fark edemezsin sen,” diye cevap verdi Pyp.</p>

    <p>“Fark ederim. Hem de sürü iyice uzaktayken görürüm,” dedi Grenn.</p>

    <p>Grenn’in merakını Mormont giderdi. “Kara Kale’de tanrı korusu lazım değil. Sur’un ötesindeki Tekinsiz Orman, Andallar Dar Deniz’in ötesinden Yedi’yi getirmeden önce Alacakaranlık Çağı’nda nasıl duruyorsa hâlâ öyle duruyor. Şu anda bulunduğumuz noktadan yarım fersah kadar uzakta büvet ağaçlarını bulabilirsin. Belki tanrılarına da rastlarsın.”</p>

    <p>“Lordum.” Jon, Samwell Tarly’nin arka sıralardan gelen sesini duyduğunda şaşkınlıkla arkasına döndü. Şişman çocuk ayağa kalkmış terli avuçlarını tuniğine sürtüyordu. “Ben de gidebilir miyim? Yeminimi büvet ağacının önünde etmek için?”</p>

    <p>“Tarly Hanedanı eski tanrılara mı ibadet ediyor?”</p>

    <p>“Hayır lordum,” diye cevapladı Sam. Ürkek ve incecik çıkmıştı sesi. Çocuğun yüksek rütbelilerden, özellikle Mormont’tan çok korktuğunu biliyordu Jon. “Bana, babam ve onun babası gibi Boynuz Tepe septinde Yedi’nin ışığında isim kondu. Bin yıldır bütün Tarlyler’in ismi orada konuyor.”</p>

    <p>“Babanın ve hanedanının tanrılarını neden bırakıyorsun?” diye merakla sordu Sör Jaremy Rykker.</p>

    <p>“Artık benim hanedanım Gece Nöbetçileri. Yedi dualarıma hiç karşılık vermedi. Belki eski tanrılar duyar beni.”</p>

    <p>“Nasıl istersen evladım,” dedi Mormont. Sam yerine oturdu. Jon da. “Hepinizi, yetenekleriniz ve ihtiyaçlarımız doğrultusunda kısımlara dağıttık.” Bowen Marsh öne çıktı ve Yaşlı Ayı’ya bir kâğıt uzattı. “Halder, inşaatçılara,” diyerek okumaya başladı. Halder resmi bir şekilde başıyla onayladı. “Grenn, koruculara. Albett, inşaatçılara. Pypar, koruculara.” Pyp, Jon’a baktı ve kocaman kulaklarını oynattı. “Samwell, kâhyalara.” Sam rahatlayarak nefesini bıraktı, elindeki ipek mendille alnındaki teri sildi. “Matthar, koruculara. Dareon, kâhyalara. Todder, koruculara. Jon, kâhyalara.”</p>

    <p><em>Kâhyalara?</em> Jon duyduklarına inanamadı. Mormont yanlış okumuş olmalıydı. Bir hata yaptıklarını söylemek için ayağa kalktığı sırada gözlerini üstüne dikmiş olan Sör Alliser’ı gördü. Gözleri obsidiyen camları gibi parlıyordu. Jon anladı.</p>

    <p>Yaşlı Ayı elindeki kâğıdı katladı. “Üstleriniz size görevlerinizle ilgili talimatlar verecek. Bütün tanrılar sizleri korusun kardeşlerim.” Lord Kumandan yarım bir reveransla onları selamladı ve septten ayrıldı. Sör Alliser ince bir gülümsemeyle Jon’u izliyordu. Jon silah ustasını hiç bu kadar mutlu görmemişti.</p>

    <p>“Korucular, benimle gelin,” diye bağırdı Sör Jaremy Rykker. Ağır ağır ayağa kalkan Pyp, Jon’a baktı. Kulakları kızarmıştı. Grenn’in ağzı kulaklarındaydı. Ortadaki garipliğin farkına varmamıştı. Matt ve Toad ikisinin arkasına takıldı. Sör Jaremy’yi takip ederek septten çıktılar.</p>

    <p>“İnşaatçılar,” diye bağırdı Othell Yarwyck. Halder ve Albett adamın peşinden gitti.</p>

    <p>Jon olanlara inanamıyormuş gibi etrafına bakındı. Üstat Aemon kör gözleriyle göremediği ışığa doğru bakıyordu. Rahip kaidedeki kristalleri düzenliyordu. Sıralarda sadece Dareon ve Sam kalmıştı. Bir şarkıcı, bir şişman oğlan... ve Jon.</p>

    <p>Lord Kâhya Bowen Marsh ellerini birbirine sürterek geldi. “Samwell, sen kütüphanede ve kuşlukta Üstat Aemon’a yardım edeceksin. Chett köpeklerle ilgilenmek için barınaklara verildi. Aemon’a gece gündüz yakın olabilmek için Chett’in eski hücresinde yatacaksın. Üstada iyi bakacağına eminim. Sana güveniyorum. Çok yaşlı ve bizim için çok kıymetli.</p>

    <p>Dareon, bana senin soylu lordlara defalarca şarkı söylediğin ve onlarla aynı sofrada oturup et ve şarap paylaştığın anlatıldı. Seni Doğugözcüsü’ne gönderiyoruz. Damak tadın sayesinde, ticaret kadırgaları geldiğinde Cotter Turna’ya yardımcı olabilirsin. Tuzlanmış et ve balık için çok fazla ödüyoruz ve son zamanlarda gelen zeytinyağının tadı berbat. Oraya vardığında kendini Borcas’a tanıt. Seni gemiler arasında meşgul edecek bir şeyler bulacaktır.”</p>

    <p>Marsh gülümseyerek Jon’a döndü. “Lord Kumandan seni şahsi kâhyası olarak seçti Jon,” dedi. “Kumandan Kulesi’nde, onun odasının hemen yanındaki hücrede kalacaksın.”</p>

    <p>“Peki görevim ne olacak?” diye sordu Jon sertçe. “Lord Kumandan’a yemek servisi yapıp elbiselerini giymesine yardım mı edeceğim? Sıcak banyosunu mu hazırlayacağım?”</p>

    <p>“Kesinlikle,” dedi Marsh. Jon’un ses tonu onu kızdırmıştı. “Ve mesajlarını getirip götüreceksin, odasındaki şömineyi yakacaksın, her gün çarşaflarını değiştireceksin, senden ne istiyorsa onu yapacaksın.”</p>

    <p>“Beni bir hizmetçi mi sandınız?”</p>

    <p>“Hayır,” dedi septin arkalarında oturan Üstat Aemon. Clydas ayağa kalkmasına yardım etti. “Seni Gece Nöbetçileri’nin bir adamı sandık... ama belki de yanıldık.”</p>

    <p>Jon, koşup dışarı çıkmamak için kendini zor zapt ediyordu. Bütün hayatını bir kız gibi dikiş dikerek ve mandırada yağ yaparak mı geçirecekti? “Gidebilir miyim?” diye sordu sertçe.</p>

    <p>“Nasıl istersen,” diye cevap verdi Bowen Marsh.</p>

    <p>Dareon ve Sam de onunla birlikte çıktı. Sessizce avluya doğru inmeye başladılar. Jon, Sur’a baktı. Yüzeyindeki buzların erimesiyle akan sular yüzlerce ince parmak gibi görünüyordu. Jon o kadar öfkeliydi ki Sur’u elleriyle yıkabilirdi ve bütün dünya Sur’un altında kalırdı.</p>

    <p>“Jon,” dedi Samwell Tarly heyecanlı bir sesle. “Bekle. Ne yaptıklarını göremiyor musun?”</p>

    <p>Jon öfkeyle ona döndü. “Sör Alliser’ın kanlı ellerini görüyorum. Bütün gördüğüm bu. Beni utandırmak istedi ve başardı.”</p>

    <p>Dareon, Sam’e baktı. “Kâhyalık senin ve benim zevklerimiz için çok uygun ama Lord Kar için değil,” dedi.</p>

    <p>“Ben hepinizden daha iyi kılıç kullanıyorum ve daha iyi ata biniyorum,” diye parladı Jon. “Bu <em>haksızlık.</em>”</p>

    <p><em>“Haksızlık mı?”</em> diye sordu Dareon acı bir alayla. “Kız anasından doğduğu gün gibi çıplak beni bekliyordu. Penceresine tırmanmama yardım etti ve sen haksızlıktan mı bahsediyorsun?” Yürüyüp uzaklaştı.</p>

    <p>“Kâhya olmakta utanılacak bir şey yok,” dedi Sam.</p>

    <p>“Bütün hayatımı yaşlı bir adamın iç çamaşırlarını yıkayarak geçirmek istediğimi mi düşünüyorsun?”</p>

    <p>“Yaşlı adam dediğin Gece Nöbetçileri Kumandanı,” diye hatırlattı Sam. “Gece ve gündüz onunla birlikte olacaksın. Evet, kadehine şarap doldurup çarşaflarını değiştireceksin ama aynı zamanda mektuplarını okuyacak, onunla birlikte toplantılara katılacak ve bir mücadele esnasında yaverliğini yapacaksın. Her şeyi bileceksin, her şeyin bir parçası olacaksın. Hatırlasana, Lord Kâhya seni <em>özellikle</em> istediğini söyledi.</p>

    <p>Ben küçükken babam konsey toplantılarına katılmam için ısrar ederdi. Yüksek Bahçe’ye gidip Lord Tyrell’in önünde diz çöktüğünde yanında olmamı isterdi. Gerçi daha sonra bütün bunları Dickon’a yaptırır oldu ve beni unuttu. Anlasana, veliahtının yanında olmasını istiyordu. <em>Veliahtının</em> seyretmesini, dinlemesini, öğrenmesini istiyordu. Bahse girerim Mormont da seni bu yüzden istedi Jon. Başka ne olabilir ki? Seni <em>kumandan</em> olabilmen için yetiştirecek.”</p>

    <p>Jon’un kafası karışmıştı. Sam doğru söylüyordu. Eddard Stark, Kışyarı’ndaki toplantılarına Robb’un da katılmasını sağlardı sık sık. Sam haklı olabilir miydi? Gece Nöbetçileri’nde bir piç bile yükselebilir demişlerdi. “Ben bunu istememiştim,” dedi inatla.</p>

    <p>“Burada hiçbirimiz bir şey <em>isteyecek</em> konumda değiliz,” diye karşılık verdi Sam.</p>

    <p>Jon birdenbire utandı.</p>

    <p>Belki korkaktı belki değil, Samwell Tarly bir erkek gibi kaderini kabullenecek cesareti bulmuştu. <em>Sur’da sadece hak ettiklerine sahip olur insan,</em> demişti Benjen Stark, Jon’un onu sağ gördüğü son gece. <em>Sen bir korucu değilsin Jon. Üzeri hâlâ yaz kokan yeşil bir çocuksun sadece.</em>” Piçler diğer çocuklardan daha çabuk büyür derlerdi. Sur’da ya büyürsün ya da ölürsün.</p>

    <p>Jon derin derin içini çekti. “Haklısın, çocuk gibi davranıyorum.”</p>

    <p>“Yani burada kalacak ve benimle birlikte yemin edecek misin?”</p>

    <p>“Eski tanrılar bizi bekliyor olacak,” diye cevap verdi kendini gülümsemeye zorlayarak.</p>

    <p>Öğlen vakti yola çıktılar. Sur’da kapı yoktu. Ne Kara Kale’de, ne de Sur’un uzandığı üç yüz mil boyunca. Buzların içine oyulmuş dar bir tünelden aşağı doğru yürüyerek ilerlediler. Tünel kıvrılıp döndükçe, soğuk ve karanlık duvarların arasında sıkışıyorlardı. Yolları üç kez demir parmaklıklarla kesildi ve Bowen Marsh anahtarlarını çıkarıp kalın zincirlere asılı kilitleri açarken beklemek zorunda kaldılar. Jon, Lord Kâhya’nın arkasında hareketsiz beklerken üzerindeki sonsuz ağırlığın baskısını hissediyordu. Tünel mahzen mezarlardan daha soğuktu ve hava daha durgundu. Sur’un kuzey tarafından gün ışığına çıktıklarında Jon tuhaf bir rahatlama hissetti.</p>

    <p>Sam aniden parlayan güneş yüzünden gözlerini kırpıştırdı ve endişeyle etrafına bakındı. “Yabanıllar... Gelmezler değil mi? Sur’a bu kadar yaklaşmaya cesaret edemezler, öyle değil mi?”</p>

    <p>“Hiç etmediler,” dedi Jon. Eyerine tırmandı. Bowen Marsh ve onlarla birlikte gelen korucular atlarına bindiğinde Jon bir ıslık çalarak Hayalet’i çağırdı. Hayalet zıplayarak tünelden çıktı.</p>

    <p>Lord Kâhya’nın atı kişnedi ve ulu kurttan uzaklaştı. “Bu canavarı da götürmeye kararlı mısın?”</p>

    <p>“Evet lordum,” dedi Jon. Hayalet başını kaldırdı. Havanın tadını almaya çalışıyormuş gibi görünüyordu. Göz açıp kapayıncaya kadar ayrık otlarıyla kaplı geniş alanda koşmaya başladı ve ağaçların arasında kayboldu.</p>

    <p>Ormana girdiklerinde bambaşka bir dünyadaydılar artık. Jon, babasıyla, Jory ile ve kardeşi Robb’la birlikte sık sık ava çıkardı. Kışyarı civarındaki Kurt Ormanı’nı gayet iyi biliyordu. Tekinsiz Orman da aynıydı ama bir şekilde çok farklı olduğunu hissediyordu insan.</p>

    <p>Belki, bilgi yaratıyordu bu farkı. Dünyanın sonunu geçene kadar at sürmüşlerdi ve bu her şeyi değiştirmişti. Her gölge daha karanlık görünüyor, her ses daha uğursuz duyuluyordu. Sık ağaç dalları birbirine dolanıyor, akşam güneşi ormanın içine giremiyordu. Atların toynakları altında çıtırdayan ince buz tabakasından çıkan ses, kemiklerin kırılması gibi geliyordu kulağa. Rüzgârla sallanan yaprakların hışırtısını her duyduğunda buz gibi parmaklar omurgasının üstünde geziniyormuş gibi hissediyordu Jon. Sur arkalarında uzanıyordu artık. Buradan ötede ne olduğunu yalnız tanrılar biliyordu.</p>

    <p>Ormanın derinliklerindeki bir açıklıkta, çember şeklinde yerleşmiş dokuz büvet ağacına vardıklarında güneş batmaya başlamıştı. Jon çok derin bir nefes aldı ve Sam Tarly’nin ağaçları izlediğini gördü. Kurt Ormanı’nda bile yan yana büyümüş iki ya da üçten fazla büvet ağacı bulunmazdı. Dokuz ağaçtan oluşmuş bir grup duyulmuş şey değildi. Dökülen yapraklar, üstü kırmızı altı siyah bir halı gibi zemini örtmüştü. Ağaçların pürüzsüz geniş gövdeleri soluk kemik rengindeydi ve gövdelere oyulmuş yüzlerin gözleri içeri çökmüştü. Göz çukurlarına dolup kuruyan reçine kıpkırmızıydı ve yakut kadar sertti. Marsh Bowen çemberin dışında atlarından inmelerini emretti. “Burası kutsal bir yer, saygısızlık etmemeliyiz.”</p>

    <p>Çemberin içine girdiklerinde Samwell Tarly ağır ağır dönerek ağaçların gövdelerine oyulmuş yüzlere teker teker baktı. Her biri diğerinden farklıydı. “Bizi izliyorlar,” diye fısıldadı. “Eski tanrılar.”</p>

    <p>“Evet,” dedi Jon. Sam’le birlikte diz çöktüler.</p>

    <p>Güneş batıda kaybolup gün siyah bir geceye dönerken yeminlerini ettiler.</p>

    <p>“Sözlerimi duyun ve yeminime şahit olun,” dediler ezbere. Sesleri çemberi doldurdu. “Gece çöküyor ve son nefesime kadar sürecek nöbetim başlıyor. Evlenmeyeceğim. Mülk edinmeyeceğim. Baba olmayacağım. Hiç taç takmayacak, zafer kazanmayacağım. Nöbette yaşayacak, nöbette öleceğim. Ben karanlıktaki kılıç, duvardaki gözcüyüm. Ben soğukta yanan ateş, şafak vaktindeki ışığım. Ben uyurları uyandıran nida, diyar halkını koruyan kalkanım. Bu gece ve gelecek tüm gecelerde, hayatımı ve onurumu Gece Nöbetçileri’ne adıyorum.”</p>

    <p>Ormana sessizlik çöktü. “Birer çocuk olarak diz çöktünüz,” dedi Bowen Marsh. “Şimdi Gece Nöbetçileri’nin erkekleri olarak ayağa kalkın.”</p>

    <p>Jon, kalkmasına yardım etmek için elini Sam’e uzattı. Korucular gülümseyerek etraflarında toplandı ve onları tebrik etti. Yaşlı ve huysuz ormancı Dywen tebrik edenler arasında değildi. “Artık geri dönmek için yola çıksak iyi olacak lordum,” dedi Bowen Marsh’a. “Karanlık çöküyor ve gecenin kokusunda hiç hoşuma gitmeyen bir şeyler var.”</p>

    <p>Hayalet aniden geri döndü. Büvet ağaçlarının arasında ağır adımlarla yürüdü. <em>Beyaz kürk ve kırmızı gözler,</em> diye düşündü kaygıyla. <em>Tıpkı ağaçlar gibi...</em></p>

    <p>Kurdun dişlerinin arasında bir şey vardı. Siyah bir şey. “O nedir?” diye sordu Bowen Marsh kaşlarını çatarak.</p>

    <p>“Buraya gel Hayalet,” dedi Jon yere çömelerek. “Bana getir.”</p>

    <p>Ulu kurt, Jon’a doğru koştu. Sam Tarly derin bir nefes aldı.</p>

    <p>“Tanrılar bizi korusun,” diye mırıldandı Dywen. “Bu bir el.”</p>
  </div>
</body>
</html>
