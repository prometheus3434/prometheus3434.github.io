<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Adamların en yaşlıları ilk isim günlerinden bu yana en fazla on yedi, on sekiz yıl yaşamıştı. Biri yirmisini geçmişti. Diğerleri daha gençti, on altı, belki de daha küçük.</p>

    <p>Bran onları Üstat Luwin’in kulesinin balkonundan izliyordu. Tahta kılıçlarını ve sopalarını savururken bağırıyorlar, kasılıyorlar, küfürler ediyorlardı. Avlu tahta kılıç sesleriyle doluydu ve darbeler ete ya da deri kıyafetlere denk geldiğinde sık sık ahlamalar, inlemeler yükseliyordu. Sör Rodrik delikanlıların arasında dolaşıyordu. Beyaz sakallarının altındaki yüzü kızarmıştı. Bütün çocuklara teker teker homurdanıyordu. Bran yaşlı şövalyeyi hiç bu kadar kızgın gördüğünü hatırlamıyordu. “Hayır,” deyip duruyordu Sör Rodrik. “Olmuyor, olmuyor, olmuyor.”</p>

    <p>“İyi dövüşmüyorlar,” dedi Bran şüpheyle. Bir parça eti parçalamakla meşgul olan Yaz’ın boynunu okşadı. Etin kemikleri hayvanın dişlerinin arasında çatırdıyordu.</p>

    <p>Üstat Luwin iç geçirdi, “Maalesef öyle,” diyerek katıldı Bran’a. Üstat, Myr merceği takılmış bir tüpten bakıyor, sabah karanlığında gökyüzüne asılı kalmış bir göktaşını gözleyip konumuyla ilgili notlar alıyordu. “Ama yeterli zamanda... Sör Rodrik haklı, duvarlarımızı koruyacak adamlara ihtiyacımız var. Baban en iyi muhafızlarımızı Kral Toprakları’na götürdü ve diğerlerini de ağabeyin aldı. Pek çoğu geri dönemeyecek, onların yerini alacak adamlar bulmamız gerek.”</p>

    <p>Bran kederli bir ifadeyle avludaki oğlanlara baktı. “Eğer hâlâ bacaklarım olsaydı hepsini yenerdim.” Eline kılıç aldığı son günü hatırladı. Kral, Kışyarı’na gelmişti. Tahta bir kılıçla dövüşmüştü ama Prens Tommen’ı en az elli defa yere sermişti. “Sör Rodrik bana teber kullanmayı öğretmeli. Uzun saplı bir balta kullanabilsem Hodor da bacaklarım yerine geçer. İkimiz bir şövalye olabiliriz.”</p>

    <p>“Bu epey... sıradışı olur,” dedi Üstat Luwin. “Bir adam dövüşürken kolları, bacakları ve zihni uyum içinde olmalı Bran.”</p>

    <p>Sör Rodrik avluda bağırıyordu. “Ördek gibi dövüşüyorsunuz. Biriniz gagalıyor, diğeriniz de gagalayarak karşılık veriyor. <em>Savuştur!</em> Darbeyi kes. Ördek dövüşü yetmez. Bunlar gerçek kılıç olsaydı daha ilk gagada kolunuz kopardı.” Yaşlı şövalye, gülen bir çocuğa baktı. “Demek gülüyorsun. Küstahlık ediyorsun ve tıpkı bir kirpi dövüşüyorsun...”</p>

    <p>“Bir zamanlar kör bir şövalye varmış,” dedi Bran inatla. “Yaşlı Dadı anlatmıştı. İki ucunda da keskin bıçakları olan uzun bir direği varmış. Onu salladığında aynı anda iki adamı birden doğrarmış.”</p>

    <p>“Symeon Yıldızgöz,” dedi Üstat Luwin defterine bazı numaralar yazarken. “Gözlerini kaybedince göz çukurlarına yıldız şekilli safirler koymuş ya da ozanlar öyle olduğunu söylüyor. Bu sadece bir hikâye Bran. Tıpkı Aptal Florian hakkındaki hikâyeler gibi. Kahramanlar Çağı’na ait bir masal. Bu rüyaları bir kenara bırakmalısın, kalbini kırmaktan başka bir işe yaramaz.”</p>

    <p>Rüyalardan bahsedilmesi Bran’a başka bir şey hatırlatmıştı. “Dün gece rüyamda kargayı gördüm yine. Üç gözlü olanı. Pencereden odama girdi ve onunla gitmemi söyledi, ben de gittim. Birlikte lahitlere indik. Babam oradaydı, konuştuk. Üzgündü.”</p>

    <p>“Peki neden üzgündü?” Üstat tüpünden bakıyordu.</p>

    <p>“Sanırım Jon’la ilgili bir mesele yüzünden.” Son gördüğü, diğer kargalı rüyalardan çok daha fazla rahatsız ediciydi. “Hodor mahzen mezara inmek istemiyor.”</p>

    <p>Üstat, Bran’ı yarım kulakla dinliyordu. Gözlerini tüpten kaldırdı. “Hodor ne istemiyor?”</p>

    <p>“Mahzen mezara inmek istemiyor. Uyandığımda, babam gerçekten orada mı diye bakmak için beni mahzene götürmesini söyledim. Önce ne dediğimi anlamadı ama ben onu adım adım yürütüp mahzenin merdivenlerine götürdüğümde aşağı inmedi. İlk basamakta öylece durdu ve, ‘Hodor,’ dedi. Karanlıktan korkuyormuş gibiydi ama benim meşalem <em>vardı.</em> O kadar kızdım ki tıpkı Yaşlı Dadı’nın yaptığı gibi ensesine vurmak istedim.” Üstat Luwin’in kaşlarının çatıldığını görünce aceleyle ekledi, “Elbette vurmadım.”</p>

    <p>“İyi. Hodor bir insan, yürüsün diye vurabileceğin bir katır değil.”</p>

    <p>“Rüyamda bir kargayla birlikte mahzene uçtum ama uyandığımda bunu yapamıyorum.”</p>

    <p>“Neden mahzen mezara inmek istedin?”</p>

    <p>“Size söyledim. Babam orada mı diye bakmak için.”</p>

    <p>Üstat boynundaki zinciriyle oynadı. Huzursuz olduğu zamanlarda hep böyle yapıyordu. “Bran, güzel çocuğum, bir gün Lord Stark oradaki tahtında babası, büyükbabası ve Kışyarı’nın bütün lordlarıyla birlikte yan yana oturacak ama tanrıların izniyle bunun olmasına daha uzun yıllar var. Baban kraliçenin esiri olarak Kral Toprakları’nda. Onu mahzen mezarda bulamazsın.”</p>

    <p>“Ama dün gece oradaydı. Onunla konuştum.”</p>

    <p>“İnatçı çocuk,” diyerek içini çekti Üstat. Defterini kenara bıraktı. “Gidip bakmak ister misin?”</p>

    <p>“Gidemem çünkü Hodor oraya gitmiyor. Merdivenler çok dar ve dik olduğu için Dansçı da mahzene inemiyor.”</p>

    <p>“Sanırım bu sorunu çözebilirim.”</p>

    <p>Hodor yerine yabanıl kadın Osha çağrıldı. Uzun ve güçlüydü, şikâyet de etmiyordu. Nereye gitmesi söylense itiraz etmeden gidiyordu. “Ben hayatımı Sur’un ötesinde geçirdim, kara bir delik beni korkutmaz lordlarım,” dedi.</p>

    <p>“Yaz, buraya gel,” dedi Bran kadın onu kaslı kollarıyla kaldırırken. Ulu kurt kemiğini bıraktı, Bran’ı avludan geçirip yeraltındaki soğuk mahzene giden sarmal merdivenlerden indiren Osha’yı takip etti. Üstat Luwin elinde bir meşale taşıyarak önden yürüyordu. Bran, kadının onu sırtında değil de kucağında taşımasını –çok fazla– umursamıyordu. Osha, Kışyarı’na geldiğinden beri bütün bağlılığıyla hizmet ettiği ve iyi davranışlarda bulunduğu için Sör Rodrik ayaklarındaki zincirin çıkarılmasına izin vermişti. Buna rağmen ona hâlâ tam olarak güvenilmediğinin bir göstergesi olan iki demir halka ayak bileklerindeydi ama halkalar merdivenlerden emin adımlarla inmesine engel olmuyordu.</p>

    <p>Bran mahzen mezara en son ne zaman indiğini hatırlamıyordu. <em>Önce</em> olduğu kesindi. Küçükken, Robb, Jon ve kızlarla birlikte mahzen mezarda oyun oynarlardı.</p>

    <p>Hepsinin orada, onun yanında olmasını istedi. Mahzen mezar bu kadar karanlık ve korkutucu görünmezdi o zaman. Yaz, ona da bulaşan kederle yürürken aniden durdu, kafasını kaldırdı ve ölü havadaki serinliği kokladı. Dişlerini çıkarıp sürünerek geri geri gitti. Üstat Luwin’in taşıdığı meşalenin alevi yüzünden gözleri altın gibi parlıyordu. Demir gibi sert olan Osha bile huzursuz olmuş gibi görünüyordu. Taş tahtlarında oturan granit Starklar’a bakarak, “Zalim adamlarmış,” dedi.</p>

    <p>“Onlar Kış Kralları’ydı,” diye fısıldadı Bran. Burada yüksek sesle konuşmak yanlışmış gibi geliyordu nedense.</p>

    <p>Osha gülümsedi. “Kışın kralı yoktur. Eğer kışı görseydin bunu bilirdin yaz çocuğu,” dedi.</p>

    <p>“Onlar binlerce yıl boyunca Kuzey Kralları idi,” dedi Üstat Luwin. Granit heykellerin iyice görünebilmesi için meşaleyi yukarı kaldırdı. Heykellerden bazıları tüylü ve sakallıydı, ayaklarının dibinde yatan kurtlar kadar vahşi görünüyorlardı. Yüz hatları kucaklarında duran uzunkılıçlar gibi sertti. “Sert devirlerin çetin adamları. Gelin.” Hızlı adımlarla mahzende ilerledi, sütunların ve sayısız kabartmalı levhanın arasından geçti. Havaya kaldırdığı meşalenin alevi ateşten bir dil gibi arkasından gidiyordu.</p>

    <p>Mahzen mağara gibiydi. Kışyarı’ndan daha uzundu. Jon bir keresinde, mahzenin altında daha eski kralların gömülü olduğu daha derin katlar bulunduğunu söylemişti. Meşaleyi gözden kaybetmek hiç iyi olmazdı. Kucağında Bran’ı taşıyan Osha bile alevin peşinden giderken, Yaz ilerlemeyi reddediyordu.</p>

    <p>“Tarihini hatırlıyor musun Bran?” diye sordu Üstat Luwin. “Osha’ya bu adamların kim olduklarını ve yaptıkları şeyleri anlat, anlatabilirsen.”</p>

    <p>Bran önünden geçen granit yüzlere baktı ve hikâyeleri sırayla aklına geldi. Hikâyelerini Üstat Luwin anlatmıştı ve Yaşlı Dadı da canlı kılmıştı. “Bu Jon Stark. Deniz istilacıları doğuya çıktıklarında onları püskürttü ve Beyaz Liman’da bir kale yaptırdı. Oğlunun adı Rickard Stark’tı. Babamın babası olan Rickard değil, başka biri. Rickard, Marsh Kralı’ndan Boğaz’ı aldı ve kralın kızıyla evlendi. Şu çok zayıf, uzun saçlı ve seyrek sakallı olan heykel Theon Stark. Ona Aç Kurt derlerdi çünkü her zaman savaş halindeydi. Melankolik ifadeli uzun adam da Brandon, denizi çok sevdiği için onu da Gemici Brandon diye anarlardı. Onun lahdi boş. Çünkü Gün Batımı Denizi’ni aşarak batıya gitmek için yelken açtı ama onu bir daha gören olmadı. Aynı ismi taşıyan oğlu Brandon’a, kederinden babasının bütün gemilerini ateşe verdiği için Yangın Brandon adını taktılar. Şuradaki heykel Rodrik Stark’a ait. Bir güreş müsabakasında Ayı Adası’nı kazanıp Mormontlar’a verdi. Bu da Torrhen Stark, Diz Çöken Kral. Son Kuzey Kralı, ilk Kışyarı Lordu’ydu. Fatih Aegon’a teslim oldu. Ah, şurada da Cregan Stark var. Bir keresinde Prens Aemon’la dövüşmüştü ve prens ondan daha iyi bir kılıç savaşçısıyla karşılaşmadığını söylemişti.” Mahzen mezarın sonuna gelmek üzereydiler ve Bran’ın içi hüzünle dolmaya başlamıştı. “Ve işte büyükbabam, Lord Rickard. Deli Kral Aerys tarafından başı kesilmiş. Yanındaki lahitlerde kızı Lyanna ve oğlu Brandon yatıyor. Ben değil, başka bir Brandon, babamın kardeşi. Onların heykellerinin olmaması gerekir aslında. Heykeller sadece krallar ve lordlar için ama babam onları o kadar çok seviyordu ki heykellerini yaptırdı.”</p>

    <p>“Kız çok güzelmiş,” dedi Osha.</p>

    <p>“O kral Robert’ın nişanlısıydı, evleneceklerdi ama Prens Rhaegar, Lyanna’yı kaçırıp ona tecavüz etti,” diye açıkladı Bran. “Robert onu geri almak için savaş başlattı. Üç Dişli Mızrak’ta Rhaegar’ı baltasıyla öldürdü ama Lyanna öldü, sonuçta onu geri alamadı.”</p>

    <p>“Hüzünlü bir hikâye,” dedi Osha. “Ama boş lahitler daha hüzünlü.”</p>

    <p>“Bu, zamanı geldiğinde Lord Eddard’ın konacağı lahit,” dedi Üstat Luwin. “Rüyanda babanı burada mı gördün Bran?”</p>

    <p>“Evet,” diye cevap verdi Bran. Rüyayı hatırlamak onu ürpertmişti. Huzursuzca lahde baktı, tüyleri diken diken olmuştu. Bir ses mi duymuştu? Burada biri mi vardı?</p>

    <p>Üstat Luwin kapağı açık lahde doğru bir adım attı, meşale elindeydi. “Bak, burada değil işte ve daha uzun yıllar da olmayacak. Rüyalar sadece rüyadır çocuğum.” Meşaleyi dev bir canavarın ağzına sokuyormuş gibi derin lahdin içine soktu. “Görüyor musun? Burada hiç kimse...”</p>

    <p>Karanlık hırlayarak üzerine atıldı.</p>

    <p>Bran yeşil alevler gibi yanan gözler, parlayan dişler ve simsiyah tüyler gördü. Üstat Luwin bir çığlık attı. Meşale elinden fırlayıp Brandon Stark’ın yüzüne çarptı, ayaklarının dibine düştü, alevler bacaklarını yalamaya başladı. Meşalenin gidip gelen ışığında Üstat Luwin’in ulu kurtla cebelleştiğini gördüler. Üstat bir eliyle hayvanın çenesini yumrukluyordu, diğer eline kurdun dişleri geçmişti.</p>

    <p><em>“Yaz!”</em> diye bağırdı Bran.</p>

    <p>Yaz, arkalarındaki karanlıktan koşarak geldi. Tüylüköpek’in üstüne atladı. Üstat Luwin kan içinde kalmış eliyle dizlerinin üstüne kalkmaya çalışırken iki ulu kurt gri ve siyah bir bohça gibi birbirlerini ısırıp pençeler savurarak yuvarlanmaya başladı. Osha, Bran’ı Lord Rickard’ın ulu kurduna yaslayarak Üstat Luwin’in yardımına koştu. Duvarlarda altı metre boyundaki ulu kurt gölgeleri dövüşüyordu.</p>

    <p>“Tüylü,” diye bağırdı zayıf bir ses. Bran başını kaldırıp baktığında babasının açık lahdinin yanında duran Rickon’ı gördü. Tüylüköpek, Yaz’a son bir pençe attıktan sonra dövüşü bıraktı ve Rickon’ın yanına gitti. “Babamı rahat bırak,” diye Üstat Luwin’i uyardı Rickon. “Onu rahat bırak.”</p>

    <p>“Rickon, babamız burada değil,” dedi Bran yumuşak bir sesle.</p>

    <p>“Evet burada. Onu gördüm.” Rickon’ın yanaklarından yaşlar süzülüyordu. “Onu dün gece burada gördüm.”</p>

    <p>“Rüyanda mı?”</p>

    <p>Rickon başıyla onayladı. “Onu bırakın. Onu rahat bırakın. O eve dönüyor. Söz verdiği gibi eve geliyor.”</p>

    <p>Bran daha önce Üstat Luwin’i bu kadar kafası karışmış halde görmemişti. Tüylüköpek’in dişleri tarafından parçalanan kolundan kan damlıyordu. “Osha, meşale!” dedi acıyla. Osha sönmeden meşaleyi yakaladı. Brandon Stark’ın bacakları isten kapkara olmuştu. “Bu... bu <em>yaratığın</em> barınakta zincirli olması gerekiyordu,” dedi Üstat Luwin.</p>

    <p>Rickon ulu kurdun kanla kaplı çenesine hafifçe okşadı. “Onu ben serbest bıraktım. Zincirleri sevmiyor,” dedi. Parmaklarını yaladı.</p>

    <p>“Rickon, benimle gelmek ister misin?” diye sordu Bran.</p>

    <p>“Hayır, burayı seviyorum.”</p>

    <p>“Ama burası karanlık. Ve soğuk.”</p>

    <p>“Ben korkmuyorum. Burada babamı beklemek zorundayım.”</p>

    <p>“Benimle bekleyebilirsin,” dedi Bran. “Birlikte bekleriz. Sen, ben ve kurtlarımız.” Ulu kurtlar yaralarını yalıyordu. İkisi de tetikteydi.</p>

    <p>“Bran,” dedi Üstat sertçe. “İyi niyetli olduğunu biliyorum ama Tüylüköpek serbest bırakılamayacak kadar vahşi. Ben saldırdığı üçüncü adamım. Onu kale içinde serbest bırakırsak birini öldürmesi an meselesi. Gerçekler acıdır ama bu hayvanın zincirlenmesi ya da...” Tereddüt etti.</p>

    <p><em>...öldürülmesi gerekir,</em> diye düşündü Bran ama sadece, “Bu hayvan zincirlenmek için yaratılmamış, sizin kulenizde bekleyeceğiz, hepimiz,” dedi.</p>

    <p>“Bu mümkün değil,” diye karşılık verdi Üstat.</p>

    <p>Osha sırıttı. “Yanlış hatırlamıyorsam burada lord olan çocuk,” dedi. Meşaleyi Üstat Luwin’e geri verdi ve Bran’ı yerden kaldırıp kucağına aldı. “Luwin’in kulesine gidiyoruz.”</p>

    <p>“Geliyor musun Rickon?”</p>

    <p>Kardeşi başıyla onayladı. “Eğer Tüylü de gelirse,” dedi. Osha ve Bran’ın peşinden koşmaya başladı. Üstat Luwin’in onları takip etmekten başka çaresi kalmamıştı. Endişeli gözlerle kurtları izliyordu.</p>

    <p>Üstat Luwin’in kulesi o kadar dağınıktı ki Bran onun onca eşyanın arasında aradığı şeyleri bulabilmesine hayret ediyordu. Masalar ve sandalyeler üst üste yığılmış kitaplarla doluydu. Raflara sıra sıra kavanozlar dizilmişti. Mobilyalar eriyip tükenmiş mumların izleriyle ve kurumuş mum gölcükleriyle kaplıydı. Myr mercekli uzun tüp balkona açılan kapının önünde duruyordu. Duvarlar gölge ve yıldız haritalarıyla kaplıydı. Her yerde kâğıtlar, kalemler ve mürekkep benekleri vardı. Bunlar yetmiyormuş gibi, her şey çatı kirişindeki kuzgunların pisliğiyle lekelenmişti. Osha, Üstat Luwin’in talimatlarıyla adamın yarasını yıkayıp sargılarken, kuşların yukarıdan gelen tiz ötüşleri duyuluyordu. “Bu saçmalık,” dedi küçük gri adam. Osha kurt ısırıklarının üstüne yakan bir merhem sürüyordu. “Evet, ikinizin de aynı rüyayı görmüş olması kulağa garip geliyor ama düşününce gayet doğal. Babanızı çok özlediniz ve şu anda esir olduğunu biliyorsunuz. Korku insanın zihnini ateşe verebilir ve tuhaf şeyler düşündürür. Rickon olup biteni anlayamayacak kadar küçük...”</p>

    <p>“Dört yaşındayım,” dedi Rickon. Mercek tüpünden İlk Kule’deki gargoylelere bakıyordu. Ulu kurtlar yuvarlak salonun iki ucunda oturmuş yaralarını yalıyordu.</p>

    <p>“...çok küçük ve <em>ah,</em> yedi cehennem, bu fena yakıyor, hayır, durma, bu kadarı yeterli değil. Dediğim gibi, çok küçük ama sen rüyaların sadece rüya olduğunu bilecek kadar büyüdün Bran.”</p>

    <p>“Bazıları sadece rüyadır ama bazıları da değildir.” Osha adamın kolundaki derin yarığın üstüne açık kırmızı renkteki ateş sütünü döktü. Luwin soluğunu tuttu. “Ormanın çocukları size rüyalar hakkında bir şeyler anlatabilir.”</p>

    <p>Üstat Luwin’in gözlerinden yaşlar süzülüyordu ama başını inatla salladı. “Bahsettiğin çocuklar... sadece rüyalarda yaşıyor. Çoktan ölüp kayboldular. Tamam, bu yeterli. Şimdi sargılar. Önce pamukları koy, sonra da sar. Sıkıca. Kolum kanayacak.”</p>

    <p>“Yaşlı Dadı çocuklar ağaçların şarkılarını biliyor, der. Kuş gibi uçar, balık gibi yüzerlermiş. Hayvanlarla konuşabilirlermiş,” dedi Bran. “Öyle güzel şarkı söylerlermiş ki duyar duymaz bebek gibi ağlamaya başlarmışsın.”</p>

    <p>“Bütün bunları büyülerle yaparlarmış,” diye karşılık verdi Üstat Luwin. “Keşke şimdi burada olsalardı. Kolumu acı çektirmeden iyileştirirlerdi ve Tüylüköpek’e insanları ısırmamasını söylerlerdi.” Öfkeyle büyük siyah kurda baktı. “Bundan bir ders çıkar Bran. Büyülere bel bağlayan insanlar camdan kılıçlarla düello yapar. Çocuklar da öyleydi. Bak, sana bir şey göstereyim.” Ayağa kalkıp salonun diğer ucuna gitti. Elinde yeşil bir kavanozla geri döndü. Kavanozun kapağını açıp bir avuç parlak siyah ok ucu çıkardı. “Şunlara bir bak.”</p>

    <p>Bran bir tanesini aldı. “Camdan yapılmış,” dedi. Rickon merakla masanın üstüne eğildi.</p>

    <p>“Ejderhacamı,” dedi Osha. Üstat Luwin’in yanında oturmuş adamın elini sargılamaya devam ediyordu.</p>

    <p>“Obsidiyen,” diye ısrar etti Üstat Luwin yaralı kolunu tutarak. “Yeryüzünün derinliklerinde, tanrıların ateşleriyle eritilmiş. Binlerce yıl önce ormanın çocukları bunlarla avlanırdı. Çocuklar metalleri bilmiyordu. Zırh yerine yapraklardan dokunmuş uzun tunikler giyip bacaklarını ağaç kabuklarıyla örtüyorlardı böylece ağaçların arasında görünmez oluyorlardı. Kılıç yerine obsidiyenden yapılmış bıçaklar taşıyorlardı.”</p>

    <p>“Hâlâ taşıyorlar.” Osha ısırıkların üstüne yumuşak pamukları yerleştirdi ve pamuklu sargı şeritleriyle yarayı sıkı sıkı sardı.</p>

    <p>Bran mızrak ucunu gözüne iyice yaklaştırdı. Siyah cam ince ve parlaktı. Çok güzel göründüğünü düşünüyordu. “Bu bende kalabilir mi?” diye sordu.</p>

    <p>“Nasıl istersen,” dedi Üstat.</p>

    <p>“Ben de istiyorum,” dedi Rickon. “Dört tane istiyorum. Ben dört yaşındayım.”</p>

    <p>Luwin, Rickon’ın sayarak uçları kavanozdan almasına izin verdi. “Çok dikkatli ol. Hâlâ keskinler, bir tarafını kesme,” dedi.</p>

    <p>“Bana çocukları anlatın,” dedi Bran. Bu çok önemliydi.</p>

    <p>“Ne bilmek istiyorsun?” diye sordu Üstat.</p>

    <p>“Her şeyi.”</p>

    <p>Üstat Luwin boynuna dolanmış zinciriyle oynadı. “Alacakaranlık Çağı’nın insanlarıydı. İlktiler, krallardan ve krallıklardan önce,” dedi. “O zamanlarda kaleler, karakollar, şehirler yoktu. Burayla Dorne Denizi arasındaki pazar kasabaları kadar olanlar bile yoktu. Hiç insan da yoktu. Şimdi Yedi Krallık dediğimiz yerde sadece ormanın çocukları yaşardı.</p>

    <p>Koyu renkli güzel insanlardı. Küçük heykeller kadarlardı. Boyları yetişkinliklerinde bile bir çocuğun boyu kadar olurdu. Ormanın derinliklerindeki mağaralarda, ağaç kovuklarında ve gizli orman kasabalarında yaşarlardı. Küçük oldukları için çevik ve zariftiler. Kadınlar ve erkekler, büvet ağaçlarından yapılmış yaylarla ve tuzaklarla bir arada avlanırlardı. Tanrıları ormanın, suların ve kayaların isimleri saklı tanrılarıydı. Onların bilge adamlarına <em>yeşil peygamberler</em> denirdi. Ormanı kollayıp gözetmeleri için büvet ağaçlarına suratları oyan onlardır. Ormanın çocuklarının nereden geldiklerini, ne kadar hüküm sürdüklerini kimse bilmiyor.</p>

    <p>Ama on iki bin küsur yıl önce, Dorne’un Kırık Kol’u henüz kırılmadan evvel, İlk İnsanlar doğudan geldi. Bronz kılıçları vardı ve büyük deri kalkanları. Ata biniyorlardı. Daha önce Dar Deniz’in bu tarafında hiç at görülmemişti. Şüphesiz ki ormanın çocukları atlardan, İlk İnsanlar’ın ağaçlardaki yüzlerden korktuğu kadar korktu. İlk İnsanlar çiftlikler ve karakollar kurarken suratlı ağaçları kesip ateşe verdi. Ormanın çocukları korkudan donakalmış halde savaşa girdi. Eski şarkılar, yeşil peygamberlerin denizi yükseltip topraklarını temizlemek için kara büyüler yaptığını, Kol’u kırdıklarını anlatır ama kapıyı kapatmakta geç kalmışlardı. Savaş, toprak hem çocukların hem İlk İnsanlar’ın kanıyla kıpkırmızı kesilene kadar sürdü. Ama çocukların daha fazla kanı dökülmüştü. Çünkü insanlar onlardan daha iri ve güçlüydü. Üstelik ahşap, taş ve obsidiyen, bronz karşısında yeterli değildi. Sonunda her iki ırkın bilge adamları meseleye el koydu. İlk İnsanlar’ın şefleri ve kahramanları, çocukların yeşil peygamberleri ve orman dansçılarıyla, Tanrı Gözü denen devasa göldeki küçük adada, büvet ağaçlarının ortasında buluştu.</p>

    <p>Antlaşma orada imzalandı. Kıyı şeritleri, yüksek düzlükler, parlak otlaklar, dağlar ve bataklıklar İlk İnsanlar’a verildi ama derin ormanlar sonsuza dek çocuklarda kalacaktı ve diyardaki hiçbir büvet ağacına bir daha asla balta vurulmayacaktı. Tanrılar, Antlaşma’ya şahitlik etsin diye adadaki bütün büvet ağaçlarına birer surat verildi. Yüzler Adası’nı korumak üzere yeşil peygamberler kutsal bir birlik oluşturdu.</p>

    <p>Antlaşma sayesinde İlk İnsanlar ve ormanın çocukları arasında dört bin yıl süren bir barış dönemi başladı. Zaman içinde İlk İnsanlar beraberlerinde getirdikleri tanrılarını bile bir kenara koyup ormanın adı saklı tanrılarına ibadet etmeye başladı. Antlaşma’nın imzalanması Alacakaranlık Çağı’na son verip Kahramanlar Çağı’nı açtı.”</p>

    <p>Bran parlak siyah ok ucunu avucunun ortasına koyup elini kapattı. “Ama siz ormanın çocuklarının artık olmadığını söylediniz.”</p>

    <p>“Varlar,” dedi Osha son sargıyı dişleriyle koparırken. “Sur’un kuzeyinde işler farklıdır. Çocuklar oraya gitti. Devler ve diğer eski ırklar da öyle.”</p>

    <p>Üstat Luwin içini çekti. “Kadın, yasalara göre ölü ya da zincirlere bağlı olman gerekirdi. Starklar sana hak ettiğinden çok daha fazla nezaket gösterdi. Onlara olan borcunu çocukların kafalarını saçmalıklarla doldurarak ödemen çok yakışıksız.”</p>

    <p>“Bana nereye gittiklerini söyleyin. Bilmek istiyorum,” dedi Bran.</p>

    <p>“Ben de,” diye katıldı Rickon.</p>

    <p>“Ah, pekâlâ,” diye mırıldandı Üstat Luwin. “Antlaşma, İlk İnsanlar’ın hüküm sürdüğü Kahramanlar Çağı, Uzun Gece ve Yedi Krallık’ın doğuşu boyunca devam etti. Ama yüzlerce asır sonra denizi geçen başkaları da oldu.</p>

    <p>İlk önce, çelik ve ateşle birlikte Andallar geldi. Uzun boylu, sarışın, savaşçı bir ırk. Yeni tanrıların yedi köşeli yıldızı göğüslerine boyanmıştı. Savaş yüzyıllar sürdü. Sonunda altı güney krallığı onlara boyun eğdi. Sadece burada, Boğaz’ı geçmeye çalışan ordular Kuzey Kralları tarafından geri püskürtüldü ve İlk İnsanlar’ın hükümdarlığı devam etti. Andallar bütün büvet ağaçlarını yaktı, suratları kesti, karşılarına çıkan bütün çocukları kılıçtan geçirdi ve her yerde eski tanrılar yerine Yedi’nin zaferini ilan etti. Ormanın çocukları kuzeye kaçtı...”</p>

    <p>Yaz ulumaya başlamıştı.</p>

    <p>Üstat Luwin irkilerek anlatmaya ara verdi. Tüylüköpek ayağa kalkıp kardeşinin ulumasına katılınca Bran’ın kalbi dehşetle sıkıştı. <em>“Geliyor,”</em> diye fısıldadı çaresizce. Dün geceden beri bildiğini fark etti. Karga onu vedalaşması için mahzen mezara götürdüğünden beri biliyordu aslında. Biliyordu ama inanmamıştı. Üstat Luwin’in haklı olmasını istiyordu. <em>Karga,</em> diye düşündü. <em>Üç gözlü karga...</em></p>

    <p>Uluma başladığı gibi aniden kesildi. Yaz, salonun diğer tarafındaki Tüylüköpek’in yanına gidip kardeşinin yaralarını yalamaya başladı. Pencerelerden kanat sesleri duyuldu.</p>

    <p>Bir kuzgun pencerenin pervazına konup gagasını açtı. Keder dolu, boğuk bir ses çıkardı.</p>

    <p>Rickon ağlamaya başladı. Ok uçları teker teker avucundan döküldü. Bran kardeşini kendine çekip sıkı sıkı sarıldı.</p>

    <p>Üstat Luwin kuzguna kanatları olan bir akrepmiş gibi bakıyordu. Uykusunda yürüyormuşçasına ağır hareket ederek pencereye gitti. Bir ıslık çaldı ve kuzgun sıçrayıp sargılı koluna kondu. Kanatlarında kurumuş kan vardı. “Bir şahin,” diye mırıldandı Üstat. “Belki bir baykuş.” Mektubu kuzgunun bacağından aldı.</p>

    <p>Üstat kâğıdı açarken Bran titriyordu. Kardeşine daha sıkı sarılarak, “Nedir?” diye sordu.</p>

    <p>“Ne olduğunu biliyorsun evlat,” dedi Osha elini Bran’ın başına koyarak.</p>

    <p>Üstat Luwin uyuşmuş gibi onlara baktı. Küçük gri adamın gri cübbesinin kolunda kan, gri gözlerinde yaş vardı. “Lordlarım,” dedi pürüzlü ve titreyen bir sesle. “Biz... biz onun yüzünü çok iyi tanıyan bir taş oyma ustası bulmalıyız...”</p>
  </div>
</body>
</html>
