<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Jon basamakları ağır ağır tırmandı. Bunun son tırmanışı olabileceğini düşünmekten kaçınıyordu. Hayalet sessizce arkasından geliyordu. Dışarıda yağan kar savrularak kale kapılarından içeri giriyordu. Avlu gürültülü ve kalabalıktı ama kalın duvarların içi hâlâ ılık ve sessizdi. Hatta Jon’un istediğinden çok daha sessiz.</p>

    <p>Sahanlığa ulaştığında uzun süre korkuyla bekledi. Hayalet eline burnunu sürüyordu. Bu onu biraz cesaretlendirdi. Gücünü topladı ve odaya girdi.</p>

    <p>Leydi Stark yatağın başucundaydı. Neredeyse on beş gündür, gece gündüz hep oradaydı. Bir an bile Bran’ın başından ayrılmamıştı. Yemeğini odaya götürmüşlerdi. Sert küçük bir yatağı Bran’ın yatağının yanına koydurtmuştu ama söylenene göre hemen hemen hiç uyumuyordu. Oğlunu kendisi besliyordu. Bal, su ve bitkisel bir karışımla hayatta tutuyordu Bran’ı. Bir kez bile çıkmamıştı odadan ve Jon bu yüzden kardeşini görmeye gelememişti.</p>

    <p>Ama artık vakit kalmamıştı.</p>

    <p>Bir an kapıda durdu. Konuşmaya, içeri girmeye korkuyordu. Pencere açıktı. Aşağıdaki kurdun uluması duyuluyordu. Hayalet sesi duydu ve kafasını kaldırdı.</p>

    <p>Leydi Stark ona baktı. Bir an kim olduğunu çıkaramamış gibi göründü. Sonunda göz kapakları hareket etti. “<em>Sen</em> burada ne yapıyorsun?” diye sordu, düz, duygusuz, garip bir ses tonuyla.</p>

    <p>“Bran’ı görmeye geldim,” dedi Jon. “Ona veda etmeye.”</p>

    <p>Kadının yüzü değişmedi. Uzun kızıl kahve saçları soluklaşmış ve karmakarışık olmuştu. On beş gün içinde yirmi yıl birden yaşlanmış gibiydi. “Ettin işte, şimdi buradan git.”</p>

    <p>Bir yanı hızlıca kaçmak istiyordu ama bu Bran’ı son görüşü olabilirdi. Korkarak bir adım attı. “Lütfen,” dedi.</p>

    <p>Kadının gözlerinden buz gibi bir bakış geçti. “Sana git dedim. Seni burada istemiyoruz.”</p>

    <p>Bir zamanlar bu laflar onun koşarak uzaklaşmasına hatta ağlamasına sebep olabilirdi. Şimdi onu sadece kızdırıyordu. Çok yakında Gece Nöbetçileri’nde Yeminli Kardeşler’den olacaktı ve Catelyn Tully Stark’tan çok daha tehlikeli şeylerle baş edecekti. “O benim kardeşim,” dedi.</p>

    <p>“Muhafızları mı çağırayım?”</p>

    <p>“Çağırın,” diye yanıtladı Jon. “Kardeşimi görmekten alıkoyamazsınız beni.” Odanın diğer ucuna, yatağın karşı tarafına yürüdü. Yatak Leydi Stark ve Jon arasında kalmıştı. Öylece uzanan Bran’a baktı.</p>

    <p>Leydi Stark, Bran’ın bir elini tutuyordu. Eli pençe gibi görünüyordu. Bu yatan çocuk hatırladığı Bran’a benzemiyordu hiç. Erimiş, yok olmuş gibiydi. Derisi kemiklerinin üzerinde gerilmişti. Örtünün altında kalan bacakları Jon’u rahatsız edecek şekilde tuhaf bir biçimde kıvrılmıştı. Gözleri derin göz çukurlarına iyice gömülmüştü. Gözleri açıktı ama hiçbir şey görmüyordu. Sanki sonbahar kardeşini de kurutmuştu. İlk şiddetli rüzgârın savurup mezara bırakacağı bir yaprağa dönmüştü Bran.</p>

    <p>“Bran,” dedi. “Daha önce gelemedim affet beni. Korkuyordum.” Yaşlar gözlerinden sel gibi akıyordu ama umurunda değildi. “Lütfen ölme Bran. Hepimiz seni bekliyoruz. Ben, Robb, kızlar, herkes...”</p>

    <p>Leydi Stark izliyordu. Seslenip kimseyi çağırmamıştı. Jon bunun bir kabulleniş olduğunu düşündü. Pencerenin dibinde tekrar uludu kurt. Bran’ın isim koymaya vakit bulamadığı kurt.</p>

    <p>“Şimdi gitmek zorundayım,” dedi Jon. “Benjen amca bekliyor. İyice kuzeye, Sur’a gidiyorum. Bugün, kar başlamadan yola çıkmak zorundayız.” Bran’ın yolculuk için ne kadar heyecanlı olduğunu hatırladı. Bütün bunlar Jon’un dayanabileceğinden fazlaydı. Kardeşini arkasında böyle bırakmak istemiyordu. Jon gözyaşlarını sildi, eğildi ve hafifçe öptü Bran’ı.</p>

    <p>“Burada benimle kalmasını istemiştim,” dedi Leydi Stark hafif bir sesle.</p>

    <p>Jon endişeyle kadını izliyordu. Kadın ona bakmıyordu bile. Evet Jon’la konuşuyordu ama bir yarısı onun odada olduğunun farkında bile değildi.</p>

    <p>“Kalması için dua etmiştim. O benim en kıymetli çocuğumdu. Septe gittim ve yedi yüzlü tanrıya yedi kez dua ettim, Ned fikrini değiştirsin ve Bran burada benimle kalsın diye. Bazen dualar karşılık buluyor işte.”</p>

    <p>Jon ne söyleyeceğini bilemiyordu. “Bu sizin hatanız değil,” diyebildi tuhaf bir sessizlikten sonra.</p>

    <p>Kadının gözleri Jon’a kilitlendi. Gözler zehir doluydu. “Senin affına ihtiyacım yok piç!” dedi.</p>

    <p>Jon gözlerini kaçırdı. Bran’ın tek eline sarılmış ağlıyordu kadın. Jon diğer eli tuttu. “Elveda,” dedi.</p>

    <p>Kadının sesini duyduğunda kapıya varmıştı. “Jon.” Yürümeye devam edebilirdi ama Leydi Stark ona ilk kez adıyla hitap etmişti. Arkasını dönüp baktı. Kadın sanki onu ilk kez görüyormuş gibi bakıyordu yüzüne.</p>

    <p>“Evet?” dedi.</p>

    <p>“Onun yerinde sen olmalıydın,” dedi kadın ve Bran’ın yanına döndü. Bütün vücudu sarsılarak ağlıyordu. Jon onu ağlarken görmemişti daha önce.</p>

    <p>Jon avluya kadar yürüdü. Hayatının en uzun yürüyüşüydü.</p>

    <p>Avlu gürültülüydü ve karmakarışıktı. Arabalar yükleniyor; adamlar bağırıyor; nal çakılan, eyer giydirilen atlar sırayla ahırlardan çıkarılıyordu. Kar hafiften yağmaya başlamıştı ve herkes bir an önce yola çıkma telaşındaydı.</p>

    <p>Robb, o karmaşanın tam ortasında etrafa emirler yağdırıyordu. Bran’ın düşmesi ve annesinin böyle çökmesi sanki onu büyütmüş ve güçlendirmişti. Boz Rüzgâr yanındaydı.</p>

    <p>“Benjen amca seni arıyor,” dedi Jon’a. “Bir saat önce yola çıkmak istiyordu.”</p>

    <p>“Biliyorum,” dedi Jon. “Birazdan.” Etrafındaki hengâmeyi seyretti. “Ayrılmak düşündüğümden zor olacak.”</p>

    <p>“Benim için de öyle,” dedi Robb. Saçlarına düşen kar taneleri vücut ısısıyla eriyordu.</p>

    <p>Jon başını salladı. Kendisinde konuşacak cesareti bulamıyordu.</p>

    <p>“Ölmeyecek,” dedi Robb. “Bunu biliyorum.”</p>

    <p>“Siz Starklar’ı öldürmek kolay değil,” dedi Jon, düz ve yorgun bir sesle. Bran’a yaptığı ziyaret bütün gücünü tüketmişti.</p>

    <p>Robb, Jon’u rahatsız eden bir şeyler olduğunun farkındaydı. “Annem...”</p>

    <p>“Annen... gerçekten nazik davrandı,” dedi Jon.</p>

    <p>Robb rahatlamış görünüyordu. “Güzel,” dedi. Gülümsedi. “Seni bir dahaki görüşümde siyahları giyinmiş olacaksın.”</p>

    <p>Jon gülümsemek için zorladı kendini. “Siyah hep benim rengimdi,” dedi. “Sence ne zaman görüşürüz?” diye sordu.</p>

    <p>“Çok uzak bir vakitte değil,” diye söz verdi Robb. Jon’u kendisine çekti ve sıkıca sarıldı kardeşine. “Yolun açık olsun Kar.”</p>

    <p>Jon da sarılmıştı ona. “Senin de Stark,” dedi. “Bran’a iyi bak.”</p>

    <p>“Söz, bakacağım.” Ayrıldılar ve hüzün dolu bakışlarla süzdüler birbirlerini. “Benjen amca seni görürsem ahırlara yollamamı söylemişti,” dedi Robb sonunda.</p>

    <p>“Veda etmem gereken biri daha var,” dedi Jon.</p>

    <p>“Ben seni hiç görmedim öyleyse,” dedi Robb. Jon, kardeşini karın ortasında, etrafı arabalar, atlar ve kurtlarla çevrili halde bıraktı. Cephaneliğe kadar kısacık bir yol vardı. Eşyalarını aldı ve cephaneliğe giden kapalı köprüye doğru gitti.</p>

    <p>Arya odasında, demir ağacından yapılmış cilalı bir sandığa eşyalarını yerleştiriyordu. Sandık, Arya’dan büyüktü. Nymeria, Arya’nın toplanmasına yardım ediyordu. Arya sadece parmağıyla işaret ediyor, yavru kurt zıplayarak gidiyor, sonra dişlerinin arasında bir ipek parçasıyla geri geliyordu. Hayalet’in kokusunu aldığında yaptığı işi bıraktı ve oturup hafif sesler çıkarmaya başladı.</p>

    <p>Arya döndü ve Jon’u gördü. Sevinç içinde oturduğu yerden kalktı ve incecik kollarını ağabeyinin boynuna doladı. “Gittin diye korkmuştum,” dedi nefes nefese. “Dışarı çıkıp insanlarla vedalaşmama izin vermiyorlar.”</p>

    <p>“Yine ne yaptın?” diye sordu Jon gülerek.</p>

    <p>Arya kollarını Jon’un boynundan çekerek somurttu. Oda darmadağın kıyafetlerle doluydu. “Hiçbir şey yapmadım.” Üçte biri ancak dolmuş dev sandığı işaret ederek, “Her şeyimi toplayıp sandığa yerleştirmiştim,” dedi. “Sonra Rahibe Mordane geldi ve bütün sandığı boşaltıp, en baştan başlamam gerektiğini söyledi. Eşyalarım yeterince düzgün katlanmamış sözde. Eğitimli bir güney hanımefendisi eşyalarını rastgele sandığa tıkıştırmazmış.”</p>

    <p>“Sen öyle mi yapmıştın peki?”</p>

    <p>“Öyle yapmasaydım da sonuçta karmakarışık olmayacak mıydı sanki? Nasıl katlandığı ne fark eder ki?”</p>

    <p>“Rahibe Mordane için fark ediyor demek ki,” dedi Jon. “Nymeria’nın sana yardım etmesini de onaylamaz o.” Dişi kurt altın sarısı gözleriyle, sessiz ve dikkatlice Jon’u izliyordu. “Toplanmayı bitirmediğin iyi olmuş aslında. Çünkü sana vereceğim şeyin de özenle yerleştirilmesi gerekiyor.”</p>

    <p>Arya’nın yüzü sevinçle parladı. “Bir hediye mi?”</p>

    <p>“Öyle de diyebilirsin. Kapıyı kapat.”</p>

    <p>Arya heyecanla fakat dikkatlice koridoru kontrol etti. “Nymeria buraya gel. Kapıda bekle.” İçeri gireceklere karşı onları uyarması için kurdu dışarıda bıraktı ve kapıyı kapattı. Jon hediyesini sardığı kalın kumaş tomarını açmaya başlamıştı. İçinden çıkan şeyi Arya’ya uzattı.</p>

    <p>Arya’nın, tıpkı Jon’unkilere benzeyen koyu gözleri kocaman açıldı. “Bir kılıç!” dedi, soluğu heyecandan kesilmiş halde.</p>

    <p>Kılıcın kını yumuşak gri deriden yapılmıştı. Bir günah kadar esnekti. Jon kılıcı yavaşça kınından çıkarırken, soğuk çeliğin derin mavi pırıltısını görebiliyordu Arya. “Bu oyuncak değil,” dedi Jon. “Tutarken bile çok dikkatli olmasın yoksa kendini kesebilirsin. Kenarları ustura kadar keskin, tıraş olacak kadar.”</p>

    <p>“Kızlar tıraş olmaz ki,” dedi Arya.</p>

    <p>Jon güldü. “Belki de olmalılar. Rahibe Mordane’in bacaklarını gördün mü hiç?”</p>

    <p>Arya da sırıttı. “Üstelik çok cılız,” dedi.</p>

    <p>“Sen de öylesin,” dedi Jon. “Bu kılıcı Mikken’a senin için özel olarak yaptırttım. Bu çeşit kılıçları Pentos’ta, Myr’de ve diğer Özgür Şehirler’de kiralık katiller kullanıyor. Bir vuruşta bir adamın kellesini koparmaz ama hızlı olursan, büyük delikler açabilir.”</p>

    <p>“Ben hızlı olabilirim.”</p>

    <p>“Her gün talim yapmak zorundasın.” Kılıcı Arya’nın eline verdi. Nasıl tutacağını gösterdi ve geri çekildi. “Tutuşu nasıl, dengede hissediyor musun?” diye sordu.</p>

    <p>“Sanırım,” dedi Arya.</p>

    <p>“İlk ders,” dedi Jon. “Saplamak için sivri ucu kullanmalısın.”</p>

    <p>Arya kılıcın kör tarafıyla sertçe vurdu Jon’a. Darbe Jon’un canını epey yakmıştı ama kendisini aptal gibi sırıtırken buldu. “Hangi ucu kullanacağımı biliyorum,” dedi Arya. Yüzünden şüphe dolu bir ifade geçti. “Rahibe Mordane bunu elimden alır.”</p>

    <p>“Eğer sende olduğunu bilmezse alamaz.”</p>

    <p>“Kiminle talim yapacağım ben?”</p>

    <p>“Mutlaka birini bulursun,” dedi Jon. “Kral Toprakları gerçek bir şehir, Kışyarı’ndan binlerce kez büyük. Kendine talim yapacak birisini bulana kadar avlularda eğitim yapanları izle dikkatle. Sürekli koş, at sür ve iyice güçlen. Ve ne yaparsan yap, asla...”</p>

    <p>Arya cümlenin devamını biliyordu. İkisi aynı anda söylediler.</p>

    <p><em>“Sansa’ya... asla... söyleme!”</em></p>

    <p>Jon kızın saçlarını okşadı. “Seni özleyeceğim küçük kardeşim.”</p>

    <p>Arya ağlayacak gibi duruyordu. “Keşke sen de bizimle birlikte gelseydin,” dedi.</p>

    <p>“Bazen farklı yollar aynı kaleye çıkar. Kim bilir?” dedi Jon. Kendisini tutacak, üzülmeyecekti. “Artık gitsem iyi olur. Benjen amcayı biraz daha bekletirsem, Sur’daki ilk yılımı tuvalet kabı temizleyerek geçireceğim.”</p>

    <p>Arya son bir kez sarılmak için Jon’a doğru atıldı. “Önce kılıcını bırak,” diye uyardı Jon gülerek. Arya kılıcını kenara koydu ve ağabeyinin yüzünü öpücüklere boğdu.</p>

    <p>Jon kapıya gitti, arkasını dönüp bir kez daha baktığında, Arya’nın kılıcı tekrar eline aldığını gördü. “Unutmadan, her iyi kılıcın bir adı vardır,” dedi.</p>

    <p>“Buz gibi,” dedi Arya. Elindeki kılıca baktı. “Bunun da bir adı var mı? Ah! Varsa hemen söyle.”</p>

    <p>“Tahmin edemiyor musun?” diye gülerek sordu Jon. “Senin en sevdiğin şeyin adı.”</p>

    <p>Arya’nın kafası karıştı önce. Sonra hemen anladı. Çok akıllıydı. Yine aynı anda söylediler.</p>

    <p><em>“İğne!”</em></p>

    <p>Kuzeye giden uzun yol boyunca, Arya’nın kahkahası ısıttı Jon’un içini.</p>
  </div>
</body>
</html>
