<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Maegor Hisarı’nın tam ortasındaki kule odasında Sansa kendini karanlığa teslim etmişti.</p>

    <p>Bütün perdeleri kapatıp uyumuş, ağlayarak uyanmış ve tekrar uyumuştu. Uyuyamadığı zamanlarda örtülerin altında acıyla titriyordu. Hizmetçiler gidip geliyor, yemek getiriyordu ama Sansa yemeğin görüntüsüne bile katlanamıyordu. Yemekler, hizmetçiler gelip tepsileri alana kadar pencerenin yanındaki masada üst üste yığılıyor, bozuluyordu.</p>

    <p>Bazen kesintisiz ve rüyasız uyuyordu. Uyandığında gözlerini kapadığı andan çok daha yorgun ve kederli hissediyordu kendini ama bunlar en iyi zamanlardı. Çünkü gördüğü rüyalarda babası oluyordu. Uyanık ya da uykuda, onu görüyordu. Altın pelerinlilerin onu mermere yatırdığını görüyordu. Sör Ilyn’in minbere doğru yürüdüğünü, Buz’u kınından çıkardığını, o anı... o anı... başka tarafa bakmak istemişti. Gerçekten <em>istemişti.</em> Dizleri çözülmüş, yere düşmüştü ama kafasını bir türlü başka tarafa çevirememişti. İnsanlar çığlık atıyordu. Prensi ona gülümsemişti. <em>Gülümsemişti</em> ve Sansa kendini güvende hissetmişti. Sadece bir an için, prensi o lafları edene kadar. Babasının bacakları... hatırladığı şey buydu. Sör Ilyn kılıcı indirdiğinde... babasının bacaklarının nasıl <em>kasıldığını...</em></p>

    <p><em>Belki ben de ölürüm,</em> diye düşündü ve bu hiç de kötü olmazdı. Kendini pencereden aşağı atsa bütün acısı bir anda dinerdi ve ozanlar yıllar sonra onun kederiyle ilgili şarkılar yazardı. Bedeni kırık ve masum bir halde aşağıdaki taşlarda uzanır, ona ihanet edenleri utandırırdı. Sansa pencereyi açtı... ama bütün cesareti bir anda kayboldu ve ağlayarak kendini yatağa attı.</p>

    <p>Hizmetçiler yemeğini getirdiklerinde onunla konuşmaya çalışıyordu ama Sansa cevap vermiyordu. Bir kere Üstat Pycelle de şişeleri ve mataralarıyla birlikte gelerek hasta olup olmadığına bakmıştı. Alnına dokunmuş, elbiselerini çıkartmış, hizmetçi kız onu tutarken tepeden tırnağa muayene etmişti. Giderken bitkilerden ve ballı sudan yapılmış bir şişe şurup bırakmış, her gece içmesini söylemişti. Sansa içmişti ve yine uyumuştu.</p>

    <p>Odasına adım adım yaklaşan uğursuz ayak sesleri duydu rüyasında. Bir adam ağır ağır merdivenleri tırmanıyor, yatak odasına doğru yaklaşıyordu. Arya titreyerek kapının arkasına saklandı. Yaklaşan Sör Ilyn’di, biliyordu. Elinde Buz vardı, Sansa’nın kafasını kesmek için geliyordu. Kaçacak, saklanacak bir yer yoktu. Sonunda ayak sesleri tam kapının önünde durdu. Adam ölü gözleri ve çiçek bozuğu suratıyla sessizce bekliyordu. Tam o sırada çıplak olduğunu fark etti Sansa. İki büklüm yere çökerek kendini elleriyle örtmeye çalıştı. Kapı gıcırtıyla açıldı, büyükkılıcın ucu göründü...</p>

    <p>Sansa sayıklayarak uyandı. “Lütfen, Lütfen. Uslu duracağım. İyi davranacağım. Lütfen, yapmayın.” Ama odada söylediklerini duyacak kimse yoktu.</p>

    <p>Sonunda odasına gerçekten geldiklerinde hiç ayak sesi duymadı. Kapısını açan Sör Ilyn değil bir zamanlar onun prensi olan Joffrey idi. Sansa kıvrılmış halde yatağında yatıyordu. Perdeleri kapalıydı, öğlen vakti mi yoksa gece yarısı mı söyleyemezdi. Duyduğu ilk şey kapının çarpılması oldu. Sonra yatağının cibinliği çekildi. Aniden gözlerine giren ışığı engellemek için elini kaldırdığında Sansa onları gördü.</p>

    <p>“Bugün konsey toplantısında bana eşlik edeceksin,” dedi Joffrey. “Yıkan ve benim nişanlıma yakışır şekilde giyin.” Sandor Clegane prensin yanında duruyordu. Kahverengi sade bir takım ve yeşil renkli yelek giyiyordu. Arkalarında Kral Muhafızları’ndan beyaz pelerinli iki şövalye vardı.</p>

    <p>Sansa yatak örtüsünü çenesine kadar çekti. “Hayır,” diye ağladı. “Lütfen... beni rahat bırakın.”</p>

    <p>“Eğer kalkıp kendin giyinmezsen Tazı seni giydirir,” dedi Joffrey.</p>

    <p>“Size yalvarıyorum prensim...”</p>

    <p>“Ben artık kralım. Tazı, onu yataktan çıkar.”</p>

    <p>Sandor Clegane, güçsüzce karşı koymaya çalışan Sansa’yı belinden kavrayıp kuş tüyü yatağından kaldırdı. Sansa’nın örtündüğü battaniye yere düştü. Üstünde çıplaklığını zar zor kapatan incecik bir gecelik vardı. “Sana söyleneni yap çocuk,” dedi Sandor Clegane. “Giyin.” Sansa’yı gardıroba doğru itti, neredeyse nazikçe.</p>

    <p>Sansa geri çekildi. “Kraliçenin söylediklerini yaptım. Mektupları yazdım. Onun söylediği şeyleri yazdım. Bana merhametli olacağınıza söz vermiştiniz. Lütfen, eve gitmeme izin verin. Yemin ederim ki iyi olacağım. Bende hain kanı yok. Ben sadece evime dönmek istiyorum,” dedi. Sonra görgü kurallarını hatırlayarak, “Sizin için sakıncası yoksa,” diye zayıf bir sesle ekledi.</p>

    <p>“Benim için sakıncası var,” dedi Joffrey. “Annem hâlâ seninle evlenmek zorunda olduğumu söylüyor. Böylece burada benimle kalacaksın ve itaat edeceksin.”</p>

    <p>“Seninle evlenmek <em>istemiyorum,</em>” diye bağırdı Sansa. “Sen benim babamın <em>kafasını</em> kestirdin!”</p>

    <p>“O bir haindi. Onun canını bağışlayacağıma söz vermemiştim. Eğer senin baban olmasaydı onu canlı canlı yaktırırdım ya da parçalattırırdım ama ona temiz bir ölüm imkânı verdim.”</p>

    <p>Sansa, Joffrey’ye baktı. Onu ilk defa gerçekten görüyordu. Aslan desenli kırmızı bir takım giyiyordu. Altın renkli pelerininin yüksek yakası yüzünü çevreliyordu. Onu nasıl o kadar yakışıklı bulduğunu şimdi anlayamıyordu. Dudakları yağmurdan sonra ortaya çıkan solucanlar kadar kırmızı ve yumuşaktı. Gözleri kibirli ve zalim bakıyordu. “Senden nefret ediyorum,” diye fısıldadı.</p>

    <p>Kral Joffrey’nin yüzü sertleşti. “Annem, bir kralın karısına vurmasının doğru olmadığını söyler. Sör Meryn.”</p>

    <p>Daha Sansa düşünemeden şövalye Sansa’nın önündeydi. Sansa elleriyle yüzünü korumaya çalışırken şövalye eldivenli eliyle kulağına bir yumruk savurdu. Sansa yere düştüğünü hatırlamıyordu ama gözlerini açtığında yerdeki battaniyenin yanında, dizlerinin üzerindeydi. Kafası çınlıyordu. Sör Meryn Trant tepesinde dikiliyordu. Beyaz eldivenine kan bulaşmıştı.</p>

    <p>“Şimdi bana itaat edecek misin? Yoksa sana bir ders daha versin mi?” dedi Joffrey.</p>

    <p>Sansa’nın kulağı uyuşmuştu. Elini kulağına götürdüğünde parmakları ıslandı. “Nasıl... nasıl emrederseniz lordum.”</p>

    <p>“Majesteleri,” diye düzeltti Joffrey. “Seni konsey salonunda göreceğim.” Arkasını dönüp odadan çıktı.</p>

    <p>Sör Meryn ve Sör Arys onu takip etti ama Sandor Clegane oyalanıp onu sertçe ayağa kaldırdı. “Ona ne istiyorsa ver ve acıdan kurtul kızım,” dedi.</p>

    <p>“Ne... benden ne istiyor? Lütfen söyleyin.”</p>

    <p>“Gülümsemeni, güzel kokmanı ve onun sevgili leydisi olmanı istiyor,” diye hırladı Tazı. “Rahibenin sana ezberlettiği güzel cümleleri duymak istiyor... ve ondan korkmanı.”</p>

    <p>Tazı gittikten sonra Sansa tekrar yerdeki örtülerin üstüne çöktü. Hizmetçiler çekinerek odaya girdi. “Banyom için sıcak su getirin lütfen,” dedi Sansa. “Parfüm ve çürüğü kapatmak için pudra da istiyorum.” Yüzünün sağ tarafı şişmişti ve sızlıyordu ama Joffrey’nin onu güzel görmek isteyeceğinden emindi.</p>

    <p>Sıcak su ona Kışyarı’nı hatırlattı ve kendini daha güçlü hissetti. Babasının öldüğü günden beri yıkanmamıştı. Banyo suyunun nasıl kirlendiğini görünce şaşırdı. Hizmetçiler yüzündeki kanları temizledi, sırtını keseledi, saçlarını yıkadı ve kızıl saçlarını lüle lüle olana kadar fırçaladı. Sansa onlarla hiç konuşmadı. Kendi hizmetçileri değillerdi. Lannisterlar’ın hizmetindeydiler ve Sansa onlara hiç güvenmiyordu. Sıra giyinmeye geldiğinde turnuvada giydiği yeşil elbiseyi seçti. O geceki ziyafette Joffrey’nin ne kadar zarif olduğunu hatırladı. Belki bu elbise sayesinde Joff’da hatırlardı ve Sansa’ya daha iyi davranırdı.</p>

    <p>Beklerken bir bardak süt içip bir iki tatlı çörek yedi. Sör Meryn geldiğinde öğlen olmuştu. Şövalye beyaz zırhını, altın pullardan yapılmış metal yeleğini, tepesinde altın güneş figürü olan uzun miğferini, bacak korumalarını, zırhlı eldivenlerini ve yakası aslan şeklinde altın bir iğneyle tutturulmuş ağır yün pelerinini giymişti. Miğferinin siperi çıkarılmıştı. Gözlerinin altındaki torbalar, geniş çirkin ağzı ve beyazlamaya başlamış pas rengi sakalları görünüyordu. Daha birkaç saat önce Sansa’ya vuran kendisi değilmiş gibi saygıyla reverans yapıp, “Leydim,” dedi. “Majesteleri sizi tahta odasına götürmem için beni gönderdi.”</p>

    <p>“Eğer gelmeyi reddedersem beni yumruklamanızı da söyledi mi?”</p>

    <p>“Gelmeyeceğinizi mi söylüyorsunuz leydim?” Şövalye ifadesiz gözlerle bakıyordu. Sansa’nın yüzündeki morluğa dikkat bile etmiyordu.</p>

    <p>Sansa’dan nefret etmiyordu, bu çok açıktı. Sansa onun için sadece bir... <em>şeydi.</em> “Hayır,” dedi Sansa ayağa kalkarak. Öfkelenmek istiyordu. Adamın canını yakmak istiyordu. Kendisine bir kez daha vurmaya kalkarsa, kraliçe olduğunda onu sürgüne gönderebileceğini söyleyip adamı tehdit etmek istiyordu... ama Tazı’nın söylediklerini hatırladı. “Majesteleri ne emrettiyse onu yapacağım.”</p>

    <p>“Tıpkı benim gibi,” dedi Sör Meryn.</p>

    <p>“Evet... ama siz gerçek bir şövalye değilsiniz Sör Meryn.” Bunu duyan Sandor Clegane olsaydı kahkahalarla güleceğini biliyordu Sansa. Diğer adamlar küfreder, sessiz olması için onu uyarır hatta affetmesi için yalvarırdı. Sör Meryn Trant bunların hiçbirini yapmadı. Açıkça umursamıyordu.</p>

    <p>Balkon Sansa için ayrılmıştı. Başını dik tuttu ve kendini ağlamamak için zorladı. Joffrey, Demir Taht’ta oturmuş, adına adalet dediği şeyi dağıtmakla meşguldü. On davadan dokuzu canını sıkıyordu. Hoşuna gitmeyen konuları konsey üyelerine bırakıyor, Lord Baelish, Kraliçe Cersei ya da Yüce Üstat Pycelle meseleyi çözmeyi çalışırken huzursuzca kıpırdanıp duruyordu. Canı bir karar vermek istediğinde kraliçe annesi bile onu yönlendiremiyordu.</p>

    <p>Önüne bir hırsız getirildi. Oracıkta, bütün konseyin önünde adamın elini Sör Ilyn’e kestirdi. Bir arazi yüzünden anlaşmazlığa düşmüş iki şövalyenin şikâyetlerini dinlediğinde ertesi sabah bir düello yapmalarına karar verdi. <em>“Ölümüne,”</em> diye ekledi. Bir kadın, hainlik suçuyla idam edilen bir adamın kafasının kendisine verilmesi için diz çöküp yalvardı. Adama âşık olduğunu, onu uygun bir şekilde gömmek istediğini söyledi. “Eğer bir haine âşık olduysan sen de hainsindir,” dedi Joffrey. İki altın pelerinli kadını zindanlara götürmek için sürükledi.</p>

    <p>Siyah kadife bir takım ve altın renkli pelerin giyen kurbağa suratlı Lord Slynt, Joffrey’nin her kararını başıyla onaylıyordu. Sansa, babasını Sör Ilyn’in önüne fırlatan adamın iğrenç yüzüne bakıyor, onun canını yakabilmeyi diliyordu. Keşke bir kahraman çıkıp gelse, <em>bu adamı</em> birinin önüne fırlatıp kafasını kestirseydi. <em>Kahramanlar artık yok,</em> diye fısıldadı içinden bir ses. Lord Petyr’ın bu salonda ona söylediği şeyleri hatırladı Sansa. “Hayat bir şarkı değil tatlım. Bir gün üzülerek öğreneceksin bunu.” <em>Gerçek hayatta canavarlar kazanıyor,</em> dedi Sansa kendine. Ve Tazı’nın soğuk, sert sesini duydu bu sefer. “Ona ne istiyorsa ver ve acıdan kurtul kızım.”</p>

    <p>Son dava, Kral Robert hakkında alay dolu bir şarkı yazmakla suçlanan şişman bir han şarkıcısının davasıydı. Kral Joffrey adama arpını almasını ve söz konusu şarkıyı konsey önünde söylemesini emretti. Şarkıcı ağlayarak o şarkıyı bir daha asla söylemeyeceğine dair yeminler etti ama kral ısrarlıydı. Kral Robert’ın domuzla dövüşünü anlatan komik bir şarkıydı. Kralı öldüren domuzdu, Sansa bunu biliyordu ama şarkıdaki domuz kraliçeymiş gibi geliyordu kulağa. Şarkı bittiğinde Joffrey adama merhamet edeceğini duyurdu. Şarkıcının ya parmakları ya da dili kesilecekti. Karar verme özgürlüğü kendisine aitti ve hangisini tercih edeceğini bildirmek için bir gün vakti vardı. Janos Slynt başıyla onayladı.</p>

    <p>Sansa bu davanın son olduğunu bildiği için rahatladı ama çilesinin henüz bitmediğini anladı. Konsey, habercinin sesiyle dağıldığında balkondan ayrıldı ve kıvrımlı merdivenlerin başında kendisini bekleyen Joffrey’yi gördü. Tazı ve Sör Meryn de yanındaydı. Genç kral inceleyen gözlerle Sansa’yı süzdü. “Sabahki halinden çok daha iyi görünüyorsun,” dedi.</p>

    <p>“Teşekkür ederim Majesteleri,” diyerek karşılık verdi Sansa. Boş sözlerdi ama Joffrey’yi gülümsetmeye yetmişti.</p>

    <p>“Benimle yürü,” diye emretti Joffrey kolunu Sansa’ya uzatarak. Sansa’nın kabul etmekten başka çaresi yoktu. Bir zamanları Joffrey’nin eline dokunmak Sansa’nın içini titretirdi ama şimdi eti yanıyor gibiydi. “İsim günümün gelmesine çok az kaldı,” dedi Joffrey. Taht odasının arka kapısından çıktılar. “Bana ne hediye vereceksin?”</p>

    <p>“Ben... ben henüz düşünmedim lordum.”</p>

    <p><em>“Majesteleri,”</em> dedi Joffrey sert bir sesle. “Sen gerçekten çok aptal bir kızsın, öyle değil mi? Annem öyle olduğunu söylüyor.”</p>

    <p>“Öyle mi?” Olup biten onca şeyden sonra Joffrey’nin sözlerinin onu incitmemesi gerekirdi ama bir şekilde hâlâ canını yakıyordu. Kraliçe ona her zaman çok nazik davranmıştı.</p>

    <p>“Ah, evet. Doğacak çocuklarımız için endişeleniyor. Senin kadar aptal olmalarından korkuyor ama ona endişelenmemesini söyledim.” Kral bir işaret verdi ve Sör Meryn onlar için kapıyı açtı.</p>

    <p>“Teşekkür ederim Majesteleri,” diye mırıldandı Sansa. <em>Tazı haklıydı,</em> diye düşündü. <em>Ben sadece küçük bir kuşum. Bana ezberletilenleri tekrar eden bir kuş.</em> Güneş batı duvarına doğru alçalmıştı ve Kızıl Kale kan gibi parlıyordu.</p>

    <p>“Çocuk doğuracak yaşa geldiğin an seni hamile bırakacağım,” dedi Joffrey talim avlusunu geçerlerken. “Eğer ilk doğurduğun aptal olursa senin kafanı kestirip daha akıllı bir kadın bulacağım. Sence ne zaman çocuk doğurabileceksin?”</p>

    <p>Sansa o kadar utanmıştı ki Joffrey’nin yüzüne bakamıyordu. “Rahibe Mordane... asil kanlıların çoğunun on iki ya da on üç yaşında çiçek açtığını söyler.”</p>

    <p>Joffrey başıyla onayladı. “Bu taraftan.” Sansa’yı kapı kulübesine doğru götürüyordu. Siperlere çıkan merdivenlerin başına.</p>

    <p>Sansa titreyerek Joffrey’den uzaklaştı. Birdenbire nereye gittiklerini anlamıştı. “<em>Hayır.</em> Yalvarırım yapma. Beni oraya gitmeye zorlama.”</p>

    <p>Joffrey dudaklarını sıktı. “Hainlerine ne olduğunu sana göstermek istiyorum,” dedi.</p>

    <p>Sansa çıldırmış gibi başını sallıyordu. “Gitmeyeceğim, <em>gitmeyeceğim!</em>”</p>

    <p>“İstersen Sör Meryn seni sürükleyerek götürsün,” dedi Joffrey. “Ama bu hoşuna gitmez. Benim istediğimi yapman daha iyi olur.” Uzanıp Sansa’nın kolunu tuttu. Sansa geri çekildi ve Tazı’ya çarptı.</p>

    <p>“Dediğini yap kızım,” dedi Sandor Clegane, Sansa’yı tekrar krala doğru iterken. Dudakları yüzünün yanık kısmına doğru bükülmüştü ve Sansa adamın sözlerinin devamını duyar gibi oldu. <em>Seni her halükârda yukarı çıkaracak, bu yüzden istediği şeyi yap.</em></p>

    <p>Sansa, Joffrey’nin koluna girmek için kendini zorladı. Tırmanış en kötü kâbuslardan daha beterdi. Her basamak ayrı bir savaş gibiydi. Her adımda ayağını derin bir bataklıktan çekip çıkarıyormuş gibi zorlanıyordu ve binlerce, binlerce basamak vardı. Dehşet onu basamakların sonunda bekliyordu.</p>

    <p>Kapı kulübesinin yüksek siperlerinden bakınca bütün dünya önüne serilmiş gibi görünüyordu. Sansa, Visenya Tepesi’ndeki Yüce Baelor Septi’ne baktı. Babası orada ölmüştü. Rahibeler Caddesi’nin karşı ucunda Ejderha Çukuru’nun kararmış harabeleri vardı. Batıda şişman güneş Tanrı Kapısı’nın ardına gizlenmeye başlamıştı. Tuz Denizi, Sansa’nın arkasında kalıyordu. Güneyde balık pazarı, rıhtım ve Karasu’nun şiddetli suları bulunuyordu. Kuzeyde...</p>

    <p>Kuzeye döndü, şehre baktı, caddeler, ara sokaklar, tepeler, çukurlar ve daha fazla cadde, daha fazla ara sokak gördü. Ama onların gerisinde açık araziler, çiftlikler, tarlalar ve ormanlar olduğunu biliyordu. Onların da gerisinde, kuzeyde, iyice kuzeyde Kışyarı vardı.</p>

    <p>“Neye bakıyorsun?” diye sordu Joffrey. “Görmeni istediğim şey burada.”</p>

    <p>Her iki metrede bir okçu delikleri olan yüksek siper korkulukları Sansa’nın çenesine kadar çıkıyordu. Kafalar siper boyunca, bütün şehir görsün diye uzun kazıklara geçirilmiş halde okçu deliklerinin arasına dizilmişti. Sansa siperdeki yürüme yoluna çıktıkları anda kafaları görmüştü ama şehre, batan güneşe, kalabalık caddelere bakmak çok daha iyiydi. <em>Beni kafalara bakmam için zorlayabilir ama onları görmem için zorlayamaz,</em> dedi kendi kendine.</p>

    <p>“İşte bu da baban,” dedi Joffrey. “Tazı, şu kafayı çevir de yüzünü görsün.”</p>

    <p>Tazı kafayı saçlarından tutup çevirdi. Kesik baş, çürümeden daha uzun dayanması için katrana batırılmıştı. Sansa sakince ve hiç görmeden kafaya baktı. Lord Eddard’a benzemediğini düşündü. Hatta <em>gerçek</em> gibi görünmüyordu. “Daha ne kadar bakmak zorundayım?”</p>

    <p>Joffrey hayal kırıklığına uğramış gibiydi. “Diğerlerini de görmek ister misin?” Uzun bir sıra halinde daha pek çok kafa vardı.</p>

    <p>“Majesteleri nasıl isterse.”</p>

    <p>Joffrey, Sansa’yı siper yolu boyunca yürüttü. On iki kafa ve iki boş kazığın önünden geçtiler. “Bu iki kazığı amcalarım için ayırdım,” diye açıkladı kral. “Renly ve Stannis için.” Diğer kafalar babasından çok daha önce ölmüş olanlara aitti. Katrana bulanmış olmalarına rağmen tanınmayacak haldeydiler. Kral birini eliyle işaret ederek, “Bu senin rahiben,” dedi ama Sansa kafanın bir kadın kafası olduğunu bile fark edememişti. Çenesi tamamen çürümüştü. Kuşlar bir kulağını ve yanaklarının çoğunu yemişti.</p>

    <p>Sansa bunca zaman boyunca Rahibe Mordane’e ne olduğunu merak etmişti ama aslında bilmesi gerekirdi. “Onu neden öldürttün?” diye sordu. “O tanrı adına yemin etmiş...”</p>

    <p>“O bir haindi,” dedi Joffrey asık suratla. Sansa bir şekilde onu üzüyordu. “Bana isim günümde ne vereceğini söylemedin. Belki de ben sana bir şey vermeliyim. Bu kafayı ister misin?”</p>

    <p>“Siz nasıl isterseniz lordum,” dedi Sansa.</p>

    <p>Joffrey gülümsediğinde Sansa onun kendisiyle dalga geçtiğini anlamıştı. “Ağabeyin de bir hain, biliyorsun, değil mi?” dedi. Rahibenin kafasını yine şehre doğru çevirdi. “Ağabeyini Kışyarı’ndan hatırlıyorum. Tazı ona tahta kılıç lordu demişti. Dememiş miydin Tazı?”</p>

    <p>“Demiş miydim? Hatırlamıyorum,” diye cevap verdi Sandor Clegane.</p>

    <p>Joffrey huysuz bir tavırla omuz silkti. “Ağabeyin dayım Jaime’yi yenmiş. Annem bunun ihanet olduğunu söylüyor. Duyduğu zaman ağladı. Bütün kadınlar zayıf yaratıklar. Annem bile. Güçlüymüş gibi yapıyor ama değil. İsim günü ziyafetimden sonra bir ordu toplayıp ağabeyini öldürmeye gideceğim. Sana hediye olarak onu vereceğim Leydi Sansa. Ağabeyinin kafasını.”</p>

    <p>Sansa kendini delirmiş gibi hissetti ve kendi sesinin, “Belki de ağabeyim bana <em>sizin</em> kafanızı verir,” dediğini duydu.</p>

    <p>Joffrey sinirlendi. “Benimle asla böyle alay etmemelisin. Gerçek bir kadın kocasıyla alay etmez. Sör Meryn, ona öğretin.”</p>

    <p>Şövalye bu sefer Sansa’yı çenesinin altından yakalayıp kafasını sıkı sıkı tuttu. Önce sağdan sola sert bir tokat attı. Sonra daha sert, soldan sağa. Sansa’nın dudağı açıldı ve kan çenesinden aşağı akmaya başladı. Kan gözyaşlarının tuzuna karıştı.</p>

    <p>“Sürekli ağlamamalısın. Gülümserken çok daha güzelsin,” dedi Joffrey.</p>

    <p>Sansa gülümsedi. Sör Meryn’in bir kez daha vuracağından korkuyordu. Ama gülümsemesi yeterli değildi. Kral kafasını iki yana sallayıp, “Ağzındaki kanı sil, iğrenç görünüyorsun,” dedi.</p>

    <p>Dış korkuluklar Sansa’nın çenesine kadar çıkıyordu ama siper duvarının avluya bakan tarafında yirmi, yirmi beş metre uzunluğunda düşüşten başka bir şey yoktu. Bütün yapması gereken onu itmekti. Tam oracıkta duruyordu, <em>tam oracıkta.</em> Solucan dudaklarıyla Sansa’ya gülümsüyordu. <em>Yapabilirsin,</em> dedi kendine. <em>Yapabilirsin. Hemen, şimdi yap.</em> Onunla birlikte aşağı düşebilirdi. Umurunda değildi. Hiç umurunda değildi.</p>

    <p>“İşte,” dedi Sandor Clegane, Joffrey ile Sansa’nın arasında yere çömelirken. O kadar iri bir adamdan beklenmeyecek bir özenle Sansa’nın yırtılan dudağındaki kanı sildi.</p>

    <p>O an geçmişti. Sansa gözlerini aşağı indirdi. “Teşekkür ederim,” dedi Tazı’ya. O iyi yetiştirilmiş bir kızdı ve nezaket kurallarını hiçbir zaman unutmazdı.</p>
  </div>
</body>
</html>
