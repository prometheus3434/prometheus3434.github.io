<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>“İyi misin Kar?” diye sordu Lord Mormont.</p>

    <p><em>“İyi,”</em> diye ciyakladı kuzgunu. <em>“İyi.”</em></p>

    <p>“İyiyim lordum,” diyerek yalan söyledi Jon. Yüksek sesle. Sanki yüksek sesle söylerse gerçekliğine kendisi de inanabilirmiş gibi. “Ya siz?”</p>

    <p>Mormont kaşlarını çattı. “Ölü bir adam beni öldürmeye kalktı. Nasıl olayım?” Çenesinin altını kaşıdı. Gri sakallarının bir bölümü yangın sırasında yandığı için hepsini usturaya vurmuştu. Yeni yeni uzamaya başlayan kirli sakalı onu iyice yaşlı, çökmüş ve asık suratlı gösteriyordu. “İyi görünmüyorsun,” dedi Jon’a. “Elin nasıl?”</p>

    <p>“İyileşiyor.” Jon sargılı parmaklarını açıp kapadı. Alev almış perdeleri tuttuğunda tahmin ettiğinden daha kötü yanmıştı. Sağ kolu elinden dirseğine kadar ipek sargılarla sarılmıştı. Elini ateşe soktuğunda hiçbir şey hissetmemişti ama ıstırap sonradan gelmişti. Derisindeki derin yarıklardan sıvılar akmıştı. Parmaklarının arasında karafatma büyüklüğünde kan dolu, korkunç baloncuklar çıkmıştı. “Üstat ellerimde izler kalacağını ama onun dışında tamamen iyileşeceğimi söyledi.”</p>

    <p>“Yara izi olan bir el o kadar önemli değil. Sur’da sürekli eldiven giyiyor olacaksın.”</p>

    <p>“Dediğiniz gibi lordum.” Jon’u rahatsız eden şey yaraları değil, ardından olanlardı. Üstat Aemon’ın içirdiği haşhaş sütüne rağmen ağrısı korkunçtu. En başlarda, sanki hâlâ alevlerin içindeymiş gibi gece gündüz yanıyordu elleri. Onları kar ya da tıraşlanmış buz dolu çanaklara soktuğunda rahatlıyordu sadece. Onu yatağının içinde kıvrılmış halde, acıdan inleyip ağlarken gören tek canlının Hayalet olmasına şükrediyordu. Geceler sonra ilk kez <em>uyuduğunda</em> rüya görmüştü ve bu daha da beterdi. Rüyasında ona saldıran cesedin mavi gözleri, kapkara elleri vardı ve yüzü babasının yüzüydü. Rüyasını Mormont’a anlatmaya cesaret edememişti.</p>

    <p>“Dywen ve Hake dün gece döndü,” dedi Mormont. “Amcandan bir iz bulamamışlar. Tıpkı diğerleri gibi.”</p>

    <p>“Biliyorum.” Jon arkadaşlarıyla birlikte yemek yemek için ortak salona gitmeye zorlamıştı kendini. Salondaki herkes korucuların yaptığı aramanın başarısızlığından bahsediyordu.</p>

    <p>“Biliyor musun?” diye homurdandı Mormont. “Buralarda herkes her şeyi nasıl öğreniyor?” Sorusuna bir yanıt beklemiyordu. “Görünüşe göre o... <em>yaratıklardan</em> sadece iki tane vardı. Tanrılara şükür. Ne olduklarını bilmiyorum ama onlara insan diyemem. Eğer bunlardan daha varsa... düşüncesi bile korkunç. Gerçi onlardan birkaçıyla daha karşılaşacağımızı biliyorum. Bunu iliklerimde bile hissediyorum. Üstat Aemon da aynı fikirde. Soğuk rüzgârlar esmeye başladı. Yaz bitmek üzere ve daha önce görülmemiş bir kış geliyor.”</p>

    <p><em>Kış geliyor.</em> Stark sözü, daha önce hiç olmadığı kadar uğursuz ve keder dolu gelmişti Jon’un kulağına. “Lordum, dün gece haberci bir kuş geldiği söyleniyor,” dedi Mormont’a çekinerek.</p>

    <p>“Geldi. Ne olmuş?”</p>

    <p>“Babamdan haber almayı umuyordum.”</p>

    <p><em>“Babam,”</em> diye bağırdı yaşlı kuzgun. Mormont’un omuzlarında yürürken başını öne arkaya sallıyordu. <em>“Babam.”</em></p>

    <p>Lord Kumandan kuşun gagasını tutup ağzını kapatmak için uzandı ama kuş sıçrayıp kafasına çıktı. Kanatlarını çırpıp odanın diğer ucuna, pencerenin yukarısındaki lambanın üstüne kondu. “Keder ve gürültü,” diye homurdandı Mormont. “Kuzgunlar sadece buna yarıyor gibi. Bu sefil kuşa neden katlanıyorum ki ben? Eğer Lord Eddard’dan bir haber gelseydi sana söylemez miydim sanıyorsun? Piçsen de onun kanındansın. Mesaj Sör Barristan Selmy hakkındaydı. Görünüşe göre Kral Muhafızları’ndan çıkarılmış. Onun yerine kara köpek Clegane getirilmiş. Sör Barristan’ı hainlik suçuyla arıyorlar. Aptallar, onu yakalamak için iki muhafız yollamışlar ama şövalye ikisini de kılıçtan geçirip kaçmış.” Mormont, Cesur Barristan olarak tanınan bir şövalyenin üzerine, Şehir Muhafızları’nın altın pelerinlilerini salan kişi hakkındaki fikrini hiç inkâr etmeyen bir tavırla burnundan soludu. “Ormanda beyaz gölgeler, koridorlarımızda yürüyen sessiz cesetler var ama tahtta bir çocuk oturuyor,” dedi tiksintiyle.</p>

    <p>Kuzgun çılgın gibi bağırmaya başladı. <em>“Çocuk, çocuk, çocuk, çocuk.”</em></p>

    <p>Mormont’un tek güvencesinin Sör Barristan olduğunu hatırladı Jon. Eğer şövalye devrildiyse Mormont’un mektubunu kim alacaktı? Ellerini yumruk yaptı. Yanık parmaklarından yukarı doğru bir acı yükseldi. “Kardeşlerime ne olmuş?”</p>

    <p>“Mektupta Lord Eddard’dan ya da kızlardan bahis yok.” Rahatsız bir şekilde omuz silkti. “Belki de mektubum onlara varmadı. Aemon en iyi kuşlarıyla iki kopya göndermişti ama belli mi olur? Pycelle cevaplamaya tenezzül etmemiş bile olabilir. İlk kez yaptığı bir şey değil, sonuncu da olmaz. Korkarım ki Kral Toprakları’nda zerre kadar değerimiz yok. Bize sadece bilmemizi istedikleri şeyleri söylüyorlar. Bu yeterli değil.”</p>

    <p><em>Sen de bana sadece bilmemi istediğin şeyleri söylüyorsun ve bu da yeterli değil,</em> dedi Jon içinden. Kardeşi Robb sancak beylerini çağırmış, savaşmak için güneye doğru yola çıkmıştı ama Jon’a tek kelime söylenmemişti... Sam Tarly gelen mektubu Üstat Aemon’a okuduğu günün gecesinde, mektubun içeriğini gizli gizli ve sürekli ne kadar yanlış bir şey yaptığını söyleyerek Jon’a anlatmıştı. Kardeşinin gittiği savaşın Jon’u hiç ilgilendirmediğini düşünüyorlardı şüphesiz. Jon evinin artık burada, yeni kardeşlerinin yanında, Sur’da olduğunu kendine ne kadar tekrarlarsa tekrarlasın korkak gibi hissetmekten alamıyordu kendini.</p>

    <p><em>“Mısır,”</em> diye bağırıyordu kuzgun. <em>“Mısır, mısır.”</em></p>

    <p>“Ah, biraz sus,” dedi Yaşlı Ayı. “Jon, Üstat Aemon ellerini ne zaman kullanabileceğini söyledi mi?”</p>

    <p>“Yakında,” diye cevapladı Jon.</p>

    <p>“Güzel.” Mormont, Jon’la arasındaki masanın üstüne, gümüş işli metal bir kının içinde duran uzun bir kılıç koydu. “Al. Yakında bunu kullanabileceksin demek ki.”</p>

    <p>Kuzgun kanatlarını çırpıp masanın üstüne kondu. Başını merakla yana eğdi. Jon tereddüt etmişti. Bunun ne demek olduğuyla ilgili hiç fikri yoktu. “Lordum?”</p>

    <p>“Gümüş kabza başı yangında erimiş. Kabza koruması ve sapı da yanmış. Eh işte, kuru deri ve ahşap, ne olacak? Ama kılıcın kendisi... zarar verebilmek için yüz katı sıcak bir ateş lazım.” Mormont meşe masanın üstündeki kılıcı Jon’a doğru itti. “Yanan yerleri yeniden yaptırdım. Al.”</p>

    <p><em>“Al,”</em> diye tekrarladı kuzgun, gagasıyla tüylerini düzelterek. <em>“Al, al.”</em></p>

    <p>Jon sol elini kullanarak kılıcı beceriksizce masanın üstünden aldı. Sargılı sağ elini hâlâ zor hareket ettiriyordu. Kılıcı dikkatle kınından çıkardı ve göz hizasına kaldırdı.</p>

    <p>Kabzası, uzunkılıcın ağırlığını dengelemek için kurşunla desteklenmiş mermerden yapılmıştı. Mermer, dişlerini gösteren bir kurt şeklinde oyulmuştu ve gözlerine iki tane lal taşı yerleştirilmişti. Tutacağı saf deridendi. Siyah ve yumuşak. Terle ya da kanla lekenmemiş. Bıçağı Jon’un alıştığı kılıçların bıçağından on beş santim kadar daha uzundu. Sadece kesmek için değil, sokmak için de dövülmüştü. Üzerinde üç derin oluk vardı. Babasının kılıcı Buz, iki elle kullanılan gerçek bir çift el kılıcıydı. Bu kılıçsa bazı yerlerde adına piç kılıcı da denen bir buçuk el kılıçlardandı. Kurtlu kılıç büyüklüğüne rağmen Jon’un daha önce savurduğu kılıçlardan çok daha hafifti. Jon kılıcı döndürdüğünde üst üste defalarca katlanmış çeliğin koyu renk katmanlarını seçebildi. “Bu Valyria çeliği lordum,” dedi merakla. Babası Buz’a dokunmasına izin verirdi. Bu çeliğin nasıl göründüğünü, nasıl hissedildiğini biliyordu.</p>

    <p>“Öyle,” dedi Yaşlı Ayı. “Babamın kılıcıydı ve ondan önce de onun babasının. Tam beş asırdır Mormontlar’ın. Zamanında onu ben de savurdum ve siyahları giydiğimde oğluma verdim.”</p>

    <p><em>Bana oğlunun kılıcını veriyor.</em> Jon buna inanmakta zorlanıyordu. Kılıç kusursuzca dengelenmişti. Keskin kenarları ışıkla buluştukça parlıyordu. “Oğlunuz...”</p>

    <p>“Oğlum, Mormont Hanedanı’na leke sürdü ama kaçarken kılıcı bırakacak kadar onurlu davrandı en azından. Kız kardeşim kılıcı bana gönderdi. Ne zaman baksam oğlumun utancını hatırladığım için bir kenara kaldırmıştım. O geceki yangından sonra yatak odamdaki küllerin arasında bulana kadar varlığını unutmuştum. Gerçek kabzasında gümüş bir ayı başı vardı ama o kadar aşınmıştı ki ayı olduğu belli olmuyordu artık. Bir kurt başının senin için daha uygun olacağını düşündüm. İnşaatçıların arasında çok iyi bir taş oyma ustası var.”</p>

    <p>Jon, Bran’ın yaşlarındayken, her çocuk gibi kahramanca şeyler yapmanın hayalini kurardı. Kahramanlıklarının detayları her hayalde farklı olurdu ama babasının hayatını kurtarmayı düşlerdi çoğu zaman. Bu kahramanlığından sonra babası onu gerçek bir Stark ilan ederdi ve Buz’u Jon’a verirdi. O zamanlarda bile bunun aptalca bir hayal olduğunu biliyordu. Hiçbir piç, babasının kılıcını savurmazdı. Bunu hatırlamak bile utandırıyordu onu. Hangi türden bir adam öz kardeşinin doğumla gelen hakkını çalmayı düşlerdi? <em>Buna hakkım yok,</em> diye düşündü. <em>Buz’u ne kadar hak ediyorsam bunu da o kadar hak ediyorum.</em> Yanık parmaklarını sıktı. Derisinin altında şiddetli bir zonklama hissetti. “Lordum, beni onurlandırdınız ama...”</p>

    <p>“‘Ama’ları bırak evlat,” diyerek sözünü kesti Mormont. “Sen ve kurdun olmasaydı şimdi burada oturmuyordum. Cesurca dövüştün... ve daha önemlisi hızlı düşündün. Ateş! Elbette kahrolası. Bizim <em>hatırlamamız</em> gerekirdi. Uzun Gece daha önce de gelmişti. Ah, sekiz bin yıl epey zaman demek ama yine de Gece Nöbetçileri hatırlamazsa kim hatırlayacak?”</p>

    <p><em>“Kim?”</em> diye bağırdı konuşkan kuzgun. <em>“Kim?”</em></p>

    <p>O gece tanrılar Jon’un yalvarışını duymuştu gerçekten. Ateş ölü adamın giysilerini tutuşturmuştu. Etini mum gibi eritip, kemiklerini kuru ağaç dalları gibi yakıp tüketip bitirmişti. Ceset odanın içinde yalpalayarak dolanmış, eşyalara çarpıp alevler içinde yere yığılmıştı. Jon, ateşten bir hareyle çevrelenmiş, saçları saman gibi alev almış, eriyen derileri yere akarken kemikleri ortaya çıkan o yüzü hatırlıyordu en fazla. Othor’u eline geçiren hangi şeytani güçse, alevler onu durdurmayı başarmıştı. Küllerin arasında buldukları çarpık şey yanmış etten ve kömürleşmiş kemiklerden ibaretti. Ama kâbuslarında yeni bir yüzü oluyordu cesedin. Yanan bedende Lord Eddard’ın yüzü vardı. Siyahlaşıp yarılan deri babasının derisiydi. Eriyip iğrenç bir gözyaşı gibi yanaklarından aşağı akan babasının gözleriydi. Jon bu rüyayı neden gördüğünü, ne anlama geldiğini bilmiyordu ama rüya onu anlatamayacağı kadar fazla korkutuyordu.</p>

    <p>“Kılıcın ederi, hayatım karşısında bir hiç,” dedi Mormont. “Al şunu, daha fazla itiraz istemiyorum. Anlaşıldı mı?”</p>

    <p>“Evet lordum.” Jon’un parmaklarının arasındaki yumuşak deride elinin hatları vardı. Sanki kılıç daha şimdiden onun tutuşuna göre şekil alıyordu. Jon onur duyması gerektiğini biliyordu. Duyuyordu da ama yine de...</p>

    <p><em>O benim babam değil,</em> dedi kendine. <em>Benim babam Lord Eddard Stark. Onu unutmayacağım. Bana kaç kılıç verirlerse versinler.</em> Lord Mormont’a başka bir kılıcın hayalini kurduğunu söyleyemezdi...</p>

    <p>“Nezaket lafları da istemiyorum. Yani bana teşekkür etme. Çeliği cesaretinle onurlandır, sözlerinle değil.”</p>

    <p>Jon başıyla onayladı. “Bir adı var mı lordum?”</p>

    <p>“Bir zamanlar vardı. Uzunpençe.”</p>

    <p><em>“Pençe,”</em> diye bağırdı kuzgun, <em>“pençe.”</em></p>

    <p>“Uzunpençe çok uygun bir isimmiş.” Jon deneme amaçlı kılıcı savurdu. Sol eli beceriksiz ve hantaldı ama buna rağmen kılıç kendi kendine hareket ediyormuş gibi havada rahatlıkla aktı. “Ayılar gibi kurtların da pençeleri vardır.”</p>

    <p>Yaşlı Ayı buna sevinmiş gibi görünüyordu. “Evet sanırım var. Bunu omzuna asman gerekir. Birkaç santim daha uzayana kadar belinde taşıyamazsın. Çift el ataklarını da geliştirmen lazım. Yanıkların iyileştiğinde Sör Endrew sana birkaç hamle öğretir.”</p>

    <p>“Sör Endrew?” Jon bu adı daha önce duymamıştı.</p>

    <p>“Sör Endrew Tarth. İyi bir adam. Silah ustası olarak göreve başlamak üzere Gölge Kule’den geliyor. Sör Alliser Thorne dün Kıyıdaki Doğugözcüsü’ne gitti.”</p>

    <p>Jon kılıcı indirdi. “Neden?” diye sordu aptal gibi.</p>

    <p>Mormont homurdandı. “Çünkü onu <em>gönderdim.</em> Başka neden olabilir? Hayalet’in, Jafer Flowers’ın bileğinden kopardığı eli taşıyor. Oradan bir gemiye binip eli Kral Toprakları’na götürmesini emrettim. Gidip şu çocuk kralın önüne koysun bakalım. Sanırım bu Joffrey’nin ilgisini çeker... Ayrıca Sör Alliser soylu bir aileden gelen, kutsanmış bir şövalyedir. Konseyde eski dostları var. Onu görmezden gelmeleri taç giymiş bir kargayı görmezden gelmek kadar zor olur.”</p>

    <p><em>“Karga.”</em> Jon, kuzgunun sesinin içerlemeyle dolu olduğunu düşündü.</p>

    <p>“Ayrıca,” diyerek devam etti Lord Kumandan kuzgunun itirazını ciddiye almadan, “Bu ikinizin arasına bir ceza gibi görünmeden binlerce fersah koyuyor.” Parmağını Jon’a doğrulttu. “Ortak salonda yaptığın saçmalığı onayladığımı sanma sakın. Cesaret bir miktar aptallığı telafi edebilir ama artık bir çocuk değilsin. Bunca sene yaşadın. Orada duran bir erkeğin kılıcı ve onu sallayanın da bir erkek olması gerek. Bundan böyle erkek gibi davranmanı istiyorum senden.”</p>

    <p>“Emredersiniz lordum.” Jon kılıcı metal kının içine soktu. Kendisi için seçeceği bir kılıç olmamasına rağmen çok soylu bir hediyeydi ve Jon’u Alliser Thorne’un zalimliğinden kurtaracak olması onu çok daha soylu kılıyordu.</p>

    <p>Yaşlı Ayı çenesini kaşıdı. “Yeni çıkan sakalların ne çok kaşındırdığını unutmuşum,” dedi. “Yapacak bir şey yok. Elin görevine devam edecek kadar iyileşti mi?”</p>

    <p>“Evet lordum.”</p>

    <p>“Güzel. Bu gece epey soğuk olacak. Baharatlı sıcak şarap istiyorum. Bana bir sürahi kırmızı bul. Ekşi olmasın ve baharatlar konusunda cimri davranma. Hobb’a söyle, bana bu sefer de haşlanmış koyun eti gönderirse <em>onu</em> haşlarım. Son yolladığı but grileşmişti. Kuş bile dokunmadı.” Kuzgunun kafasını başparmağıyla okşadı, kuş memnuniyet ifade eden bir ses çıkardı. “Şimdi git, işlerim var.”</p>

    <p>Sağlam eliyle taşıdığı kılıcıyla birlikte sarmal merdivenlerden inerken nöbetteki muhafızlar Jon’a gülümsedi. “Tatlı çelik,” dedi adamlardan biri. “Sen bunu hak ettin Kar,” dedi diğeri. Jon gülümsemek için kendini zorladı. İçinden gelmiyordu. Mutluluk duyması gerektiğini biliyordu ama olmuyordu işte. Eli zonkluyordu. Ağzında bir öfke tadı vardı ama kime, neden öfkeli olduğunu bile bilmiyordu.</p>

    <p>Lord Mormont’un yangından sonra taşındığı Kral Kulesi’nden çıktığında altı arkadaşının dışarıda pusuya yattığını gördü. Ambarın kapısına bir hedef tahtası asmışlardı, sözde okçuluk yeteneklerini geliştiriyorlardı ama Jon pusuya yatanları görür görmez tanırdı. Kapıdan çıkar çıkmaz Pyp’in bağırdığını duydu. “Gel de bir görelim.”</p>

    <p>“Neyi?” diye sordu Jon.</p>

    <p>Kurbağa yanına sokuldu. “Pembe kalçalarını, başka neyi olacak?”</p>

    <p>“Kılıcı,” dedi Grenn. “Kılıcı görmek istiyoruz.”</p>

    <p>Jon suçlayan gözlerle arkadaşlarına baktı. “Biliyordunuz.”</p>

    <p>Pyp sırıttı. “Hepimiz Grenn kadar aptal değiliz.”</p>

    <p>“Öylesiniz,” dedi Grenn. “Siz daha aptalsınız.”</p>

    <p>Halder özür diler gibi omuz silkti. “Kabzanın taşını oyarken Pate’e yardım ettim,” dedi. “Lal taşlarını da Köstebek Kasabası’ndan arkadaşın Sam aldı.”</p>

    <p>“Daha bile önceden biliyorduk,” dedi Grenn. “Rudge dökümhanede Donal Noye’a yardım ediyor. Yaşlı Ayı yanmış kılıcı getirdiğinde oradaymış.”</p>

    <p>“<em>Kılıç</em> dedik!” diye ısrar etti Matt. Diğerleri de koro halinde ona katıldı. <em>“Kılıç, kılıç, kılıç.”</em></p>

    <p>Jon, Uzunpençe’yi kınından çıkarıp arkadaşlarına gösterdi. İyice görebilmeleri için sağına soluna çevirdi. Piç kılıcı soluk güneş ışığında parıldadı. Siyah ve ölümcül. “Valyria çeliği,” diye açıkladı. Hissetmesi gerektiği kadar mutlu ve gururlu konuşmaya çalışıyordu.</p>

    <p>“Valyria çeliğinden yapılmış usturası olan bir adam duymuştum. Tıraş olurken kendi kafasını uçurmuş,” dedi Kurbağa.</p>

    <p>Pyp sırıttı. “Gece Nöbetçileri tam beş bin yıldır var. Ama bahse girerim ki Kumandan Kule’sini yaktığı için ödüllendirilen ilk kara kardeş Jon’dur.”</p>

    <p>Çocuklar güldü ve hatta Jon bile gülümsemek zorunda kaldı. Çıkardığı yangın aslında kulenin tamamını yakmamıştı ama Yaşlı Ayı’nın odalarının olduğu son iki kat hatırı sayılır ölçüde hasar almıştı. Yangın aynı zamanda Othor’un ölümcül cesedini de yok ettiği için kimse hasarın üstünde durmamıştı.</p>

    <p>Diğer ceset, bir zamanlar bir kolcu olan Jafer Flowers’ın tek elli leşi en az bir düzine kılıç tarafından küçük parçalara ayrılmıştı... ama Sör Jaremy Rykker ve dört adamı katlettikten sonra. Sör Jaremy cesedin başını kılıcıyla gövdesinden ayırmış olmasına rağmen, başsız ceset kendi hançerini kınından çıkarıp Sör Rykker’ın bağırsaklarını deşmişti. Güç ve cesaret, zaten ölü olduğu için devrilemeyen düşmanlara karşı işe yaramamıştı. Silahlar ve zırhlar bile bir adamı korumaya yetmiyordu bazen.</p>

    <p>Bu ağır düşünceler Jon’un kırılgan ruh halini iyice bozmuştu. “Yaşlı Ayı’nın akşam yemeği için gidip Hobb’u görmem gerek,” dedi kılıcı tekrar kınına sokarken. Arkadaşları iyi niyetliydi ama onu anlamıyorlardı. Bu onların suçu değildi. Onlar Othor’la dövüşmek zorunda kalmamıştı. Onun ölü ve mavi gözlerinin pırıltısını görmemişlerdi. Ölü, kapkara parmaklarını hissetmemişlerdi. Nehir topraklarındaki savaştan haberi yoktu onların. Nasıl anlayabilirlerdi ki? Aniden döndü ve arkadaşlarından uzaklaştı. Pyp arkasından seslendi ama Jon umursamadı.</p>

    <p>Yangından sonra geri taşındığı yıkık Hardin Kulesi’ndeki hücresine gitti. Hayalet kapının kenarına kıvrılmış uyuyordu ama Jon’un ayak seslerini duyar duymaz başını kaldırdı. Kurdun kırmızı gözleri lal taşından daha koyu, insanlardan daha bilge bakıyordu. Jon dizlerinin üstüne çöktü, kurdun başını okşadı ve ona kılıcın kabzasını gösterdi. “Bak, bu sensin.”</p>

    <p>Hayalet kendisine benzeyen taş kurdu kokladı ve diliyle tadına baktı. Jon gülümsedi. “Asıl onurlandırılması gereken sensin,” dedi ve onu yaz karlarının arasında bulduğu günü hatırladı. Diğer kurt yavrularını almış giderlerken Jon bir ses duyup geri dönmüştü. Oradaydı. Bembeyaz tüyleri yüzünden neredeyse görünmez olmuştu. <em>Yapayalnızdı,</em> diye düşündü Jon. <em>Sürüdekilerden ayrıydı. Farklıydı. O yüzden uzaklaştırılmıştı.</em></p>

    <p>“Jon?” Kafasını kaldırdı. Samwell Tarly topuklarını huzursuzca yere vurarak kapıda duruyordu. Yanakları kızarmıştı. Sırtındaki kalın kürk cübbesi yüzünden kış uykusuna hazırlanan bir ayı gibi görünüyordu.</p>

    <p>“Sam.” Jon ayağa kalktı. “Ne oldu? Kılıcı mı görmek istiyorsun?” Diğerleri biliyorsa Sam’in bildiğine de şüphe yoktu.</p>

    <p>Şişman çocuk kafasını iki yana salladı. “Bir zamanlar babamın kılıcının vârisiydim,” dedi üzüntüyle. “Yürekfelaketi. Lord Randyll ona dokunmama birkaç kez izin verdi. Valyria çeliğinden yapılmıştı. Güzeldi ama o kadar keskindi ki yanlışlıkla kız kardeşlerimden birini keserim diye korktum. Şimdi Dickon’ın olacak.” Terli avuçlarını cübbesine sildi. “Ah, Üstat Aemon seni görmek istiyor.”</p>

    <p>Sargılarının değişme vakti gelmemişti. Jon merakla kaşlarını çattı. “Neden?” diye sordu. Sam perişan görünüyordu. Bu Jon için yeterli bir cevaptı. “Ona söyledin, değil mi?” dedi öfkeyle. “Bana anlattığını söyledin.”</p>

    <p>“Ben... Jon, söylemek istemedim. O sordu... Bence <em>biliyordu...</em> Kimsenin göremediği şeyleri görüyor.”</p>

    <p>“O <em>kör,</em>” dedi Jon sertçe. Çok sinirlenmişti. “Yolu kendim bulurum.” Sam’i orada öylece, ağzı açık, titrer halde bırakıp gitti.</p>

    <p>Üstat Aemon’ı kuşlukta kuzgunları beslerken buldu. Clydas da oradaydı. Parça et dolu bir kovayı bir kafesten diğerine taşıyordu. “Sam beni görmek istediğinizi söyledi.”</p>

    <p>Üstat başıyla onayladı. “Evet istedim. Claydas, kovayı Jon’a ver. Belki bana yardım etme nezaketini gösterir.” Pembe gözlü kambur kardeş kovayı Jon’a uzattı ve merdivenden aşağı indi. “Eti kafeslerin içine at,” dedi Üstat Aemon. “Gerisini kuşlar hallediyor.”</p>

    <p>Jon kovayı sağ eline geçirdi ve diğer elini kanlı et parçalarının arasına daldırdı. Kuzgunlar çığlıklar atmaya, kafeslerin demir tellerine iyice yaklaşıp gece siyahı kanatlarıyla metali dövmeye başladı. Etler çok küçük parçalara ayrılmıştı. Avucundaki çiğ etleri kafese fırlattığında çığlıklar ve kanat sesleri çoğaldı. İki iri kuş aynı et parçası için mücadele edince havaya siyah tüyler uçuştu. Jon elini hızla kovaya daldırıp aceleyle biraz daha et attı. “Lord Mormont’un kuzgunu mısır ve meyve seviyor.”</p>

    <p>“Onunki ender bulunan bir kuş,” dedi Üstat. “Kuzgunların çoğu tahıl yer ama asıl tercih ettikleri ettir. Et onları güçlendirir. Korkarım kan kokusunu da fazlasıyla seviyorlar. Bu açıdan insanlara benziyorlar ve tıpkı insanlar gibi kuzgunlar da birbirinden farklı.”</p>

    <p>Jon’un buna karşılık söyleyecek bir şeyi yoktu. Neden çağrıldığını merak ederek kuşlara et atmaya devam etti. Yaşlı adam arzu ettiği anda sebebini söyleyecekti şüphesiz. Üstat Aemon acele ettirilecek bir adam değildi.</p>

    <p>“Kumrular ve güvercinler de haberci kuş olarak eğitilebilir,” diye devam etti Üstat. “Ama kuzgunlar daha kuvvetli, daha iri, daha cesur, çok daha zeki uçuculardır. Şahin saldırılarına karşı kendilerini daha iyi koruyabilirler... ama kuzgunlar siyahtır ve leş yerler. Bu yüzden bazı inançlı insanlar onlardan tiksinir. Kutsanmış Baelor’un bütün kuzgunları kumrularla değiştirdiğini biliyor muydun?” Üstat beyaz gözlerini Jon’a çevirip gülümsedi. “Gece Nöbetçileri kuzgunları tercih eder.”</p>

    <p>Jon’un kovanın içindeki eli dirseğine kadar kana bulanmıştı. “Dywen, yabanılların bize karga dediğini söylüyor,” dedi.</p>

    <p>“Karga, kuzgunun zavallı kuzenidir. Her ikisi de siyahlar içinde dilencilerdir. Nefret edilen ve yanlış anlaşılmış.”</p>

    <p>Jon ne hakkında ve neden konuştuklarını anlıyor olmayı isterdi. Onun kumrular ve kuzgunlarla ne işi vardı? Yaşlı adamın Jon’a söyleyecekleri varsa lafı dolandırmadan söyleseydi ya.</p>

    <p>“Jon, Gece Nöbetçileri’ndeki kardeşlerin <em>neden</em> evlenmediğini ve çocuk sahibi olmadığını merak ettin mi hiç?” diye sordu Üstat Aemon.</p>

    <p>Jon omuz silkti. “Hayır,” dedi. Biraz daha et attı. Sol eli kandan kayganlaşmıştı ve sağ elindeki kova yüzünden yanık parmakları zonkluyordu.</p>

    <p>“Böylece sevemezler,” dedi yaşlı adam. “Sevgi, onuru mahveder, vazifeyi katleder.”</p>

    <p>Üstat Aemon’ın söyledikleri Jon’a doğru gelmiyordu ama sesini çıkarmadı. Üstat yüz yaşındaydı. Gece Nöbetçileri’nin en yüksek rütbeli adamlarından biriydi. Ona karşı fikir söylemek Jon’un haddini aşması demekti.</p>

    <p>Yaşlı adam Jon’un şüphelerini hissetmiş gibiydi. “Söyle bana Jon, gün olur da bir gün, lord baban onuru ve sevdikleri arasında seçim yapmak zorunda kalırsa hangisini tercih eder?”</p>

    <p>Jon tereddüt etti. Lord Eddard sevgi uğruna bile olsa asla onurunu lekeleyecek bir şey yapmaz demek istiyordu ama içindeki o küçük ses yine konuşmaya başladı. <em>Bir piç peydahladı, onur bunun neresinde? Ya annene karşı olan vazifesi? Adını ağzına bile almıyor.</em> “Doğru olan şeyi yapardı,” diye yanıtladı, tereddüdünü telafi etmek ister gibi, “Şartlar ne olursa olsun,” diye ekledi.</p>

    <p>“Öyleyse Lord Eddard çok nadir bir şahsiyet. Pek çoğumuz o kadar güçlü değiliz. Bir kadının aşkıyla kıyasladığında onurun ne kıymeti kalır? Kollarına aldığın yeni doğmuş bir bebekle kıyasladığında vazifenin ne önemi vardır? Ya da gülümseyen bir kardeşin hatırası aklına düştüğünde... Rüzgâr ve kelimeler. Rüzgâr ve kelimeler. Bizler sadece insanız ve tanrılar bizi sevebilen yaratıklar olarak tasarlamış. Sevgi bizim en büyük zaferimiz ve en büyük trajedimiz.</p>

    <p>Gece Nöbetçileri’ni kuran adamlar, diyarla kuzey karanlığının arasındaki tek kalkanın cesaretleri olduğunu biliyorlardı. Kararlılıklarının zayıflamaması için sadakatlerinin bölünmemesi gerektiğinin farkındaydılar. Bu yüzden karıları ve çocukları olamazdı.</p>

    <p>Ama kardeşleri vardı. Onlara hayat veren anneleri, isimlerini koyan babaları. Birbiriyle düşman yüz farklı krallıktan geliyorlardı. Zamanın değişebileceğini ama insanların değişmeyeceğini biliyorlardı. Bu sebeple, Gece Nöbetçileri’nin diyardaki kavgalara karışmayacağına dair yemin ettiler.</p>

    <p>Yeminlerini bozmadılar. Aegon, Kara Harren’in başını kesip krallığına el koyduğunda, Harren’in ağabeyi Sur’un kumandanıydı. Emrinde on bin kılıçlı adam vardı. Ama savaşa yürümedi. Yedi Krallık’ın yedi krallık <em>olduğu</em> zamanlarda, üç dördünün savaş halinde olmadığı tek nesil geçmezdi. Nöbet hiçbirine müdahale etmedi. Andallar, Dar Deniz’i geçip İlk İnsanlar’ın krallığını yerle bir ettiklerinde, öldürülen kralların oğulları yeminlerine sadık kaldı ve görevlerinin başından ayrılmadı. Sayılamayacak kadar çok yılda hep böyle oldu. İşte onur için ödenen bedel budur.</p>

    <p>Ortada korkacak bir şey yokken, bir korkak da herhangi bir adam kadar cesur olabilir. Ve ortada ödenecek bedel yokken bizler vazifemizin başında dururuz. Böyle olunca onur denen yolda yürümek ne kadar kolaydır. Ama er ya da geç her adamın hayatına zor günler gelir. O yolda yürümenin kolay <em>olmadığı</em> günler. Seçim yapmak zorunda kaldığı günler.”</p>

    <p>Kuzgunlardan birkaçı hâlâ yiyordu. Gagalarının arasından lime lime olmuş çiğ et parçaları sarkıyordu. Diğer kuşlar Jon’u izliyor gibiydi. Jon küçük siyah gözlerin ağırlığını üstünde hissediyordu. “Ve bu benim günüm... bunu mu söylemeye çalışıyorsunuz?”</p>

    <p>Üstat Aemon döndü ve beyaz gözleriyle Jon’a <em>baktı.</em> Onu görüyormuş gibi. Onu kalbine kadar görebiliyormuş gibi. Jon kendini çırılçıplak kalmış, bütün sırları açığa çıkmış gibi hissediyordu. Kovayı iki eliyle birden kavradı ve kalan et parçalarının hepsini bir kerede kafese boşalttı. Et ve kan her yere saçılarak kuzgunları dağıttı. Havalandılar ve vahşice çığlık atmaya başladılar. Diğerlerinden daha hızlı olan kuşlar dalıp et parçalarını alıyor ve hızla yutuyordu. Jon boş kovayı yere bıraktı.</p>

    <p>Yaşlı adam kuru, lekeli elini Jon’un omzuna koydu. “İçini yakar evlat,” dedi yumuşak sesiyle. “Ah, evet. Seçmek zorunda kalmak... her zaman yürek yaktı, hep yakacak. Biliyorum.”</p>

    <p><em>“Bilmiyorsunuz,”</em> dedi Jon kederle. “Kimse bilmiyor. Ben bir piç olsam da o benim <em>babam...</em>”</p>

    <p>Üstat Aemon içini çekti. “Sana anlattığım şeylerin hiçbirini duymadın mı Jon? İlk olduğunu mu düşünüyorsun?” Kelimelerin ötesinde bir yorgunluğu tarif ediyormuş gibi yaşlı başını salladı. “Tanrılar yeminimin gücünü üç farklı zamanda sınadı. Bir kez çocukluğumda, bir kez yetişkin bir erkekken ve bir kez de yaşlılığımda. Gücüm kayboldu. Gözlerim soldu. Ve son seçimim en az ilk seçimim kadar zalimceydi. Kuzgunlarım güneyden, kendi hanedanımdan, kanatlarına kara haberler yüklenip geldiler. Soyum kırılmıştı, aynı kanı taşıdığım insanlar ölmüştü. Tek başlarına ve utanç içinde. Bu yaşlı, kör ve kırılgan halimle ne yapabilirdim? Emzikteki bir bebek kadar çaresizdim. Onlar kardeşimin zavallı torununun boğazını keserken ve <em>onun</em> oğlunu katlederken ve hatta küçük bebekleri...”</p>

    <p>Jon yaşlı adamın gözlerinde parlayan gözyaşlarını görünce donup kaldı. “Siz kimsiniz,” diye sordu neredeyse dehşet içinde.</p>

    <p>Adamın yaşlı dudaklarında dişsiz bir gülümseme belirdi. “Hisar’ın üstatlarından biriyim sadece. Kara Kale’ye ve Gece Nöbetçileri’ne hizmet etmek için yemin vermiş biri. Bu yola girenler yemin edip üstat zincirlerini taktıklarında soy isimlerinden de vazgeçer.” Yaşlı adam iyice incelmiş boynunda bollaşan zincire dokundu. “Babamın adı Maekar’dı. Hanedanından bu isimle anılan ilk kral. Onun ölümünden sonra benim yerime tahta kardeşim Aegon geçti. Büyükbabam bana Ejderha Şövalyesi Prens Aemon’ın adını vermiş. Aemon onun amcasıymış ya da babası. Artık hangi hikâyeye inanırsan.”</p>

    <p>“Aemon... <em>Targaryen?</em>” Jon inanamıyordu.</p>

    <p>“Bir zamanlar öyleydim,” dedi yaşlı adam. “Bir zamanlar. Yani Jon, evet biliyorum... Sana kalmanı ya da gitmeni söylemeyeceğim. Bu kendi başına yapmak zorunda olduğun bir seçim. Çünkü hayatının geri kalanını o seçimle yaşayacaksın. Tıpkı benim gibi.” Sesi bir fısıltıya dönüştü. “Tıpkı benim gibi...”</p>
  </div>
</body>
</html>
