<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Kışyarı’nın Büyük Kulesi’ndeki en sıcak oda Catelyn’in yatak odasıydı. Isınmak için çok ender ateş yakmaya ihtiyaç duyulurdu. Kale doğal sıcak su kaynakları üzerine inşa edilmişti ve kaynar sular bir insanın damarlarında dolaşan kan misali duvarlarda dolaşır, soğuğu taşlardan alır götürürdü. Cam korumalı bahçeler bu sayede sıcak nemle dolar ve toprak donmaktan korunurdu. Küçük avlulardaki onlarca açık havuz gece ve gündüz tüterdi. Bu durum yaz mevsimi için küçük bir ayrıntıydı ama kış geldiğinde ölümle yaşam arasındaki çizgi demekti.</p>

    <p>Catelyn’in banyosu her daim sıcak ve buharlıydı. Duvarları dokunulamayacak kadar sıcak olurdu. Sıcaklık ona Nehirova’yı hatırlatırdı. Lysa ve Edmure ile birlikte geçirdikleri sıcak yaz günlerini. Ned sıcağa asla tahammül edemezdi. Starklar kış insanlarıydı. Ned, ona kış için yaratıldığını söylediğinde gülerler ve Catelyn kocasıyla, kaleyi yanlış yere inşa ettirmişsin, diye dalga geçerdi.</p>

    <p>Yataktaki işleri bittiğinde, Ned her zaman yaptığı gibi yataktan aşağı atladı ve karşı duvardaki ağır perdeleri kenara çekerek yüksek dar pencereyi açtı, soğuk gece havasının odaya dolmasını sağladı.</p>

    <p>Ned öylece çırılçıplak ve elleri boş halde pencerenin önünde dururken soğuk rüzgâr bedeninde dolaşıyordu. Catelyn yatağın kürk örtülerini çenesine kadar çekti ve kocasını izlemeye başladı. Böyle çıplakken daha ufak tefek ve kırılgan görünüyordu sanki. Tıpkı on beş yıl önce Nehirova septinde evlendiği genç adam gibi. Kocasının hızlı ve sert sevişmesinden ötürü kasıkları ağrıyordu ama kötü bir ağrı değildi bu. Kocasının tohumunu içinde hissedebiliyordu. Orada kalıp kök salması için dua etti. Rickon’ın doğumu üstünden üç yıl geçmişti. O kadar yaşlanmamıştı. Kocasına bir oğul daha verebilirdi.</p>

    <p>“Teklifini kabul etmeyeceğim,” dedi Ned Catelyn’e dönerken. Gözleri düşünceli, sesi ağır ve tereddütlüydü.</p>

    <p>Catelyn yatakta doğruldu. “Bunu yapamazsın. <em>Yapmamalısın.</em>”</p>

    <p>“Benim görevim burada, kuzeyde. Robert’ın Eli olmak gibi bir arzum yok.”</p>

    <p>“O bunu anlamayacaktır. O artık kral ve krallar sıradan adamlar gibi düşünmez. Eğer ona hizmet etmeyi reddedersen sebebini merak edecek ve eninde sonunda krallığına karşı geldiğini düşünmeye başlayacaktır. Bu durumun bizi içine düşüreceği tehlikeyi göremiyor musun?”</p>

    <p>Ned kafasını salladı. Karısının söylediklerine inanmak istemiyordu. “Robert asla beni ya da ailemden birini incitmek istemez. Biz onunla kardeşten daha yakınız. Beni canı kadar sever. Teklifini reddettiğimde bağırır, çağırır, kükrer, küfreder ama bir hafta içinde tekrar birlikte kahkahalar atarız. Ben Robert’ı iyi tanırım.”</p>

    <p>“Evet, sen Robert’ı iyi tanırdın ama kral bir yabancı artık senin için.” Catelyn kara gömülü halde bulunan ulu kurdu ve boğazına saplanmış geyik boynuzunu hatırladı. Kocasının anlamasını sağlamak zorundaydı. “Bir kral için gurur her şey demektir lordum. Robert onca yolu sana bu onurlu görevi sunmak için tepti. Sana bahşettiği onuru yüzüne geri fırlatamazsın.”</p>

    <p>“Onur mu?” diyerek acı acı güldü Ned.</p>

    <p>“Evet, onun gözünde öyle.”</p>

    <p>“Ya senin gözünde?”</p>

    <p>“<em>Ve</em> benim gözümde,” diye bağırdı Catelyn. Artık kızgındı. Ned neden anlayamıyordu? “Öz oğlunu kızımızla evlendirmek istiyor. Buna onur değil de ne dersin? Sansa bir gün kraliçe olabilir. Onun oğulları, Sur’dan Dorne dağlarına kadar her yeri yönetebilir. Bütün bunlarda bu kadar yanlış olan nedir?”</p>

    <p>“Tanrılar! Sansa daha <em>on bir</em> yaşında Catelyn. Ve Joffrey... Joffrey...”</p>

    <p>Sözünü Catelyn tamamladı. “Joffrey veliaht prens, Demir Taht’ın vârisi. Babam beni kardeşin Brandon’la evlendirmeye söz verdiğinde daha on iki yaşındaydım.”</p>

    <p>Catelyn’in söyledikleri Ned’in dudaklarının acıyla bükülmesine sebep oldu. “Evet. Brandon. Brandon ne yapılması gerektiğini bilirdi. O hep en iyisini bilirdi. Her şey Brandon içindi aslında. Kışyarı, sen, her şey. O Kral Eli ve kraliçenin babası olmak için doğmuştu. Ben bu kadehin bana uzatılmasını istememiştim.”</p>

    <p>“Belki istememiştin,” dedi Catelyn. “Ama Brandon öldü ve kadeh sana uzatıldı. Şimdi o kadehin içindekini içmek zorundasın. Tadını sevsen de sevmesen de.”</p>

    <p>Ned arkasını döndü, yüzünü karanlığa çevirdi. Ayı, yıldızları ve belki de surlardaki muhafızları izlemeye koyuldu.</p>

    <p>Catelyn yumuşamıştı ve kocasının çektiği acıyı görebiliyordu. Eddard Stark onunla, ölen kardeşi Brandon yerine evlenmişti. Ölen kardeşin soluk gölgesi hâlâ aralarındaydı. Tıpkı adını bilmediği, Ned’in piç oğlunun annesi olan kadının gölgesi gibi.</p>

    <p>Odanın kapısı beklenmedik şekilde gürültüyle çalındığında yataktan kalkıp kocasının yanına gitmek üzereydi. Ned öfkeyle bağırdı. “Kim o?”</p>

    <p>Kapının dışından Desmond’ın sesi duyuldu. “Lordum, Üstat Luwin geldi ve acilen huzurunuza çıkmak için yalvarıyor.”</p>

    <p>“Ona rahatsız edilmek istemediğim emrini verdiğimi söyleyin.”</p>

    <p>“Evet lordum, söyledim ama ısrar ediyor.”</p>

    <p>“Pekâlâ. İçeri gelsin.”</p>

    <p>Ned gardıroba yönelip kalın bir sabahlığı sırtına geçirdi. Catelyn odanın ne kadar soğuduğunu fark etti. Kürk örtüleri tekrar kafasına kadar çekti. “Artık pencereleri kapatsak iyi olacak,” dedi.</p>

    <p>Ned dalgın bir şekilde başıyla onayladı. O sırada Üstat Luwin içeri girdi.</p>

    <p>Üstat ufak yapılı, gri bir adamdı. Gri gözleri her şeyi görürdü. Yılların kafasında bıraktığı tek tük saçları da griydi. Elbisesi gri yünden yapılmıştı ve beyaz kürklerle kalınlaştırılmıştı. Stark renkleri. Elbisesinin kollarının içlerinde gizli cepler vardı. Luwin bu ceplere sürekli bir şeyler saklar ve bunlardan yepyeni başka şeyler yapardı. Kitaplar, mesajlar, çocuklar için oyuncaklar, garip aletler. Hepsi kollarının içindeki gizli ceplere doldurulmuş olurdu. Catelyn üstadın kollarını hareket ettirebilmesine bile şaşırırdı.</p>

    <p>Üstat konuşmak için kapının kapanmasını bekledi. “Lordum,” dedi. “Lütfen istirahatiniz sırasında sizi rahatsız ettiğim için bağışlayın. Bana bir mesaj bırakıldı.”</p>

    <p>Ned tedirgin görünüyordu. “<em>Bırakıldı</em> mı? Kim tarafından? Bir süvari mi geldi? Bana haber verilmedi.”</p>

    <p>“Süvari gelmedi lordum. Sadece oymalı ahşap bir kutu. Şekerleme yaptığım sırada gözlem evindeki masamın üzerine bırakılmış. Hizmetkârlarım kimseyi görmediklerini söylüyor ama kralın kafilesinden biri bırakmış olmalı. Onlar dışında güneyden gelen kimse yok çünkü.”</p>

    <p>“Ahşap bir kutu mu dediniz?” diye sordu Catelyn.</p>

    <p>“Kutunun içinde gözlem evlerinde kullanılan kusursuz bir mercek vardı. Kalitesinden anladığım kadarıyla Myr’de yapılmış. Myr’deki mercek ustaları eşsizdir.”</p>

    <p>Ned’in kaşları çatılmıştı. Böyle saçmalıklara hiç tahammül edemediğini Catelyn bilirdi. “Bir mercek,” dedi Ned. “Bunun benimle ne ilgisi var peki?”</p>

    <p>“Ben de aynı soruyu sordum kendime,” dedi Üstat Luwin. “Bana kalırsa ortada görünenden daha fazla bir anlamı var bu merceğin.”</p>

    <p>Catelyn kalın kürklerin altında titriyordu. “Mercek daha iyi görmemizi sağlayan bir araçtır.”</p>

    <p>“Gerçekten de öyledir,” dedi Üstat. Mensubu bulunduğu üstat topluluğunun alameti olan zincirini çekiştirdi. Her halkası farklı bir metalden yapılmış, elbisesinin altında, boyun bölgesinde sıkıca duran ağır bir zincirdi.</p>

    <p>Catelyn içindeki korkunun büyüdüğünü hissediyordu. “Daha iyi görmemizi istedikleri şey ne olabilir ki?” diye sordu.</p>

    <p>“Ben de kendime bu soruyu sordum,” dedi Üstat Luwin. Kolunun içindeki cepten rulo haline getirilmiş bir kâğıt çıkardı. “Merceği aldıktan sonra kutuyu incelemeye başladım. Gizli bir bölmenin içinde bu kâğıttaki mesajı buldum ama bana yazılmamış.”</p>

    <p>Ned elini uzattı. “Bana ver de okuyayım öyleyse.”</p>

    <p>Luwin hareket etmedi. “Özür dilerim lordum. Mesaj size de değil. Leydi Catelyn’e özel olarak gönderilmiş. Yaklaşabilir miyim leydim?”</p>

    <p>Catelyn başıyla onayladı ama konuşamıyordu. Üstat mesajın yazılı olduğu kâğıdı yatağın yanındaki komodinin üzerine bıraktı. Mesaj mavi mumla mühürlenmişti. Üstat eğilerek selam verdi ve geri çekilmeye başladı.</p>

    <p>“Orada kal,” diye emretti Ned. Sesi çok ciddi çıkıyordu. Catelyn’e baktı. “Ne oldu leydim? Titriyorsun.”</p>

    <p>“Korkuyorum,” dedi Catelyn. Titreyen elleriyle uzanıp rulo halindeki kâğıdı aldı. Çıplak olduğunu unutup elleriyle çenesine kadar çektiği kürk örtüyü bırakmıştı. Mavi mührün üzerinde Arryn Hanedanı’nın arması olan ay ve şahin vardı. “Bu mesaj Lysa’dan,” dedi Catelyn. “Bizi mutlu etmeyecek. Bu mesajda korkunç bir acı var Ned. Bunu hissediyorum.”</p>

    <p>Ned’in yüzü iyice karanlıklaşmış, ciddileşmişti. “Haydi aç.”</p>

    <p>Catelyn mührü açtı.</p>

    <p>Gözleri kelimeleri taramaya başladı. Önce hiçbirine anlam veremedi ama sonra birden hatırladı. “Lysa işini şansa bırakmamış. İkimiz de küçük birer kızken gizli bir dil geliştirmiştik, mesaj o dilde yazılmış.”</p>

    <p>“Okuyabiliyor musun?”</p>

    <p>“Evet.”</p>

    <p>“Bize de söyle o halde.”</p>

    <p>“Belki ben artık çekilmeliyim,” dedi Üstat Luwin.</p>

    <p>“Hayır,” dedi Catelyn. “Sizin fikrinizi alacağız.” Kürk örtüyü üzerinden tamamen atıp yataktan aşağı indi. Odanın diğer tarafına yürürken, gece rüzgârı mezar soğuğu gibi çıplak tenine çarpıyordu.</p>

    <p>Üstat Luwin gözlerini kaçırdı. Ned son derece şaşkındı. “Ne yapıyorsun?”</p>

    <p>“Ateş yakıyorum,” diye cevapladı Catelyn. Gardıroptan bir sabahlık alıp üzerine geçirdi ve şömineye eğildi.</p>

    <p>“Üstat Luwin...” diye konuşmaya başladı Ned.</p>

    <p>“Benim bütün çocuklarımı Üstat Luwin doğurttu, şimdi ahlakçılık taslamanın sırası değil.” Şöminenin zeminine kâğıt parçaları, onların üzerine de kütükler yerleştirdi.</p>

    <p>Ned karısının yanına gitti. Kadını kolundan tuttu ve ayağa kaldırdı. Yüzleri birbirinden sadece bir iki santim uzaklıktaydı. “Leydim. Lütfen söyle! Mesaj ne diyor?”</p>

    <p>Catelyn kaskatı kesildi. Yumuşak bir sesle, “Bir uyarı,” dedi. “Eğer dikkate alacak kadar akıllı olursak.”</p>

    <p>Ned’in gözleri kadının yüzündeydi. “Devam et.”</p>

    <p>“Lysa, Jon Arryn’in öldürüldüğünü söylüyor.”</p>

    <p>Ned’in parmakları karısının kolunu iyice sıkıyordu. “Kim tarafından?”</p>

    <p>“Lannisterlar,” dedi Catelyn. “Kraliçe tarafından.”</p>

    <p>Ned karısının kolunu bıraktı. Kadının teni kıpkırmızı olmuştu. “Tanrılar,” diye fısıldadı. Sesi boğuktu. “Tuttuğu yas kardeşini hasta etmiş. Ne dediğini bilmiyor.”</p>

    <p>“Evet biliyor,” dedi Catelyn. “Lysa bazen düşünmeden hareket eder, doğru. Ama bu mesaj dikkatlice planlanmış, zekice gizlenmiş. Eğer yanlış birinin eline geçerse sonunun ölüm olacağını biliyormuş. Canını tehlikeye atması için sıradan bir şüpheden çok daha fazlası olması gerek.” Catelyn kocasının yüzüne baktı. “İşte şimdi başka şansın kalmadı. Kral Eli olmak <em>zorundasın.</em> Onunla güneye gitmeli ve gerçeği öğrenmelisin.”</p>

    <p>Catelyn kocasının bambaşka bir sonuca vardığını anlamıştı. “Benim bildiğim bütün gerçekler burada,” dedi Ned. “Güney kesinlikle uzak durmamız gereken bir yılan yuvası.”</p>

    <p>Üstat Luwin yumuşak boynunu zedeleyen zincirini çekiştiriyordu. “Kral Eli olmak büyük bir gücü beraberinde getirir lordum. Lord Arryn’in ölümüyle ilgili gerçeği bulacak, katilini kralın adaletinin önüne çıkaracak ve Leydi Lysa’yla oğlunu koruyacak gücü getirir.”</p>

    <p>Ned çaresizce odanın içinde gezdirip duruyordu gözlerini. Catelyn gidip ona sarılmak istiyordu ama şimdilik yapamazdı. Önce çocuklarının iyiliği için zafer kazanmalıydı. “Robert’ı kardeş gibi sevdiğini söylüyorsun Ned. Onu Lannisterlar’ın arasında, tehlike içinde bırakmaya kalbin razı olacak mı?”</p>

    <p>“İkinizi de Ötekiler alsın!” diye küfretti Ned. Onlara arkasını dönüp pencerenin kenarına gitti. Ne Catelyn ne de Üstat konuşuyordu. Eddard Stark evine sessizce veda ederken usulca beklediler. Sonunda onlara döndüğünde Ned’in sesi yorgun ve melankoli doluydu. Göz pınarları nemlenmişti. “Babam kralının isteği üzerine bir kez güneye gitti ve bir daha evine dönemedi.”</p>

    <p>“Başka bir devirdi ve başka bir kral vardı,” dedi Üstat Luwin.</p>

    <p>“Evet,” dedi Ned uyuşmuş gibi. Şöminenin yanında duran koltuğa oturdu. “Catelyn, sen Kışyarı’nda kalmalısın.”</p>

    <p>“Hayır!” diye itiraz etti Catelyn. Korkmuştu. Bu onun cezası mıydı? Bir daha kocasının yüzünü görememek ve kollarını bedeninde hissedememek miydi cezası?</p>

    <p>“Evet,” dedi Ned. Sesinden hiçbir itirazı kabul etmeyeceği belliydi. “Ben Robert’ın işlerini yaparken, kuzeyi benim yerime sen yönetmelisin. Kışyarı’nda mutlaka bir Stark bulunmalı. Robb on dört yaşında. Kısa zamanda erkek olacak. Hükmetmeyi öğrenmeli ama ben bunun için yakınında olamayacağım. Onu konseylere götür. Zaman geldiğinde hazır olmalı.”</p>

    <p>“Tanrılardan o vaktin daha uzun yıllar gelmemesini dilerim,” dedi Üstat Luwin.</p>

    <p>“Üstat Luwin, sana kendi kanımdanmışsın gibi güvenirim. Büyük ve küçük her meselede eşime akıl ver. Oğluma bilmesi gereken her şeyi öğret. Kış geliyor.”</p>

    <p>Üstat Luwin başıyla onayladı. Hüzünlüydü. Sonra sessizlik çöktü, ta ki Catelyn, cevabından çok korktuğu soruyu sormaya cesaret edene kadar. “Diğer çocuklarımız ne olacak?”</p>

    <p>Ned ayağa kalktı, karısına sarıldı. “Rickon çok küçük. O, Robb ve seninle birlikte burada kalacak. Diğer çocuklar benimle beraber güneye gelecek.”</p>

    <p>“Ben buna dayanamam,” dedi Catelyn titreyerek.</p>

    <p>“Dayanmak zorundasın,” dedi Ned. “Sansa artık mecburen Joffrey ile evlenecek. Kimse gerçek niyetimizden şüphelenmemeli. Arya’nın da güney sarayına uyum sağlamayı öğrenmesi gerek. Birkaç yıl içinde o da evlenecek çağa gelecek.”</p>

    <p>Sansa’nın güneyde ışıldayacağını düşündü Catelyn. Arya’nın da biraz incelik öğrenmesi iyi olacaktı. İsteksizce de olsa, kalbinde onlardan ayrılmaya yetecek gücü buldu. Ama Bran’dan değil. Bran’dan asla ayrılamazdı. “Tamam,” dedi. “Ama lütfen Ned. Bana olan aşkının hatırına Bran’ı götürme. Bran’ın burada Kışyarı’nda kalmasına izin ver. O daha yedi yaşında.”</p>

    <p>“Babam beni Kartal Yuvası’na yolladığında sekiz yaşındaydım,” dedi Ned. “Sör Rodrik, Robb ve Prens Joffrey arasında bir huzursuzluk olduğunu söylüyor. Bu hiç iyi değil. Bran bu uzaklık arasındaki köprü olabilir. O tatlı bir çocuk; çabucak güldüren, sevmesi çok kolay bir çocuk. Prenslerin arasında büyümeli ve Robert’la benim dost olduğumuz gibi dost olmalı onlarla. Bu ailemizin güvende olması için gerekli.”</p>

    <p>Catelyn, Ned’in haklı olduğunu biliyordu ama bilmek acısını hiç hafifletmiyordu. Demek hepsini birden kaybedecekti. Ned, iki kızı ve bir tanesi sevgili Bran. Sadece Robb ve bebek Rickon kalıyordu ona. Şimdiden yapayalnız hissediyordu kendisini. Kışyarı uçsuz bucaksız bir yerdi. “Onu duvarlardan uzak tut,” dedi cesurca. “Bran’ın tırmanmayı ne kadar sevdiğini bilirsin.”</p>

    <p>Ned karısının gözündeki yaşları daha yanaklarına süzülmeden öptü. “Teşekkür ederim leydim,” diye fısıldadı. “Bütün bunlar çok zor. Biliyorum.”</p>

    <p>“Ya Jon Kar ne olacak lordum?” diye sordu Üstat Luwin.</p>

    <p>Catelyn çocuğun adı geçince gerilmişti. Ned karısının öfkeyle dolduğunu hissetti.</p>

    <p>Birçok erkeğin başka kadınlardan piçler peydahladığını bilerek büyümüştü Catelyn. Evliliklerinin ilk yılında, Ned uzak topraklarda savaştayken, bir kadınla yattığını ve kadının Ned’in piç oğlunu dünyaya getirdiğini öğrenmek onu şaşırtmamıştı. Her erkek gibi Ned’in de ihtiyaçları vardı. Evinden uzakta neredeyse bir yıl geçirmişti. Ned güneyde savaşırken, Catelyn babasının güvenli kalesinde Nehirova’da kalmıştı. Catelyn’in aklı çok az tanıdığı kocasında değil, meme emen oğlu Robb’daydı zaten. Savaş sırasında kocasıyla yatıp kalkan sokak kadınları umurunda değildi. Eğer Ned’in tohumları o kadınlardan birinin rahminde tutunursa, Ned gerekeni yapar, çocuğun ihtiyaçlarını giderirdi.</p>

    <p>Fakat Ned bundan fazlasını yapmıştı. Stark erkekleri diğer erkeklere benzemiyordu. Ned savaş dönüşü piç oğlunu da yanında Kışyarı’na getirmiş ve bütün kuzeye “oğlum” diyerek tanıtmıştı. Catelyn, Nehirova’dan evi Kışyarı’na döndüğünde, Jon ve sütannesi kaleye çoktan yerleşmişlerdi.</p>

    <p>Catelyn’in yüreği dağlanmıştı onları gördüğünde. Ned çocuğun annesi hakkında tek söz bile etmiyordu ama kalede sır saklamak kolay değildi. Hizmetkârlar, asker kocalarının anlattıkları hikâyeleri söyleyip duruyordu. Bu dedikodulara göre Genç Lord Eddard Stark, Aerys’in Kral Muhafızları’nın yedi şövalyesinden en kıyıcı olanı, Sabah Kılıcı diye anılan Sör Arthur Dayne’i teke tek bir mücadele sırasında öldürmüştü. Daha sonra Eddard Stark, öldürdüğü şövalyenin kılıcını, şövalyenin Yaz Denizi sahillerindeki Kayanyıldız isimle kalede yaşayan güzeller güzeli kız kardeşine teslim etmek üzere yola çıkmıştı. Leydi Ashara Dayne ince uzun, büyüleyici menekşe rengi gözleri olan genç bir kadındı. Catelyn’in cesaretini toplayıp kocasının yüzüne karşı soru sorabilmesi iki hafta almıştı. Bir gece yataklarında yatarken hikâyenin aslı olup olmadığını soruvermişti.</p>

    <p>Uzun evlilikleri boyunca Catelyn’in kocasından korktuğu tek gece o geceydi. Buz gibi bir sesle, “Bana asla Jon hakkında soru sormayacaksın,” diye bağırmıştı Ned. “Jon benim kanımı taşıyor ve senin bütün bilmen gereken de bu. Ve şimdi sen bana, bu hikâyeleri ve o adı nereden duyduğunu söyleyeceksin.” Catelyn korkuyla itaat etmişti kocasına. Ertesi günden itibaren bütün sesler kesilmiş ve Leydi Ashara Dayne’in adı bir daha Kışyarı’nda hiç anılmamıştı.</p>

    <p>Jon’un annesi her kimse Ned onu gerçekten sevmiş olmalıydı. Catelyn’in söylediği hiçbir söz çocuğun onlarla yaşamasına engel olamamıştı. Bu konuda affedemiyordu kocasını. Evet bütün kalbiyle âşıktı Ned’e ama yüreğinde Jon’a karşı en ufak bir sevgi kırıntısı bile bulamıyordu. Ned’in hatırına, gözü önünde olmayan düzinelerce piç çocuğun varlığına katlanabilirdi ama Jon her zaman gözünün önündeydi ve büyüdükçe diğer bütün çocuklarından fazla Ned’e benziyordu. Bu her şeyden beterdi. “Jon buradan gitmeli,” dedi.</p>

    <p>“Jon ve Robb çok yakınlar. Düşünmüştüm ki...”</p>

    <p>“Burada kalamaz,” dedi Catelyn kocasının sözünü bitirmesini beklemeden. “O senin oğlun, benim oğlum değil. Benimle kalmasını istemiyorum.” Acımasızca konuştuğunun farkındaydı ama gerçek buydu. Ned, Jon’u onun yanında, Kışyarı’nda bırakarak çocuğa iyilik etmiş olmayacaktı.</p>

    <p>Ned’in gözlerindeki bakış ıstırap doluydu. “Onu güneye götüremeyeceğimi biliyorsun. Sarayda ona bir yer olmayacak. Piçlerin soyadını almış bir çocuk... hakkında neler söyleneceğini, Jon’un nasıl incineceğini biliyorsun.”</p>

    <p>Catelyn, kocasının gözlerindeki sessiz yalvarıştan kalbini korumak istiyormuş gibi kollarını göğsünün üzerinde birleştirdi. “Dostun Robert’ın da düzinelerce piçi olduğu söyleniyor.”</p>

    <p>“Ve onlardan biri bile sarayda hiç görünmedi!” diyerek parladı Ned. “Lannister kadını icaplarına baktı. Kahretsin Catelyn. Nasıl bu kadar acımasız olabiliyorsun? Jon sadece bir çocuk. O...”</p>

    <p>Ned’in öfkesi başına vurmuştu. Daha fazla ve daha kötü şeyler söylemek üzereyken Üstat Luwin araya girdi. “Bir çözüm var aslında,” dedi sessizce. “Kardeşiniz Benjen birkaç gün önce Jon’la ilgili konuşmak için bana geldi. Dediğine göre çocuk siyahları giymeye gönüllüymüş.”</p>

    <p>Ned şaşkın görünüyordu. “Gece Nöbetçileri’ne mi katılmak istiyormuş?”</p>

    <p>Catelyn hiçbir şey söylemedi. Ned’in bu sorunu kendi aklında çözmesi gerekiyordu ve onun konuşması hayırlı olmayacaktı. Mutluluk içinde öpebilirdi o anda Üstat Luwin’i. Mükemmel çözümü getirip önlerine koymuştu. Benjen Stark yeminli bir kardeşti. Jon Kar, onun asla sahip olamayacağı evlat yerine geçebilirdi. Jon yemin ettiğinde, o da asla baba olmamaya söz vermiş olacaktı. Böylece, bir gün Catelyn’in torunları ve Jon’un çocukları arasında miras kavgası çıkması olasılığı da ortadan kalkıyordu.</p>

    <p>“Sur’da nöbetçilik yapmak çok onurlu bir görevdir lordum,” dedi Üstat.</p>

    <p>“Üstelik bir piç bile Gece Nöbetçileri’nde yükselebilir,” dedi Ned ama sesinden kafasının hâlâ karışık olduğu anlaşılıyordu. “Jon daha çok küçük. Bunu yetişkin bir adam olduğunda isteseydi başkaydı ama şimdi, tanrılar aşkına, çocuk daha ön dört...”</p>

    <p>“Büyük bir fedakârlık,” dedi Luwin. “Ama bunlar zor zamanlar lordum. Jon’un yolu, sizinkinden ya da hanımınızınkinden daha merhametsiz değil.”</p>

    <p>Catelyn kaybedeceği üç çocuğunu düşündü. Sessizce durmak kolay değildi.</p>

    <p>Ned tekrar pencereye döndü. Uzun yüzü düşünce ve endişe doluydu. Sonunda içini çekti ve, “Pekâlâ. Sanırım en iyisi bu. Ben’le konuşacağım,” dedi.</p>

    <p>“Jon’a söylemeli miyiz lordum?”</p>

    <p>“Zamanı gelince ben söyleyeceğim. Hazırlık yapmalıyız. Toparlanıp yola çıkmamız en az on beş gün alır. Bu son günlerin tadını çıkarmasına izin vermeliyim. Yaz kısa zaman sonra bitecek ve Jon’un çocukluğu da öyle. Zamanı geldiğinde ona ben söyleyeceğim.”</p>
  </div>
</body>
</html>
