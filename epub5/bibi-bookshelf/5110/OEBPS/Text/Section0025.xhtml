<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Eddard Stark, Kızıl Kale’nin kule uzunluğundaki bronz kapılarından içeri girerken yorgun, ağrılı, aç ve huzursuzdu. Kralın kâhyası, Yüce Üstat Pycelle’in küçük konseyi acil olarak toplantıya çağırdığını söylediğinde hâlâ atının üzerindeydi ve uzun sıcak bir banyonun, kızarmış ördek etinin ve kuş tüyü yatakların hayalini kuruyordu. Uygun olduğunda, El’in de toplantıda olması rica edilmişti. “Yarın sabah uygun olacak,” diye terslendi Ned atından inerken.</p>

    <p>Kâhya yerlere kadar eğildi. “Konsey üyelerine üzüntünüzü iletirim,” dedi.</p>

    <p>“Hayır. Kahretsin,” dedi Ned. Daha göreve başlamadan konsey üyelerini gücendirmek istemiyordu. “Onları göreceğim. Daha insan içine çıkılır bir şeyler giymem için birkaç dakika bekleyin.”</p>

    <p>“Elbette lordum,” dedi kâhya. “Size Lord Arryn’in El Kulesi’ndeki odalarını tahsis ettik. Eşyalarınızın oraya götürülmesini sağlayacağım.”</p>

    <p>“Teşekkürler,” dedi Ned. Binici eldivenlerini çıkarıp kemerine sıkıştırdı. Maiyeti arkasındaki kapıdan giriş yapıyordu. Kendi kâhyası Vayon Poole’u görüp seslendi. “Konseyin acil olarak bana ihtiyacı varmış. Kızlarımın odalarını bul ve yerleştir. Odalarında kalsınlar. Arya’nın keşif için odasından çıkması kesinlikle yasak.” Poole reverans yaptı. Ned kraliyet kâhyasına döndü. “Arabalarım hâlâ şehrin içinden geçip gelmeye çalışıyor. Uygun elbiselere ihtiyacım var,” dedi.</p>

    <p>“Benim için zevktir,” dedi kâhya.</p>

    <p>Böylece, Ned kemiklerine kadar yorgun halde, ödünç alınmış kıyafetler içinde konsey odasına girdi. Küçük konseyin dört üyesi kendisini bekliyordu.</p>

    <p>Mekân zengin bir şekilde döşenmişti. Yerlere hasır yerine Myr halıları serilmişti. Odanın bir köşesinde, Yaz Adaları’ndan gelen, geniş ahşap bir panel üzerine oyulmuş, parlak renklerle boyanmış, yüz farklı harikulade canavar tasviri vardı. Duvarlar, Norvos’tan, Qohor’dan ve Lys’ten getirilmiş goblenlerle süslüydü. Kapının her iki yanında, gözleri cilalı siyah mermerden yapılmış birer Valyria sfenksi duruyordu.</p>

    <p>Konsey üyelerinden Ned’in en sevmediği olan hadım Varys, Ned odaya girer girmez abartılı jestleriyle konuşmaya başladı. “Lord Stark, Kral Yolu’nda yaşadığınız sıkıntıları duyunca ölümüne üzüldüm. Hepimiz her gün septe gittik ve Prens Joffrey için mumlar yaktık. Bir an evvel sağlığına kavuşması için dualar ettim ben.” Adamın ellerindeki pudra Ned’in kollarında izler bıraktı. Adamın kendisi de mezarlıklara bırakılan çiçekler gibi kokuyordu.</p>

    <p>“Tanrılarınız sizi duymuş olmalı,” dedi. “Prens her geçen gün biraz daha güçleniyor.” Soğuk, mesafeli fakat nazikçe konuşmuştu. Kendini adamın ellerinden kurtardı ve ahşap panelin altında duran Lord Renly’ye yöneldi. Renly’nin yanındaki adam, boyundan anlaşıldığı üzere Serçeparmak olmalıydı. Robert tahtı kazandığında Renly sekiz yaşında bir çocuktu ama büyüdükçe ağabeyinin bir eşi olmuştu. Ned bu durumu rahatsız edici buluyordu. Renly’ye ne zaman baksa sanki yıllar geriye doğru akıyor, Üç Dişli Mızrak’taki zaferin tadını çıkaran Robert tam yanında duruyormuş gibi hissediyordu.</p>

    <p>“Görüyorum ki sağ salim gelmişsiniz Lord Stark,” dedi Renly.</p>

    <p>“Siz de öyle,” diye yanıtladı Ned. “Beni bağışlamalısınız, ne zaman size baksam ağabeyiniz Robert’ı görmüş gibi oluyorum.”</p>

    <p>“Kötü bir kopyayım,” dedi Renly omuzlarını silkerek.</p>

    <p>“Buna rağmen çok daha iyi giyineni,” diyerek lafa karıştı Serçeparmak. “Lord Renly saraydaki hanımların hepsinden daha fazla para harcıyor üst baş için.”</p>

    <p>Doğruydu. Lord Renly’nin elbisesi koyu yeşil kadifeden yapılmıştı. Yeleğine on iki altın geyik dikilmişti. Altın dikişli kısa bir pelerin rahatça omuzlarından sarkıyordu, yakası zümrüt bir broşla kapatılmıştı. “Bundan daha beter suçlar var,” diyerek güldü Renly. “Mesela senin giyim tarzın.”</p>

    <p>Serçeparmak imayı duymazdan geldi. Dudağında hürmetsiz bir gülümsemeyle Ned’e bakıyordu. “Uzun yıllardır sizinle tanışma fırsatı bulmak istiyordum Lord Stark. Leydi Catelyn’in benden bahsettiğine eminim.”</p>

    <p>“Etti,” diye cevapladı Ned soğuk bir tonla. Yorumdaki belli belirsiz kibir onu kızdırmıştı. “Anladığım kadarıyla kardeşim Brandon’ı da tanıyormuşsunuz.”</p>

    <p>Renly Baratheon güldü. Varys daha iyi duyabilmek için yanlarına geldi.</p>

    <p>“Gayet iyi tanırdım,” dedi Serçeparmak. “Hâlâ bana bıraktığı bir izi taşıyorum. Brandon benden bahseder miydi?”</p>

    <p>“Sık sık ve epey hararetle,” dedi Ned konuşmanın son bulmasını umarak. Oynadıkları bu oyunu sevmiyordu. Sözlerle yapılan düellolara sabrı yoktu.</p>

    <p>“Hararetin siz Starklar’ı hasta ettiğini sanırdım,” dedi Serçeparmak. “Burada, güneyde, sizlerin buzdan yapıldığınız ve Boğaz’ın biraz altına indiğinizde eridiğiniz söylenir.”</p>

    <p>“Bu yakınlarda erimeyi düşünmüyorum Lord Baelish. Bundan emin olabilirsiniz,” dedi Ned. Konsey masasına döndü ve, “Üstat Pycelle, iyi olduğunuzu umuyorum,” dedi.</p>

    <p>Masanın başındaki yüksek sandalyede oturan Yüce Üstat nazikçe gülümsedi ve, “Benim yaşımdaki bir adam için gayet iyi sayılırım lordum ama eskisinden çok daha çabuk yoruluyorum,” dedi. Zarif yüzündeki geniş alnına, iyice kelleşen kafasının tam tepesinden bir tutam beyaz saç dökülüyordu. Üstat zinciri, Luwin’in taktığı boğucu basit metale benzemiyordu. İki düzine ağır zincirin birbirine sarılarak oluşturduğu, boynundan göğsüne kadar her yerini kaplayan devasa bir gerdanlık takıyordu. Gerdanlığın her bir halkası insan evladının bildiği farklı bir metalden dökülmüştü. Siyah demir, kırmızı altın, parlak bakır, mat kurşun, çelik, kalay, soluk gümüş, pirinç, bronz ve platin. Lal taşları, ametistler ve siyah inciler metal zincirleri süslüyordu. Gerdanlığın üzerine gelişigüzel yakutlar ve zümrütler serpiştirilmişti. “Belki hemen başlarız,” dedi Yüce Üstat. İki elini karnının üzerinde birleştirmişti. “Biraz daha oyalanırsak uyuyakalacağımdan endişe ediyorum.”</p>

    <p>“Başlayalım,” dedi Ned. Masanın başındaki kral koltuğu boştu. Koltuğun yastıklarına Baratheon Hanedanı’nın taçlı erkek geyiği işlenmişti. Ned, kralın sağ kolu olarak hemen yanındaki koltuğa oturdu. “Lordlarım, sizi beklettiğim için özür dilerim,” dedi resmi bir tonla.</p>

    <p>“Siz Kral Eli’siniz,” dedi Varys. “Bizler, ne isterseniz hizmetinizdeyiz Lord Stark.”</p>

    <p>Diğer üyeler de koltuklarına otururken Eddard Stark oraya ait olmadığını bir kez daha anladı. Bu oda, bu adamlar ona göre değildi. Robert’ın Kışyarı’nda, mahzen mezarda söylediklerini hatırladı. <em>Etrafım yağcılarla ve aptallarla sarılı.</em> Konsey masasına baktı, bu adamlardan hangisi yağcı, hangisi aptal merak ediyordu ama şimdiden kimin kim olduğunu da biliyordu aslında. “Beş kişiyiz,” dedi.</p>

    <p>“Lord Stannis, kral kuzeye gittikten kısa bir süre sonra Ejderha Kayası’na gitti. Cesur Barristan’ımız da Kral Muhafızları Kumandanı olarak kralımıza eşlik ediyor,” dedi Varys.</p>

    <p>“Belki Sör Barristan ve kralın bizlere katılmasını beklemeliyiz,” diye teklif etti Ned.</p>

    <p>Renly Baratheon yüksek sesle güldü. “Sevgili ağabeyimin bizleri soylu varlığıyla onurlandırmasını beklersek, çok bekleriz.”</p>

    <p>“İyi kralımız Robert’ın yapacak çok önemli işleri var. Bazı basit meseleleri onun yükünü hafifletmek amacıyla bizler karara bağlıyoruz,” dedi Varys.</p>

    <p>“Lord Varys’in asıl söylemek istediği, bütün bu para, adalet ve ekin işleri ağabeyimi gözyaşlarına boğacak kadar fazla sıkıyor,” dedi Renly. “Bu yüzden krallığı yönetme işi de bize kalıyor. Ara sıra bize bazı emirler yollamıyor değil.” Cebinden sıkıca katlanmış bir kâğıt çıkardı ve masanın üzerine bıraktı. “Bu sabah bana süratle önden gitmemi ve Yüce Üstat Pycelle’e acil bir konsey toplantısı düzenlemesini söylememi emretti. Bizim için çok acil bir görevi varmış.”</p>

    <p>Serçeparmak gülümsedi ve masadaki kâğıdı Ned’e uzattı. Ned kraliyet mührüyle kapatılmış kâğıdı açtı ve düzeltti. Kralın acil emirlerinin ne olduğunu merak ediyordu. Giderek artan bir inanmazlıkla yazılanları okudu. Robert’ın ahmaklıklarının bir sonu gelmeyecek miydi? Bu yazılan şeyi onun adına Ned mi yapacaktı? Bu yaraya bastırılmış tuz gibiydi. “Tanrılar yardım etsin!” dedi.</p>

    <p>“Lord Stark’ın bize söylemeye çalıştığı şey,” diyerek duyurusuna başladı Renly. “Majesteleri, Kral Eli’nin görevine başlaması şerefine bir turnuva düzenlememizi emretti.”</p>

    <p>“Ne kadar?” diye sordu Serçeparmak kibarca.</p>

    <p>Ned cevabı mektuptan okudu. “Şampiyona kırk bin altın ejder, ikinciye yirmi bin, meydan dövüşünün galibine yirmi bin ve ok müsabakasının kazananına on bin.”</p>

    <p>“Doksan bin altın,” diyerek içini çekti Serçeparmak. “Diğer giderleri de göz ardı etmemeliyiz. Robert olağanüstü bir ziyafet isteyecektir. Bu aşçılar, marangozlar, hizmetçi kızlar, şarkıcılar, dansçılar ve soytarılar demek...”</p>

    <p>“Yeterinden fazla soytarımız var,” dedi Lord Renly.</p>

    <p>Yüce Üstat Pycelle, Serçeparmak’a döndü ve sordu. “Hazine bu masrafları karşılayabilecek durumda mı?”</p>

    <p>“Hangi hazineden bahsediyorsunuz?” diyerek yanıtladı Serçeparmak dudaklarını bükerek. “Aptal rolü yapmanın gereği yok Üstat. Siz de benim kadar iyi biliyorsunuz ki hazine yıllardır boş. Parayı borç almak zorunda kalacağım. Lannisterlar’ın eli açık davranacağından şüphem yok. Lord Tywin’e halihazırda üç milyon ejder borçluyuz. Bir yüz bin daha bir şey fark ettirmeyecektir.”</p>

    <p>Ned donmuş gibiydi. “Kraliyetin <em>üç milyon</em> altın borcu mu var?”</p>

    <p>“Kraliyetin <em>altı</em> milyon altın borcu var Lord Stark. Büyük alacaklılar Lannisterlar. Lord Tyrell’den, Braavos’un Demir Bankası’ndan ve bazı Tyroshlu ticaret birliklerinden de borç almak zorunda kaldık. Son zamanlarda da İnanç’ın kapısını çalmak zorunda kaldım. Yüce Rahip, Dornelu bir balıkçıdan bile beter pazarlık ediyor.”</p>

    <p>Ned dehşete düşmüştü. “Aerys Targaryen altınlarla dolup taşan bir hazine bırakmıştı. Hazinenin bu hale gelmesine nasıl izin verdiniz?”</p>

    <p>Serçeparmak omuz silkti. “Hazine başı parayı bulur, Kral ve El’i harcar,” dedi.</p>

    <p>Ned, “Lord Arryn’in, Robert’ın diyara dilenmesine izin verdiğine inanmamı beklemeyin,” dedi hararetle.</p>

    <p>Yüce Üstat Pycelle kafasını iki yana salladı. Boynundaki zincirler şıngırdadı. “Lord Arrys tedbirli bir adamdı ama Majesteleri’nin verilen akıllıca tavsiyeleri her zaman dinlediği söylenemez.”</p>

    <p>“Benim soylu ağabeyim turnuvaları, ziyafetleri pek sever ama kendi deyimiyle ‘sikke saymak’tan nefret eder,” dedi Lord Renly.</p>

    <p>“Majesteleriyle konuşacağım. Bu turnuva kraliyetin karşılayamayacağı bir aşırılık,” dedi Ned.</p>

    <p>“Elbette konuşun ama biz yine de hazırlıklara başlasak iyi olur,” diye karşılık verdi Renly.</p>

    <p>“Başka bir gün,” dedi Ned. Masadakilerin ona bakışından, sesinin çok sert çıktığı anlaşılıyordu. Artık Kışyarı’nda, kendisinden büyük tek adamın kral olduğu yerde olmadığını unutmamalıydı. Burada, kendi konumuna denk insanların önde geleniydi sadece. “Lütfen bağışlayın lordlarım,” dedi daha yumuşak bir sesle. “Yorgunum. Toplantıya bir ara verelim ve dinlenip kendimize geldiğimizde kaldığımız yerden devam edelim.” Diğerlerinin onayını beklemeden masadan kalktı. Hepsini başıyla selamladı ve kapıya yöneldi.</p>

    <p>Dışarı çıktığında, arabaların ve süvarilerin hâlâ kale kapısından içeri aktığını gördü. Avlu bağrışan adamlar, çamur ve atlardan ibaret bir karışıklık içindeydi. Kralın henüz gelmediği söylendi kendisine. Üç Dişli Mızrak’taki tatsızlıktan sonra, Starklar ve maiyetleri, kralın kafilesinden epeyce önde, Lannisterlar’dan ve gerilimden uzakta yol almışlardı. Robert’ı hemen hemen hiç görmemişti. Büyük saray arabasında yolculuk ettiği ve sürekli sarhoş olduğu söyleniyordu. Eğer durum buysa varmasına daha saatler var demekti ama yine de Ned’in arzu ettiği kadar geç gelmeyecekti. İçini ezen öfkeyi hatırlaması için Sansa’nın yüzüne bakması yeterliydi. Yolculuklarının son on beş günü tam anlamıyla bir trajediydi. Sansa sürekli Arya’yı suçluyor, ölmesi gerekenin Nymeria olduğunu söylüyordu. Ve Arya, arkadaşı kasabın oğlunun öldürüldüğünü duyduğu günden beri kendi düşünceleri içinde kaybolmuş gibiydi. Sansa her gece ağlayarak uykuya dalıyordu. Arya ise kendi sessizliğine gömülmüş halde gün boyunca dalıp duruyordu. Eddard Stark, Kışyarı’nın Starkları için ayrılmış buzdan bir cehennemi düşünüyordu.</p>

    <p>Dış avluyu geçip yivli kapıdan iç avluya girdi. El Kulesi olduğunu tahmin ettiği kuleye doğru yürürken aniden Serçeparmak çıktı önüne. “Yanlış yoldan gidiyorsun Stark, benimle gel,” dedi.</p>

    <p>Ned tereddütle adamı takip etti. Serçeparmak onu bir kuleye, merdivenlerden aşağıya, gömme bir iç bahçeye ve duvarlarında içi boş zırhların nöbet tuttuğu bir koridora götürdü. Bunlar Targaryenlar’ın kutsal kalıntılarıydı. Göğüslerine ejderhalar oyulmuş siyah çelikten savaş zırhları şimdi tozlanmış ve unutulmuştu. “Odama giden yol bu değil,” dedi Ned.</p>

    <p>“Öyle olduğunu söylemedim zaten,” diye cevap verdi Serçeparmak. “Seni, boğazını kesip cesedini duvarların arkasına saklayacağım bir zindana götürüyorum.” Sesinden alay akıyordu. “Bunun için vaktimiz yok Stark,” dedi. “Karın seni bekliyor.”</p>

    <p>“Sen nasıl bir oyun oynuyorsun Serçeparmak? Catelyn, Kışyarı’nda, buradan yüzlerce fersah uzakta.”</p>

    <p>Serçeparmak’ın gri yeşil gözleri neşeyle parıldıyordu. “Eğer öyleyse, birilerinin kusursuz bir taklit yeteneği var demektir. Son kez söylüyorum, benimle gel ya da onu kendime saklayayım.” Hızla merdivenlerden aşağı inmeye başladı.</p>

    <p>Ned endişeyle adamı takip etti. Bugünün sonu gelecek mi diye merak ediyordu artık. Böyle entrikalar Ned’e göre değildi ama Serçeparmak gibi adamlar için entrika, et ve şaraptı.</p>

    <p>Merdivenlerin sonunda meşe ve demirden yapılmış ağır bir kapı vardı. Petyr kalın sürgüyü çekti ve Ned’e kapıdan girmesini söyleyen bir baş hareketi yaptı. Kızıl pembe gün batımına, nehirden epeyce yüksekteki dik bir kayalığa çıkmışlardı. “Kalenin dışına çıktık,” dedi Ned.</p>

    <p>“Sen kandırılması güç bir adamsın Ned,” dedi Serçeparmak alaycı gülüşüyle. “Dışarıda olduğumuzu gökyüzünden mi anladın, yoksa güneş mi ele verdi beni? Arkamdan yürü. Kayalıklarda keskin oyuklar var. Düşüp ölmemeye çalış. Catelyn’e ölümünü açıklamam zor olabilir.” Bütün bunları söylerken kayalığın kenarına gelmiş, aşağı inmeye başlamıştı bile. Bir maymun kadar seri hareket ediyordu.</p>

    <p>Ned bir an dik kayalığı inceledi ve ağır ağır adamı takip etmeye başladı. Serçeparmak’ın bahsettiği oyukları görebiliyordu. Bazı oyuklar, nereye bakacağını bilmeden bakan gözlerin göremeyeceği kertiklerdi. Aşağıdaki nehir baş döndürecek kadar uzakta görünüyordu. Ned kafasını kayalığa dayadı ve mecbur kalmadıkça aşağı bakmamaya karar verdi.</p>

    <p>Sonunda, suyun kıyısındaki çamurlu patikaya indiğinde, Serçeparmak’ı bir kayaya dayanmış elma yerken buldu. Elinde elmanın çöpü kalmak üzereydi. “Yaşlanıyorsun ve yavaşlıyorsun Stark,” dedi elindeki elma çöpünü nehrin sularına fırlatırken. “Neyse, yolun kalanını atla gideceğiz.” İki atın beklediğini gördü Ned. Ata bindi ve adamın arkasından, şehre doğru giden patikada yol almaya başladı.</p>

    <p>Bir zaman sonra üç katlı, ahşap, köhne bir binanın önünde dizginlerini çekti Serçeparmak. Binanın pencereleri yavaşça çöken akşam karanlığında lamba ışıklarıyla parlıyordu. Müzik sesi ve yüksek kahkahalar pencerelerden taşıp nehir sularına kadar ulaşıyordu. Kapısının yanındaki ağır bir zincire, kurşun kaplı kırmızı camdan yapılmış süslü bir yağ lambası asılmıştı.</p>

    <p>Ned aceleyle atından indi. “Bir genelev,” dedi. Serçeparmağı omuzlarından tuttu ve kendine çevirdi. “Bu kadar yolu bir geneleve gelmek için mi teptik?”</p>

    <p>“Karın içeride,” dedi Serçeparmak.</p>

    <p>Bu son hakaretti. “Brandan sana fazlasıyla nazik davranmış,” dedi ve adamın göğsüne vurdu, sırtını duvara yasladı. Kemerinden çıkardığı hançerini boynuna dayadı.</p>

    <p>“Lordum, <em>hayır!</em>” diye bağırdığını duydu telaşlı bir sesin. “Doğruları söylüyor.” Arkasından ayak sesleri geliyordu.</p>

    <p>Ned elinde hançeri döndü ve beyaz saçlı yaşlı bir adamın kendisine doğru geldiğini gördü. Adam kabaca örülmüş kahverengi bir elbise giymişti ve koştukça çenesinin altındaki deri sallanıyordu. “Sen bu işe karışma,” diye bağırdı adama ve o anda gördüğü simayı hatırladı. Şaşkınlık içinde hançerini indirdi. <em>“Sör Rodrik?”</em></p>

    <p>Rodrik Cassel başıyla onayladı. “Leydiniz yukarıda sizi bekliyor.”</p>

    <p>Ned’in kafası iyice karışmıştı. “Catelyn gerçekten burada mı? Bu Serçeparmak’ın tuhaf şakalarından biri değil mi?”</p>

    <p>“Değilmiş gibi görünüyor Stark,” dedi Serçeparmak. “Beni takip et ve biraz daha fazla zampara, biraz daha az Kral Eli gibi görünmeye çalış. Tanınman hiç işimize gelmez. Yürürken birkaç meme avuçlayabilirsin hatta.”</p>

    <p>Bir salona girdiler. Şişman bir kadın edepsiz şarkılar söylüyor, keten iç çamaşırları ve renkli ipeklerden avuç içi kadar elbiseler giymiş genç ve güzel kızlar bedenlerini müşterilerine dayıyor, kucaklara oturuyorlardı. Kimsenin Ned’e dikkat ettiği yoktu. Serçeparmak onu üçüncü kata çıkardı, uzun bir koridorun sonundaki kapıya götürdü. Sör Rodrik aşağıda bekliyordu.</p>

    <p>Catelyn odadaydı. Ned’i görünce ağlayarak koştu ve sıkıca boynuna sarıldı.</p>

    <p>“Leydim,” dedi Ned. Sesi merak ve endişe yüklüydü.</p>

    <p>“Ah, işte bu harika. En azından onu tanıdın,” dedi Serçeparmak kapıyı kapatırken.</p>

    <p>“Hiç gelmeyeceksin diye korktum,” diye fısıldadı Catelyn kafasını Ned’in göğsüne yaslayarak. “Petyr bana haberler getiriyordu. Arya ve genç prens arasında geçenleri de duydum. Kızlarım nasıl?”</p>

    <p>“İkisi de yas tutuyor, ikisi de öfkeli,” diye yanıtladı Ned. “Cat, anlayamıyorum. Kral Toprakları’nda ne işin var? Neler oldu? Yoksa Bran...” Aklına gelen soru <em>öldü mü?</em> idi ama soruyu ağzından çıkaramadı.</p>

    <p>“Evet Bran ama düşündüğün gibi değil,” dedi Catelyn.</p>

    <p>Artık kaybolmuştu Ned. “Peki ne? Neden buradasın sevgilim? Burası nasıl bir yer?”</p>

    <p>“Tam da göründüğü gibi bir yer,” dedi Serçeparmak pencerenin pervazına rahatça otururken. “Bir genelev. Soylu bir leydiyi aramak için bakılacak son yer bile değil. Bu müessesenin sahibi benim, bu yüzden ayarlamaları yapmak zor olmadı. Cat’in burada olduğunu Lannisterlar’ın öğrenmemesi gerekiyordu.”</p>

    <p>“Neden?” diye sordu Ned. Catelyn’in ellerini gördü sonra. Daha yeni, kırmızı kesik izlerini, sol elinin son iki parmağındaki bükülmeyi ve ellerinin tuhaf duruşunu. “Yaralanmışsın.” Karısının ellerini ellerine aldı ve avuçlarına baktı. “Tanrılar! Bunlar çok derin kesikler... bir kılıç darbesi ya da... Bu kesikler nasıl oldu leydim?”</p>

    <p>Catelyn pelerininin altından bir hançer çıkarıp Ned’in ellerine bıraktı. “Bu hançer, Bran’ın boğazını kesip bütün kanını vücudundan boşaltmak üzere yollandı,” dedi.</p>

    <p>Ned sarsılmıştı. “Ama... Kim... Neden?”</p>

    <p>Catelyn parmağını Ned’in dudaklarına koydu. “İzin ver anlatayım sevgilim. Böyle daha çabuk hallederiz. Dinle.”</p>

    <p>Ned dinledi. Catelyn, kütüphanedeki yangından Varys’e, muhafızlardan Serçeparmak’a kadar olan her şeyi anlattı. Eddard Stark elinde hançer, neredeyse şuurunu kaybetmiş şekilde yatağın kenarında oturarak dinledi. Bran’ın ulu kurdu çocuğun canını kurtarmıştı. Yavruları ilk bulduklarında Jon ne demişti? <em>Bu yavrular, sizin çocuklarınız tarafından sahiplenilmek için doğmuş.</em> Ve Ned, Sansa’nın yavrusunu bir hiç uğruna kendi elleriyle öldürmüştü. Hissettiği şey suçluluk muydu? Yoksa korku mu? Eğer bu kurtlar çocuklarına tanrılar tarafından gönderildiyse, nasıl bir aptallık etmişti Ned?</p>

    <p>Kendisini zorlayarak ve acı içinde hançer hakkında düşünmeye başladı. “İblis’in hançeri,” diye tekrar etti. Hiç manası yoktu. Hançerin ejderha kemiği kabzasını sıkıca tuttu ve ahşap masaya sapladı. Hançer, Ned’le alay ediyormuş gibi, ahşabın içinde dimdik duruyordu. “Tyrion Lannister neden Bran’ın ölmesini istesin? Zavallı çocuk ona hiçbir şey yapmadı ki.”</p>

    <p>“Siz Starklar’ın kulağında kardan başka bir şey yok mu?” diye sordu Serçeparmak. “İblis asla tek başına hareket etmez.”</p>

    <p>Ned ayağa kalktı ve odanın içinde volta atmaya başladı. “Eğer bu işte kraliçenin ya da tanrılar korusun, Robert’ın eli varsa... hayır, buna inanamam.” Ama kelimeler ağzından çıktığı anda, hendek mezarlardaki o soğuk sabahı, Robert’ın kiralık katillerini Targaryen Prensesi’ne göndereceğini söylediği konuşmayı, Rhaegar’ın daha bebek olan oğlunu, bebekten geri kalan kana bulanmış kafatasını, Darry’nin kabul salonunda ona sırtını dönüp uzaklaşmasını hatırladı. Ned, Sansa’nın yalvarışını kulaklarında duyuyordu hala. Lyanna da öyle yalvarmıştı bir zamanlar.</p>

    <p>“Kralın bu durumu <em>bilmiyor</em> olması daha yüksek ihtimal,” dedi Serçeparmak. “Bu ilk de olmaz. Robert görmek istemediği şeylere gözlerini kapatmak konusunda epey tecrübe sahibi oldu.”</p>

    <p>Ned’in buna verecek cevabı yoktu. Vücudu neredeyse ortasından ikiye ayrılmış kasap çocuğu geldi gözlerinin önüne. Olay sonrasında tek kelime etmemişti kral. Ned’in başı zonkluyordu.</p>

    <p>Serçeparmak masaya eğildi ve hançeri saplandığı yerden çıkardı. “Suçlama her halükârda hainlik sayılacaktır. Kralı suçlayın ve daha kelimeler ağzınızdan çıkamadan Ilyn Payne’le dans edin. Kraliçe... <em>Eğer</em> kanıt bulursanız ve <em>eğer</em> Robert’ı dinlemeye ikna edebilirseniz, belki...”</p>

    <p>“Kanıtımız var,” dedi Ned. “Hançer elimizde.”</p>

    <p>Serçeparmak hançeri havaya attı, tekrar tuttu ve, “Bu mu?” dedi. “Güzel bir çelik parçası ama bu hançerin iki tarafı da keskin lordum. İblis hançerin Kışyarı’nda çalındığına ya da kaybolduğuna yemin edecektir ve kiralık katil de ölü olduğuna göre onu kim yalancılıkla suçlayabilir?” Hançeri Ned’e uzattı. “Benim naçizane tavsiyem, hançeri nehre atıp, dövüldüğünü bile unutmak olacak lordum,” dedi.</p>

    <p>Ned soğuk gözlerle baktı. “Lord Baelish, ben Kışyarı’nın Stark’ıyım. Oğlum sakat halde ve belki de ölmek üzere yatağında yatıyor. Karda bulunmuş bir kurt yavrusu yardımına koşmasaydı hem o, hem Catelyn şu anda ölü olacaktı. Eğer bütün bunları unutabileceğime inanıyorsanız, kardeşimin karşısına kılıçla çıktığınız günkü kadar aptalsınız demektir.”</p>

    <p>“Bir aptal olabilirim Stark... ama kardeşin on dört yıldan fazladır donmuş mezarında çürürken ben hâlâ buradayım. Onun yanında çürümeye niyetliysen seni kararından döndüren ben olmayayım ama bu kafileye dahil olmamayı tercih ederim, çok teşekkürler.”</p>

    <p>“Sen herhangi bir kafileye isteyerek dahil edeceğim son adam bile değilsin, Lord Baelish.”</p>

    <p>Elini kalbinin üstüne koyup, “Beni derinden yaraladın Stark,” dedi Serçeparmak. “Bana sorsalar, ben siz Starklar’ın yorucu insanlar olduğunu söylerim ama Cat benim anlayamadığım nedenlerden ötürü size bağlanmış. Onun hatırı için, aptallık olduğunu bile bile, seni hayatta tutmaya çalışacağım. Evet aptallık ama Cat’in ricasına hayır demem mümkün değil.”</p>

    <p>“Petyr’a, Lord Arryn’in ölümüyle ilgili şüphelerimizden bahsettim. Gerçeği öğrenmemiz için bize yardım edecek.”</p>

    <p>Eddard Stark aldığı bu haberden hoşlanmamıştı ama yardıma ihtiyaçları olduğu da gerçekti. Serçeparmak bir zamanlar bir kardeş kadar yakındı Catelyn’e. Tahammül edemediği bir adamla uzlaşmak zorunda kalacağı ilk durum değildi bu. “Pekâlâ,” dedi hançeri kemerine sıkıştırırken. “Varys’ten bahsettin, hadım her şeyi biliyor mu?”</p>

    <p>“Benim ağzımdan bir şey çıkmadı,” dedi Catelyn. “Bir aptalla evlenmedin Lord Stark. Ama Varys’in her şeyden haberdar olmak için kullandığı kendi yöntemleri var. Kimsenin bilemeyeceği şeyleri biliyor. Büyülü güçleri olduğuna inanıyorum Ned, yemin ederim.”</p>

    <p>“Sadece çok sayıda muhbiri var,” dedi Ned.</p>

    <p>“Sadece bu değil,” diye ısrar etti Catelyn. “Sör Rodrik ve Sör Aron Santagar büyük gizlilik içinde buluştular ama Örümcek, sohbetlerini bütün detaylarıyla biliyordu. Ben Varys’ten korkuyorum.”</p>

    <p>Serçeparmak gülümsedi. “Siz Lord Varys’i bana bırakın tatlı leydim. Kullanacağım kelimelerin müstehcenliğini bağışlayın ama o adamın hayaları benim avucumda.” Elini yuvarlak bir şey tutuyormuş gibi kıvırdı. “Yani bir erkek olsaydı ve hayaları olsaydı. Biliyorsunuz, perde açılırsa kuşlar ötmeye başlar ve Varys buna hiç memnun olmaz. Sizin yerinizde olsaydım, Varys’ten çok Lannisterlar’la ilgili endişe duyardım.”</p>

    <p>Ned endişelenmek için Serçeparmak’ın uyarısına ihtiyaç duymuyordu. Arya’nın bulunduğu günü düşünüyordu. Kraliçenin bakışlarını görmüş, <em>ama bir kurt var,</em> derken çıkan yumuşak ve hafif sesini duymuştu. Mycah isimli çocuğu, Lord Aryyn’ın ani ölümünü, Bran’ın düşüşünü, damarlarındaki bütün kanın bir kılıç üzerinde akıtıldığı, kendi taht odasında ölü yatan Aerys Targaryen’ı düşünüyordu. “Leydim,” dedi Catelyn’e dönerek, “Burada yapabileceğin bir şey kalmadı. Bir an önce Kışyarı’na dönmeni istiyorum. Eğer bir kiralık katil geldiyse, başkaları da gelebilir. Bran’ın ölümünü emreden kimse, çocuğun hâlâ yaşadığını haber alacaktır.”</p>

    <p>“Kızlarımı görmeyi umuyordum...” dedi Catelyn.</p>

    <p>“Bu yapılacak en büyük hata olur,” diye uyardı Serçeparmak. “Kızıl Kale meraklı gözlerle doludur ve çocuklar konuşur.”</p>

    <p>“Doğru söylüyor sevgilim,” dedi Ned. Karısına sarıldı. “Sör Rodrik’le birlikte Kışyarı’na dönün. Ben kızlara göz kulak olacağım. Evimize, oğullarımıza dön ve onların güvende olmalarını sağla.”</p>

    <p>“Öyle olsun lordum.” Catelyn yüzünü kaldırdı ve Ned onu öptü. Bükülmüş parmaklarını umutsuzca, sonsuza kadar Ned’in kollarının arasında, güvende kalmak istiyormuşçasına sırtına saplamıştı.</p>

    <p>“Lord ve leydi kendileri için bir oda isterler mi?” diye sordu Serçeparmak. “Seni uyarmalıyım Stark, genelde böyle şeyler için para alırız burada.”</p>

    <p>“Yalnız kalacağımız birkaç dakika yeterli,” dedi Catelyn.</p>

    <p>“Pekâlâ,” dedi Serçeparmak kapıya doğru yürürken. “Uzun sürmesin. Yokluğumuz fark edilmeden ben ve El, kaleye dönmeliyiz.”</p>

    <p>Catelyn, Serçeparmak’ın yanına gitti, ellerini tuttu. “Bana olan yardımlarını asla unutmayacağım Petyr,” dedi. “Adamların beni almaya geldiğinde bir dosta mı yoksa bir düşmana mı götürüldüğü mü bilmiyordum ama şimdi biliyorum ki bir dosta değil, kaybettiğimi sandığım kardeşime götürülmüşüm.”</p>

    <p>Petyr Baelish gülümsedi. “Ben uslanmaz bir duygusalım tatlı leydi ama bunu kimsenin bilmemesi en iyisi olur. Konseyi, zalim ve günahkârın teki olduğuma inandırmam yıllarımı aldı. Bütün o emeklerin boşa gitmesini istemem.”</p>

    <p>Ned adamın söylediklerinin tek kelimesine inanmamıştı ama nezaketini bozmadan, “Ben de şükran duyuyorum Lord Baelish,” dedi.</p>

    <p>“İşte şimdi bir hazinem <em>var,</em>” dedi Serçeparmak odadan çıkarken.</p>

    <p>Kapı kapandığında Ned karısına döndü. “Eve ulaştığında Helman Tallhart ve Galbart Glover’a benim mührümle kapatılmış buyruklarımı gönder. Her ikisi de yüzer okçu çıkarsın ve Moat Cailin’i güçlendirsinler. İki yüz azimli okçu, Boğaz’ı bir orduya karşı savunabilir. Lord Manderly’ye Beyaz Liman’daki savunmayı düzeltmesini, güçlendirmesini ve yeterli adamla donatmasını emret. Bugün itibarıyla Theon Greyjoy’un son derece iyi gözlenmesini istiyorum. Eğer bir savaş çıkarsa babasının donanmasına şiddetle ihtiyacımız olacak.”</p>

    <p><em>“Savaş?”</em> Catelyn’in yüzü korkuyla bembeyaz olmuştu.</p>

    <p>“İş o noktaya gelmeyecek, sana söz veririm,” dedi Ned söylediğinin doğru olması için dua ederek. Karısını tekrar kollarına aldı. “Lannisterlar zayıf olanlara karşı merhametsiz. Aerys Targaryen bunu en acı şekilde öğrendi ama arkalarında bütün diyar olmadan kuzeye gelmeye cesaret edemezler. Arkalarında bütün diyar yok. Ben her şey yolundaymış gibi aptalı oynayacağım bu maskeli baloda. Buraya neden geldiğimi unutma sevgilim. Eğer Lannisterlar’ın Jon Arryn’i öldürdüğüne dair kanıt bulursam...”</p>

    <p>Catelyn’in, kollarında titrediğini hissetti Ned. “Eğer bulursan, ne olacak aşkım,” dedi yaralı elleriyle kocasına tutunan Catelyn.</p>

    <p>Ned, işin tehlikeli kısmının bu olduğunu biliyordu. “Bütün adalet kraldan akar,” dedi Catelyn’e. “Gerçeği bulduğumda Robert’a gitmeliyim.” <em>Ve onun düşündüğüm adam olması için dua etmeliyim. Ve yılların değiştirdiğinden korktuğum adam olmaması için dua etmeliyim.</em></p>
  </div>
</body>
</html>
