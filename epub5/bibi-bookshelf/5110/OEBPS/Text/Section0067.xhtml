<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Kral Yolu’na yukarıdan bakan tepedeki karaağacın altına cilalanmamış uzun çam bir masa yerleştirilmiş, üzerine altın rengi bir örtü serilmişti. Lord Tywin, baş şövalyeleri ve sancak beyleriyle birlikte çadırının hemen yanına kurulmuş bu masada akşam yemeğini yiyordu. Uzun bir direğe takılmış kırmızı ve altın renkli sancağı rüzgârla dalgalanıyordu.</p>

    <p>Tyrion geç kalmıştı. Eyer ağrıları içinde paytak adımlarla bayırı tırmanıp babasına doğru yürürken ne kadar gülünç göründüğünün fazlasıyla farkındaydı. Bugünkü yol uzun ve yorucuydu. Bu gece iyice içip sarhoş olabileceğini düşünüyordu. Alacakaranlıktı. Hava uçuşan ateş böcekleriyle canlanmıştı.</p>

    <p>Aşçılar et servis ediyordu: Her birinin ağzına farklı meyveler tıkılmış, iyice kızartılıp çıtır çıtır olmuş beş süt domuzu. Etin kokusu ağzını sulandırdı. Amcasının yanındaki yerine otururken, “Geciktiğim için affedin,” dedi.</p>

    <p>“Belki seni ölülerimizi gömmekle görevlendirmeliyim Tyrion,” dedi Lord Tywin. “Savaşa da masaya geldiğin kadar geç geleceksen, sen vardığında biz bütün işi bitirmiş oluruz.”</p>

    <p>“Ah, benim için birkaç köylü ayıracağından hiç şüphem yok baba,” diyerek karşılık verdi Tyrion. “Çok fazla ayırmana gerek yok. Açgözlülük etmek istemem.” Şarap kadehini doldurdu ve servis yapan adamın domuzu dilimlemesini izledi. Adamın bıçağı domuzun çıtır çıtır derisini kesince, etten sıcak, lezzetli sular aktı. Tyrion’ın yıllardır gördüğü en iyi manzaraydı.</p>

    <p>“Sör Addam’ın uzak keşifçileri Stark ordusunun İkizler’i geçip güneye doğru ilerlediğini haber verdi,” dedi babası tabağı et dilimleriyle doldurulurken. “Lord Frey’in adamları da orduya katılmış. Kuzeyimizde, en fazla bir günlük mesafedeler.”</p>

    <p>“Lütfen baba,” dedi Tyrion. “Yemek yemek üzereyim.”</p>

    <p>“Stark’ın oğluyla karşılaşma düşüncesi dizlerinin bağını mı çözüyor Tyrion? Ağabeyin Jaime olsa onunla karşılaşmak için can atar.”</p>

    <p>“Şimdi şu domuzla karşılaşmayı tercih ediyorum. Robb Stark bu kadar yumuşak değil, bu kadar güzel de kokmaz.”</p>

    <p>Depolardan ve malzemelerden sorumlu ekşi suratlı Lord Lefford öne eğildi. “Vahşi arkadaşlarınız sizin gönülsüzlüğünüzü paylaşmıyorlardır umarım. Öyleyse iyi çeliklerimizi boşa harcamış oluruz.”</p>

    <p>“Vahşi arkadaşlarım iyi çeliklerimizi çok iyi şekilde değerlendirecekler lordum,” diye karşılık verdi Tyrion. Lord Lefford’dan, Ulf’un dağ eteklerinden topladığı üç yüz adamı donatacak kadar zırh ve silah istediğinde, lord silah değil de bakire kızlarını veriyormuş gibi davranmıştı.</p>

    <p>Lord Lefford kaşlarını çattı. “İri ve kıllı olanla karşılaştım bugün. Bir değil <em>iki</em> savaş baltası olması gerektiğini söyleyen adamla.”</p>

    <p>“Shagga iki elini birden kullanarak öldürmeyi seviyor,” dedi Tyrion. Üstünden dumanlar tüten domuz etiyle dolu tabağı önüne getirilmişti.</p>

    <p>“Ahşap saplı savaş baltasını hâlâ sırtında taşıyor zaten.”</p>

    <p>“Shagga üç baltanın iki baltadan daha iyi olduğunu düşünüyor.” Tuz tabağından bir çimdik tuz alıp kızarmış etinin üstüne serpti.</p>

    <p>Sör Kevan masaya eğildi. “Çarpışmalar başladığında seni ve vahşi arkadaşlarını öncü kuvvete katmak gibi bir düşüncemiz var.”</p>

    <p>Sör Kevan pek nadir olarak Lord Tywin’in önceden düşünmemiş olduğu şeyleri “düşünürdü”. Tyrion hançerinin ucuyla büyük bir parça et alıp ağzına götürdü. “Öncü kuvvet?” diye tekrarladı şüpheyle. Babası ya Tyrion’ın yeteneklerine karşı yepyeni bir saygı duymaya başlamıştı ya da utanç verici oğlundan sonsuza kadar kurtulmaya karar vermişti. Tyrion hangisi olduğunu kederle hissetti.</p>

    <p>“Yeterince zalim görünüyorlar,” dedi Sör Kevan.</p>

    <p>“Zalim?” Tyrion eğitimli bir kuş gibi amcasının söylediklerini tekrar ettiğini fark etti. Babası eleştiren gözlerle ve söylediği her kelimeyi tartarak onu izliyordu. “Size ne kadar zalim olduklarını anlatayım. Geçen akşam Ay Kardeşleri’nden biri sadece bir sosis için Taş Kargalar’dan birini bıçakladı. Bugün kamp kurduğumuzda Taş Kargalar’dan üç adam sosisi alanı kıstırıp boğazını yardılar. Belki de sosisi geri almaya çalışıyorlardı, bilemiyorum. Shagga adamın aletini kesecekti ki Bronn son anda onu durdurdu. Buna rağmen Ulf kan parası istiyor, Conn ve Shagga ödemeyi reddediyor.”</p>

    <p>“Askerlerin disiplinsiz davranmasının sebebi başlarındaki kumandanın acizliğidir,” dedi babası.</p>

    <p>Ağabeyi Jaime adamlarının istekle onu takip etmesini ve gerekirse uğruna ölmesini sağlayabilecek bir yeteneğe sahipti her zaman. Tyrion’a böyle bir hediye bahşedilmemişti. O sadakati altınla satın alır, itaate ismini kullanarak zorla sahip olurdu. “Daha <em>büyük</em> bir adam onları korkutup disiplin sağlayabilirdi. Bunu mu demek istiyorsun baba?”</p>

    <p>Lord Tywin kardeşine döndü. “Eğer oğlumun adamları emirlerine itaat etmeyecekse öncü kuvvet onun için doğru yer olmayabilir. Ordunun arkasında yük arabalarımızı korurken çok daha rahat edeceğine şüphe yok.”</p>

    <p>“Bana nezaket gösterme baba,” dedi öfkeyle. “Eğer bana vereceğin başka görev yoksa öncü kuvvetin başına geçeceğim.”</p>

    <p>Lord Tywin cüce oğlunu inceledi. “Başa geçmekle ilgili bir şey söylemedim. Sör Gregor’un emrinde olacaksın.”</p>

    <p>Tyrion bir parça domuz etini ağzına attı, biraz çiğnedi ve öfkeyle yere tükürdü. “Sandığım kadar aç değilmişim,” dedi. Sıradan aşağı beceriksizce indi. “İzninizi rica ediyorum lordlarım.”</p>

    <p>Lord Tywin başını hafifçe indirip izin verdi. Tyrion dönüp uzaklaşmaya başladı. Bayırdan aşağı zorlanarak inerken bütün gözlerin sırtında olduğunu biliyordu. Arkasından bir kahkaha fırtınası koptu ama dönüp bakmadı. Yedikleri süt domuzuyla boğulmalarını diledi.</p>

    <p>Karanlık çöktü ve bütün sancakları siyaha boyadı. Lannister kampı Kral Yolu ve nehir arasında millerce uzanıyordu. Onca adam, at ve ağacın arasında kaybolmak çok kolaydı. Tyrion kayboldu. Bir düzine devasa çadırın ve yüzlerce ateş çukurunun yanından geçti. Çadırların üstünde uçuşan ateş böcekleri gezgin yıldızlar gibi görünüyordu. Sarımsaklı sosislerin kokusunu duydu. Baharatlarla kızartılan etin kokusu o kadar cezbediciydi ki midesi guruldadı. Uzakta bir yerde yüksek sesle müstehcen şarkılar söyleniyordu. Kıkırdayan bir kadın koşarak yanından geçti. Koyu renk pelerinin altındaki bedeni çıplaktı. Arkasındaki adam ağaç köklerine takılıp tökezleyerek kadının peşinden koşuyordu. Biraz daha ileride, küçük bir su akıntısının kenarındaki iki adam karşılık durmuş atak ve çekilme talimi yapıyordu. Göğüsleri çıplak ve terliydi.</p>

    <p>Kimse Tyrion’a bakmadı. Kimse onunla konuşmadı. Kimse onu umursamadı. Çevresi Lannister Hanedanı için yemin etmiş yirmi bin adamla doluydu ve Tyrion yalnızdı.</p>

    <p>Karanlığın içinden Shagga’nın sarsıcı kahkahasını duydu ve sesi takip edip Taş Kargalar’ın küçük köşesine gitti. Coratt’ın oğlu Conn elindeki bira kupasını kaldırarak seslendi, “Tyrion Yarımadam! Gel, ateşimizin önüne otur. Taş Kargalar’ın etini paylaş. Öküzümüz var.”</p>

    <p>“Görebiliyorum Coratt’ın oğlu Conn.” Küçük bir ağaç büyüklüğündeki kazığa geçirilmiş öküz harlı ateşin üstünde sallanıyordu. İki adam öküzü çevire çevire kızartırken yağ ve kan ateşe akıyordu. “Teşekkür ederim. Öküz kızardığında beni çağırın.” Görünüşe bakılırsa savaş başlamadan önce kızarabilirdi. Yürümeye devam etti.</p>

    <p>Her klan kendi ateşini yakmıştı. Kara Kulaklar, Taş Kargalar’la birlikte yemek yemiyordu. Taş Kargalar da Ay Kardeşleri’yle. Ve Yanık Adamlar’la kimse. Lord Lefford’ın deposunda bulduğu mütevazı çadır dört ateşin ortasına kurulmuştu. Bronn’u yeni hizmetkârlarla birlikte şarap içerken buldu. Lord Tywin, Tyrion’a bir hizmetçi ve bir seyis göndermiş, hatta bir de yaver için ısrar etmişti. Küçük bir ateşin etrafından oturmuşlardı. Yanlarında on sekiz yaşından fazla olmayan, zayıf, siyah saçlı bir kız vardı. Tyrion kızı biraz inceledikten sonra küllerdeki balık kılçıklarını gördü. “Ne yediniz?”</p>

    <p>“Alabalık yedik lordum,” dedi seyis. “Bronn tuttu.”</p>

    <p><em>Alabalık,</em> diye düşündü. <em>Süt domuzu. Tanrılar babamı kahretsin.</em> Üzüntüyle kılçıklara baktı, midesi zil çalıyordu.</p>

    <p>Adı talihsizce Podrick Payne olan yeni yaveri söylemek üzere olduğu şeyi yuttu. Delikanlı, Sör Ilyn Payne’in uzak bir akrabasıydı, kral celladının... Ve bir dili olmasına rağmen hemen hemen cellat kadar sessizdi. Tyrion emin olmak için dilini dışarı çıkarttırmıştı bir seferinde. “Evet, kesinlikle bir dil,” demişti ardından. “Ama bir gün bu dili kullanmayı da öğrenmelisin.”</p>

    <p>Bazen kendisine zalim bir şaka yapmak amacıyla gönderildiğini düşündüğü delikanlının ağzından laf almak için uğraşacak gücü yoktu şimdi. Tyrion tekrar kıza döndü. “Bu o mu?” diye sordu Bronn’a.</p>

    <p>Kız zarafetle ayağa kalktı ve Tyrion’a neredeyse bir buçuk metre yukarıdan baktı. “Evet lordum,” dedi. “Ve sizin için sakıncası yoksa kendisi konuşabilir.”</p>

    <p>Tyrion kafasını yana eğdi. “Ben Tyrion, Lannister Hanedanı’ndan. Adamlar beni İblis diye çağırır.”</p>

    <p>“Annem bana Shae adını koymuş. Adamlar beni... sık sık çağırır.”</p>

    <p>Bronn güldü. Tyrion da gülümsemişti. “Çadırın içine gir Shae, senin için bir sakıncası yoksa.” Kumaş kapıyı kaldırıp kızı çadıra soktu. İçeride, bir mum bulmak için eğildi.</p>

    <p>Bir askerin hayatının belli avantajları yok değildi. Kamp kurulan her yere gelen takipçiler olurdu. Bugünkü yürüyüş bittikten sonra Tyrion, Bronn’u düzgün bir fahişe bulmaya göndermişti. “Mümkün olduğu kadar genç ve güzel yüzlü birini tercih ederim,” demişti. “Geçtiğimiz bir yıl içinde yıkanmış olursa mutluluk duyarım. Yıkanmamışsa yıkayıp getir. Ona kim olduğumu mutlaka anlat ve ne olduğum konusunda uyarmayı unutma.” Jyck bu konuda her zaman özenli davranmazdı. Kendisine zevk vermek üzere tutuldukları lordu ilk gördüklerinde kızların gözlerine Tyrion’ın görmek istemediği o tuhaf bakış belirirdi.</p>

    <p>Mumu kaldırdı ve kıza tekrar baktı. Bronn iyi iş çıkarmıştı doğrusu. Ceylan gözlüydü. Zayıftı. Göğüsleri küçük ve dikti. Hem utangaç, hem küstah, hem de cesur bir gülümsemesi vardı. Bu Tyrion’ın hoşuna gitmişti. “Elbisemi çıkarayım mı lordum?” diye sordu.</p>

    <p>“Birazdan. Bakire misin Shae?”</p>

    <p>“Sizi memnun ederse lordum,” diye cevapladı utangaç bir tavırla.</p>

    <p>“Beni memnun eden gerçeği söylemen olur kızım.”</p>

    <p>“Evet, ama bu size iki katına patlar.”</p>

    <p>Tyrion bu kızla gayet iyi anlaşacaklarına karar verdi. “Ben bir Lannister’ım. Bende altın çok ve epey cömert olduğumu göreceksin... ama senden bacaklarının arasında olandan daha fazlasını istiyorum, onu da istiyorum elbette. Benimle çadırımı paylaşacaksın, şarabımı dolduracaksın, günün sonunda bacaklarımı ovup ağrısını alacaksın... ve seni bir günlüğüne ya da bir yıllığına da tutsam, benimle olduğun süre içinde başka bir adamın yatağına girmeyeceksin.”</p>

    <p>“Gayet makul.” İnce, kötü kumaştan dikilmiş elbisesinin eteklerini tuttu ve zarif bir hareketle yukarı kaldırıp başının üstünden çıkardı. Elbisenin altında Shae’den başka bir şey yoktu. “Eğer mumu bir kenara bırakmazsanız parmaklarınızı yakacak lordum.”</p>

    <p>Tyrion mumu yere bıraktı. Kızın elini tutup hafifçe kendine çekti. Shae onu öpmek için eğildi. Ağzında bal ve karanfil tadı vardı. Parmakları becerikliydi ve Tyrion’ın düğmelerini çözerken deneyimli olduğu da anlaşılmıştı.</p>

    <p>İçine girdiğinde kız onu hafif zevk inlemeleriyle ve kısa heyecanlı soluklarla karşıladı. Tyrion kızın aldığı zevkin gerçekliğinden şüpheliydi ama değilse bile öyle iyi rol yapıyordu ki gerçek olup olmamasının önemi kalmıyordu. Gerçeğin <em>bu kadarına</em> karşı açlık duymuyordu.</p>

    <p>Sonrasında, kız kollarının arasında sessizce yatarken, Tyrion ona ihtiyacı olduğunu fark etti. Ona ya da onun gibi birine. Bir kadınla yatmayalı neredeyse bir yıl olmuştu, son seferi babasıyla ve ağabeyiyle birlikte Kışyarı’na gitmeden önceydi. Yarın sabah ya da ondan sonrakinde ölebilirdi. Ve ölürse mezarına girerken aklında sadece Shae olurdu. Ne babası, ne Leydi Arryn ne de Leydi Catelyn Stark.</p>

    <p>Kız yanında uzanırken kolunun altında sıkışmış göğüslerinin yumuşaklığını hissediyordu. Bu güzel bir duyguydu. Aklına bir şarkı geldi. Hafiften, sessizce ıslık çalmaya başladı.</p>

    <p>“Bu nedir lordum?” diye mırıldandı Shae.</p>

    <p>“Hiç,” dedi Tyrion. “Çocukken öğrendiğim bir şarkı. Hepsi bu. Hadi uyu tatlım.”</p>

    <p>Kızın gözleri kapanıp nefesi ağırlaştığında, Tyrion onu uyandırmamaya dikkat ederek yavaşça yanından kalktı. Çırılçıplak dışarı çıktı. Yaverin üstünden atlayarak çadırın arka tarafına su dökmeye gitti.</p>

    <p>Bronn bağdaş kurmuş, atları bağladıkları yere yakın bir kestane ağacının altında oturuyordu. Gözleri faltaşı gibi açık halde kılıcının keskin kenarına yağ taşını sürüyordu. Bronn diğer adamlar gibi uyumuyordu. “Onu nereden buldun,” diye sordu Tyrion işerken.</p>

    <p>“Bir şövalyeden aldım. Adam vermeye gönüllü değildi ama senin adını duyunca fikrini değiştirdi... tabii hançerimi boğazına dayamam da etkili olmuştur.”</p>

    <p>“Harika,” dedi Tyrion son damlanın düşmesi için aletini sallarken. “Bana bir <em>fahişe bul</em> dediğimi hatırlıyorum ama <em>bana bir düşman yarat</em> dediğimi anımsayamadım.”</p>

    <p>“Güzel olanların hepsi sahiplenilmiş,” dedi Bronn. “Dişsiz bir nineyi tercih ediyorsan kızı hemen geri götüreyim.”</p>

    <p>Tyrion, Bronn’un oturduğu yere yaklaştı. “Babam şu söylediğini saygısızlık kabul eder ve seni küstahlığın yüzünden madenlere yollardı.”</p>

    <p>“İyi ki baban değilsin o zaman,” diye karşılık verdi Bronn. “Burnu çıbanlarla dolu bir tane vardı. Onu ister misin?”</p>

    <p>“Senin kalbini kırmış olurum,” dedi Tyrion. “Shae bende kalsın. Onu aldığın şövalyenin <em>adını</em> bir yere not aldın mı? Mücadele sırasında yanımda olsun istemem.”</p>

    <p>Bronn ayağa kalktı. Kedi kadar hızlı, kedi gibi zarif. Kılıcını elinde çeviriyordu. “Mücadele sırasında yanında ben olacağım cüce.”</p>

    <p>Tyrion başıyla onayladı. Çıplak tenine çarpan hava ılıktı. “Bu savaştan sağ çıkmamı sağla, ne dilersen dile.”</p>

    <p>Bronn uzunkılıcı sağ elinden sol eline attı ve havada savurdu. “Senin gibileri kim öldürmek ister ki?”</p>

    <p>“Babam mesela. Beni öncü kuvvete koydu.”</p>

    <p>“Ben de aynı şeyi yapardım. Büyük kalkanlı küçük bir adam. Okçuları şaşkına çevirirsin.”</p>

    <p>“Seni tuhaf bir şekilde eğlenceli buluyorum,” dedi Tyrion. “Delirmiş olmalıyım.”</p>

    <p>Bronn kılıcını kınına soktu. “Buna hiç şüphe yok.”</p>

    <p>Tyrion çadırına döndüğünde Shae dirseğinin üzerine kalktı ve uykulu gözlerle, “Uyandım ama lordum gitmişti,” dedi.</p>

    <p>“Lordun geldi işte.” Kızın yanına girdi.</p>

    <p>Shae’in eli Tyrion’ın bacaklarının arasına gitti ve sertliğini hissetti. “Evet gelmiş,” diye fısıldadı eli yukarı aşağı hareket ederken.</p>

    <p>Kıza, Bronn’un onu aldığı adamı sordu. Önemsiz bir lordun emrindeki adamlardan biriydi. “Onun gibilerden korkmanıza gerek yok lordum,” dedi kız elleri hâlâ gidip gelirken. “O küçük bir adam.”</p>

    <p>“Peki ya ben neyim?” diye sordu Tyrion. “Bir dev mi?”</p>

    <p>“Ah, evet,” dedi kız. Tyrion’ın üstüne çıktı ve onu bir dev olduğuna neredeyse inandırdı. Tyrion o gece gülümseyerek uykuya daldı...</p>

    <p>...ve gece karanlığında boruların sesiyle uyandı. Shae omzunu dürtüyordu. “Uyanın lordum. Korkuyorum.”</p>

    <p>Uyku sersemliğiyle doğruldu ve battaniyeyi attı. Boruların sesi geceyi yırtıyordu. Vahşi ve telaşlı. <em>Çabuk, çabuk, çabuk,</em> diyen bir çığlık gibi. Bağrışmalar, birbirine çarpan mızrakların sesi, at kişnemeleri duyuluyordu ama henüz savaş beklenmiyordu. “Babamın boruları,” dedi. “Savaş için toplanma çağrısı. Stark’ın hâlâ bir günlük mesafede olduğunu sanıyordum.”</p>

    <p>Shae kendini kaybetmiş gibi başını sallıyordu. Gözleri kocamandı ve bembeyaz olmuştu.</p>

    <p>Tyrion homurdanarak kalktı ve çadırdan çıktı. Yaverine seslendi. Nehrin üzerinden kalkan sis uzun beyaz parmaklar gibi geceye yayılıyordu. Şafak öncesinin serinliğinde adamlar ve atlar telaş içinde koşuşturuyor, eyerler bağlanıyor, at arabaları yükleniyor, ateşler söndürülüyordu. Borular tekrar öttü. <em>Çabuk, çabuk, çabuk.</em> Şövalyeler bağıran atlarına biniyor, piyadeler kılıçlarını bellerine takıp koşmaya başlıyordu. Yaveri Pod’u bulduğunda çocuk hafifçe horlayarak hâlâ uyuyordu. Tyrion kaburgalarına sert bir tekme attı. “Zırhımı getir. Çabuk ol.” Bronn çoktan zırhını giymiş ve atına binmiş halde sislerin arasından geldi. Ezilmiş yarım miğferini takmıştı. “Neler olduğunu biliyor musun?” diye sordu Tyrion.</p>

    <p>“Stark çocuğu gizlice üstümüze yürümüş,” dedi Bronn. “Gece Kral Yolu’ndan aşağı kıvrılmış ve şimdi yarım milden daha yakın, kuzeyimizde. Savaş düzeni alıyor.”</p>

    <p><em>Çabuk,</em> dedi borular bir kez daha. <em>Çabuk, çabuk, çabuk.</em></p>

    <p>“Klan adamlarını at sürmeye hazırla.” Tyrion çadırına girdi. “Giysilerim nerede?” bağırdı Shae’e. “Hayır, deri olanları diyorum kahrolası. Evet. Çizmelerimi getir.”</p>

    <p>Giyindiğinde yaveri de zırhını getirmişti. Olduğu kadarıyla idare etmek zorundaydı. Tyrion’ın şekilsiz bedeni için ustaca yapılmış mükemmel bir zırhı vardı ama kahrolsun ki Tyrion burada tehlikedeyken zırh Casterly Kayası’nda güvendeydi. Lord Lefford’ın deposundan aldığı çeşitli parçaları bir araya getirip bir zırh yapmaya çalışmıştı; bir örgü zırh ve miğfer, ölü bir şövalyenin boyun zırhı, etekli bacak koruması, dikenli çelik çizmeler. Kimi süslü, kimi değil, birbiriyle uyumsuz ve Tyrion’a uymayan toplama parçalar. Göğüs plakası çok daha büyük bir adama göre yapılmıştı ve normalden büyük kafası için tepesinde otuz santimlik bir diken olan kova şeklinde bir miğfer bulmuşlardı.</p>

    <p>Shae kilitleri kapatıp bağcıkları bağlayan Pod’a yardım etti. “Eğer ölürsem benim için ağla,” dedi Tyrion fahişeye.</p>

    <p>“Nasıl bileceksin? Ölmüş olacaksın.”</p>

    <p>“Bilirim.”</p>

    <p>“Evet, bilirsin.” Shae büyük miğferi lordun kafasına geçirdi ve Pod boyun zırhına bağladı. Tyrion kılıç ve bıçakla ağırlaşmış kemerinin tokasını taktı. Hazırlıklar bittiği sırada seyis zırhlarla donatılmış savaş atını getirdi. Ata binebilmek için yardıma ihtiyaç duydu, kendini bir ton ağırlığında hissediyordu. Pod demir ağacından yapılmış, çelikle kuvvetlendirilmiş kalkanını koluna sabitledi. Son olarak savaş baltasını getirdiler. Shae birkaç adım geri çekilip, “Lordum çok korkunç görünüyor,” dedi.</p>

    <p>“Lordun uygunsuz bir zırhın içindeki bir cüce gibi görünüyor,” diye karşılık verdi huysuz bir sesle. “Ama nezaketin için teşekkür ederim. Podrick, savaş aleyhimize biterse hanımefendiyi sağ salim evine götür.” Baltasıyla selam verdi, atını döndürdü ve uzaklaştı. Midesi düğümlenmiş gibiydi. Arkasında kalan hizmetkârlar aceleyle çadırı toplamaya koyuldu. Ufukta güneşin ilk ışıkları yükselirken, kırmızı parmaklar gibi görünen ordu doğuya doğru yayılmaya başladı. Batıdaki gökyüzü yıldızlarla lekelenmiş koyu mor renkteydi hala. Tyrion güneşin doğuşunu son kez izliyor olabileceğini düşündü. Bu düşüncenin bir korkaklık emaresi olup olmadığını merak etti. Ağabeyi Jaime bir çarpışmadan önce ölüm hakkında düşünüyor muydu acaba?</p>

    <p>İnsanın ruhunu üşüten sesiyle bir savaş borusu duyuldu uzaklardan. Klan adamları küfürler ederek ve edepsiz şakalar yaparak zayıf atlarına bindi. Çoğu akşamdan kalmaydı. Tyrion önlerine geçip atını mahmuzladığında yükselen güneş havadaki sis bulutlarını eritmeye başlamıştı. Toynaklar altında ezilen otların üstünde çiy damlaları parlıyordu. Sanki oralardan geçen bir tanrı bir torba elması toprağın üstüne serpmişti. Adamlar Tyrion’ın peşine düştü. Her klanın başında kendi lideri vardı.</p>

    <p>Lord Tywin’in ordusu şafak vaktinin loş aydınlığında dikenleri parıldayan demir bir gül gibi açıldı.</p>

    <p>Amcası merkezi komuta edecekti. Sör Kevan, Kral Yolu’nda sancaklarını yükseltti. Ok kılıflarını kemerlerine asan okçu piyadeler üç uzun sıra halinde yolun doğusunda ve batısında konuşlandı. Yayları gerili halde sakince bekliyorlardı. Mızraklı adamlar kareler oluşturarak okçuların arasına yerleşti. Daha geride çeşitli rütbelerden kılıçlı, mızraklı ve baltalı askerler konumlarını aldı. Sör Kevan, sancak beyleri Lord Lefford, Lord Lyden ve Lord Serrett üç yüz atlı tarafından çevrelendi.</p>

    <p>Sağ kanat ağır zırhlı dört bin küsur süvariden oluşuyordu. Sör Addam Marbrand’in komutasındaki şövalyelerin dörtte üçünden fazlası demirden bir yumruk gibi sağ kanatta bir araya gelmişti. Sancak taşıyıcı Marbrand’in turuncu ve duman renkli sancağını havaya kaldırdığında Tyrion uzun direğin üstünde dalgalanan yanan ağacı gördü. Onun arkasında Sör Flement’in tek boynuzlu mor atı, Crakehall’ın benekli ayısı, Swyft’in horozu ve diğerleri uçuşuyordu.</p>

    <p>Lord Tywin çadırının kurulu olduğu tepedeki yerini aldı. Yanında beş bin süvari ve piyadeden oluşan yedek güç vardı. Her zaman yedek kuvvetin başında olmayı tercih ederdi. Savaşı yukarıdan izler, yedek ordusunu en çok ihtiyaç duyulan anda en gerekli noktaya göndermek üzere beklerdi.</p>

    <p>Lord Tywin o kadar mesafeden bile göz alıcı görünüyordu. Savaş zırhı Jaime’nin altın kaplı zırhını bile utandıracak kadar parlaktı. Altın tellerden örülmüş pelerini o kadar ağırdı ki atını dörtnala koştururken bile hareket etmiyordu. Eyerine bindiğinde devasa savaş atını örtecek kadar genişti. Sıradan bir kopçanın bu kadar ağır bir pelerini tutması mümkün olmadığından, birbirinin eşi iki minyatür dişi aslan, pelerini zırhın omuzlarına sabitliyordu. Miğferinin tepesinde tek pençesiyle havayı tırmalıyor gibi görünen muhteşem yeleli erkek bir aslan uzanıyordu. Üç aslan da altından yapılmıştı ve gözleri yakuttandı. Zırhı koyu kırmızı renkle emaylanmış ağır çelikten dövülmüştü. Bacak koruması ve eldivenleri altın dallarla süslenmişti. Zırhın eklem yerlerindeki rondelalar güneş şeklindeydi. Kırmızı çelik o kadar fazla parlatılmıştı ki üzerine güneş ışığı vurduğunda alev almış gibi görünüyordu.</p>

    <p>Tyrion düşmanın davul seslerini duyabiliyordu artık. Robb Stark’ı son gördüğü haliyle hatırlıyordu. Elinde çıplak ve parlak kılıcı, Kışyarı’nın Büyük Salonu’nda babasının yüksek koltuğunda oturuyordu. Gölgelerin içinden çıkan ulu kurtların ona nasıl saldırdığını hatırladı ve hırlayan, ısıran, dişlerini yüzüne geçirmeye çalışan hayvanları tekrar görür gibi oldu. Çocuk kurtları da savaşa getirmiş miydi acaba? Bu düşünce onu rahatsız etti.</p>

    <p>Kuzeyliler uzun ve uykusuz ilerleme yüzünden yorgun olmalıydı. Tyrion çocuğun ne düşündüğünü merak etti. Onları uykularında hazırlıksız yakalamayı mı ummuştu? Buna pek ihtimal yoktu, hakkında ne söylenirse söylensin Tywin Lannister için aptal denilemezdi.</p>

    <p>Öncü kuvvet sol kanatta yığılmaya başlamıştı. Önce, sarı zemin üzerinde üç siyah köpeğin olduğu sancak göründü. Sancağın altında Tyrion’ın bugüne kadar gördüğü en büyük atın sırtında oturan Sör Gregor vardı. Bronn adama baktı ve sırıttı. “Savaşta her zaman büyük adamı takip et.”</p>

    <p>Tyrion sert gözlerle baktı. “Nedenmiş o?”</p>

    <p>“Çünkü kusursuz bir hedef olur. Şu dev adam arazideki bütün okçuların dikkatini çekecek.”</p>

    <p>Tyrion güldü ve Yürüyen Dağ’a tekrar baktı. “İtiraf ediyorum hiç bu açıdan düşünmemiştim.”</p>

    <p>Clegane’in üstünde göz alıcı tek bir şey yoktu. Zırhı mat ve gri düz çelikten yapılmıştı. Üzerinde arma ya da süsleme yoktu ve yıllardır kullanılmaktan çizik içindeydi. Bir hançer taşıyormuş gibi kolaylıkla kaldırdığı devasa çift el kılıcının ucuyla adamlarına durmaları gereken noktaları işaret ediyordu. “Kaçanı kendi elimle keserim,” diye kükredi Tyrion’ı fark ettiğinde. “İblis! Solu al. Nehri tut. Becerebilirsen tabii.”</p>

    <p>Solun solu. Sol kanadı indirmek için Stark’ın suda koşabilen atlara ihtiyacı vardı. Tyrion adamlarını nehir kıyısına götürdü. “Bakın,” diye bağırdı baltasıyla işaret ederek. “Nehir.” Suyun yüzeyinde hâlâ sis perdesi vardı, çamur yeşili akıntı perdenin altında döne döne akıyordu. “Nehir bizim. Ne olursa olsun suya yakın kalın. Görüşünüzü asla kaybetmeyin. Nehirle aramıza kimsenin girmesine izin vermeyin. Suyumuzu kirletmeye kalkarlarsa hayalarını kesip balıklara yedirin.”</p>

    <p>Shagga’nın her iki elinde de birer balta vardı. Baltaları birbirine vurdu. <em>“Yarımadam!”</em> diye bağırdı. Diğer Taş Kargalar da ona katıldı. Ardından Ay Kardeşleri de. Yanık Adamlar bağırmıyorlardı ama kılıçlarını ve mızraklarını birbirine vuruyorlardı. <em>“Yarımadam! Yarımadam! Yarımadam!”</em></p>

    <p>Tyrion atını çevirip araziye baktı. Nehrin etrafındaki yumuşak ve çamurlu zemin kaymaya müsait ve engebeliydi. Kral Yolu’na doğru hafif yokuş halini alıyordu. Doğuya doğru uzanan bölümleri taşlı ve çatlaklarla doluydu. Tepe yamaçlarında birkaç ağaç görünse de, arazinin geneli boştu. Kalbi uzaktan gelen davul sesleriyle beraber çarpıyordu. Çelik ve deri katmanlarının altındaki alnından soğuk terler akıyordu. Yürüyen Dağ Gregor Clegane’i izledi. Bağırıyor, atının üstünde kanat hattı boyunca bir yukarı bir aşağı gidip sağa sola emirler yağdırıyordu. Sol kanatta da atlılar vardı ama sağ kanadın atlıları şövalyeler ve ağır mızraklılardan oluşan demir bir yumrukken, sol kanat batının süprüntülerinden ibaretti: Deri yelekli atlı okçular, savaş disiplini bilmeyen bir yığın hürsüvari, paralı askerler, ellerinde babalarının paslı kılıçlarını taşıyan çiftçi oğlanlar, Lannis Limanı’ndan toplanmış az eğitimli çocuklar... ve Tyrion’ın dağ klanı adamları.</p>

    <p>Tyrion’ın dile getirmediği düşüncesine ses veriyormuş gibi, “Karga yemi,” dedi Bronn. Tyrion başıyla onaylayabildi sadece. Babası aklını tamamen kaçırmış mıydı? Mızrak yoktu. Tamamen öfkesiyle karar verip hareket eden zalim bir adamın komutasındaki bir avuç okçu ve yetersiz silahlarıyla zırhsız savaşan üç beş düşük seviyeli şövalyeyle sol kanadı nasıl sağlam tutabilirdi?</p>

    <p>Bunu düşünmeye vakit yoktu. Davul sesleri iyice yaklaşmıştı. Vuruşlar derisinin altına girerek ellerini seğirtiyordu. Bronn kılıcını çekti ve düşman aniden karşılarında belirdi. Mızrak ve kalkanlardan örülmüş bir duvarın ardında, tepelerden kayar gibi iniyorlardı.</p>

    <p><em>Tanrılara lanet olsun, şu kalabalığa bak,</em> dedi içinden Tyrion. Babasının daha fazla adamı olduğunu biliyordu halbuki. Bölük kumandanları zırhlı atlarıyla en önden geliyordu. Yanlarında sancak taşıyıcıları vardı. Hornwoodlar’ın yaban geyiğini, Karstarklar’ın güneş ışıklarını, Lord Cerwyn’in savaş baltasını, Gloverlar’ın zırhlı yumruğunu ve Freyler’in ikiz kulelerini gördü. Babası, Lord Frey’in ona katılacağından emindi oysa. Her yerde Stark Hanedanı’nın buz beyazı sancağı dalgalanıyordu. Uzun direklerin üstünde ulu kurtlar koşturuyor gibi görünüyordu. <em>Çocuk nerede?</em> diye düşündü Tyrion.</p>

    <p>Bir boru öttü. <em>Hoooooooooooooooo,</em> diye bağıran bir çığlık. Uzun ve kalın ses kuzey rüzgârları kadar soğuktu. Lannister boruları cesur ve meydan okur bir sesle cevap verdi, <em>ta-TA, ta-TA, ta-TAAAAAA.</em> Bu cevap nedense küçük ve endişeli geldi Tyrion’ın kulağına. Bağırsaklarındaki hareketi hissediyordu. Rahatsız bir sıvı kıpırdanması. Kusarak ölmemeyi umuyordu.</p>

    <p>Borular sustuğunda havayı tıslamaya benzer sesler doldurdu. Yolun sağ tarafını koruyan okçular ağır bir ok yağmuru başlatmışlardı. Kuzeyliler kükreyerek ok yağmurunun içine daldı. Lannister oklarının yüzlercesi, binlercesi şelale gibi üstlerine akıyordu. Kuzeyliler tökezleyip yere düşerken kükremeler çığlıklara dönüşüyordu. Kısa bir zaman sonra ikinci yağmur dalgası geldi. Okçular yaylarına üçüncü okları yerleştirmeye başlamıştı.</p>

    <p>Borular bir kez daha öttü. <em>ta-TA, ta-TA, ta-TAAAAAAA.</em> Sör Gregor uzunkılıcını kaldırarak bir emir verdi ve o anda bin adam bağırarak emri cevapladı. Tyrion atını mahmuzladı ve cevaba kendi sesini kattı. Öncü kuvvet ilerliyordu. “Nehir,” diye bağırdı dağ adamlarına. “Unutmayın, nehri kesin.” Atlar eşkin koşuyla ilerlerken Tyrion en öndeydi ama bir an sonra Chella kan donduran bir çığlık atıp atını dörtnala kaldırdı. Shagga bağırarak onu takip etti. Bütün dağ adamları atlarını mahmuzlayıp koşturmaya başladı ve Tyrion’ı tozlar içinde arkada bıraktılar.</p>

    <p>Düşman mızrakçı birlikleri, çelik dikenleri olan iki katlı dev bir kirpi gibi hilal şeklinde konuşlanmış, üstlerine Karstarklar’ın güneşi oyulmuş kalkan duvarının arkasında bekliyorlardı. Onlara ilk ulaşan Gregor Clegane oldu. Arkasında deneyimli adamlardan oluşan bir grup zırhlı asker vardı. Atların yarısı düşman mızraklarının önüne gelmeden önce ürküp koşmayı bıraktı. Diğerleri sivri ve keskin uçlar göğüslerine saplandıkça öldü. Tyrion en az bir düzine adamın düştüğünü gördü. Diken uçlu bir mızrak Gregor’un aygırının boğazına girdi. Hayvan demir nallı ayaklarını havaya kaldırarak şahlandı. Çılgına dönen aygır sıranın içine daldı. Dört bir yandan kalkan darbeleri alıyordu ama kalkan duvarın bir bölümü ağırlığının altında yıkılmıştı. Kuzeyliler hayvanın ölüm çiftelerinden uzaklaşmak için geri çekildi. Aygırı kan kusup son nefesini verirken Yürüyen Dağ çift el kılıcıyla birlikte dimdik ayağa kalktı.</p>

    <p>Shagga, duvar tekrar kapanmadan hızla mızrakçıların arasına daldı. Diğer Taş Kargalar da onu takip etti. Tyrion bağırdı, “Yanık Adamlar! Ay Kardeşleri! Peşimden gelin!” Fakat çoğu zaten onun <em>önündeydi.</em> Dörtnala koşan atı düştüğünde havaya fırlayan Timett oğlu Timett’i fark etti. Ay Kardeşleri’nden birinin Karstaklar’ın mızrağına geçirildiğini gördü. Conn’un atının bir adamın kaburgalarını kırmasını izledi. Tepelerinde oklar uçuşuyordu. Hangi tarafın okları olduğunu söylemek mümkün değildi ama zırhları geçip ete saplanarak, Lannisterlar’ı da Starklar’ı da aynı şekilde deviriyorlardı. Tyrion başının üstüne kaldırdığı kalkanıyla saklandı.</p>

    <p>Demir dikenli kirpi dağılmak üzereydi. Kuzeyliler atlı saldırı karşısında geri çekiliyorlardı. Tyrion, Shagga’nın üstüne doğru koşan mızrakçıyı gördü. Shagga’nın baltası adamı göğsünden yakaladı ve zırhını, derisini, kaslarını, geçip ciğerine kadar saplandı. Baltanın başı göğsüne indiği anda, ayaktayken ölmüştü adam. Shagga buna rağmen döndü, can çekişip tökezleyen adamın kalkanını sol elindeki baltayla ikiye ayırdı. Mızraklı asker sonunda yere düştüğünde Shagga baltalarını birbirine vurup kükredi.</p>

    <p>Düşman şimdi Tyrion’ın üstündeydi. Dövüş, atının çevresindeki birkaç metrelik alanda sınırlanmıştı. Mızraklı adamın göğsüne doğru yaptığı hamleyi baltasıyla savurup mızrağı yere düşürmeyi başardı. Adam ikinci bir hamle denemek için mızrağını alırken atını ileri sürerek adamın üstünden geçti. Bronn üç düşman askerle çevrilmişti. İlk adamın saplamaya çalıştığı mızrağın başını kılıcıyla kopardı. Ters taraftan savurduğu kılıcı ikinci adamın yüzüne indi.</p>

    <p>Fırlatılan bir mızrak soldan gelerek tok bir sesle Tyrion’ın kalkanına saplandı. Atını çevirip mızrağı fırlatan adamın peşinden gitti ama adam kalkanını kafasının üstüne kaldırdı. Tyrion adamın çevresinde turlayarak kalkanına üst üste balta darbeleri indirmeye başladı. Ahşap kıymıkları havada uçuşuyordu. Kuzeyli sonunda dengesini kaybederek sırtüstü yere yapıştı. Kalkanı üstüne düşmüştü. Tyrion’ın baltası adama yetişmiyordu ve attan inmek gereksiz olacaktı. Tyrion kuzeyliyi yerde bıraktı ve başka birinin peşine düştü. Arkadan yetiştiği adamın sırtına yukarıdan aşağı doğru güçlü bir darbe indirdi. Darbenin şiddetiyle kendi koluna da bir sancı girdi. Bu ona bir an için duraklama fırsatı vermişti. Dizginlerini çekip nehre baktı. İşte oradaydı. Sağ tarafta. Bir şekilde geri dönmeyi başarmıştı.</p>

    <p>Yanık Adamlar’dan biri yanından geçti. Atının üstüne yığılmıştı. Karnından giren ok sırtından çıkıyordu. Artık ona kimse yardım edemezdi ama bir kuzeylinin koşarak gelip dizginlerini tuttuğunu görünce Tyrion harekete geçti.</p>

    <p>Düşmanı onu kılıcıyla karşıladı. Uzun ve zayıf bir adamdı. Örgü zırh giyiyordu. Dizlerine kadar inen pul çelikten bacak koruması vardı. Miğferini kaybetmişti. Kaşlarının arasındaki yarıktan akan kan gözlerine iniyordu. Tyrion adamın yüzüne bir darbe indirebilmek için baltasını salladı ama adam darbeyi savuşturdu. “Cüce,” diye bağırdı. “Geber!” Tyrion atıyla adamın çevresinde çember çizip omzuna ve kafasına darbe indirmeye çalışırken adam da onunla birlikte kendi etrafında dönüyordu. Çelik çeliğe çarptı ve Tyrion düşmanının kendisinden çok daha hızlı ve güçlü olduğunu fark etti. Bronn yedi cehennemin hangisindeydi? Adam kılıcını vahşice savururken, “Geber!” diye bağırdı. Tyrion kalkanını son anda yukarı kaldırabilmişti. Kalkan darbenin şiddetiyle içe doğru çökmüş gibi görünüyordu. Kıymık parçaları kolundan aşağı düştü. <em>“Geber!”</em> diye kükredi adam. Tyrion’a iyice sokulup kılıcını miğferinin alnına indirdi. Öyle şiddetli bir darbeydi ki Tyrion’ın kulakları çınlamaya başladı. Adam kılıcını çelik miğfere sürterek geri çektiğinde tüyler ürperten bir gıcırtı sesi çıktı. Uzun adam sırıttı... Tyrion’ın savaş atı bir yılan gibi öne fırlayıp adamın yüzünü ısırana kadar. Yanağındaki bütün et kopmuştu. Kemiği görünüyordu. Adam çığlık attı. Tyrion baltasını düşmanının kafasına gömdü. “<em>Sen</em> geber,” dedi adama. Öyle de oldu.</p>

    <p>Baltasını saplandığı yerden kurtardığında birinin bağırdığını duydu. <em>“Eddard!”</em> diye çınladı ses. <em>“Eddard ve Kışyarı için!”</em> Şövalye başının üstünde dikenli bir gürz sallayarak Tyrion’ın üstüne atıldı. Daha Tyrion ağzını açıp Bronn’u çağırmak için bağıramadan iki savaş atı çarpıştı. Gürzün dikenleri zırhının ince metalli kol eklemine girdiğinde Tyrion kolunda kör edici bir acı hissetti. Baltası elinden düşmüştü. Kılıcını çekmeye çalıştı ama gürz döne döne tam suratına doğru geliyordu. Mide bulandırıcı bir ezilme sesi duydu. Düşüyordu. Yere çarptığını hatırlamıyordu ama gözlerini açıp baktığında sadece gökyüzünü görebildi. Yana dönüp ayağa kalmayı deneğinde korkunç bir acı bütün bedenine yayıldı. Arz titriyor gibiydi. Onu yere seren şövalye tepesinde dikiliyordu. “İblis Tyrion,” dedi eğilirken. “Artık benimsin. Teslim oluyor musun Lannister?”</p>

    <p><em>Evet,</em> diye düşündü Tyrion ama kelime boğazında takılıp kaldı. Garip bir ses çıkardı, dizlerinin üstüne kalkmaya çalıştı. Umutsuzca bir silah arıyordu. Kılıcı, bıçağı, ne olursa...</p>

    <p>“Teslim oluyor musun?” Şövalye zırhlı savaş atının üzerinden eğiliyordu. Adam da atı da devasa görünüyordu. Gürz tembel bir hareketle dönmeye devam ediyordu. Tyrion’ın elleri uyuşmuştu, bulanık görüyordu, kını boştu. “Teslim ol ya da öl,” dedi şövalye. Gürzün dönüşü hızlanmıştı.</p>

    <p>Tyrion, şövalyenin atına başını yaslayarak ayağa kalkmaya çalıştı. Hayvan korkunç bir çığlık atıp şahlandı. Tyrion’ın kafasına kan ve bağırsak boşaldı. At bir çığ gibi yere düştü. Bundan sonra hatırladığı ilk şey miğfer siperinin çamurla dolduğu ve bir şeyin ayağını ezdiği oldu. Ayağını kurtadı, boğazı konuşamayacak kadar sıkışmış gibiydi. “Teslim...” diye hırıltıya benzer bir ses çıkarmayı başardı.</p>

    <p>“Evet,” diye inledi bir ses.</p>

    <p>Tyrion görebilmek için miğferindeki çamuru temizledi. At ondan uzakta, sahibinin üstüne düşmüştü. Şövalyenin bacağı atın altında kalmıştı ve kolu garip bir açıyla bükülmüştü. “Teslim ol,” dedi tekrar. Şövalye sağlam eliyle kılıcını alıp Tyrion’ın ayak dibine itti. “Teslim oluyorum lordum.”</p>

    <p>Kafası karmakarışık halde eğilip kılıcı aldı. Kolunu hareket ettirdiğinde dirseğinden omzuna doğru korkunç bir ağı yayıldı. Savaş daha ileri kaymış gibi görünüyordu. Onun olduğu kanatta çok sayıda ölüden başka kimse kalmamıştı. Sör Kevan mızrakçılardan oluşan merkez kuvvetini öncü kuvvete destek vermek için sol kanada çekmiş ve kuzeylileri tekrar tepelere itmişlerdi. Mücadele tepe eteklerinde sürüyordu. Mızraklar çelikle güçlendirilmiş yeni bir kalkan duvarını delmeye çalışıyordu. Tyrion çatışmayı seyrederken bir ok yağmuru daha indi. Kalkan duvarın arkasındaki adamlar bu ölümcül yağmurun altında eziliyorlardı. “Sanırım kaybediyorsunuz sör,” dedi atın altında kalan şövalyeye. Adam cevap vermedi.</p>

    <p>Arkasından gelen nal seslerini duyduğunda telaşla döndü. Dirseğindeki eziyet yüzünden kılıcını kaldırabilecek durumda değildi. Bronn dizginlerini çekip yanında durdu.</p>

    <p>“Pek de işe yaramadın doğrusu,” dedi Tyrion.</p>

    <p>“Kendi başına gayet iyi idare etmişsin gibi görünüyor,” diye karşılık verdi Bronn. “Gerçi miğferinin dikenini kaybetmişsin.”</p>

    <p>Tyrion eliyle miğferinin tepesini yokladı. Diken, kesilmiş gibi pürüz bırakmadan kırılmıştı. “Kaybetmedim. Nerede olduğunu tam olarak biliyorum. Atımı gördün mü?”</p>

    <p>Atı buldukları sırada borular tekrar ötüyor, Lord Tywin’in yedek kuvveti nehir boyunca ilerleyip önüne çıkanları süpürerek araziye iniyordu. Tyrion, kırmızı ve altın renkleriyle dalgalanan Lannister sancakları altında fırtına gibi esen babasının araziden geçişini izledi. Etrafını saran beş yüz şövalyenin taşıdığı mızrakların uçları güneşle parlıyordu. Stark duvarından geri kalanlar, yedek kuvvetin balyoz gibi ataklarıyla cam misali paramparça oldu.</p>

    <p>Tyrion zırhının içinde zonklayan şişmiş kolu yüzünden katliama katılmak için harekete geçmedi. Bronn’la birlikte adamlarını aramaya gittiler. Birçoğunu ölülerin arasında buldular. Umar oğlu Ulf pıhtılaşmaya başlamış bir gölünün ortasında yatıyordu. Ay Kardeşleri’nden en az bir düzine adam daha çevresine yayılmıştı. Shagga, bedeni oklarla delinmiş halde bir ağacın dibine yığılmıştı. Conn’un kafası kucağındaydı. Tyrion atından inerken ikisinin de ölü olduğunu düşünüyordu ama Shagga’nın gözleri açıldı. “Coratt oğlu Conn’u öldürdüler,” dedi. Conn’un gövdesinde göğsünün üstündeki kırmızı noktadan başka iz yoktu ve o noktaya giren mızrakla ölmüştü. Bronn, Shagga’yı ayağa kaldırdığında, iri adam vücuduna saplanan okları yeni fark ediyormuş gibi baktı. Okları teker teker çekip çıkarmaya başladı. Örgü zırhında ve deri yeleğinde açılan deliklere küfrediyor, etine saplanmış birkaç oku çekerken kedi gibi miyavlıyordu. Onlar oklarla uğraşırken Cheyk kızı Chella atıyla yanlarına geldi ve kopardığı dört kulağı gösterdi. Timett oğlu Timett’i, Yanık Adamlar’dan kardeşleriyle birlikte ölü cesetleri yağmalarken buldular. Tyrion Lannister’ın arkasında savaşa katılan üç yüz dağ adamının hemen hemen yarısı hayatta kalmayı başarmıştı.</p>

    <p>Sağ kalanları ölülerin başında bıraktı. Bronn’u esir aldığı şövalyenin yanına yolladı ve tek başına babasını bulmaya gitti. Lord Tywin nehir kıyısına oturmuş, yaveri göğüs zırhının kilitlerini açarken değerli taşlarla süslenmiş kadehinden şarap içiyordu. “Tatlı bir zafer,” dedi Sör Kevan, Tyrion’ı gördüğünde. “Vahşilerin iyi savaştı.”</p>

    <p>Babasının bakışları üzerindeydi. Altın lekeli yeşil gözleri o kadar soğuk bakıyordu ki Tyrion ürperdi. “Bu seni şaşırttı mı baba? Planlarını mı bozduk? Hepimizin ölmesi gerekiyordu ve ölmedik mi?”</p>

    <p>Lord Tywin ifadesiz bir yüzle kadehteki bütün şarabı içti. “En disiplinsiz adamları sol kanada yerleştirdim, bu doğru. Dağılacaklarını düşündüm. Robb Stark yeşil bir çocuk. Akıllıdan ziyade cesur. Sol kanadın çöktüğünü görünce bir zafer hayaliyle merkeze girer diye tahmin ettim. Bütün gücüyle saldırdığında Sör Kevan’ın mızraklıları onu nehre sürecekti ve ben de yedek kuvveti suya indirecektim.”</p>

    <p>“Ve beni bu katliamın tam ortasına yerleştirirken planlarından bahsetmek aklına gelmedi.”</p>

    <p>“Düzmece bir yenilgi inandırıcı olmazdı,” dedi babası. “Ayrıca, paralı askerlerle ve vahşilerle yoldaşlık eden bir adamla planlarımı paylaşmam.”</p>

    <p>“Vahşi yoldaşlarımın dansını mahvetmesi kötü olmuş o halde.” Tyrion çelik eldivenini çıkarıp yere attı. Kolundaki zonklama yüzünden zıplamak üzereydi.</p>

    <p>“Robb Stark, o yaşta bir çocuktan beklemediğim kadar ihtiyatlı olduğunu kanıtladı,” dedi Lord Tywin. “Buna rağmen zafer zaferdir. Yaralanmışsın.”</p>

    <p>Tyrion’ın sağ kolu kan içindeydi. “Fark etmen ne büyük incelik baba,” dedi sıktığı dişlerinin arasından. “Üstatlarından birini gönderme nezaketinde bulunur musun? Tabii, <em>tek kollu</em> cüce bir oğlun olması fikri hoşuna gidiyorsa...”</p>

    <p>Lord Tywin cevap veremeden telaşlı bir ses duyup kafasını çevirdi. <em>“Lord Tywin!”</em> Babası ayağa kalkarken Sör Addam Marbrand aceleyle atından indi. Hayvanın ağzından köpüklü kanlar çıkıyordu. Sör Addam tek dizinin üstüne çöktü. Uzun boylu ve zinde bir adamdı. Koyu bakır rengi saçları omuzlarına dökülüyordu. Bronz renkle emaylanmış çelik zırhının göğüs plakasına hanedanının arması olan yanan ağaç işlenmişti. “Lordum, birkaç kumandanı esir aldık. Lord Cerwyn, Sör Wylis Manderly, Harrion Karstark ve Freyler’in dördü. Lord Hornwood öldü. Ve maalesef Roose Bolton kaçmayı başardı.”</p>

    <p>“Peki ya çocuk?” diye sordu Lord Tywin.</p>

    <p>Sör Addam tereddüt etti. “Stark’ın oğlu onlarla birlikte değildi lordum. Atlı ordusunun büyük bir bölümüyle İkizler’den ayrıldığını ve süratle Nehirova’ya gittiğini haber aldık.”</p>

    <p><em>Yeşil bir çocuk,</em> dediğini hatırladı Tyrion. <em>Akıllıdan ziyade cesur.</em> Kahkahalarla gülerdi ama kolu çok acıyordu.</p>
  </div>
</body>
</html>
