<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>“Yukarı,” dedi Syrio kılıcını Arya’nın kafasına sallarken. Arya hamleyi karşıladı. Birbirine çarpan tahta kılıçlardan <em>çatırtı</em> sesi çıktı.</p>

    <p>“Sola,” diye bağırdı adam ve kılıcı ıslık çalarak geldi. Arya’nın kılıcı yeni hamleyi karşılamak için sertçe sola indi. Çarpışmanın şiddeti adamın dişlerinin birbirine vurmasına sebep oldu.</p>

    <p>“Sağa,” dedi. “Aşağı,” ve, “Sol,” ve, “Sol.” Tekrar. Syrio gittikçe hızlanarak Arya’nın üstüne doğru ilerledi. Arya her hamleyi dikkatle inceleyerek geri çekildi.</p>

    <p>“Davran,” diyerek uyaran Syrio hamle yaptığı an kız seri bir şekilde yana sıçradı. Arya kılıcını savuşturduğu adamın omzuna karşı hamle yaptı. <em>Neredeyse</em> değmişti, o kadar ki kız sırıttı. Terden sırılsıklam olmuş saçları gözüne düştü. Elinin tersiyle geri itti saçlarını.</p>

    <p>“Sola,” diye şarkı söyledi Syrio. “Aşağı.” Adamın kılıcı bulanıklaşmıştı ve tahta kılıçların sesi salonu dolduruyordu. “Sol. Sol. Yukarı. Sol. Sağ. Aşağı. <em>Sol!</em>”</p>

    <p>Tahta kılıç Arya’yı tam göğsünün üstünden yakaladı. Ani, keskin bir sancı duydu ama hamleyi karşılayamamış olması daha fazla acıtmıştı. <em>“Ahh,”</em> diye bağırdı. Bu akşam, denizin üstünde bir yerlerde, uyumak için gemideki kamarasına gittiğinde göğsünde taptaze bir çürük olacaktı. <em>Her acı bir derstir ve her ders bizi daha güçlü kılar,</em> diye hatırlattı kendine.</p>

    <p>Syrio geri çekildi. “İşte şimdi ölüsün.”</p>

    <p>Arya yüzünü buruşturdu. “Hile yaptın,” dedi kızgınlıkla. “Sol dedin ama sağa gittin.”</p>

    <p>“Aynen öyle ve şimdi sen ölü bir kızsın.”</p>

    <p>“Ama <em>yalan</em> söyledin.”</p>

    <p>“Yalan olan sözlerimdi. Gözlerim, kolum gerçeği bağırıyordu ama sen görmüyordun.”</p>

    <p>“Hiç de öyle değil,” dedi Arya. “Her saniye sana bakıyordum.”</p>

    <p>“Bakmak, görmek değildir ölü kız. Su dansçısı görür. Gel, kılıcını bırak. Şimdi de duyma zamanı.”</p>

    <p>Duvarın arkasındaki banka oturan Syrio’nun yanına gitti. “Syrio Forel, Braavos’un Denizaslanı Lordu’nun baş kılıcıydı. Bu nasıl oldu biliyor musun?”</p>

    <p>“Çünkü şehirdeki en iyi kılıç dövüşçüsü sendin.”</p>

    <p>“Aynen öyle. Ama neden? Diğer adamlar benden daha güçlüydü, hızlıydı, gençti, peki neden Syrio en iyileriydi? Şimdi sana anlatacağım.” Serçe parmağının ucunu yavaşça göz kapağına bastırdı. “Görmek, gerçekten görmek, bu işin özüdür.”</p>

    <p>“Dinle beni. Braavos’un gemileri, rüzgârın estiği en uzak yerlere kadar gider. Tuhaf ve harikulade yerlere. Geri döndüklerinde, gemilerin kaptanları yakaladıkları garip hayvanları Denizaslanı Lordu’nun hayvanat bahçesine getirir. Öylelerini hiç görmemişsindir. Çizgili atlar; cambazların tahta bacakları kadar uzun boyunlu, upuzun bacaklı yaratıklar, kahverengi noktalı devasa yaratıklar; inek kadar büyük, tüylü fare-domuzlar; iğneli mantikorlar; yavrularını keselerinde taşıyan kaplanlar; pençeleri bacakları olmayan, tuhaf yürüyüşlü kanca dişli uzun kertenkeleler. Syrio Forel bunların hepsini gördü.</p>

    <p>İşte bahsettiğim gün, lordun baş kılıcı ölmüş. Denizaslanı Lordu beni çağırttı. Bir sürü adam yanına gitmişti ama hepsi de geri gönderilmişti. Huzuruna çıktığımda oturuyordu. Kucağında şişman sarı bir kedi vardı. Kaptanlarından biri hayvanı çok uzak bir adadan getirmiş, öyle söyledi. ‘Daha önce buna benzeyen bir şey gördün mü?’ diye sordu bana.</p>

    <p>’Her gece, Braavos’un ara sokaklarında onun gibi binlercesini görüyorum,’ dedim. Denizaslanı Lordu kahkaha attı ve o gün onun baş kılıcı oldum.”</p>

    <p>Arya yüzünü buruşturdu. “Anlayamıyorum.”</p>

    <p>Syrio dişlerini birbirine vurdu. “Hayvan, bildiğin sıradan bir kediden başka bir şey değildi. Gelen diğer adamlar tuhaf ve olağanüstü bir yaratıkla karşılaşacaklarını düşündükleri için baktıkları şeyi öyle görmüşlerdi. Ne kadar iri olduğundan bahsettiler ama herhangi bir kediden daha iri değildi, lordun sofrasında oturup beslendiği için şişmandı sadece. Ne kadar küçük ve tuhaf kulakları olduğunu söylediler ama hayvanın kulaklarının ucu bir kedi kavgası sırasında kopmuştu aslında. Lord ona ‘kızım’ diye seslendiği için diğerleri de öyle düşünüyordu ama erkek bir kedi olduğu gün gibi ortadaydı. Anlayabiliyor musun?”</p>

    <p>“Sen ortada olanı gördün.”</p>

    <p>“Aynen öyle. Sana lazım olan tek şey, gözlerini açmak. Kalbimiz bizi aldatır, kafamız oyunlar oynar ama gözlerimiz gerçeği görür. Gözlerinle bak. Kulaklarınla duy. Ağzınla tat al. Burnunla kokla. Teninle hisset. <em>Bunların ardından</em> düşünmek gelir ve onun ardından da gerçeği öğrenmek.”</p>

    <p>“Aynen öyle,” dedi Arya sırıtarak.</p>

    <p>Syrio da hafifçe gülümsedi. “Düşünüyorum da, Kışyarı’na vardığımızda şu senin İğne’yi eline alma vaktin gelmiş olacak bence.”</p>

    <p>“Evet!” dedi Arya heyecanla. “Nasıl kılıç kullandığımı Jon’a...”</p>

    <p>Küçük Salon’un büyük ahşap kapıları gürültüyle açıldı. Arya telaşla döndü.</p>

    <p>Kapı kemerinin altında, arkasında beş Lannister muhafızıyla birlikte Kral Muhafızları’ndan bir şövalye duruyordu. Baştan ayağa zırhlıydı ama miğferinin siperi açıktı. Arya, adamın sarkık göz kapaklarını ve pas rengi sakalını Kışyarı’ndan hatırlamıştı. Kralla birlikte gelen şövalyelerden biriydi; Sör Meryn Trant. “Arya Stark,” dedi. “Bizimle gel çocuğum.”</p>

    <p>Arya tereddütle dudaklarını ısırdı. “Ne istiyorsunuz?”</p>

    <p>“Baban seni görmek istiyor.”</p>

    <p>Arya bir adım ileri çıktı ama Syrio Forel onu kolundan tuttu. “Peki, Lord Eddard kendi adamları yerine neden Lannister muhafızlarını gönderdi? Merak ediyorum.”</p>

    <p>“Haddini bil dans hocası,” dedi Sör Meryn. “Bu seni ilgilendiren bir mesele değil.”</p>

    <p>“Babam sizi göndermez,” dedi Arya ve tahta kılıcına davrandı. Lannister adamları güldü.</p>

    <p>“Sopanı bırak küçük kız,” dedi Sör Meryn. “Ben Kral Muhafızları’nın Yeminli Kardeşi’yim. Beyaz Kılıçlar.”</p>

    <p>“Eski kralı öldüren Kral Katili de öyleydi,” dedi Arya. “İstemezsem sizinle gelmek zorunda değilim.”</p>

    <p>Sör Meryn Trant’ın sabrı tükenmişti. “Alın şunu,” dedi adamlarına.</p>

    <p>Üç adam öne çıktı. Arya’ya doğru attıkları her adımda zırhları çınlıyordu. Arya korkmaya başlamıştı. Kalbinin hızını yavaşlatmak için, <em>korku, kılıçtan derin keser,</em> dedi kendine.</p>

    <p>Syrio Forel, kendini Arya ve muhafızların arasına attı. Elindeki tahta kılıcın ucunu hafifçe çizmesine vuruyordu. “Orada durun. Siz erkek misiniz, yoksa bir çocuğu tehdit eden köpekler mi?”</p>

    <p>“Yoldan çekil ihtiyar,” dedi kırmızı pelerinlilerden biri. Syrio tahta kılıcını kaldırıp adamın miğferine indirdi. “Ben Syrio Forel. Benimle saygılı konuşacaksınız.”</p>

    <p>“Seni kel piç,” dedi adam. Uzunkılıcına davrandı. Syrio’nun kılıcı kör edici bir hızla tekrar hareket etti. Arya, tahta kılıç yere çarparken korkunç bir <em>kırılma</em> sesi duydu. <em>“Elim!”</em> diye haykırdı muhafız, diğer eliyle kırık parmaklarını tutarken.</p>

    <p>“Bir dansçı için epey hızlısın,” dedi Sör Meryn.</p>

    <p>“Sen de bir şövalye için oldukça ağırsın,” diye karşılık verdi Syrio.</p>

    <p>“Braavosluyu öldürün, kızı da alın,” diye emretti beyaz zırhlar içindeki adam.</p>

    <p>Dört Lannister muhafızı kılıçlarını çekti. Parmakları kırık olan beşinci adam yere tükürdü ve sol eliyle hançerini çıkardı.</p>

    <p>Syrio Forel dişlerini birbirine vurdu. Düşmanına vücudunun sadece bir yanını gösteren su dansçısı pozisyonunu aldı. “Arya, çocuğum, bugün yeterince dans ettik. Şimdi hemen koş ve babana git,” diye seslendi Arya’ya hiç bakmadan. Gözlerini muhafızlardan ayırmıyordu.</p>

    <p>Arya onu yalnız bırakmak istemiyordu ama Syrio ona dediklerini yapmasını öğretmişti. <em>“Geyik kadar seri,”</em> diye fısıldadı.</p>

    <p>“Aynen öyle,” dedi Syrio, Lannisterlar yaklaşırken.</p>

    <p>Kendi tahta kılıcını sıkı sıkı tutar halde geri çekildi Arya. Şimdi Syrio’yu izlerken, yaptıkları düellolarda adamın kendisiyle dalga geçtiğini fark ediyordu. Kırmızı pelerinliler ellerindeki çelik kılıçlarla üç yandan Syrio’nun üstüne yürüdü. Göğüslerinde ve kollarında örgü zırhlar vardı. Bellerinden baldırlarına kadar olan bölgeyi korumak için pantolonlarına çelik plakalar dikilmişti. Sadece alt bacaklarında koruma yoktu ve elleri çıplaktı. Miğferleri burun korumalıydı ama göz kısımları açıktı.</p>

    <p>Syrio adamların kendisine ulaşmasını beklemeden soluna döndü. Arya daha önce bu kadar hızlı hareket eden bir insan görmemişti. Bir kılıç darbesini tahta kılıcıyla kesti ve ikincisinden dönerek kurtuldu. İlk adam ikinci adamın üstüne doğru yalpaladı. Syrio muhafızın arkasına bir tekme indirince iki adam birden yere yuvarlandı. Üçüncü muhafız yerdeki adamların üstünden atladı ve kılıcını Syrio’nun boğazına doğru savurdu. Su dansçısı kılıcın altında çömeldi ve yukarı doğru hamle yaptı. Muhafız, eskiden sol gözünün olduğu boşluktan kanlar akarken, çığlık atıp yere devrildi.</p>

    <p>Düşen adamlar ayağa kalkıyordu. Syrio birini tekmeleyip tekrar düşürdü ve diğerinin kafasındaki çelik miğferi kaptı. Hançerli muhafız, bıçağını Syrio’ya savurdu ama Syrio darbeyi elindeki miğferle karşıladı. Adamın dizini tahta kılıcıyla kırdı. Son kırmızı pelerinli bir küfür savurdu ve iki eliyle birden tuttuğu kılıcıyla saldırıya geçti. Syrio sağa yuvarlandı. Muhafızın kılıcı, yerden kalkmaya çalışan miğfersiz adamın boynuyla omzunun arasına indi. Çelik, adamın örgü zırhını geçerek etine gömüldü. Dizlerinin üstündeki adam acı bir çığlık attı. Syrio düşmanın soluk borusuna bir darbe indirdi. Muhafız boğuk bir çığlık atarak yere yuvarlanırken yüzü kararmaya başlamıştı.</p>

    <p>Arya mutfağa açılan arka kapıya gittiğinde, beş adam yerde, ya ölü ya da ölmek üzere halde yatıyordu. Sör Meryn Trant’ın küfrettiğini duydu. “Kahrolası beceriksizler,” dedi ve uzunkılıcını kınından çıkardı.</p>

    <p>Syrio Forel yine su dansçısı pozisyonunu aldı ve dişlerini birbirine vurdu. “Arya, kızım,” diye seslendi. “Hemen git.”</p>

    <p><em>Gözlerinle bak,</em> demişti. Arya gördü; beyaz zırhı içinde, elinde uzunkılıç olan bir şövalye. Tepeden tırnağa korumalı, bacakları, boğazı ve elleri çelik kaplı. Gözleri beyaz miğferinin içinde saklı. Buna karşılık; Syrio, üstünde deri bir yelek, elinde tahta bir kılıç. “Syrio, <em>kaç!</em>” diye çığlık attı.</p>

    <p>“Braavos’un baş kılıcı kaçmaz,” dedi Syrio, Sör Meryn kılıcını savururken. Dans edercesine kılıçtan uzaklaştı. Göz açıp kapayıncaya kadar şövalyenin kafasına, dirseğine, boğazına onlarca darbe indirdi. Ahşap; miğfere, kolluklara ve boyun zırhına indikçe çelik çınlıyordu. Arya donup kalmıştı. Sör Meryn ileri çıktı. Syrio geriledi. İlk darbeyi karşıladı, ikincisinden kaçtı, üçüncüyü savuşturdu.</p>

    <p>Dördüncüsü tahta kılıcını ikiye ayırdı, içindeki kurşunu kesip geçti.</p>

    <p>Arya hıçkırarak döndü ve koşmaya başladı.</p>

    <p>Panikten kör olmuş halde mutfağa dalarak aşçıların ve bulaşıkçı çocukların arasından geçti. Elinde ahşap bir tepsiyle önüne dikilen aşçı yardımcısı kızı itti. Fırından yeni çıkmış, üstünden dumanlar tüten ekmekler yere saçıldı. Elindeki satırla ağzı açık halde Arya’ya bakan, kolları dirseklerine kadar kanla kaplı iri yarı kasabın etrafında dönerken arkasından bağrışmalar geliyordu.</p>

    <p>Syrio’dan öğrendiği her şey kafasının içinde koşturup duruyordu. <em>Geyik kadar seri. Gölge kadar sessiz. Korku, kılıçtan derin keser. Yılan kadar kaygan. Durgun su kadar sakin. Korku, kılıçtan derin keser. Ayı kadar güçlü. Ayı sansarı gibi sert. Korku, kılıçtan derin keser. Kaybetmekten korkan adam çoktan kaybetmiştir. Korku, kılıçtan derin keser. Korku, kılıçtan derin keser. Korku, kılıçtan derin keser.</em> Tahta kılıcının sapı terden ıslanmıştı. Kale merdivenlerine vardığında nefes nefeseydi. Bir an donup kaldı. Yukarı mı? Aşağı mı? Yukarı çıkan merdivenler konsey odasını El Kulesi’ne bağlayan kapalı köprüye çıkıyordu. Ama oraya giderse çok tahmin edilebilir bir şey yapmış olacaktı. <em>Asla yapmanı bekledikleri şeyi yapma,</em> demişti Syrio. Arya dar ve dik merdivenleri üçer beşer atlayarak döne döne aşağı indi. Üst üste istiflenip altı metreyi bulmuş bira fıçılarının olduğu mağaramsı bir mahzene çıktı merdivenler. Duvardaki yüksek ve küçük pencereden sızan ince ışık dışında mahzen karanlıktı.</p>

    <p>Mahzen çıkmaz yoldu. Buraya indiği merdivenlerden başka girişi ya da çıkışı yoktu. Geldiği yoldan geri dönmeye cesaret edemedi ama burada da kalamazdı. Babasını bulup neler olduğunu anlatmak zorundaydı. Babası onu korurdu.</p>

    <p>Tahta kılıcını beline taktı ve fıçıdan fıçıya atlayarak duvardaki pencereye ulaştı. İki eliyle pervazı tutarak kendini yukarı çekti. Duvar bir metre kalınlığındaydı ve pencere yukarı doğru kıvrılıp dışarı açılan bir tünel şeklindeydi. Arya gün ışığına doğru süründü. Başı yer seviyesine ulaştığında avlunun diğer ucundaki El Kulesi’ne baktı.</p>

    <p>Sağlam ahşap kapı kırılmıştı ve üzeri balta darbesine benzeyen yarıklarla doluydu. Merdivenlerde yüzüstü yatan bir ceset vardı. Pelerini bedenine dolanmıştı. Cesedin üzerindeki pelerinin beyaz saten şeritli gri yünden yapıldığını fark etti dehşet içinde. Cesedin kime ait olduğunu göremiyordu.</p>

    <p><em>“Hayır,”</em> diye fısıldadı. Neler oluyordu? Babası neredeydi? Kırmızı pelerinliler neden onu almaya gelmişlerdi? Canavarları bulduğu gün sarı sakallı adamın söylediklerini hatırladı. <em>Eğer bir El öldüyse, ikincisi neden ölmesin?</em> Arya gözlerinin ıslandığını hissetti. Etrafı dinlemek için nefesini tuttu. El Kulesi’nin pencerelerinden gelen bağrışmaları, kavga ve kılıç seslerini duydu.</p>

    <p>Geri dönemezdi. Babası...</p>

    <p>Arya gözlerini kapadı. Hareket edemeyecek kadar korkmuştu bir an. Jory’yi, Heward’ı, Wyl’i ve merdivenlerde yatan muhafızı öldürmüşlerdi. Babasını öldürmüş olabilirlerdi ve yakalanırsa kendisi de öldürülebilirdi. <em>“Korku, kılıçtan derin keser,”</em> dedi yüksek sesle ama bir su dansçısıymış gibi yapmak işe yaramıyordu. Syrio bir su dansçısıydı ve beyazlı şövalye onu öldürmüştü büyük ihtimalle. O sadece tahta kılıçlı küçük bir kızdı. Yalnızdı ve korkuyordu.</p>

    <p>Sürünerek avluya çıktı. Dikkatlice etrafına bakarak ayağa kalktı. Kale terk edilmiş gibi görünüyordu. Kızıl Kale <em>hiçbir zaman</em> böyle boşalmazdı. Bütün insanlar duvarların arkasında saklanıyor olmalıydı. Arya odasının penceresine baktı. Sonra, duvarın dibinden hiç ayrılmadan, gölgeden gölgeye atlayarak El Kulesi’nden uzaklaştı. Kedi kovalıyormuş gibi düşündü kendisini ama bu sefer kedi kendisiydi ve yakalanırsa öldürülecekti.</p>

    <p>Arya, sırtını mümkün olduğunca duvarlardan ayırmadan, binaların arasından ve duvarların üstünden geçerek görünmeden ahırlara kadar gitmeyi başardı. İç avluyu geçtiği sırada bir düzine altın pelerinli, kimin tarafında olduklarını bilmeden koşturarak yanından geçmişlerdi ama iyice kamburunu çıkarıp gölgelere saklanan Arya’yı fark etmemişlerdi.</p>

    <p>Arya kendini bildi bileli Kışyarı’nın seyis başı olan Hullen ahır kapısının dibinde iki büklüm halde yatıyordu. O kadar çok yerinden bıçaklanmıştı ki tuniğinin üstüne kırmızı çiçeklerden desenler yapılmış gibi görünüyordu. Arya adamın öldüğünden emindi ama yanına yaklaşınca Hullen gözlerini açtı. “Arya Ayakaltı,” diye fısıldadı. “Babanı... lordu... uyarmalısın.” Ağzından kan köpükleri çıktı. Seyis başı gözlerini kapadı ve bir daha konuşmadı.</p>

    <p>İçeride başka cesetler de vardı. Birlikte oyun oynadığı tımarcı bir çocuk ve babasının muhafızlarından üç adam. Kasalar ve sandıklarla yüklü bir at arabası ahır kapısının yakınında terk edilmiş halde duruyordu. Saldırıya uğradıkları sırada limana gitmek üzere at arabasını yüklüyorlardı belli ki. Arya daha yakına gitti. Cesetlerden biri, ziyafet gecesi kılıcını gösterip babasını koruyacağına dair söz veren Desmond’a aitti. Sırtüstü yerde yatıyor ve sinekler ölü gözlerinin üstünde uçuşurken tavana bakıyordu. Hemen yanında kırmızı pelerinli bir Lannister muhafızının cesedi vardı. Ama sadece bir. <em>Bir kuzeyli kılıç on güneyli kılıç eder,</em> demişti Desmond. “Seni yalancı,” diye bağırdı ve ani bir öfkeyle cesedi tekmelemeye başladı.</p>

    <p>Ahırdaki hayvanlar, kan kokusu yüzünden huzursuzlanmıştı. Arya’nın tek amacı bir at eyerleyip binmek ve hem kaleden hem şehirden uzaklaşmaktı. Bütün yapması gereken Kral Yolu’nda kalmaktı. Yol onu Kışyarı’na kadar götürecekti. Duvardan bir dizgin ve bir eyer aldı.</p>

    <p>At arabasının arkasından geçerken yerde bir sandık gördü. Ya kavga sırasında ya da araba yüklenirken düşmüştü. Ahşap kırılmış ve sandığın içindekiler yerlere saçılmıştı. Arya asla giymediği ipeklileri, satenleri ve kadifeleri hemen tanıdı. Kral Yolu’nda sıcak tutacak giysilere ihtiyacı vardı ama... bununla beraber...</p>

    <p>Arya darmadağın olmuş kıyafetlerin arasında toprağa çöktü. Birkaç ağır yün kıyafet, kadife bir etek, ipek bir tunik ve iç çamaşırı buldu. Annesinin diktiği kabarık bir elbise, satabileceği ufak gümüş bir bilezik. Sandığın kırık kapağını kenara çekip İğne’yi bulmak için içini aramaya başladı. Kılıcı sandığın dibine, elbiselerin altına gizlemişti ama her şey darmadağındı şimdi. Kılıcın çalındığından korktu bir an. Sonra, saten bir elbisenin altından eline çarpan sert çeliği hissetti.</p>

    <p>“İşte <em>burada,</em>” diye tısladı arkasından gelen bir ses.</p>

    <p>Arya panikle döndü. Yağlı tuniğinin altından kirli iç gömleği sarkan seyis yamağı oğlan sırıtarak Arya’nın arkasında duruyordu. Bir elinde tırpan vardı ve çizmeleri gübreye bulanmıştı. “Kimsin?” diye sordu oğlana.</p>

    <p>“O beni tanımıyor ama ben onu tanıyorum. Evet tanıyorum. Kurt kız.”</p>

    <p>“Bir at eyerlememe yardım et,” dedi Arya. İğne’yi almak için elini sandığın dibine uzattı. “Babam Kral Eli’dir. Bana yardım edersen seni ödüllendirir.”</p>

    <p>“Baban <em>öldü,</em>” dedi oğlan. Arya’ya doğru yürüdü. “Beni ödüllendirecek olan kişi kraliçe. Buraya gel.”</p>

    <p><em>“Uzak dur!”</em> diye bağırdı Arya. Parmakları İğne’nin kabzasını kavradı.</p>

    <p>“Sana <em>gel</em> dedim.” Oğlan sıkıca Arya’nın kolunu yakaladı.</p>

    <p>Syrio Forel’in o güne kadar öğrettiği her şey bir kalp atımı kadar kısa sürede uçup gitti aklından. Bütün hatırlayabildiği Jon’un söyledikleriydi. O ilk ders.</p>

    <p>Kılıcın ucunu vahşi ve çılgınca bir güçle yukarı doğru oğlana soktu.</p>

    <p>İğne oğlanın deri yeleğini delip geçti, göbeğinin beyaz etine girdi ve kürek kemiklerinin arasından çıktı. Çocuk elindeki tırpanı düşürdü, iç çekmekle hıçkırmak arasında yumuşak bir ses çıkardı. Elleri kılıcın gövdesinde birleşti. İç gömleği kızıla boyanırken, “Tanrılar,” diye inledi. “Çıkar şunu.”</p>

    <p>Arya kılıcı çıkardığında çocuk öldü.</p>

    <p>Atlar inliyordu. Arya çocuğun başında duruyordu. Ölümün yüzünü görmek korkutucuydu. Çocuk yere yıkılırken ağzından kan boşalmıştı. Karnındaki delikten hâlâ kan akıyor ve bedeninin yanında küçük bir kan gölü oluşuyordu. Elinde kırmızıya boyanmış İğne, ağır adımlarla geri gitti. Buradan uzaklaşmalıydı. Seyis yardımcısının suçlayan gözlerinden uzak güvenli bir yere gitmeliydi.</p>

    <p>Eyeri ve dizginleri yerden alıp kısrağına koştu. Eyeri atın sırtına atarken kale kapılarının kapatılmış olabileceğini düşündü dehşet içinde. Yan kapılarda da muhafızlar vardı muhtemelen. Belki adamlar onu tanımazdı. Bir oğlan zannedebilirlerdi. Belki de geçmesine izin... hayır. Tanıdık olsun ya da olmasın kaleye <em>tüm</em> giriş çıkışların engellenmesi için emir almış olmalılardı.</p>

    <p>Eyer Arya’nın elinden kaydı ve tok bir sesle yere düşerek küçük bir toz bulutu kaldırdı. İçinde canavarların olduğu odayı tekrar bulabilir miydi? Emin değildi ama denemek zorunda olduğunu biliyordu.</p>

    <p>Ayırdığı eşyaları bir araya topladı ve üstüne bir pelerin giydi. İğne’yi pelerinin kıvrımlarına sakladı. Diğer eşyaları bohça halinde toplayıp kolunun altına sıkıştırdı. Sürünerek ahırın diğer ucuna gitti. Arka kapıyı açıp dikkatlice dışarıyı inceledi. Uzaktan gelen kılıç seslerini ve bir adamın acı dolu inlemesini duydu. Kıvrımlı merdivenleri inmeli, küçük mutfağı ve domuz ahırını geçmeliydi. Geçen sefer, siyah erkek kediyi kovalarken böyle gitmişti... ama bu yol sarı pelerinlilerin kulübesinin tam arkasına çıkıyordu. Onlara görünemezdi. Başka bir yol düşünmeye çalıştı. Eğer kalenin diğer ucuna kadar gidebilirse nehir duvarı boyunca ilerler ve tanrı korusunun içinden geçebilirdi... ama önce avlu vardı önünde. Duvarlardaki Şehir Muhafızları’nın önüne serilmiş avluyu geçmek zorundaydı.</p>

    <p>Duvarlarda bu kadar fazla adam görmemişti hiç. Çoğu zırhlı ve kalkanlı sarı pelerinlilerdi. Avluyu koşarak geçmeye kalksa ne yaparlardı? O kadar uzaktan ve o yükseklikten kim olduğunu anlayabilirler miydi? Umurlarında olur muydu?</p>

    <p><em>Hemen</em> gitmesi gerektiğini biliyordu ama hareket edemeyecek kadar çok korkuyordu.</p>

    <p><em>Durgun su kadar sakin,</em> diye fısıldadı bir ses. Arya öyle şaşırmıştı ki neredeyse bohçasını düşürüyordu. Deli gibi çevresine bakınmaya başladı ama ahırda kendisinden, atlardan ve cesetlerden başka kimse yoktu.</p>

    <p>Gölge kadar sesiz, dedi ses. Kendi sesi miydi, yoksa Syrio’nun sesi mi? Anlayamıyordu ama ses korkusunu yatıştırmıştı.</p>

    <p>Ahırdan çıktı.</p>

    <p>Bu hayatı boyunca yaptığı en korkutucu şeydi. Koşup saklanmak istiyordu ama dünyanın bütün vakti onunmuş gibi ve sanki korkmak için hiçbir sebebi yokmuşçasına ağır <em>yürümeye</em> zorladı kendini. Onların gözlerini üzerinde hissedebiliyordu; elbiselerinin altında, teninde kıvrılarak gezinen böcekler gibiydiler. Hiç yukarı bakmadı. Bakar da onları görürse cesareti onu terk edecekti, biliyordu. Bohçasını yere atıp koşmaya başlayacak ve bir bebek gibi ağlayacaktı. İşte o zaman yakalayacaklardı onu. Gözlerini yerden kaldırmadı. Avlunun diğer ucundaki kraliyet septine vardığında buz gibi terler döküyordu ama kimse onu işaret edip çığlıklar atmamıştı.</p>

    <p>Sept açık ve boştu. İçeride, elli kadar dua mumu kokulu bir sessizlik içinde yanıyordu. Tanrıların iki mumun yokluğunu fark etmeyeceklerini düşündü ve mumları yenine sıkıştırdı. Arkadaki pencereden çıktı. Siyah kediyi sıkıştırdığı dar aralığı bulmak kolaydı ama gerisinde kayboldu. Pencerelerden girip çıktı, duvarların üzerinden atladı, karanlık kilerlere girdi, gölge kadar sessiz. Ağlayan bir kadının sesini duydu. Canavarların beklediği mahzenin alçak ve dar penceresini bulmak bir saatten fazla vaktini aldı.</p>

    <p>Bohçasını pencereden içeri attı ve elindeki muma eğildi. Mumu yakmak riskli olmuştu; mahzeni bulmadan önce girdiği son odadaki ateş köz olmuş ve Arya alevi canlandırmak için kömürlere üflerken sesler duymuştu. Elini titreyen mum alevine siper etmiş, insanlar tam odaya girerken pencereden çıkmıştı. Kim olduğunu göz ucuyla bile görememişlerdi.</p>

    <p>Canavarlar onu korkutmuyordu bu kez. Neredeyse eski dostlarını görmüş gibi olmuştu. Mumu başının üstüne kaldırdı. Her adım attığında sanki onun geçişini izliyormuş gibi dönüyordu gölgeler. <em>“Ejderhalar,”</em> diye fısıldadı. İğneyi pelerininin altından çıkardı. İncecik kılıç çok küçük, ejderhalar kocamandı ama nedense elinde çelik varken kendini çok daha iyi hissediyordu.</p>

    <p>Kapının dışındaki penceresiz koridor Arya’nın hatırladığı kadar karanlıktı. İğne, sol elindeydi, kılıç elinde. Mumu sağ avucunda tutuyordu. Erimiş sıcak mumlar parmaklarına akıyordu. Büyük kuyunun girişi koridorun sol ucundaydı. Arya sağa döndü. Bir yanı koşmak istiyordu ama mumu söndürmekten korkuyordu. Farelerin ciyaklama seslerini duyuyordu. Mum alevinde parlayan bir çift küçük göz de görmüştü ama fareler onu korkutmuyordu. Onu korkutan başka şeyler vardı. Burada saklanmak ne kadar kolay olurdu. Sihirbazdan ve sarı çatal sakallı adamdan saklanmayı başarmıştı. Ama seyis yamağının duvara yaslanmış halde durduğunu görüyor gibiydi. İğne’nin kestiği ellerindeki derin yaralardan kan akıyordu. Arya’yı yakalamak için önünden geçmesini bekliyor olabilirdi. Belki mumu söndürmek Arya için daha iyi olacaktı.</p>

    <p><em>Korku, kılıçtan derin keser,</em> diye fısıldadı yine içindeki ses. Arya, Kışyarı’ndaki mahzen mezarı hatırladı. Orası bu koridordan çok daha korkutucu bir yerdi. Onları gördüğünde henüz küçücük bir çocuktu. Ağabeyi Robb, Sansa’yı, Arya’yı ve o zamanlar ancak Rickon yaşında olan bebek Bran’ı mahzen mezara götürmüştü. Sadece bir mumları vardı. Ayaklarının dibindeki ulu kurtları ve kucaklarındaki kılıçlarıyla tahtlarında oturan Kış Kralları’nın taş yüzlerine bakarken, bebek Bran’ın gözleri bir tabak kadar büyümüştü.</p>

    <p>Robb onları mahzen mezarın en dibine götürmüş ve kendi boş lahitlerini göstermişti. Sansa sönecek endişesiyle küçük kalın muma bakıyordu sürekli. Yaşlı Dadı mahzen mezarda örümcekler ve köpek büyüklüğünde fareler olduğunu anlatmıştı. Sansa bunları Robb’a söylediğinde ağabeyi gülümsemişti. “Örümceklerden ve farelerden daha beter şeyler var,” diye fısıldamıştı. “Burası ölülerin yürüdüğü yer.” Tam o sırada derin, pes ve titretici sesi duymuşlardı. Bebek Bran, Arya’nın ellerine yapışmıştı.</p>

    <p>Kapağı açık lahitten kana susamış, solgun, bembeyaz bir ruh çıktığında Sansa çığlıklar atarak mahzenin merdivenlerine doğru koşmaya başlamış, Bebek Bran, Robb’un bacağına sarılmıştı. Arya yerinden kımıldamamış ve ruha bir yumruk atmıştı. Ruh dedikleri, kendini una bulamış Jon’du aslında. “Seni aptal!” diye bağırmıştı Sansa. “Bebeği korkuttun.” Ama Jon ve Robb katıla katıla gülmüşlerdi. Hemen sonra Arya ve Bran da gülmeye başlamıştı.</p>

    <p>Arya bu anıyla gülümsedi ve o anda karanlık korkutucu olmaktan çıktı. Seyis yamağı ölmüştü. Onu Arya öldürmüştü. Eğer karanlıkta çıkıp üstüne atlarsa tekrar öldürürdü. Evine gidiyordu. Eve döndüğünde her şey düzelecekti. Kışyarı’nın gri duvarlarının ardında güvende olacaktı.</p>
  </div>
</body>
</html>
