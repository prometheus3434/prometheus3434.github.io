<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Yaz mevsiminin bitmek üzere olduğunu hatırlatan bir serinlikle doğdu gün. Bir adamın boynunun vurulmasını izlemek için şafak vakti at üstünde yola çıktılar. Heyecandan iyice sinirleri gerilmiş Bran’la birlikte toplam yirmi kişiydiler. Bran ilk defa, lord babası ve erkek kardeşleriyle birlikte kral adaletinin yerine getirilmesini izleyecek kadar yetişkin farz edilmişti. Yaz mevsiminin dokuzuncu, Bran’ın hayatının yedinci senesiydi.</p>

    <p>Adam, tepelerdeki küçük bir karakola götürüldü. Robb, adamın Sur’un Ötesindeki Kral Mance Rayder’a kılıç yeminiyle bağlanmış bir yabanıl olduğunu düşünüyordu. Bu düşünce Bran’ın tüylerini diken diken etmeye yetti. Yaşlı Dadı’nın şömine başında anlattığı korkunç hikâyeler geldi aklına. Yabanıllar zalim adamlardır, demişti dadı. Hepsi köle taciri, hırsız ve katildi. Devler ve mezarlardaki ölüleri yiyen yaratıklarla dostluk eder, gecenin karanlığında kız çocuklarını çalar, cilalanmış kadehlerden kan içerlerdi. Uzun Gece geldiğinde yabanılların kadınları Ötekiler’le düşüp kalkar ve onlardan yarı insan yarı canavar çocuklar doğururlardı.</p>

    <p>Ama elleri ve ayakları bağlı halde karakolda kral adaletinin yerine getirilmesini bekleyen bu adam yaşlı ve cılızdı. Neredeyse Robb’la aynı boydaydı. Her iki kulağını ve bir parmağını soğuk ısırması yüzünden kaybetmişti. Tıpkı Gece Nöbetçileri’ndeki kardeşler gibi siyahlar giymişti ama kürkü yağlı ve eski püsküydü.</p>

    <p>Soğuk sabah havasında insanların ve atların nefesleri buharlaşarak birbirine karışıyordu. Lord babasının emriyle adam bağlı olduğu duvardan çözülüp sürüklenerek önlerine getirildi. Robb ve Jon atlarının üzerinde sessiz ve dimdik oturuyorlardı. İkisinin arasında küçük midillisinin üzerinde oturan Bran yedi yaşından çok daha büyükmüş ve bütün bunlara daha önce de şahitlik etmiş gibi davranmaya çalışıyordu. Hafif bir rüzgâr karakolun kapısını salladı. Başlarının üstünde Kışyarı’ndan Starklar’ın sancağı dalgalanıyordu; Buz beyazı zemin üstünde gri bir ulu kurt.</p>

    <p>Bran’ın babası atının üstünde ciddi bir ifadeyle oturuyordu. Rüzgâr uzun kahverengi saçlarını dalgalandırıyordu. Özenle taranmış sık sakallarına düşen beyazlar onu yaşadığı otuz beş yıldan daha yaşlı gösteriyordu. Gri gözlerine acımasız bir bakış yerleşmişti bugün. Şömine başında oturup, yumuşak ve şefkatli sesiyle Kahramanlar Çağı’ndan ya da ormanın çocuklarından bahseden adam o değildi sanki. <em>Babam kendi yüzünden soyunup, Kışyarı Lordu Stark’ın yüzünü giymiş,</em> diye düşündü.</p>

    <p>Sabahın soğuğunda sorulan sorular ve verilen cevaplar vardı. Bran neler konuşulduğunu tam olarak hatırlamıyordu. Sonunda, babası hırpani adamın açıklığın tam ortasındaki demir ağacı kütüğüne getirilmesini emretti. Muhafızlardan ikisi sürükledikleri adamın kafasını sert siyah kütüğe bastırdı. Lord Eddard Stark atından indi ve muhafızı Theon Greyjoy tarafından kendisine uzatılan kılıcı aldı. “Buz”du kılıcın adı. Genişliği bir erkek eli kadardı. Kılıç neredeyse Robb’dan uzundu. Kılıç Valyria çeliğinden tılsımlarla dövülmüştü ve is kadar siyahtı. Hiçbir çeliğin kenarı Valyria çeliği kadar keskin olamazdı.</p>

    <p>Babası eldivenlerini çıkardı ve muhafızlarının başı Jory Cassel’a uzattı. Buz’u iki eliyle kavradı. “Andallar’ın, Rhoynarlar’ın, İlk İnsanlar’ın Kralı, Yedi Krallık Lordu, Diyar’ın Koruyucusu, Baratheon Hanedanı’ndan Bu İsimle Anılan İlk Kral Robert adına; Kışyarı Lordu, Kuzey Muhafızı, Stark Hanedanı’ndan ben Eddard, seni ölüme mahkûm ediyorum,” dedi ve devasa kılıcı başının üzerine kaldırdı.</p>

    <p>Bran’ın yanına piç kardeşi Jon Kar yaklaştı. “Midilline sahip ol ve sakın gözlerini kaçırma. Babam mutlaka fark eder,” diye fısıldadı.</p>

    <p>Bran midillisinin dizginlerini sıkıca tuttu ve başka yere bakmadı.</p>

    <p>Babası adamın kafasını tek ve kendinden emin bir vuruşla gövdesinden ayırdı. Yaz şarabı gibi kırmızı kan karın üzerine aktı. Atlardan biri şahlandı ve kaçmaması için sıkı sıkı dizginlenmesi gerekti. Bran gözlerini kandan alamıyordu. Kütüğün çevresindeki kar, kanı büyük bir istekle içiyor gibiydi. Bran kızıllaşan karı izledi.</p>

    <p>Adamın kesik kafası kalın bir ağaç kökünün üstünde zıplayıp yuvarlanmaya başladı. Tam Greyjoy’un ayaklarının dibinde durdu. Theon ince, esmer, on dokuz yaşında genç bir adamdı ve hemen her şeyde eğlenilecek bir taraf bulurdu. Kahkaha atarak kesik başın üzerine bastı. Sonra güçlü bir tekme attığı baş fırlayıp gitti.</p>

    <p>Greyjoy’un duyamayacağı kadar alçak sesle, “Pislik,” diye mırıldandı Jon. Bir elini Bran’ın omzuna koydu. “İyi iş çıkardın,” dedi ciddiyetle. Jon on dört yaşındaydı. Adalet işleri konusunda görüp geçirmişliği vardı.</p>

    <p>Rüzgârın hız kesmesine ve ardından hafif güneş çıkmasına rağmen, uzun sürecek Kışyarı’na dönüşte hava daha soğuktu. Bran ve kardeşleri ana kafilenin epey önünde at sürüyordu ve Bran’ın midillisi onların büyük atlarına uyum sağlamakta zorlanıyordu.</p>

    <p>“Kaçak cesurca öldü,” dedi Robb. Uzun ve genişti gövdesi, her geçen gün biraz daha büyüyor gibiydi. Annesinin renklerini almıştı. Nehirovalı Tullyler’e özgü açık tene, kızıl kahve saçlara ve mavi gözlere sahipti. “En azından cesareti vardı,” dedi.</p>

    <p>“Hayır,” dedi Jon Kar sakince. “Ondaki cesaret değildi. Gözlerinde ölüm korkusu vardı. Gözlerindeki korku görülebiliyordu Stark.” Jon’un neredeyse siyaha çalan çok koyu gri gözleri vardı. O gözlerden hiçbir şey kaçmazdı. Robb’la aynı yaştalardı ama bu tek benzer taraflarıydı. Jon, Robb’un kaslı yapısına oranla inceydi. Robb beyaz tenliydi, Jon ise esmer. Jon seri ve zarifti, Robb’sa güçlü ve hızlı.</p>

    <p>Robb etkilenmiş gibi görünmüyordu. “Onun o gözlerini Ötekiler alsın,” diyerek küfretti. “Bence iyi bir şekilde öldü. Ne dersin, köprüye kadar yarışalım mı?”</p>

    <p>“Tamam,” dedi Jon ve atını mahmuzlayarak öne fırladı. Robb bir küfür savurarak arkasından gitti. Patikadan aşağı doğru atlarını koşturuyorlardı. Robb gülüyor, naralar atıyordu. Jon sessiz ve kararlı alıyordu yolu. Dörtnala giden atlar yerdeki karı havaya savuruyordu.</p>

    <p>Bran onlara yetişmek için hamle yapmadı. Midillisinin onların atlarıyla yarışamayacağını biliyordu. Kafası kesilen adamın gözlerini o da görmüştü ve o gözleri düşünüyordu. Bir süre sonra Robb’un kahkahası duyulmaz oldu ve orman yine sessizliğe gömüldü.</p>

    <p>O kadar derin düşüncelere dalmıştı ki, ana kafilenin ona yetiştiğini babası seslenene kadar fark etmedi bile. “İyi misin Bran?” diye sordu babası, ses tonu şefkatliceydi.</p>

    <p>“Evet baba,” diye cevap verdi. Kürk ve derilere kuşanmış halde iri savaş atının üzerinde lord babası, Bran’a dev gibi görünüyordu. “Robb adamın cesurca öldüğünü söylüyor; Jon’sa korku içinde öldü diyor,” dedi.</p>

    <p>“Peki sen ne düşünüyorsun bu konuda?” diye sordu babası.</p>

    <p>Bran düşündü. “Bir adam korkusuna rağmen cesur olamaz mı?” diyerek yanıtladı.</p>

    <p>“Bir adamın gerçekten cesur olabileceği tek andır korktuğu an,” dedi babası. “Peki bunu neden yaptığımı anlayabiliyor musun?”</p>

    <p>“Çünkü o bir yabanıldı. Yabanıllar kadınları kaçırıp, Ötekiler’e satar.”</p>

    <p>Lord babası gülümsedi. “Yaşlı Dadı yine hikâyeler anlatmış sana. O adam yeminini bozmuş biriydi. Gece Nöbetçileri’nden firar etmiş bir kaçaktı. Hiçbir adam kaçaklardan daha tehlikeli değildir. Kaçaklar yakalandıklarında öleceklerini bilirler ve bu yüzden en aşağılık ve en zalim suçları işlemekten çekinmezler. Ama benim sana sorduğum şey bu değildi. Ben sana adamın neden ölmesi gerektiğini sormadım. Neden ben infaz etmek zorundaydım, onu sordum.”</p>

    <p>Bran’ın bu soruya verecek bir cevabı yoktu. “Kral Robert’ın bir celladı var,” dedi tereddüde.</p>

    <p>“Evet, var,” diye onayladı babası. “Ondan önceki Targaryen krallarının da olduğu gibi. Fakat bizim usulümüz kadimden geldiği üzeredir. Biz Starklar’ın damarında hâlâ İlk İnsanlar’ın kanı dolaşır. Biz cezanın, hükmü veren tarafından infaz edilmesi gerektiğine inanırız. Kılıcı, hükmü veren indirir. Bir adamın canını alacaksan, onun gözlerine bakıp son sözlerini dinleyecek cesaretin de olmalı. Bunu yapamıyorsan belki de ölmeyi hak etmiyordur hakkında hüküm verdiğin.</p>

    <p>Bir gün Bran, Robb’un sancak beyi sen olacaksın. Kendin, kardeşin ve kralın adına yönetmen gereken bir kalen olduğunda adalet senin ellerinden dağıtılacak. O zaman geldiğinde, ölüm emri vermekten zevk duymamalısın ama cezayı infaz etme görevinden de kaçmamalısın. Beslediği cellatların ardına sığınan hükümdar, er geç unutur ölümün nasıl bir şey olduğunu.”</p>

    <p>Tam o sırada önlerindeki tepenin zirvesinde Jon belirdi. Elini sallayarak bağırdı. <em>“Baba, Bran, çabuk gelin. Robb’un ne bulduğuna bakın!”</em> dedi ve yine kayboldu.</p>

    <p>Jory atını yanlarına sürdü. “Bir sorun mu var lordum?”</p>

    <p>“Hiç şüphesiz,” diye yanıtladı soylu baba. “Gidip oğullarımın nasıl bir haylazlık peşinde olduğunu görelim.” Atını hızlıca tepeye doğru sürmeye başladı. Jory, Bran ve diğerleri onun arkasından ilerliyordu.</p>

    <p>Robb’u köprünün kuzeyinde, nehir kenarında buldular. Jon hâlâ atının üstünde Robb’un yanında duruyordu. Ay dönümündeki bu yaz sonu karı ağır olmuştu. Robb dizlerine kadar kara gömülüydü. Başlığını kafasından çıkarmıştı, güneş saçlarında parlıyordu. Robb’un kollarının arasında bir şey vardı. İki çocuk fısıltıyla fakat heyecanlı bir şekilde konuşuyordu.</p>

    <p>Süvariler, yamuk yumuk ve kar altında gömülü tuzaklarla dolu zeminde dikkatlice sürüyorlardı atlarını. Jory Cassel ve Theon Greyjoy iki kardeşin yanına ilk varanlar oldu. Greyjoy atını sürerken kahkahalar atıp şakalar yapıyordu ama aniden kesildi soluğu. Bran onun, <em>“Tanrılar!”</em> dediğini duydu. Greyjoy iyice huysuzlaşan atını dizginlemeye çalışırken kılıcına davrandı.</p>

    <p>Jory çoktan kınından çıkarmıştı kılıcını. Şahlanan atını sakinleştirmeye çalışıyordu. “Robb, hemen uzaklaş ondan!” diye bağırdı.</p>

    <p>Robb sırıttı ve gözlerini kucağında taşıdığı şeyden ayırarak, “Sana bir şey yapamaz Jory,” dedi. “Ölmüş.”</p>

    <p>Bran meraktan alev almış gibiydi. Tam midillisini zorlayıp dörtnala koşturacakken, babası herkesin köprünün yanında attan inmesini ve çocukların yanına yürüyerek gitmesini söyledi. Bran hızlıca atından aşağı inip koşmaya başladı.</p>

    <p>O sırada Jon, Jory ve Theon da atlarından indi. “Yedi tepe aşkına, bu ne?” diyordu Theon Greyjoy kendi kendine.</p>

    <p>“Bir kurt,” dedi Robb.</p>

    <p>“Bir ucube,” dedi Greyjoy. “Şunun <em>büyüklüğüne</em> bir baksana!”</p>

    <p>Bran ağabeylerinin yanına ulaşmak için neredeyse beline kadar gelen bir kar yığınıyla boğuşurken, kalbi göğsünden dışarı çıkacakmışçasına çarpıyordu.</p>

    <p>Kanla kaplı büyük ve karanlık bir şekil, yarısına kadar karın içine gömülmüş halde duruyordu. Karmakarışık uzun tüyleri buz tutmuş, keskin çürüme kokusu bir kadın parfümü gibi üzerine yapışmıştı. Bran, içi kıvranan kurtçuklarla dolu iki göz çukuruna ve sapsarı dişlerin göründüğü geniş ağza baktı. Şeklin büyüklüğüydü asıl soluğunu kesen. Bu şey midillisinden bile büyüktü. Babasının hayvan barınağındaki en büyük köpekten katbekat büyüktü.</p>

    <p>Jon, “Ucube değil. Bu bir ulu kurt. Diğer kurtlara nazaran çok daha büyük olurlar,” dedi sakince.</p>

    <p>“Sur’un bu tarafında bir ulu kurt görülmeyeli iki yüz yıl oluyor,” diye karşılık verdi Theon Greyjoy.</p>

    <p>“Ama şu an biri karşımızda duruyor, işte,” dedi Jon.</p>

    <p>Bran kara gömülmüş yaratıktan gözlerini alır almaz ağabeyinin kucağındaki tüy bohçasını gördü. Neşeli bir çığlık attı ve yanına yaklaştı. Robb’un kucağında gri siyah tüylü, gözleri henüz açılmamış bir yavru kurt vardı. Robb’un göğsü yavru için beşik olmuştu. Kafasını, deri kıyafetler arasında süt emecek meme arıyormuş gibi Robb’un göğsüne yaslamıştı. Hafif, acıklı sesler çıkarıyordu. “Korkmana gerek yok,” dedi Robb. “Ona dokunabilirsin.”</p>

    <p>Bran tereddütle bir an için dokundu yavruya ve hemen geri çekti elini. “Al bakalım,” dedi ağabeyi Jon ve kucağına başka bir yavru verdi. “Tam beş taneler.” Bran kara oturdu ve kucağındaki yavru kurda sarıldı. Yanağına değen tüyler yumuşacık ve sıcaktı.</p>

    <p>“Bunca yıl sonra diyarda gezinmeye başlayan ulu kurtlar. Hiç hoşlanmadım bundan,” diye mırıldandı Seyis başı Hullen.</p>

    <p>“Bu bir alamet,” dedi Jory.</p>

    <p>Babalarının kaşları çatıktı. “Bu sadece bir hayvan leşi Jory,” dedi. Leşin etrafında dönerken, çizmeleri altında ezilen buz tabakası çıtırdıyordu. “Anne kurdu neyin öldürdüğünü biliyor muyuz?”</p>

    <p>“Boğazına bir şey takılmış,” diye yanıtladı Robb. Daha babası soruyu sormadan cevabı bulduğu için gururlanmış gibiydi. “İşte orada, çenesinin tam altında.”</p>

    <p>Babası dizlerinin üstünde çöktü ve elini hayvanın başının altına koydu. Ulu kurdun boğazından hızla bir cisim çıkardı ve herkesin görebilmesi için havaya kaldırdı. Elinde kanla kaplı, çatal uçları kopmuş, kırık bir geyik boynuzu vardı.</p>

    <p>Bütün kafile derin bir sessizliğe gömüldü. Herkes huzursuzca boynuza bakıyor ve kimse konuşmaya cesaret edemiyordu. Bran bile, neler olduğunu anlamamasına rağmen, korkuya esir düşmüştü.</p>

    <p>Babaları elindeki boynuzu bir kenara fırlattı ve kanla kaplı ellerini karda temizledi. “Yavruları doğuracak kadar yaşayabilmesine şaşırdım,” dedi. Sesi kafilenin üzerindeki korku büyüsünü bozmuş gibiydi.</p>

    <p>“Belki de sağ değildi,” dedi Jory. “Pek çok hikâye duydum. Belki de bu dişi, enikler dışarı çıkarken ölüydü.”</p>

    <p>“Ölüden doğan,” dedi bir başka adam. “Uğursuzluk.”</p>

    <p>“Sorun yok,” dedi Hullen. “Kısa zaman içinde enikler de ölmüş olacak.”</p>

    <p>Bran dehşetle bir çığlık attı.</p>

    <p>“Ne kadar çabuk olursa, o kadar iyi,” dedi Theon Greyjoy. Kılıcını çıkardı. “Şu yaratıkları bana verin.”</p>

    <p>Küçük yavru başına gelecekleri anlamış gibi kafasını Bran’ın elleri arasında hareket ettiriyordu. <em>“Hayır!”</em> diye bağırdı Bran öfkeyle. “O benim!”</p>

    <p>“Kılıcını yerine koy Greyjoy,” diye emreden bir sesle konuştu Robb. Sesi tıpkı babası gibi, bir gün olacağı kumandan gibi çıkmıştı. “Bu yavrular bizde kalacak.”</p>

    <p>“Bunu yapamayız evlat,” dedi Hullen’ın oğlu Harwin.</p>

    <p>“Yapılacak asıl merhametli şey onları şimdi öldürmek,” diyerek lafa karıştı Hullen.</p>

    <p>Bran destek almak istermişçesine babasına baktı fakat adam kaşlarını çatmış, somurtuyordu. “Hullen haklı oğlum. Soğuk ve açlıkla gelecek zor ve acılı bir ölümden iyidir.”</p>

    <p><em>“Hayır!”</em> diye bağırdı tekrar Bran. Gözleri yaşla dolmuştu ama babasının onu ağlarken görmesini istemiyordu. Kafasını çevirdi.</p>

    <p>Robb inatla ısrar etti. “Sör Rodrik’in kızıl dişi köpeği geçen hafta yine doğurdu ama yavruların hiçbiri yaşamadı. Hâlâ fazlasıyla sütü vardır, emzirebilir.”</p>

    <p>“Emmeye çalıştıkları anda yavruları paramparça eder köpek.”</p>

    <p>“Lord Stark,” dedi Jon. Babasına böyle resmi hitap etmesi garipti. Bran umutsuzca Jon’a bakıyordu. “Beş yavru var. Üç erkek, iki dişi,” dedi Jon babasına.</p>

    <p>“Ne demek istiyorsun?” diye sordu lord.</p>

    <p>“Sizin de beş meşru evladınız var. Üç oğul, iki kız. Ulu kurt Stark Hanedanı’nın arması. Bu yavrular sizin çocuklarınız tarafından sahiplenilmek için doğmuş.”</p>

    <p>Bran babasının yüz ifadesinin değiştiğini gördü. Kafiledeki adamlar bakışıyordu. Bran yedi yaşında olmasına rağmen ağabeyi Jon’un ne yaptığını anlamıştı. Yavruların sayısı lordun çocuklarına denkti çünkü Jon kendisini hesaba katmamıştı. Kızları ve hatta bebek Rickon’ı saymıştı ama kuzeyde gayrimeşru doğan şanssız çocuklara verilen “Kar” soyadını taşıyan kendisini toplamın dışında tutmuştu.</p>

    <p>Babaları da Jon’un ne yaptığının farkındaydı. “Kendin için bir yavru istemez misin Jon?” dedi yumuşacık bir sesle.</p>

    <p>“Bu ulu kurt Stark Hanedanı’nın sancağını onurlandırıyor,” dedi Jon. “Ben bir Stark değilim baba.”</p>

    <p>Lord babaları düşünceli fakat takdir dolu bir ifadeyle baktı Jon’a. Robb çöken sessizliği bozdu. “Ben yavruyu ellerimle besleyeceğim baba. Bir havluyu süte bastıracağım ve yavru oradan emecek.”</p>

    <p>“Ben de!” diye bağırdı Bran.</p>

    <p>Lord, kararlılıklarını tartıyormuş gibi oğullarına bakıyordu. “Söylemesi kolay, yapması zor,” dedi. “Hizmetkârlarımızın vaktini bu işle harcamanızı istemem. Eğer bu yavrulara bakmak istiyorsanız, bütün işi kendiniz yapacaksınız. Anlaşıldı mı?”</p>

    <p>Bran başıyla onayladı. Yavru kurt kollarının arasında hareket ediyor, sıcak diliyle yanağını yalıyordu.</p>

    <p>“Ayrıca onları eğitmek zorundasınız. Sizi temin ederim ki barınak başı bu canavarlara dokunmaz bile. Ve eğer bu yavruları ihmal eder, kötü yetiştirir, vahşileştirirseniz tanrılar yardımcınız olsun. Bunlar küçük bir ödül için maskaralık yapan ya da bir tekmeyle uzaklaştırabileceğiniz köpeklere benzemez. Bir ulu kurt adamın kolunu, bir köpeğin fareyi öldürdüğü gibi kolayca koparır yerinden. Bu yavruları büyütmek istediğinizden emin misiniz?”</p>

    <p>“Evet baba,” dedi Bran.</p>

    <p>“Evet,” diye onayladı Robb.</p>

    <p>“Bu yavrular siz ne yaparsanız yapın ölecek.”</p>

    <p>“Ölmeyecekler. Onları yaşatacağız,” dedi Robb.</p>

    <p>“Öyleyse alıyorsunuz. Jory, Desmond, diğer yavruları da alın. Artık Kışyarı’na dönmemizin zamanı geldi.”</p>

    <p>Atlarına binip yola çıktıklarında, Bran zaferin şekerli tadını ağzında hissediyordu. Yavru kurdunu kıyafetindeki deri katlarının arasında sarmalamış, sıcak bedenine yaslamış, yolculuk için güvene almıştı. Şimdi yavrusuna ne isim vereceğini düşünüyordu.</p>

    <p>Köprünün yarısına geldiklerinde Jon aniden durdu.</p>

    <p>“Ne oldu Jon?” diye sordu babası.</p>

    <p>“Duymuyor musunuz?”</p>

    <p>Bran ağaçları sallayan rüzgârı, demir ağacından yapılmış köprüye vuran nal seslerini, aç yavrudan gelen gurultuları duyuyordu ama Jon bambaşka bir şeyi dinliyor gibiydi.</p>

    <p>“İşte!” dedi Jon. Hemen atını çevirdi ve tam ters istikamete, köprünün başına doğru koşturdu. Ölü ulu kurdun olduğu yerde atından inip yere çöktü. Bir an sonra, yüzünde bir gülümsemeyle, kafileye doğru geliyordu.</p>

    <p>“Diğer yavrulardan uzakta kalmış olmalı,” dedi Jon.</p>

    <p>“Ya da uzağa bırakılmış,” dedi babaları altıncı yavruya bakarken. Bu yavrunun tüyleri bembeyazdı. Gözleri kan kadar kırmızıydı. Bran, diğer yavruların gözleri henüz açılmamışken, bu beyaz yavrunun gözlerinin neden açık olduğunu merak etti.</p>

    <p>“Bu bir albino,” dedi Theon Greyjoy. Eğleniyor gibiydi. “Bu enik diğerlerinden de önce can verir.”</p>

    <p>Jon Kar babasının himayesindeki çocuğa uzun ve soğuk bir bakışla cevap verdi. “Ben senin gibi düşünmüyorum Greyjoy,” dedi. “Bu yavru benim.”</p>
  </div>
</body>
</html>
