<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Şafak öncesi serinliğinde Chiggen’ın atını kesmesini izleyen Tyrion Lannister, Starklar’ın borç hanesine bir çizik daha attı. Paralı asker, at leşinin gövdesini deri yüzme bıçağıyla deştiğinde hayvanın içinden buharlar çıktı. Ustalıkla hareket eden elleri boşa tek kesik bile atmıyordu. İşini çabucak bitirmeliydi çünkü gölgekedileri kanın kokusunu alıp yükseklerden yanlarına inecekti.</p>

    <p>“Bu gece hiçbirimiz aç kalmayacağız,” dedi Bronn. Bir deri bir kemik hali, siyah gözleri ve siyah fırça gibi sakalıyla kendisi de bir gölgeydi.</p>

    <p>“Bazılarımız kalacak,” dedi Tyrion. “At eti yemekten hiç hoşlanmam. Özellikle <em>kendi</em> atımın etini.”</p>

    <p>“Et ettir,” dedi Bronn omuzlarını silkerek. “Dothraklar at etini domuz ya da dana etinden daha çok seviyor.”</p>

    <p>“Beni bir Dothrakla mı karıştırıyorsun?” dedi Tyrion yüzünü ekşiterek. Dothraklar’ın at eti sevdikleri doğruydu. Sakat doğan çocuklarını da <em>khalasar</em>’ı takip eden vahşi köpeklere yiyecek olarak bırakıyorlardı. Dothrak âdetlerinin kendisine cazip gelen bir yanı yoktu.</p>

    <p>Chiggen hayvanın gövdesinden ince bir dilim et kesti ve incelemek için havaya kaldırdı. “Tadına bakmak ister misin cüce?”</p>

    <p>“Kardeşim Jaime, o atı yirmi üçüncü isim günümde hediye etmişti bana,” dedi boğuk bir sesle.</p>

    <p>“Ona bizim adımıza teşekkür et öyleyse. Bir daha görürsen tabii.” Chiggen sarı dişlerini göstererek sırıttı ve çiğ eti iki lokmada midesine indirdi. “Tadına bakılırsa safkan,” dedi.</p>

    <p>“Soğanla birlikte kızartırsan daha lezzetli olacak,” dedi Bronn.</p>

    <p>Tyrion hiçbir şey söylemeden topallayarak uzaklaştı. Soğuk kemiklerine kadar işlemişti ve bacakları yürümesine engel olacak kadar çok ağrıyordu. Belki de ölü kısrağı şanslıydı. Tyrion’ın önünde saatler sürecek uzun bir yol vardı. Sonra bir lokma ekmek yiyecek, sert ve soğuk bir zeminde kısacık rahatsız bir uyku uyuyacak, tekrar yola düşecekti. Ertesi gün de aynı şeyler olacaktı. Ve sonraki gün de ve ondan sonrakinde de. Bu eziyetin ne zaman biteceğini sadece tanrılar biliyordu. “Lanet olası kadın!” diye mırıldandı. Kendisini tutsak alanların yanına doğru yürümek için debelenirken hatırladı, “Lanet olası Starklar!”</p>

    <p>Anı kafasında hâlâ canlı ve acıydı. Bir an kendisine yemek ısmarlıyordu, bir sonraki an salon dolusu silahlı adamla karşı karşıyaydı. Jyck kılıcına davranırken şişman hancı kişniyordu, “Kılıç olmaz, <em>burada</em> olmaz, lütfen lordlarım.”</p>

    <p>Kılıçlarını çekmiş adamlar onları paramparça etmeden önce Jyck’in kolunu tutup indirmişti Tyrion. “Sen nezaket kurallarından habersiz misin Jyck? Sevgili hancı kılıç olmaz dedi. Onu dinle.” Kendini gülümsemeye zorlamıştı ama gülümsemesi mide bulandırıcı olmalıydı, çünkü tam o anda midesi bulanıyordu. “Çok kötü bir hata yapıyorsunuz Leydi Stark. Oğlunuza yapılan saldırıyla benim hiçbir ilgim yok. Size şerefim üzerine...”</p>

    <p>“Lannister şerefi,” dedi kadın sadece. Bütün salonun görebileceği şekilde ellerini havaya kaldırdı sonra. “Bu kesikler onun hançeriyle oldu. Oğlumun boğazını kesmek üzere gönderilmiş hançerle.”</p>

    <p>Tyrion salondaki öfkenin Catelyn’in ellerindeki kesiklerle beslenip büyüdüğünü, yoğunlaştığını hissedebiliyordu. Salonun arka tarafında oturan sarhoş bir hırpani, “Öldürün onu,” diye tısladı ve bütün salon, Tyrion’ın inanamayacağı kadar kısa bir an içinde bu lafı tekrar etmeye başladı. Birkaç dakika önce dostça davranan yabancılar, ava çıkmış tazılar gibi Tyrion’ın kanını istiyordu şimdi.</p>

    <p>Tyrion yüksek sesle konuşmaya başladı. Sesindeki endişeyi gizlemeye çalışıyordu. “Eğer Leydi Stark bir suça karıştığıma inanıyorsa, ben kendi rızamla gidip sorgulanmaya razıyım,” dedi.</p>

    <p>Yapılacak en doğru şey buydu. Direnmek erkenden mezara girmek anlamına geliyordu. Stark kadınının yardım çağrısına on iki güçlü kılıç yanıt vermişti: Harrenhal’un adamı, Brackenlar’ın üç adamı, tükürmeye cesaret edecek olsa bile canını almaya hazır görünen iki paralı asker ve ne yaptıklarıyla ilgili en ufak fikirleri olmayan bir grup tarla işçisi. Bütün o adamlara karşı Tyrion’ın neyi vardı? Kemerindeki hançeri ve iki adamı. Jyck iyi bir kılıç dövüşçüsüydü ama Morrec kılıç söz konusu olduğunda adamdan bile sayılmazdı. O biraz seyis, biraz aşçı, biraz da hizmetkârdı ama bir savaşçı olmadığı kesindi. Yoren ne hissederse hissetsin kılıcına dokunamazdı çünkü kara kardeşler diyarın kavgalarına karışmayacaklarına dair yemin etmişlerdi. Yoren hiçbir şey yapamazdı.</p>

    <p>Nitekim Leydi Stark’ın yanındaki yaşlı şövalye, “Silahlarını alın,” diye emir verdiğinde Yoren sessizce kenara çekildi ve paralı asker Bronn öne çıkarak Jyck’in elindeki kılıca ve üzerlerindeki hançerlere el koydu. Salondaki gerilim gözle görünür şekilde azalmaya başladığında, “Güzel,” dedi yaşlı adam, “Harika.” Tyrion adamın huysuz ve boğuk sesini tanımıştı. Kışyarı’nın silah ustası sakalsızdı.</p>

    <p>Şişman hancı, Catelyn Stark’a yalvarırken ağzından kızıl tükürükler saçılıyordu, “Onu burada öldürmeyin leydim!”</p>

    <p>“Onu hiçbir yerde öldürmeyin,” dedi Tyrion.</p>

    <p>“Başka bir yere götürün, burada kan akmasın leydim. Beni büyük lordların meselelerine karıştırmayın.”</p>

    <p>“Onu Kışyarı’na götürüyoruz,” dedi Catelyn ve Tyrion düşündü. <em>Güzel, belki...</em> ama durumu daha iyi idrak edebilmesi için salona bir an göz gezdirmesi yeterli oldu. Gördüğü her şeyin onu mutsuz ettiği söylenemezdi. Ah, Stark kadını gerçekten çok akıllıca davranmıştı, buna şüphe yoktu. Adamları, babası adına ettikleri yeminleri halk içinde kabul etmeye zorlamış ve ardından yardımlarını istemişti. Bunu yapanın bir kadın olması da epey işe yaramıştı. Buna rağmen, kazandığı zafer tam anlamıyla tatmin edici sayılmazdı. Kabaca sayabildiği kadarıyla salonda elli kadar kılıçlı adam vardı ama Catelyn Stark’ın açık yardım çağrısına ancak bir düzinesi cevap vermişti. Diğerleri korkmuş, afallamış ya da huzursuz olmuştu. Freyler’den sadece ikisi ayağa kalkmıştı ama kumandanları hareketsiz kalınca onlar da hemen oturmuşlardı. Cesaret edebilse gülerdi Tyrion.</p>

    <p>“O halde Kışyarı,” dedi gülmek yerine. Çok uzun bir yoldu. Bunu ilk elden biliyordu. Geldiği onca mesafeyi şimdi geri dönecekti. Yolda pek çok şey olabilirdi. “Babam bana ne olduğunu merak edecektir,” diyerek konuşmaya devam etti, odasını ona veren kılıçlı adama bakarak. “Bugün burada neler olduğunun haberini getiren kişiye önemli bir miktar ödül verecektir.” Lord Tywin bunu asla yapmazdı elbette ama Tyrion serbest kaldığında borcunu seve seve öderdi.</p>

    <p>Sör Rodrik leydisine baktı. Tam da olması gerektiği gibi endişeliydi. “Adamları da onunla birlikte gelecek,” diye duyurdu yaşlı adam. “Ve bizimle gelmeyenlere, bu gece burada olanlarla ilgili sessiz kalacakları için teşekkür ediyorum.”</p>

    <p>Tyrion kahkaha atmamak için kendisiyle savaşıyordu. Sessiz mi? Yaşlı aptal. Bütün hanı beraberinde götürse bile, onlar oradan ayrılır ayrılmaz yayılacaktı haberler. Cebinde altın sikke olan hürsüvarinin şimşek hızıyla Casterly Kayası’na gideceğini tahmin ediyordu. O olmazsa başka biri. Yoren hikâyeyi kuzeye götürecekti. Şu aptal şarkıcı olayla ilgili şarkılar söyleyecekti. Freyler kalelerine döndükleri anda olanları lordlarına bildirecekti ve lordun ne yapacağını sadece tanrılar bilebilirdi. Lord Walder Frey, Nehirova için yemin etmişti ama her zaman kazanan tarafın yanında yer alacak kadar hesapçı bir adam olduğu için bu yaşına kadar sağ kalmıştı. Kral Toprakları’na mutlaka bir haberci kuş salacaktı; bundan çok daha fazlasını da yapabilirdi.</p>

    <p>Catelyn Stark hiç vakit kaybetmedi. “Hemen yola çıkmalıyız. Dinlenmiş atlara ve erzaka ihtiyacımız olacak. Sizler, Stark Hanedanı’nın sonsuz minnettarlığı sizindir. Tutsaklarımızı Kışyarı’na götürürken onlara gözcülük etmeye gönüllü olanlar varsa en iyi şekilde ödüllendirileceklerine söz veriyorum.” Bu son sözleri işitmek bir salon dolusu aptal için yeterliydi. Sürü halinde öne çıktılar. Tyrion yüzlerini inceledi, hepsi ödüllendirilmeliydi gerçekten. Tyrion, onları hayal ettikleri şekilde olmasa da ödüllendireceğine yemin etti.</p>

    <p>Adamlar onu bir bohça gibi dışarıya çıkarıp kalın bir iple ellerini bağlarken Tyrion’ın içinde korku yoktu. Onu Kışyarı’na götürmeyi başaramayacaklardı. Buna bahse girebilirdi. Haberci kuşların salındığı gün içinde süvariler peşlerine düşecekti. Nehir lordlarından biri babasına yaranmak için mutlaka bu duruma el koymayı düşünecekti. Tyrion kendisini kurnazlığından dolayı kutlarken biri kafasına bir başlık geçirip onu bir eyerin üstüne oturttu.</p>

    <p>Yağmur altında dörtnala koşan atlarla yola çıktılar. Aradan uzun zaman geçmeden Tyrion’ın baldırlarına kramp girmiş ve sağrısı zonklamaya başlamıştı. Epey yol alıp handan iyice uzaklaştıklarında bile, Catelyn Stark atların temposunu dörtnaldan tırısa düşürüp yola devam etti. Engebeli yollarda sefilce bir yolculuk yapıyorlardı ve Tyrion’ın kafasına geçirilmiş başlıkla körleşen gözleri her şeyi daha beter ediyordu. Her dönemeçte ve engebede atından düşme tehlikesi yaşıyordu. Başlık sesleri boğduğu için diğerlerinin ne konuştuğunu tam olarak duyamıyordu. Yağmurun sırılsıklam ettiği başlık yüzüne yapışmıştı ve nefes alması bile bir mücadeleye dönüşmüştü. Ellerini bağladıkları ip bileklerini kesiyordu ve zaman geçtikçe daha fazla sıkıyordu çünkü bilekleri iyice şişmişti. <em>Bir şöminenin önünde kızarmış ördek yemek üzereydim ve lanet olası aptal şarkıcı ağzını açtı,</em> diye düşündü keder içinde. Sefil şarkıcı da onlarla birlikte gelmişti. “Bu hikâyeden muhteşem bir şarkı çıkacak ve o şarkıyı yazan ben olacağım,” demişti Catelyn’e. Bu <em>muhteşem maceranın</em> bir parçası olmak ve nasıl sonlandığını görmek istiyordu. Lannister süvarileri geldiğinde şarkıcının bu macerayı muhteşem bulup bulmayacağını merak ediyordu Tyrion.</p>

    <p>Yağmur sonunda dindi. Şafak güneşi kafasındaki başlıktan içeri sızdığı sırada, Catelyn Stark’ın durma emri verdiğini duydu. Kaba eller onu atından sertçe aşağı çekti, bileklerini çözdü ve başlığı kafasından çıkardı. Dar ve kayalık yolu, yüksek tepeleri, çevredeki vahşi doğayı ve ufuk çizgisindeki yüksek karlı dağları gördüğünde bütün umudunu kaybetti. “Bu yüksek yol,” dedi nefesini tutarak. Suçlar gibi Leydi Stark’a dikti gözlerini. “Bu <em>doğu</em> yolu. Kışyarı’na gittiğimizi söylemiştiniz!”</p>

    <p>Catelyn Stark acımasız bir gülümseme bahşetti. “Birkaç kere ve epey yüksek sesle söyledim hem de,” dedi. “Sizi aramaya çıkan arkadaşlarınızın o yöne doğru gideceğinden şüphem yok. Onlara iyi yolculuklar dilerim.”</p>

    <p>Şimdi bile, aradan günler geçmesine rağmen o anı düşünmek Tyrion’ı öfkeyle dolduruyordu. O bütün hayatı boyunca, tanrıların ona verdiği tek hediye olan zekâsıyla gurur duymuştu ve şimdi yedi kere lanet olasıca, dişi kurt Catelyn Stark her dönemeçte ondan bir adım öndeydi. Bu durum, gururunu kaçırılmış olmaktan daha fazla incitiyordu.</p>

    <p>Sadece atların beslenmesi ve su içmesi için mola verip aynı hızla yola devam ediyorlardı. Artık kafasında başlık yoktu. İkinci geceden sonra ellerini de çözmüşlerdi. Tepelere çıktıkça Tyrion’ı gözetleme gereği bile duymamaya başlamışlardı. Artık kaçacağından korkmuyor gibiydiler ve haklıydılar. Çok yüksek ve yaban bir yerdeydiler. Yol taşlı bir patikadan daha geniş değildi. Kaçmaya kalksa, tek başına ve erzaksız nereye kadar gidebilirdi? Gölgekedileri onu paramparça ederdi ve dağlarda, ancak güçlü kılıçlara boyun eğecek kanun tanımaz katil haydutlar yaşıyordu.</p>

    <p>Stark kadını bütün tehlikelere rağmen korkusuzca yol almaya devam ediyordu. Tyrion nereye gittiklerini biliyordu. Başlığı kafasından ilk çıkardıkları anda istikametlerinin neresi olduğunu anlamıştı. Bu dağlar Arryn Hanedanı’na aitti. Yani ölü Kral Eli Jon Arryn’in Tullyli dul karısına, yani Catelyn Stark’ın kız kardeşine... ve burada kimse Lannisterlar’ın dostu değildi. Tyrion, Leydi Arryn’i Kral Toprakları’nda geçirdiği yıllardan tanıyordu ve tanışıklıklarını yenilemeye hiç hevesi yoktu.</p>

    <p>Kendisini tutsak alanlar yüksek yolun biraz altındaki dere kenarında toplanmıştı. Atlar derenin buz gibi suyuyla midelerini doldurmuştu. Şimdi de kayaların aralarında biten kahverengi otları yiyorlardı. Jyck ve Morrec, asık suratları ve perişan halleriyle yan yana duruyordu. Mohor mızrağına yaslanmış halde tepelerine dikilmişti. Kafasındaki yuvarlak demir başlık bir kâseye benziyordu. Hemen yanlarındaki şarkıcı Marillion yere oturmuş ahşap arpını yağlıyor ve rutubetin telleri ne hale getirdiğiyle ilgili şikâyet edip duruyordu.</p>

    <p>Tyrion yanlarına yaklaştığında, düşük rütbeli şövalye Sör Willis Wode, “Biraz dinlenmeliyiz leydim,” diyordu Catelyn Stark’a. Leydi Whent’in adamıydı ve Catelyn Stark yardım istediğinde ilk ayağa kalkan o olmuştu.</p>

    <p>“Sör Willis doğru söylüyor leydim,” dedi Sör Rodrik. “Bu kaybettiğimiz üçüncü at ve...”</p>

    <p>“Lannisterlar bizi bulursa çok daha fazla at kaybederiz,” diye hatırlattı Catelyn. Yüzü rüzgâr yanığıyla sertleşmişti ama kararlılığından hiçbir şey kaybetmemişti.</p>

    <p>“Burada öyle bir ihtimal yok,” diyerek lafa karıştı Tyrion.</p>

    <p>“Leydi sana fikrini sormadı cüce,” dedi, kısa diken diken saçları ve domuza benzeyen yüzüyle tam bir ahmak olan Kurleket. Brackenlar’ın adamlarındandı. Lord Jonos’un hizmetindeki süvarilerden biriydi. Tyrion hepsinin adını ezberlemek için çaba harcamıştı, böylece daha ileriki bir zamanda, kendisine gösterdikleri zarif muamele için teşekkürlerini sunabilecekti. Bir Lannister borcunu mutlaka öderdi. Kurleket bunu öğrenecekti. Arkadaşları Lharys ve Mohor da öğrenecekti. Sevgili Sör Willis, paralı askerler Bronn ve Chiggen’a da öğretecekti. <em>Topal, iblis</em> ve <em>ipek</em> sözcüklerine kafiyeler bulmak için erkekçe mücadele veren tenor sesli ahşap arplı Marillion’a daha da özenle anlatacaktı dersi.</p>

    <p>“Bırakın konuşsun,” diye emretti Catelyn Stark.</p>

    <p>Tyrion Lannister bir kayanın üstüne oturdu. “Peşimizdekiler şu anda büyük ihtimalle Boğaz’ı geçiyor. Sizi Kral Yolu’nda yakalayacaklarını düşünüyor olmalılar... tabii birilerinin peşimizde olduğunu sadece varsayıyoruz, olmayabilirler. Ah, babam mutlaka haberleri almıştır ama... beni bütün kalbiyle sevdiğini söyleyemem.” Söylediği yarım yalan sayılırdı. Lord Tywin şekilsiz oğluyla zerre kadar ilgilenmezdi ama soyuna yapılan bir hakareti kabullenmesi mümkün değildi. “Bunlar zalim topraklar Leydi Stark. Vadi’ye varana kadar herhangi bir destek alamayacaksınız ve ölen her at diğerlerinin daha fazla zorlanması demek. Daha beteri, beni kaybetmek riskine giriyorsunuz. Ufak bir adamım ve güçlü değilim. Ben ölecek olursam bütün bu yaptıklarınız hangi amaca hizmet edecek?” Bu söyledikleri yalan değildi. Tyrion atların bu temposuna daha ne kadar dayanabileceğini bilmiyordu.</p>

    <p>“Bütün bu yaptıklarımın amacı senin ölmen diyebiliriz Lannister,” diye karşılık verdi Catelyn.</p>

    <p>“Bence değil,” dedi Tyrion. “Eğer ölmemi istiyor olsaydınız tek sözünüz yeterdi. Şu sadık dostlarınızdan biri memnuniyetle kırmızı bir gülücük kondururdu ağzıma.” Kurleket’e baktı ama adam sözlerindeki ince alayı anlayamayacak kadar sığdı.</p>

    <p>“Starklar yatakta adam öldürmez.”</p>

    <p>“Ve bunu ben de yapmam,” dedi Tyrion. “Size tekrar söylüyorum, oğlunuza yapılan saldırıyla hiç ilgim yok benim. Size daha kaç kere yemin etmeliyim? Leydi Stark, bana inansanız da, inanmasanız da, o hançer benim değil. Ben aptal bir adam değilim. Sadece aptal bir adam kendi hançerini kullanarak arkasında böyle bir iz bırakır.”</p>

    <p>Kısa bir an için Catelyn’in bakışlarında bir tereddüt görür gibi oldu ama kadın, “Petyr neden yalan söylesin bana?” dedi.</p>

    <p>“Bir ayı neden ormanda pisler?” diye karşılık verdi Tyrion. “Çünkü onun tabiatı bu. Yalan söylemek, nefes almak kadar doğaldır Serçeparmak gibi bir adam için. Bunu anlamak zorundasınız. Gerçekleri anlamak zorundasınız, hepiniz.”</p>

    <p>Catelyn, Tyrion’a doğru bir adım attı. İfadesi sertti. “Ve bu ne demek oluyor Lannister?”</p>

    <p>Tyrion kafasını yana yatırdı. “Neden konseydeki her adama, sizin bekâretinizi nasıl aldığını anlatıyor Leydi Stark?”</p>

    <p><em>“Yalan söylüyorsun,”</em> dedi Catelyn Stark.</p>

    <p>“Ah! Seni aşağılık iblis,” dedi Marillion şaşkınlıkla.</p>

    <p>Kurleket deri yüzme bıçağını çıkardı. Zalim ve keskin bir siyah demir parçası. “Sadece söyleyin leydim. Bu iblisin yalancı dilini ayaklarınızı dibine atayım.” Bu fikir domuza benzeyen gözlerini heyecanla doldurmuştu.</p>

    <p>Catelyn Stark buz gibi yüzüyle Tyrion’a baktı. Daha önce hiç olmadığı kadar soğuktu üstelik. “Petyr Baelish bir zamanlar bana âşıktı. Bu karşılıksız aşkı hepimiz için trajediydi ama saf, temiz ve gerçekti. Alay edilecek bir yanı da yoktu. Benimle evlenmek istedi. İşin gerçeği budur. Siz gerçek bir şeytansınız Tyrion Lannister.”</p>

    <p>“Ve siz gerçek bir aptalsınız Leydi Stark. Serçeparmak’ın gerçekten sevdiği tek kişi Serçeparmak’tır ve size yemin ederim ki sizden istediği şey <em>evlenmek</em> değildi. Dolgun göğüslerinizi, tatlı dudaklarınızı ve sıcak bacak aranızı istemişti.”</p>

    <p>Kurleket, Tyrion’ı saçlarından yakaladı ve sertçe geri çekti kafasını. Bıçağını boğazına dayadı, “Kanını akıtayım mı leydim?” diye sordu.</p>

    <p>“Beni öldür ve gerçek de benimle birlikte ölsün,” dedi Tyrion nefes almaya çalışarak.</p>

    <p>“Bırakın konuşsun,” dedi Catelyn Stark.</p>

    <p>Kurleket, Tyrion’ın saçını isteksizce bıraktı.</p>

    <p>Tyrion derin bir nefes aldı. “Serçeparmak kendi hançerinin benim elime nasıl geçtiğini anlattı size? Buna cevap verin.”</p>

    <p>“Prens Joffrey’nin isim gününde düzenlenen turnuvada bahis oynayarak kazanmışsınız.”</p>

    <p>“Kardeşim Jaime’nin, Çiçek Şövalyesi tarafından yenildiği gün. Hikâyesi bu muydu?”</p>

    <p>“Buydu,” diyerek onayladı Catelyn. Alnında bir çizgi belirdi.</p>

    <p><em>“Süvariler!”</em></p>

    <p>Tiz uyarı üstlerindeki kayalık tepeden gelmişti. Onlar dinlenirken yolu gözlemesi için Lharys’i tepeye tırmandırmıştı Sör Rodrik.</p>

    <p>Uzunca gelen bir an boyunca kimse yerinden kıpırdamadı. İlk hareketlenen Catelyn Stark oldu. “Sör Rodrik, Sör Willis, hemen atlara!” diye bağırdı. “Diğer hayvanları da alın. Mohor, tutsakları gözle...”</p>

    <p>“Bizi silahlandırın,” dedi Tyrion ayağa kalkıp kadının koluna asılmıştı. “Bütün kılıçlara ihtiyacınız olacak.”</p>

    <p>Kadının ona hak verdiğini yüz ifadesinden anlayabiliyordu Tyrion. Dağ haydutları soylu aileler arasındaki düşmanlıkları umursamazdı. Lannisterlar’ı da, Starklar’ı da aynı iştahla kılıçtan geçirirlerdi. Tıpkı iki ailenin birbirini kılıçtan geçirmek istediği gibi. Belki sadece Catelyn’e dokunmazlardı. O hâlâ çocuk doğurabilecek kadar gençti. Ama kadın hâlâ tereddütlüydü.</p>

    <p><em>“Onları duyabiliyorum!”</em> diye seslendi Sör Rodrik. Tyrion durdu ve kulak kabarttı: Nal sesleri, bir düzine, belki daha fazla. Ve gittikçe yaklaşıyorlardı. Birden herkes silahını kapıp atlara koşmaya başladı.</p>

    <p>Lharys aceleyle tepeden inerken çakıl taşları yağmur gibi üstlerine yağdı. Adam nefes nefese Catelyn Stark’ın önüne düştü. “Yirmi adam, belki daha fazla. Süt Yılanları ya da Ay Kardeşleri olduklarını tahmin ediyorum. Galiba gizli gözcüleri vardı leydim. Burada olduğumuzu biliyorlar.”</p>

    <p>Sör Rodrik Cassel uzunkılıcını eline alarak atına binmişti bile. Mohor demir uçlu mızrağını iki eline almış ve hançerini dişlerinin arasına sıkıştırmış halde dev bir kayanın arkasında pusuya yatmıştı. “Sen! Şarkıcı çocuk,” diye seslendi Sör Willis Wode. “Şu göğüs zırhını takmama yardım et.” Marillion’ın yüzü süt rengini almıştı. Arpına sıkı sıkı sarılmış halde donup kalmıştı ama Tyrion’ın adamı Morrec hemen ayağa kalkıp şövalyeye yardım etmeye koştu.</p>

    <p>Tyrion hâlâ Catelyn Stark’ın kolunu tutuyordu. “Başka şansınız yok. Üç kişiyiz, bizi gözetlesin diye bıraktığınız adamla dört kişi... Dört adam ölümle yaşam arasındaki fark demek burada.”</p>

    <p>“Kavga bittiğinde silahını teslim edeceğine dair bana söz ver.”</p>

    <p>“Söz mü?” At sesleri iyice yakından geliyordu artık. Tyrion’ın yüzünde çarpık bir sırıtma vardı. “Sözüm sizindir leydim... size Lannister şerefim üzerine yemin ederim.”</p>

    <p>Bir an, kadın yüzüne tükürecek sandı Tyrion. “Onlara silah verin,” diye bağırdı Catelyn Stark ve hemen uzaklaştı. Sör Rodrik, Jyck’e kılıcını ve kınını atıp düşmanla karşılamak için atını çevirdi. Morrec kendine bir yay ve ok çantası buldu, yolun kenarında diz çökerek düşmanları beklemeye koyuldu. İyi kılıç kullanamıyordu ama fena bir okçu sayılmazdı. Bronn, Tyrion’a çift kenarlı bir balta verdi.</p>

    <p>“Daha önce hiç baltayla dövüşmedim.” Elindeki silah yabancı ve tuhaf geliyordu. Kısa bir sapı, ağır bir başı ve ucunda tehlikeli görünen bir dikeni vardı.</p>

    <p>“Kütük kesiyormuşsun gibi düşün,” dedi Bronn. Sırtında asılı duran uzunkılıcını çekti. Tükürdü, atını döndürüp Chiggen ve Sör Rodrik’e katılmak için koşturdu. Sör Willis de atına bindi. Siyah uzun kuş tüyleriyle süslenmiş, incecik bir göz aralığı olan miğferini tek eliyle başına geçirmeye çalışıyordu.</p>

    <p>“Kütükten kan gelmez,” dedi Tyrion, belli birine hitap etmeden. Çevrede iri bir kaya aradı ve Marillion’ın arkasında saklandığı kayayı görüp koştu. “Kenara kay.”</p>

    <p>“Başka yere git!” diye çığlık attı çocuk. “Ben bir şarkıcıyım, bu kavgaya karışmak istemiyorum.”</p>

    <p>“Ne? Yoksa macera hevesin geçti mi?” dedi Tyrion. Şarkıcı çocuğu kenara kayması için tekmeledi ve sadece tek kalp atışı sonra haydutlar oradaydı.</p>

    <p>Ne hanedan arması, ne sancak, ne savaş borusu, ne davullar vardı. Sadece Morrec ve Lharys’in attığı okların sesi duyuldu. Kaynatılmış deriler kuşanmış, birbirinden farklı zırhların içindeki kara ve zayıf adamlar, alacakaranlığın içinden bir anda çıkıp geldi. Eldivenli ellerinde her türden silah vardı: Uzunkılıçlar, mızraklar, bilenmiş oraklar, çivili sopalar, hançerler ve ağır demir tokmaklar. İki elle kullanılan büyükkılıcı olan, gölge postundan yapılmış bir cübbe giyen atlı iri bir adam grubun başını çekiyordu.</p>

    <p>Sör Rodrik bağırdı, <em>“Kışyarı!”</em> Savaş naraları atan Bronn ve Chiggen’la birlikte adamı karşılamaya gitti. Başının üzerinde dikenli bir gürz sallayan Sör Willis onları takip etti. <em>“Harrenhal! Harrenhal!”</em> diye çığırıyordu. Tyrion bir an öne fırlayıp baltasını sallamak ve <em>Casterly Kayası!</em> diye bağırmak için dayanılmaz bir istek duydu ama çılgınlığı hemen geçti ve tekrar kayanın dibine oturdu.</p>

    <p>Ürkmüş atların kişnemelerini ve birbirine çarpan metallerin sesini duyuyordu. Chiggen’ın kılıcı miğfer takmamış zırhlı bir haydudun yüzüne indi. Bronn adamların içine kasırga gibi daldı ve sağdan soldan kesici darbeler savurmaya başladı. Sör Rodrik gölge postu giymiş iri adamla dövüşüyordu. Birbirlerine darbe üstüne darbe indirirlerken, atları da karşılıklı dans ediyordu. Jyck eyersiz bir ata atladı ve üzerinde zırh olmadığı halde kavganın tam ortasına doğru ilerledi. Tyrion, gölge postlu adamın boğazına saplanmış bir ok gördü. Adam çığlık atmak için ağzını açtığında ağzından ses yerine kan çıktı. O düşerken, Sör Rodrik başka biriyle dövüşmeye başlamıştı.</p>

    <p>Marillion tiz bir sesle bağırdı. Arkasında saklandıkları kayanın üzerinden bir at atlarken başını ahşap arpıyla korumaya çalışıyordu. Atlı onlara dönüp üzerlerine geldiği sırada Tyrion kalktı ve dikenli baltasını iki eliyle savurdu. Balta tok bir sesle atın boğazına gömüldü. Hayvan acı bir çığlıkla yere devrilirken Tyrion az kalsın dengesini kaybediyordu. Baltayı hayvanın boğazından çıkarmayı başardı ve devrilen atın altında kalmaktan son anda kurtuldu. Marillion o kadar talihli değildi. At ve binicisi şarkıcının üzerine devrilip düğüm haline geldi. Haydut atın altında kalan ayağını kurtaramadan Tyrion adamın boğazına baltasını indirdi.</p>

    <p>Baltayı adamın boğazından çıkarmaya çalışırken Marillion’ın inleyen sesini duydu. “Biri bana yardım etsin. Tanrılar bana merhamet gösterin. <em>Kanım akıyor.</em>”</p>

    <p>“Sanırım o atın kanı,” dedi Tyrion. Marillion’ın eli ölü hayvanın altından sürünerek çıktı. Toprakta yürüyen beş ayaklı bir örümcek gibi görünüyordu. Tyrion ayağını elin üzerine bastırdı ve tatmin edici bir çatırtı sesi duydu. Baltasını omzuna alıp giderken, “Orada kal ve ölü taklidi yap,” diye tavsiyede bulundu şarkıcıya.</p>

    <p>Her şey aynı anda oldu sonra. Ortalık bağırışlar, çığlıklar ve dökülen kanın ağır kokusuyla doldu. Dünya oradaki keşmekeşten ibaret gibiydi. Kulağının yanından oklar geçti ve kayalara çarpıp dağıldı. Bronn’un atsız kaldığını ve iki kılıçla birden dövüştüğünü gördü. Tyrion mücadelenin kıyısında kaldı. Kayadan kayaya atlıyor ve geçen atların bacaklarına baltasıyla darbeler indiriyordu. Yerde yatan yaralı bir haydut gördü, adamı öldürdü ve yarım miğferini aldı. Miğfer başına tam oturmamıştı ama hepten korumasız kalmayacağı için memnundu. Jyck karşısındaki hayduda bir kılıç kesiği verirken sırtından öldürücü bir darbe aldı. Tyrion, Kurleket’in cesedine takılıp tökezledi. Domuzun yüzü bir gürz darbesiyle ezilmişti. Tyrion cesedin elindeki kamayı almaya çalışırken, silahın kabzasından anlamıştı adamın Kurleket olduğunu. Tam kamayı kemerine sıkıştırırken kadının çığlığını duydu.</p>

    <p>Catelyn Stark kayalık dağın dibinde üç adam tarafından kıstırılmıştı. Adamlardan biri hâlâ atının üstündeydi, diğer ikisi kadının tam karşısındaydı. Leydi Stark şekilsiz parmaklarıyla bir hançer tutuyordu ama sırtı kayalara dayalıydı ve üç yanı da adamlarla çevrilmişti. <em>Bırak sürtüğün işini bitirsinler,</em> diye düşünüyordu Tyrion. <em>Ne güzel olur.</em> Buna rağmen hâlâ onlara doğru ilerliyordu. Adamlar onun geldiğini fark edemeden, baltasını birinin dizlerinin arkasına indirdi. Ağır balta adamın bacağını kemiğine kadar kopardı. Çürümüş ağaç gövdesi gibi ikiye ayrıldı bacak. <em>Kanayan kütükler,</em> diye düşündü anlamsızca. İkinci adam üstüne yürüdü ve kılıcını kaldırdı. Tyrion savrulan kılıcın altında çömeldi ve baltasını savurdu. Adam geriye doğru düşerken Catelyn Stark adamın arkasından boynunu tutup hançeriyle boğazını kesti. Atlı adam önemli bir işi olduğunu hatırlamış gibi, bir anda dörtnala koşup uzaklaştı.</p>

    <p>Tyrion etrafa bakındı. Bütün düşmanları ya ölmüş ya da kaybolmuştu. Nasıl olduysa, o farkına varamadan sona ermişti mücadele. Ölen atlar ve can çekişen adamlar inleyerek yerde yatıyordu ve kendisinin onlardan biri olmaması şaşkınlık vericiydi. Parmaklarını açtı, balta elinden düştü. Elleri kanla yapış yapış olmuştu. Bütün bir gün dövüştüklerine yemin edebilirdi ama güneş bir parça bile kıpırdamamıştı yerinden.</p>

    <p>“İlk dövüşün müydü?” diye sordu Bronn. Jyck’in ölü bedenine eğilmiş adamın çizmelerini çıkarıyordu. İyi çizmelerdi doğrusu. Lord Tywin’in adamlarına uygun, ağır deriden, yağlanmış ve esnek. Bronn’un giydiği çizmelerden çok daha iyi.</p>

    <p>Tyrion başıyla onayladı. “Babam benimle gurur duyacak,” dedi. Bacaklarına korkunç kramplar giriyordu. Ayakta durmakta zorlanıyordu ama garip bir şekilde, dövüş sırasında en küçük bir ağrı bile hissetmemişti.</p>

    <p>“Şimdi sana bir kadın lazım,” dedi Bronn siyah gözlerinde tuhaf bir pırıltıyla. Çizmeleri torbasına attı. “Kan döktükten sonra bir kadınla yatmaktan iyisi yoktur, sözüme inan.”</p>

    <p>Chiggen, homurdanıp dudaklarını yalayacak kadar bir süre için haydutların cesetlerini yağmalamayı bıraktı.</p>

    <p>Tyrion, Sör Rodrik’in yaralarını saran Leydi Catelyn’e baktı. “Onun da gönlü varsa, ben dünden razıyım,” dedi. Süvariler kahkahaya boğuldu. Tyrion gülümsedi ve düşündü, <em>işte buna başlangıç denir.</em></p>

    <p>Daha sonra dere kıyısına gitti ve buz gibi suyla yüzündeki kanları temizledi. Diğerlerinin yanına dönerken etraftaki cesetlere baktı. Ölü haydutlar zayıf ve perişan adamlardı. Atları sefil, az gelişmiş, kaburgaları sayılacak kadar zayıf hayvanlardı. Bronn ve Chiggen’ın bile almaya tenezzül etmediği, hiç de etkileyici olmayan silahları vardı. Tokmak, dikenli sopa, <em>orak...</em> Elindeki uzunkılıçla Sör Rodrik’in karşısına çıkan gölge postundan cübbe giymiş adamı hatırladı. Adamın bedenini bulduğunda, aslında hiç de iri olmadığını fark etti. Cübbesi gitmişti ve kılıcı fena halde hasar görmüş, paslanmış, ucuz çelikten başka bir şey değildi. Haydutların arkasında dokuz ölü beden kalmasına şaşırmamak gerekirdi.</p>

    <p>Kendilerinin üç ölüsü vardı. Lord Bracken’ın iki adamı Kurleket, Mohor ve kendi adamı Jyck. Eyersiz atıyla tam bir gösteri yapmıştı Jyck. <em>Ölümüne aptal,</em> diye düşündü Tyrion.</p>

    <p>“Leydi Stark, bir an bile kaybetmeden bütün hızımızla yola koyulmalıyız,” dedi Lord Willis. “Haydutları şimdilik savdık ama fazla uzakta değillerdir.”</p>

    <p>“Ölülerimizi gömmeliyiz Sör Willis,” diye karşılık verdi leydi. “Bunlar cesur adamlardı ve ben onların gölgekedileriyle kargalara yem olmasını istemiyorum.”</p>

    <p>“Zemin mezar kazılamayacak kadar kayalık,” dedi Sör Willis.</p>

    <p>“Öyleyse mezar yapmak için taş toplarız,” diye ısrar etti kadın.</p>

    <p>“Siz dilediğiniz kadar taş toplayın,” diyerek lafa karıştı Bronn. “Ama bu işi ben ve Chiggen olmadan yapın. Ölü adamların üzerine taş yığmaktan daha acil işlerim var... nefes almak mesela.” Mücadeleden sağ kurtulanların yüzüne baktı. “Akşama sağ çıkmak isteyenler peşimizden gelsin.”</p>

    <p>“Leydim, adam doğru söylüyor,” dedi Sör Rodrik yorgunluk dolu sesiyle. Yaşlı şövalye kavga sırasında sol omzuna derin bir yara almıştı ve boynunda ciddi bir mızrak sıyrığı vardı. Sesi kendisi kadar yaşlı çıkıyordu o an. “Burada oyalanırsak tekrar saldırmaları an meselesi. İkinci bir saldırıdan sağ çıkamayız.”</p>

    <p>Catelyn’in yüzünden öfkesi okunuyordu ama başka seçeneği yoktu. “Tanrılar bizi affetsin. Hemen yola çıkıyoruz.”</p>

    <p>Artık binek açıkları kalmamıştı. Tyrion eyerini Jyck’in atına taşıdı. Atın halinden üç dört gün daha dayanabileceği anlaşılıyordu. Lharys gelip, “Kamayı bana ver cüce,” dediğinde, Tyrion ata tırmanmaya çalışıyordu.</p>

    <p>Çoktan atına binmiş olan Catelyn Stark yukarıdan bakarak, “Bırak onda kalsın,” dedi. “Baltası da sırtında asılı olsun. Yeni bir saldırıyla karşılaşırsak işe yarayabilir.”</p>

    <p>Atına tırmanırken, “Teşekkür ederim leydim,” dedi Tyrion.</p>

    <p>“Gereksiz,” diye cevapladı Catelyn sert bir şekilde. “Size eskisinden fazla güvenmiyorum.” Tyrion verecek bir cevap düşünemeden kadın uzaklaştı.</p>

    <p>Tyrion çaldığı miğferi kafasına geçirdi ve Bronn’dan baltasını aldı. Bu yolculuğa nasıl başladığını hatırladı. Elleri bağlı, kafasına bir başlık geçirilmiş olarak çıktığı yola bu halde devam ediyor olması önemli bir gelişmeydi. Catelyn Stark’ın ona güvenmemesi sorun değildi. Baltası sırtında olduğu sürece yarışta bir adım öndeydi.</p>

    <p>Sör Willis Wode grubun başında ilerliyordu. Bronn en geriden geliyordu. Leydi Stark ikisinin arasında güvene alınmıştı ve yanında gölge gibi Sör Rodrik vardı. Marillion küskün gözlerle Tyrion’a bakıyordu. Şarkıcının birkaç kaburgası, ahşap arpı ve arp için lazım olan dört parmağı kırılmıştı. Buna rağmen günü tamamen kayıpla geçirdiği söylenemezdi. Gölge postundan yapılmış, siyah üzerine beyaz çizgili muhteşem kürk cübbe, nasıl olduysa onun sırtında bulmuştu kendisini. Marillion cübbenin kıvrımları arasında kaybolmuş halde bakıyordu ve ilk defa söyleyecek bir şey bulamıyordu.</p>

    <p>Daha yarım mil yol almadan, gölgekedilerinin kükremelerini duydular. Kısa bir an sonra da, arkalarında bıraktıkları cesetler için yapılan kavganın sesleri ulaştı kulaklarına. Marillion’ın suratı bembeyaz oldu. Tyrion atını Marillion’ın yanına sürdü. “<em>Korkak</em> ve <em>tokat</em> gayet iyi kafiye oluyor,” dedi. Atını tekmeleyerek hızlandı, Sör Rodrik ve Leydi Catelyn’in yanına doğru gitti.</p>

    <p>“Daha evvel size anlatıyordum ki konuşmamız çok kaba bir şekilde bölündü,” dedi. “Serçeparmak’ın size anlattığı hikâyede önemli hatalar var. Buna inanır mısınız bilmem Leydi Stark ama ben asla aileme karşı bahse girmem.”</p>
  </div>
</body>
</html>
