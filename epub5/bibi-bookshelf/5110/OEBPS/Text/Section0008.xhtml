<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Ağabeyi, elbiseyi iyice görebilmesi için yukarı kaldırdı. “Şu güzelliğe bak. Haydi durma, dokun. Kumaşı hisset,” dedi.</p>

    <p>Dany elbiseye dokundu. Elbise o kadar yumuşaktı ki, parmaklarının arasından su gibi akıyordu adeta. Daha önce bu kadar yumuşak bir şey giyip giymediğini hatırlamıyordu. Olağanüstü yumuşaklığı neredeyse korkutucuydu. Ellerini elbiseden çekti. “Bu benim mi?”</p>

    <p>“Yargıç Illyrio’nun armağanı,” dedi Viserys gülümseyerek. Erkek kardeşinin neşesi epey yerindeydi bu akşam. “Elbisenin rengi gözlerindeki menekşeyi ortaya çıkaracak. Altın da takacaksın, ayrıca çok çeşitli mücevherler. Illyrio söz verdi. Bu gece bir prenses gibi görüneceksin.”</p>

    <p><em>Bir prenses...</em> diye düşündü Dany. Prensesliğin nasıl bir şey olduğunu unutmuştu. Belki de gerçekten bilmediği içindi. “Bize neden bu kadar çok şey veriyor?” diye sordu. “Bizden istediği ne?” Neredeyse altı aydır yargıcın evinde kalıyorlardı. Onun yemeğini yiyor, hizmetçileri tarafından şımartılıyorlardı. Dany on üç yaşındaydı. Böylesi büyük hediyelerin bir karşılık beklemeden verilmeyeceğini bilecek kadar olgundu. Özellikle Özgür Şehir Pentos’ta.</p>

    <p>“Illyrio aptal değil,” dedi Viserys. Sıska, sinirli elleri ve soluk lila renkli gözleriyle hummalı bakan genç bir adamdı. “Yargıç, tahtıma kavuştuğumda dostlarımı unutmayacağımı biliyor.”</p>

    <p>Dany bir şey söylemedi. Illyrio aslında bir tüccardı. Değerli taşlar, baharatlar, ejderha kemikleri gibi iştah kabartan her şeyi alıp satardı. Dokuz Özgür Şehir’in hepsinde dostları vardı. Hatta Vaes Dothrak’ta ve çok daha uzak topraklarda, Yeşim Denizi’nin ardındaki efsanevi yerlerde bile tanıdıkları olduğu söyleniyordu. Doğru fiyat teklif edildiğinde neşe içinde satmayacağı bir dostu olmadığı da söylenenler arasındaydı. Dany yargıçla ilgili sokaklarda söylenenleri biliyordu, hepsini duymuştu ama erkek kardeşinin hayal ağlarını koparmak, onu hayal kurarken sorgulamak istemiyordu. Erkek kardeşi öfkelendiğinde korkunçlaşıyordu. Viserys böyle durumlara “Ejderhayı uyandırmak” diyordu.</p>

    <p>Viserys elbiseyi kapının kenarına astı. “Illyrio sana banyo yaptırmaları için köleleri gönderecek. Şu ahır kokusunun, üstünden çıktığından emin ol. Khal Drogo’nun binlerce atı var, bu gece binecek başka türlü bir at arıyor.” Eleştiri dolu bakışlarla kız kardeşini süzdü. “Hâlâ kambur duruyorsun. Duruşunu düzelt,” dedi. Kızın omuzlarını elleriyle geriye itti. “Artık bir kadının vücuduna sahip olduğunu göstermelisin onlara.” Parmakları kızın yeni tomurcuklanan göğsünü yukarıdan aşağı doğru okşadı ve göğüs ucunu sıktı. “Bu gece beni hayal kırıklığına uğratmayacaksın. Eğer uğratırsan sonuçlarına katlanırsın. Uyuyan ejderhayı uyandırmak istemezsin değil mi?” Parmakları göğüs ucunu zalimce büktü. Elbisesinin kalın kumaşı üzerinden hoyratça buruyordu göğüs ucunu. “İstemezsin <em>değil mi?</em>” diye tekrarladı.</p>

    <p>“Hayır,” diye yanıtladı Dany çaresizce.</p>

    <p>Erkek kardeşi gülümsedi. “Harika.” Kızın saçlarını adeta şefkatle okşadı. “Saltanatımın tarihini yazdıklarında benim tatlı kız kardeşim, bu gece başladığını söyleyecekler.”</p>

    <p>Ağabeyi odadan çıktığında Dany pencerenin önüne gitti ve körfezin sularını efkârla izlemeye başladı. Batan güneşin altında, Pentos’un kare tuğlalardan yapılmış binalarının siluetleri yan yana dizilmişti. Kırmızı rahiplerin gece ateşlerini yakarken söyledikleri şarkıları ve malikânenin duvarlarının ardında gürültüyle oyun oynayan pejmürde kıyafetli çocukların seslerini duyuyordu. Bir an için dışarıda onlarla olabilmeyi diledi. Yalın ayak, nefesi kesilmiş halde, paçavralar içinde, hiç geçmişi ve geleceği olmadan, Khal Drogo’nun malikânesindeki ziyafete davet edilmiş olmadan, dışarıda onlarla birlikte koşturabilmeyi hayal etti.</p>

    <p>Batan güneşin ardında, Dar Deniz’in öbür kıyısında, yeşil tepeli, çiçeklerle kaplı ovaları olan, gürleyerek akan büyük nehirlerin bulunduğu, mavi gri dağların sırtına kondurulan koyu taşlardan örülü kalelere ev sahipliği yapan ve lordlarının sancağı altında savaşa giden zırhlı şövalyelerin olduğu bir yer vardı. Dothraklar o topraklara <em>Rhaesh Andahli</em> diyordu. Yani Andallar’ın yurdu. Özgür Şehirler’deyse, Batıdiyar ya da Gün Batımı Krallıkları denirdi. Erkek kardeşi çok daha basit bir isim bulmuştu: “Bizim topraklar.” Bu iki kelime dudaklarından hiç eksik olmayan bir duaya dönüşmüştü. Sanki, yeterince tekrar ederse tanrılar duyacaktı onu. “Kan hakkıyla bizim, bizden hıyanetle çalınmış ama özde hâlâ bizim, sonsuza kadar bizim. Ejderhadan bir şey çalınamaz. Hayır çalınamaz. Ejderha unutmaz.”</p>

    <p>Belki ejderha hatırlıyordu ama Dany hatırlamıyordu. Ağabeyinin bizim topraklarımız dediği, Dar Deniz’in karşı kıyısındaki bu yerleri hiç görmemişti. Sürekli bahsettiği Casterly Kayası, Kartal Yuvası, Yüksek Bahçe, Arryn Vadisi, Dorne ve Yüzler Adası onun için anlamsız kelimelerdi sadece. İşgalci’nin ordularından korunmak için Kral Toprakları’ndan kaçtıklarında Viserys sekiz yaşındaydı. Daenerys ise annesinin rahminde bir tohumdu o zamanlar.</p>

    <p>Ağabeyi o topraklardan sürülüşleriyle ilgili o kadar çok hikâye anlatmıştı ki, Dany gözünde canlandırabiliyordu bazen. Siyah yelkenlerine ay ışığı vuran gemiyle Ejderha Kayası’na kaçışları, ağabeyleri Rhaegar’ın Üç Dişli Mızrak’ın kanlı sularında İşgalci’ye karşı verdiği mücadele ve sevdiği kadını korurken ölmesi, Kral Toprakları’nın, Viserys’in İşgalci’nin köpekleri dediği Lannister ve Starklar tarafından yağmalanması, Rhaegar’ın veliahtı bebeğin, annesi Dorne Prensesi Elia’nın göğsünden alınması ve bütün yalvarışlarına rağmen gözünün önünde katledilmesi, taht odasının duvarlarındaki cilalı ejderha kafataslarının şahitliğinde. Kral Katili’nin tek hamlede babalarının boğazını altın bir kılıçla kesmesi.</p>

    <p>Dany kaçışlarından dokuz ay sonra, öfkeli bir fırtınanın adayı darmadağın etmesine ramak kala, Ejderha Kayası’nda doğmuştu. Yaşayanlar o fırtınanın korkunç olduğunu söylüyordu. Targaryen donanması, limanda demir atmış olmasına rağmen sular tarafından yutulmuştu. Siper duvarlarından sökülen büyük bloklar Dar Deniz’in vahşi sularına yapraklar gibi savrulmuştu. Annesi Dany’yi doğururken can vermişti ve bu sebeple ağabeyi Viserys onu hiç affetmemişti.</p>

    <p>Dany, Ejderha Kayası’nı da hatırlamıyordu. Oradan da kaçmak zorunda kalmışlardı. Çünkü İşgalci’nin kardeşi yeni inşa ettiği donanmasıyla tekrar yelken açmıştı. Hanedanlarının sahip olduğu Yedi Krallık’tan ellerinde kalan sadece Ejderha Kayası idi ama orayı da uzun zaman ellerinde tutamayacaklardı. Ejderha Kayası’ndaki garnizon, onları İşgalci’ye satmaya hazırdı. Bir gece vakti Sör Willem Darry ve dört sadık adamı, ağabeyi ve kendisinin kaldığı çocuk odasına girmiş, onları ve sütannelerini tehlikeden uzaklaştırmak için alıp götürmüştü. Aynı gece Braavos’un güvenli kıyılarına doğru yelken açmışlardı.</p>

    <p>Sör Willem’i hayal meyal hatırlıyordu. İri gri sakallı, yarı kör, hasta yatağından bile kükreyerek emirler yağdıran bir adamdı. Hizmetçilerin ödü kopardı ondan ama Dany’ye her zaman şefkat ve nezaket gösterirdi. “Küçük Prensesim” diye seslenirdi ona. Bazen de “Leydim” derdi. Sör Willem’in elleri eski deriler kadar yumuşaktı. Hasta yatağından hiç çıkmadı. Hastalığın nemli, sıcak, şekerli, tuhaf kokusu her geçen gün biraz daha çöküyordu üstüne. O zamanlar Braavos’taki kırmızı kapılı büyük evde yaşıyorlardı. Dany’nin kendisine ait bir odası vardı o evde. Penceresinin hemen dibinde bir limon ağacı vardı. Sör Willem öldükten sonra, hizmetçiler kalan parasının hepsini çaldı ve iki kardeşi kapının önüne koydu. Büyük kırmızı kapı yüzlerine kapandığında çok ağlamıştı Dany.</p>

    <p>O günden beri adeta birer göçebe gibi yaşıyorlardı. Braavos’tan Myr’e, Myr’den Tyrosh’a, oradan Qohor’a, ardından Volantis’e, Lys’e. Hiçbir yerde uzun süre kalmalarına izin vermiyordu ağabeyi. İşgalci’nin kiralık katillerinin hâlâ peşlerinde olduğunu söylüyordu ama Dany hiç görmemişti bahsettiği bu adamları.</p>

    <p>İlk zamanlarda bütün yargıçlar, hükümdarlar ve tacir prensler, kalan son iki soylu Targaryen kardeşleri ağırlamaktan, sofralarında yedirip içirmekten memnuniyet duyuyordu. Fakat yıllar geçtikçe ve İşgalci, Demir Taht’ta oturmaya devam ettikçe, kapılar yüzlerine kapanmaya başladı. Hayatları her gün biraz daha merhametsizleşiyordu. Ellerinde kalan son hazine parçalarını sırayla satmak zorunda kalmışlardı. Annelerinin tacını sattıklarında ellerine geçen parayı bile son kuruşuna kadar harcamışlardı. Pentos’un sokaklarında ve meyhanelerinde, Viserys için “Yalvaran Kral” diyorlardı. Dany kendisine nasıl bir isim taktıklarını bilmek istemiyordu.</p>

    <p>“Bir gün her şeyi geri alacağız tatlı kız kardeşim,” diye sözler veriyordu Viserys. Elleri titriyordu bu konudan bahsederken. “Mücevherleri, ipekleri, Ejderha Kayası’nı, Kral Toprakları’nı, Demir Taht’ı ve Yedi Krallık’ı, bizden çalınan ne var ne yoksa hepsini geri alacağız.” Viserys o gün için yaşıyordu. Daenerys’in geri istediği şeyse, kırmızı kapılı büyük ev, penceresinden ona gülümseyen limon ağacı ve asla yaşayamadığı çocukluğuydu.</p>

    <p>Kapıya hafifçe vuruldu. “Gir,” dedi Dany pencereden uzaklaşırken. Illyrio’nun hizmetçileri eğilerek selam verdiler ve işlerini yapmaya başladılar. Onlar köleydi. Yargıcın çok sayıdaki Dothraklı arkadaşlarından birinin hediyesi. Aslında Özgür Şehir Pentos’ta kölelik yoktu ama onlar köleydi işte. Yaşlı olanı bir fare kadar gri ve ufaktı, asla konuşmazdı ama genç bir kız olan diğer köle yaşlı kadın yerine de bol bol konuşurdu. Illyrio’nun favorisi, sarı saçlı bu on altı yaşındaki kız, işini yaparken sürekli gevezelik ederdi.</p>

    <p>Küveti mutfaktan getirdikleri sıcak suyla doldurdular ve suya kokulu yağlar kattılar. Genç köle, Dany’nin kalın ve kaba pamuk kumaştan dikilmiş elbisesini çıkartıp küvete girmesine yardım etti. Su kaynar derecede sıcaktı ama Daenerys hiç ses çıkarmadı. Sıcak suyu seviyordu. Kendisini temiz hissediyordu sıcak suyun içinde. Ayrıca, ağabeyi ona bir Targaryen’ın asla sıcaktan korkmayacağını söylüyordu sık sık. “Bizimki Ejderha Hanedanı,” diyordu. “Ateş bizim kanımızda var.”</p>

    <p>Yaşlı kadın, Dany’nin uzun gümüş rengi saçlarını özenle yıkadı ve dolaşmış yerlerini tarayarak açtı. İşini sessizce yapıyordu. Genç köle, Dany’nin sırtını ve ayaklarını keselerken, ona ne kadar şanslı olduğunu söylüyordu. “Drogo öyle zengin ki hizmetçileri bile altın boyunluklar takıyor. <em>Khalasar</em>’ında yüz binden fazla süvari görevli ve Vaes Dothrak’taki sarayında, her biri gümüş kapılı tam iki yüz oda var.” Daha pek çok şey anlatıyordu genç köle. <em>Khal</em>’ın ne kadar yakışıklı olduğunu, uzun boyunu, cesaretini, savaşlardaki korkusuzluğunu, canavarca ok atabildiğini, kusursuz bir binici olduğunu. Daenerys hiçbir şey söylemedi. Gereken yaşa geldiğinde ağabeyi Viserys ile evleneceğini düşünmüştü hep. Fatih Aegon’ın kız kardeşiyle evlendiği günden beri, Targaryenlar’ın kardeşleriyle evlendirilmesi gelenek halini almıştı. Viserys ona binlerce kez, kan saf kalmalı, demişti. Onların damarlarında kralların kanı dolaşıyordu. Valyria’nın kadim altın kanını, ejderhaların kanını taşıyorlardı ve bu soylu kana daha aşağıda bir kan karıştırılamazdı. Ama işte şimdi, ağabeyi Viserys, onu bir yabancıya, bir barbara satmaya kararlıydı.</p>

    <p>Tamamen temizlendiğinde köleler küvetten çıkmasına ve kurulanmasına yardım etti. Genç köle saçlarını dökme gümüş gibi parlayıncaya kadar fırçaladı. Yaşlı kadın, Dothrak düzlüklerinden toplanmış baharatlı çiçeklerden yapılmış parfümü, küçük dokunuşlarla Dany’nin bileklerine, kulaklarının arkasına, göğüs uçlarına, dudaklarına ve bacaklarının arasına vaftiz edermişçesine sürdü. Yargıç Illyrio’nun gönderdiği mor erik rengi, gözlerinin menekşe rengini ortaya çıkaracak avuç içi kadar ipek elbiseyi üstüne giydirdiler. Genç köle ayaklarına işlemeli sandaletleri giydirirken, yaşlı kadın ametistlerle süslenmiş tacı başına yerleştirdi. Son olarak da, antik Valyria kabartmalarıyla süslenmiş ağır altın bir boyunluk boynuna geçirildi.</p>

    <p>İşleri bittiğinde genç köle nefesi kesilmiş bir halde, “İşte şimdi bir prenses gibi görünüyorsunuz,” dedi. Illyrio’nun nezaket göstererek yolladığı aynada kendine baktı Dany. <em>Bir prenses,</em> diye düşündü. Genç kölenin onu yıkarken söylediklerini hatırladı. Drogo o kadar zengindi ki, hizmetçileri bile altın boyunluklar takıyordu. Ürperdiğini hissetti. Çıplak kollarındaki tüyler diken diken olmuştu.</p>

    <p>Erkek kardeşi serin giriş holünde, havuzun kenarında oturmuş, parmaklarıyla suya şekiller çizerek bekliyordu. Dany’yi görür görmez kalktı ve eleştiren gözlerle kızı süzmeye başladı. “Orada dur,” dedi kıza. “Şimdi dön. Evet, güzel, nasıl desem, şey gibi görünüyorsun...”</p>

    <p>“Kraliyete yakışır,” diyerek tamamladı kemerli yolda aniden beliren Yargıç Illyrio. O kadar iri bir adamdan beklenmeyecek bir zarafetle hareket ediyordu. Alev renkli ipek elbisesinin altındaki katman katman yağları o yürüdükçe sallanıyordu. Her parmağında farklı değerli taşlardan yapılmış bir yüzük parıldıyordu. Uşağı, çatal şekilli sarı sakallarını gerçek altın gibi görünene kadar yağlayıp fırçalamıştı. Uzanıp kızın elini tutarken, “Bu muhteşem günde, Işık Tanrısı sizi binlerce ışık yağmuruyla kutsasın,” dedi. Başını saygıyla öne eğerken gülümsedi. Altın sakallarının arasından çürük ve sararmış birkaç diş göründü. “Harika bir manzara gibi Majesteleri,” dedi Viserys’e. “Drogo’nun aklı başından gidecek.”</p>

    <p>“Bence çok sıska,” dedi Viserys. Dany’ninkilerle aynı renk altın gümüş saçları gergince arkaya doğru taranmış ve ejderha kemiğinden bir tokayla sımsıkı toplanmıştı. Yüzünün sert ve gergin ifadesini tamamlayan bir görünüştü bu. Elini Illyrio’nun kendisine verdiği kılıcın kabzasına koydu ve, “Khal Drogo’nun bu kadar genç bir kızı kadını olarak seçeceğine emin misin?” diye sordu.</p>

    <p>“Onun kanı yeter,” diyerek cevapladı Illyrio. “Kanı sayesinde <em>khal</em> için yeterince büyük. Ona bir bakın. Bu altın gümüş rengi saçlar, mora çalan gözler... bu kızda şüphesiz Valyria kanı var, kesinlikle, kesinlikle... Eski kralın kızı, mutlaka tahta çıkacak yeni kralın kız kardeşi, doğuştan soylu bir kadın. Drogo’nun bu kızı gördüğü anda etkilenmemesi mümkün değil.” Illyrio elini bıraktığında Dany titrediğini fark etti.</p>

    <p>“Belki de haklısın,” dedi Viserys ama şüphe doluydu. “Barbarlar son derece düşük zevklere sahip. Oğlanlar, atlar, koyunlar...”</p>

    <p>“Bunlardan Khal Drogo’ya bahsetmeseniz iyi olur,” diye sözünü kesti Illyrio.</p>

    <p>Viserys’in leylak rengi gözleri öfkeyle parıldadı. “Sen benim aptal olduğumu mu düşünüyorsun?”</p>

    <p>Yargıç saygıyla eğildi. “Kral olduğunuzu düşünüyorum,” dedi. “Krallar sıradan insanlar gibi dikkatli olmak zorunda hissetmezler. Eğer saygısızlık ettiysem özür dilerim.” Döndü ve taşıyıcılarını çağırmak için ellerini birbirine vurdu.</p>

    <p>Illyrio’nun özenle yapılmış tahtırevanına bindiklerinde Pentos sokakları zifiri karanlığa bürünmüştü. Bir düzine iri, güçlü adam taşıyordu tahtırevanı. Ellerinde soluk mavi camdan yapılmış yağlı fenerler taşıyan iki uşak önde yürüyüp yolu aydınlatıyordu. Kalın perdeli tahtırevanın içi ılık ve dardı. Illyrio’nun ağır parfümlerle bastırmaya çalıştığı kötü ten kokusu hissediliyordu.</p>

    <p>Ağabeyi, başını yastığa dayamış halde yanında oturuyordu ama bunların hiçbirinin farkında değildi. Onun aklı Dar Deniz’in ötesindeydi. “<em>Khalasar</em>’ının tamamına ihtiyacım yok,” dedi. Parmakları emanet kılıcın kabzasıyla oynuyordu. Dany ağabeyinin bir kez bile gerçekten kılıç kullanmadığını biliyordu. “Bana on bin yeter,” dedi Viserys. “On bin Dothrak çığlıkçısıyla Yedi Krallık’ı yerle bir edebileceğimden eminim. Diyar gerçek kralı için ayaklanacaktır zaten. Tyrell, Redwyne, Darry ve Greyjoy’un da İşgalci’yi benden fazla sevmediklerinden eminim. Dorne halkı Prenses Elia ve bebeğinin intikamını almak için yanıp tutuşuyordur. Halk da bizim yanımızda yer alacaktır. Onlar da gerçek krallarının özlemini çekiyorlar.” Tereddütle Illyrio’ya baktı. “Çekiyorlar, değil mi?”</p>

    <p>“O insanlar sizin halkınız ve sizi seviyorlar,” dedi Yargıç Illyrio şefkatli bir tavırla. “Diyarın dört bir yanında erkekler karakollarda kadehlerini gizli gizli sizin sağlığınıza kaldırıyor ve kadınlar ejderhalı sancaklar dikip, denizden geleceğiniz gün için saklıyor.” Omuz silkti. “En azından benim casuslarım böyle olduğunu söylüyor,” diye ekledi.</p>

    <p>Dany’nin casusları yoktu. Denizin öbür kıyısında neler olduğunu bilmiyordu ama Illyrio’yla ilgili hiçbir şeye güvenmediği gibi, bu tatlı sözlerine de inanmıyordu. Ağabeyiyse memnuniyetle kafasını sallıyordu. “İşgalci’yi kendi ellerimle öldürmeliyim,” dedi. Daha önce kimseyi öldürmemişti halbuki. “O benim ağabeyim Rhaegar’ı öldürdü. Babama yaptıklarının intikamını almak için Kral Katili Lannister’ı da ben öldürmeliyim.”</p>

    <p>“En uygunu bu olur,” diye karşılık verdi Yargıç Illyrio. Dudaklarına yerleşmiş belli belirsiz alaycı gülüşü görebiliyordu Dany ancak erkek kardeşi buna dikkat bile etmedi. O perdeyi hafifçe aralamış zifiri karanlık sokağı seyrediyor, kim bilir kaçıncı kez Üç Dişli Mızrak Savaşı’nı kafasının içinde yaşıyordu.</p>

    <p>Khal Drogo’nun dokuz kuleli malikânesi körfez sularının hemen yanında inşa edilmişti ve tuğladan örülmüş yüksek duvarlarını soluk renkli sarmaşıklar kaplamıştı. Burasının <em>khal</em>’a, Pentos’un yargıçları tarafından verildiğini söylemişti Illyrio. Özgür Şehirler, at efendilerine her zaman son derece cömert davranırdı. “Bu barbarlardan korktuğumuz için değil,” diye açıklamıştı yargıç. “Işık Tanrısı şehir surlarımızı bir milyon Dothraklıdan korumaya yeter de artar, Kırmızı rahipler böyle söylüyor... ama risk almaya ne gerek var? Onların dostluğunu kazanmak bize çok daha ucuza mal oluyor üstelik.”</p>

    <p>Tahtırevan tapınağın girişinde durduruldu ve perdeler bir muhafız tarafından sert bir hareketle çekildi. Muhafızın, Dothraklar’a özgü bakır teni ve koyu, badem şekilli gözleri vardı. Yüzünde hiç kıl yoktu. Kafasına, Lekesizler’in dikenli bronz başlığını giymişti. Soğuk bakışlarla tahtırevanın içindekileri süzdü. Yargıç Illyrio kaba Dothrak dilinde homurdanarak bir şeyler söyledi. Muhafız aynı şekilde karşılık verdi ve eliyle kapıya doğru gitmelerini işaret etti.</p>

    <p>Dany, erkek kardeşinin emanet kılıcının kabzasını sımsıkı kavradığını fark etti. Belli ki en az Dany kadar gerilmişti. Tahtırevan malikâneye doğru hareket etmeye başlarken, “Saygısız hadım,” diye mırıldandı Viserys.</p>

    <p>Yargıç Illyrio’nun ağzından bal damlıyordu. “Bu geceki ziyafette pek çok önemli adam olacak. Böyle adamların fazlasıyla düşmanı da olur bilirsiniz. Siz dahil olmak üzere, <em>khal</em> konuklarının güvenliğini sağlamak zorunda. Biliyorsunuz Majesteleri, şüphesiz ki İşgalci sizin başınız için bir servet ödemeye hazır.”</p>

    <p>“Ah! Evet,” dedi Viserys karamsar bir sesle. “Seni temin ederim ki denedi Illyrio. Bizi takip etmek için tuttuğu pek çok bıçakçısı var. Ben son ejderhayım ve İşgalci ben sağ olduğum sürece rahat bir uyku uyuyamaz.”</p>

    <p>Tahtırevan yavaşladı ve durdu. Perdeler açıldı. Bir köle Daenerys’in aşağı inmesine yardım etmek için elini uzattı. Daenerys kölenin boyunluğuna bakmaktan kendini alamadı, alelade bronzdu. Onun ardından Viserys indi. Eli hâlâ sımsıkı, kılıcının kabzasını tutuyordu. Yargıç Illyrio’yu tahtırevandan indirmek için iki güçlü adamın yardımı gerekti.</p>

    <p>Tapınağın içindeki hava baharat, çimdikalevi, tatlı limon ve tarçın kokularıyla ağırlaşmıştı. Onları Valyria Kıyameti’ni tasvir eden mozaik camlarının süslediği giriş holüne götürdüler. Duvarlarda siyah demirden yapılmış yağ ile yanan fenerler asılıydı. Taştan oyulmuş, birbirinin aynısı iki yaprak figürünün süslediği kemerin altındaki hadım, gelişlerini tatlı yüksek sesiyle bir ezgi eşliğinde duyurdu. “Targaryen Hanedanı’ndan Bu İsimle Anılan Üçüncü Kral, Andallar’ın, Rhoynarlar’ın ve İlk İnsanlar’ın Kralı, Yedi Krallık Lordu ve Diyar’ın Koruyucusu Viserys. Kız kardeşi, Ejderha Kayası Prensesi Daenerys Fırtınadadoğan. Saygıdeğer ev sahipleri Özgür Şehir Pentos Yargıcı Illyrio Mopatis.”</p>

    <p>Hadımın yanından geçerek soluk renkli sarmaşıklarla kaplanmış sütunların bulunduğu bir avluya çıktılar. Ay ışığı sarmaşıkların yapraklarını gümüş ve kemik renklerine boyuyordu. Etrafta gezinen diğer konukları gördüler. Konukların çoğu kızıl kahve tenli; iri, uzun sakallarına metal halkalar takmış Dothraklı at efendileriydi. Siyah saçları yağlanmış, örülmüş ve uçlarına ziller takılmıştı. Onların aralarında Pentos’tan, Myr’den ve Tyrosh’tan gelen kiralık katiller ve paralı askerler dolaşıyordu. Yargıç Illyrio’dan bile şişman bir Kırmızı rahip, Ibben Limanı’ndan gelen kıllı adamlar. Yaz Adaları’nın abanoz kadar koyu tenli lordları da avludaydı. Daenerys hayretle seyrediyordu insanları ve oradaki tek kadın olduğunu büyük bir korkuyla aniden fark etti.</p>

    <p>“Şurada duran üç kişi Drogo’nun kansüvarileri,” diye fısıldadı yargıç. “Sütunun yanında duran Khal Moro, onun yanındaki oğlu Rhogoro. Yeşil sakallı adam Tyrosh Hükümdarı’nın erkek kardeşi. Onun arkasında duran da Sör Jorah Mormont.”</p>

    <p>Son isim Daenerys’in dikkatini çekmişti. “Bir şövalye mi?”</p>

    <p>“Evet öyle,” diyerek bıyıklarının altından gülümsedi Illyrio. “Yüce Rahip kendi elleriyle, yedi kutsal yağ ile vaftiz etmiş onu.”</p>

    <p>“Burada ne işi var?” diye sordu Daenerys.</p>

    <p>“İşgalci onun kafasını istiyor,” dedi yargıç. “Önemsiz bir hakarette bulunmuş. Birkaç kaçak avcıyı Gece Nöbetçileri’ne teslim etmek yerine Tyroshlu bir köle tacirine satmış. Çok saçma bir yasa. İnsan kendi rehinesiyle ne istiyorsa yapabilmeli.”</p>

    <p>“Gece sona ermeden Sör Jorah’la konuşmak isterim,” dedi Viserys. Dany merakla şövalyeyi izliyordu. Adam kendisinden epeyce büyüktü, kırkını geçmiş olmalıydı. Saçları dökülmeye başlamıştı ama çok güçlü ve zinde görünüyordu. İpekli ve pamuklu kıyafetler yerine, yün ve deriden yapılmış bir kıyafet giymişti. Koyu yeşil tuniğinin göğsüne iki ayağı üstünde duran siyah bir ayı figürü işlenmişti.</p>

    <p>Hiç görmediği memleketinden gelen bu yabancı adama bakarken, yargıcın nemli elini omzuna koyduğunu fark etmemişti Dany. “İşte orada tatlı prensesim, <em>khal</em>’ın ta kendisi.”</p>

    <p>Dany kaçıp saklanmak istiyordu ama ağabeyi ona bakıyordu. Dany ağabeyini kızdırırsa ejderhanın uyanacağını biliyordu. Dönüp Viserys’in gece bitmeden kendisini evlendirmek istediği adama kaygıyla baktı.</p>

    <p>Genç köle kız çok da yanılmamıştı. Khal Drogo avludaki en uzun adamdan bile bir baş daha uzundu. Yapılı gövdesine rağmen havada kayarcasına ilerliyor, yargıcın bahçesindeki panterden daha zarif ve çevik hareket ediyordu, Dany’nin hayal ettiğinden çok daha gençti. Otuz yaşından daha büyük olamazdı. Teni iyice parlatılmış bakır rengindeydi. Sık bıyıklarına altın ve bronz halkalar geçirilmişti.</p>

    <p>“Gidip saygılarımı sunmalıyım,” dedi Yargıç Illyrio. “Burada bekleyin. Onu yanınıza getiririm.”</p>

    <p>Yargıç, <em>khal</em>’a doğru paytak paytak ilerlerken erkek kardeşi Dany’nin kolunu elleriyle kavramıştı. Parmakları o kadar çok sıkıyordu ki Dany’nin canı yanıyordu. “Adamın saç örgüsünü görüyor musun tatlı kız kardeşim?”</p>

    <p>Drogo’nun saç örgüsü gece kadar koyuydu ve kokulu yağlarla ağırlaşmıştı. Ucundaki ziller <em>khal</em> hareket ettikçe hafif sesler çıkarıyordu. Örgü neredeyse kalçalarından bile aşağı sarkıyor, ucu baldırlarına değiyordu.</p>

    <p>“Örgüsünün ne kadar uzun olduğunu görüyor musun?” diye sordu Viserys. “Bir Dothraklı savaş kaybettiğinde, örgüsünü utanç içinde kesmek zorundadır. Böylece güçsüzlüğünü herkes görür. Khal Drogo hiç savaş kaybetmedi. O Ejderha Aegon’ın yeryüzüne yeniden gelişi gibi ve sen onun kraliçesi olacaksın.”</p>

    <p>Dany, Khal Drogo’ya baktı. Yüzü sert ve zalimdi. Gözleri bir akik parçası kadar soğuk ve karanlıktı. Kardeşi Viserys’in içindeki ejderha uyandığında Dany’nin canını yakardı bazen ama Dany kardeşinden şu anda Drogo’dan korktuğu gibi korkmazdı. “Onun kraliçesi olmak istemiyorum,” diye fısıldadı hafif, güçsüz bir sesle. “Lütfen, <em>lütfen</em> Viserys, istemiyorum, eve gitmek istiyorum.”</p>

    <p>“<em>Ev</em> mi?” diye çok hafif bir sesle sordu Viserys ama Dany o sesteki korkunç öfkeyi duyabiliyordu. “Eve nasıl gideceğiz tatlı kız kardeşim? Evimizi bizden aldılar.” Dany’yi karanlığa, kimsenin onları göremeyeceği bir kuytuya çekti. <em>“Eve nasıl gideceğiz?”</em> diye tekrarladı. Kastettiği ev, Kral Toprakları, Ejderha Kayası ve kaybettikleri bütün diyardı.</p>

    <p>Dany, Illyrio’nun evindeki odasından bahsediyordu. Evet, orası da gerçek bir yuva değildi ama şu anda ev diyebilecekleri tek yerdi. Ağabeyi bunu duymak istemiyordu. Orası onun için ev değildi. Kırmızı kapılı büyük ev de yuva olamamıştı onun için. Parmakları delercesine Dany’nin koluna gömülmüştü, bir cevap bekliyordu. Sonunda, “Bilmiyorum...” dedi Dany. Sesi kırılmıştı, gözleri yaşla doluydu.</p>

    <p>“Ben biliyorum,” dedi Viserys. “Eve bir orduyla gideceğiz benim tatlı kız kardeşim. Khal Drogo’nun ordusuyla. Bu uğurda bu gece onunla evlenmen ve yatağına girmen gerekiyorsa yapacaksın.” Gülümsedi. “İhtiyacım olan orduya kavuşmak için tüm <em>khalasar</em>’la, kırk bin adamın hepsiyle ve hatta atlarıyla yatman gerekirse yatacaksın. Bütün ordunun seni becermesi gerekirse becerileceksin. Sadece Drogo olduğu için şükret bence. Belki zamanla ondan hoşlanabilirsin de. Şimdi hemen gözlerini kurula. Illyrio, Drogo’yu yanımıza getirecek ve o seni ağlarken <em>görmeyecek!</em>”</p>

    <p>Dany arkasını döner dönmez iki adamın yaklaştığını gördü. Yargıç Illyrio gülümsemeler ve reveranslarla Khal Drogo’yu onların yanına getiriyordu. Dany henüz gözlerinden aşağı akmaya fırsat bulamamış yaşları elinin tersiyle kuruladı.</p>

    <p>“Gülümse,” dedi Viserys sinirli bir sesle. Eli hâlâ kılıcının kabzasındaydı. “Dik dur. Dur ki memelerin olduğunu görebilsin. Tanrılar biliyor ya, dik dursan bile ufacıklar zaten.”</p>

    <p>Dany gülümsedi ve dikleşerek göğüslerini öne çıkardı.</p>
  </div>
</body>
</html>
