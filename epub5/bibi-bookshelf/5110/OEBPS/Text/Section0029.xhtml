<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Rickon aşağıdaki avluda kurtlarla birlikte koşturuyordu.</p>

    <p>Bran, pencerenin hemen kenarındaki koltuğunda oturmuş onu izliyordu. Rickon nereye koşarsa koşsun Boz Rüzgâr ondan önce hareket ediyor ve çocuğun önünü kesiyordu. Rickon onu görüyor, neşeli bir çığlık atıyor ve başka yöne doğru koşmaya başlıyordu. Tüylüköpek patilerinin ucunda zıplıyor, diğer kurtlar ona yaklaştığında dört dolanıyor ve onları ısırmaya çalışıyordu. Büyüdükçe tüyleri koyulaşmış ve sonunda simsiyah olmuştu. Gözleri yeşil alevler gibiydi. Bran’ın Yaz’ı en arkadan geliyordu. Sarı altın renginde her şeyi gören gözleri ve gümüş bir dumana benzeyen tüyleri vardı. Boz Rüzgâr’dan daha küçük ve daha kurnazdı. Bran, onun yavrular arasındaki en zeki kurt olduğunu düşünüyordu. Rickon küçük bebek ayaklarıyla avlunun sert zeminini döverken Bran kardeşinin attığı kahkahaları dinliyordu.</p>

    <p>Gözleri battı. Aşağıda olmak, kahkahalarla gülerek koşmak istiyordu. Kendisine kızdı ve akmalarına izin vermeden gözyaşlarını eliyle sildi. Sekizinci isim günü gelip geçmişti. Artık yetişkin bir erkek sayılırdı ve ağlamak yetişkin erkeklere göre bir şey değildi.</p>

    <p>“Sadece yalandı,” dedi üzüntü dolu sesiyle. Rüyasında gördüğü kargayı hatırlamıştı. “Ben uçamıyorum. Ben yürüyemiyorum bile.”</p>

    <p>“Kargalar yalancıdır,” dedi Yaşlı Dadı. Bir koltukta oturuyor ve iğne oyası yapıyordu. “Bir karga hikâyesi biliyorum.”</p>

    <p>“Daha fazla hikâye duymak istemiyorum,” diyerek terslendi Bran. Bir zamanlar Yaşlı Dadı’yı ve hikâyelerini severdi. Önceden. Şimdi her şey farklıydı. Yaşlı Dadı’yı bütün gün Bran’ın yanında tutuyorlardı. Ona yemek yedirmesi için, onu temizlemesi için, ona arkadaşlık etmesi için, onun yalnız kalmaması için ama her şey daha kötü oluyordu. “Aptal hikâyelerinden nefret ediyorum.”</p>

    <p>Yaşlı Dadı dişsiz ağzıyla Bran’a gülümsedi. “Benim hikâyelerim mi? Hayır küçük lordum. Benim hikâyelerim değil hiçbiri. Hikâyeler benden önce de <em>vardı</em> ve benden sonra da olacak. Sizden önce ve sonra da.”</p>

    <p>Bran acıyarak, Yaşlı Dadı’nın çok çirkin bir kadın olduğunu düşündü. Çekip küçülmüş gibiydi. Buruş buruştu. Merdivenleri bile çıkamayacak kadar güçsüzdü. Pembe derili kafasının üzerinde bir tutam beyaz saç kalmıştı. Kimse gerçekten kaç yaşında olduğunu bilmiyordu. Daha Bran’ın babasının küçük bir çocuk olduğu zamanlarda bile ona Yaşlı Dadı diyorlardı. Kışyarı’ndaki en yaşlı insan olduğuna dair şüphe yoktu. Belki de Yedi Krallık’taki en yaşlı insandı. Yaşlı Dadı, annesi doğum sırasında ölen Brandon Stark’a sütannelik yapmak için gelmişti kaleye. Brandon, Lord Rickard’ın, yani Bran’ın büyükbabasının büyük erkek kardeşiydi, belki de küçük erkek kardeşiydi ya da <em>Lord Rickard</em>’ın babasının kardeşiydi. Yaşlı Dadı her seferinde farklı anlatıyordu bu kardeşlik bağını ama her anlatışında, küçük çocuk, bir yaz soğuğu sırasında üç yaşında ölüyordu. Yaşlı Dadı, çocuğun ölümünün ardından kendi çocuklarıyla birlikte Kışyarı’nda kalmıştı. Kral Robert’ın tahtı kazandığı mücadeleler sırasında her iki oğlu da ölmüştü ve torunlarını Balon Greyjoy isyanında Pyke surlarında kaybetmişti. Kızları uzun zaman önce evlenmiş, uzaklara gitmiş ve ölmüştü. Kendi kanından kalan tek akrabası ahırlarda çalışan eksik akıllı dev Hodor’du. Yaşlı Dadı, sanki asırlar boyunca, iğne oyası işleyerek ve hikâyelerini anlatarak yaşayıp durmuştu.</p>

    <p>“Kimin hikâyeleri olduğu umurumda değil,” dedi Bran. “Hikâyelerden nefret ediyorum.” Bran hikâye dinlemek istemiyordu. Yaşlı Dadı’yı da istemiyordu. O, annesinin ve babasının yanında olmasını istiyordu. Yaz’la birlikte dışarı çıkmak ve onun yanında zıplamak istiyordu. Yıkık kuleye tırmanmak ve kargalara mısır yedirmek istiyordu. Tekrar midillisine binmek ve ağabeylerinin yanında at sürmek istiyordu. Bran, her şey eskiden olduğu gibi olsun istiyordu.</p>

    <p>“Hikâyelerden nefret eden bir çocukla ilgili bir hikâye de biliyorum,” dedi Yaşlı Dadı. Yüzünde aptal bir gülümseme vardı ve iğnesi kumaşın üzerinde <em>pıt pıt pıt</em> diye sesler çıkarıyordu. Bran çığlık atmak üzereydi.</p>

    <p>Hiçbir şeyin eskisi gibi olmayacağını biliyordu. Karga onu uçması için kandırmıştı ama uyandığında her yeri kırıktı ve dünya değişmişti. Herkes onu terk etmişti. Babası, annesi, kız kardeşleri ve hatta piç ağabeyi Jon bile gitmişti. Babası, ona gerçek bir at vereceğine ve birlikte Kral Toprakları’na yolculuk edeceklerine söz vermişti ama yola Bran olmadan çıkmıştı. Üstat Luwin hem Lord Eddard’a, hem annesine, hem Jon’a haberci kuşlarla mesajlar yollamıştı ama hiçbiri cevap bile vermemişti. “Kuşlar çoğu zaman yolda kaybolur çocuğum,” demişti Üstat Luwin. “Burasıyla Kral Toprakları arasında millerce yol ve bir sürü şahin var, mesajlar yerlerine gitmemiş olabilir.” Bran, o uyurken herkes ölmüş gibi hissediyordu. Belki de Bran ölmüştü ve herkes onu unutmuştu. Jory, Sör Rodrik ve Vayon Poole da gitmişti. Ve Hullen ve Harwin ve Şişman Tom ve muhafızların dörtte biri.</p>

    <p>Sadece bebek Rickon ve Robb buradaydı ama Robb artık bambaşka biriydi. O, Lord Robb’du artık ya da olmaya çalışıyordu. Gerçek bir kılıç kuşanmıştı ve hiç gülümsemiyordu. Bütün günlerini muhafızlarla tatbikat ve kılıç talimi yaparak geçiriyordu. Avludan kılıç sesleri eksik olmuyordu. Bran umutsuzluk içinde ağabeyini izliyordu penceresinden. Robb geceleri Üstat Luwin’le birlikte oturuyordu. İkisi ya sohbet ediyorlar ya da hesap defterlerini inceliyorlardı. Bazen Hallis Mollen ile birlikte atlarına biniyor ve uzaklardaki karakolları teftişe çıkıyorlardı. Günlerce dönmedikleri oluyordu. Robb ne zaman uzun süre için ortadan kaybolsa bebek Rickon, Bran’a geliyor ve ağabeylerinin bir daha dönüp dönmeyeceğini soruyordu ağlayarak. Lord Robb, Kışyarı’nda olduğu zamanlarda bile, Hallis Mollen ve Theon Greyjoy’a ayırdığı vaktin azıcık bir kısmını bile kardeşleri için ayıramıyordu.</p>

    <p>“Sana Mimar Brandon’ın hikâyesini anlatabilirim istersen, sen en çok onu severdin,” dedi Yaşlı Dadı.</p>

    <p>Binlerce ve binlerce yıl önce Mimar Brandon, Kışyarı’nı inşa etmişti ve hatta Sur’u da onun yaptığı söylenirdi. Bran hikâyeyi biliyordu ama en sevdiği hikâye bu değildi. Yaşlı Dadı onu diğer Brandonlar’dan biriyle karıştırıyor olmalıydı. Yaşlı Dadı bazen Bran’ı yıllarca önce emzirdiği bebek zannediyor, bazen de daha Bran doğmadan önce Deli Kral tarafından öldürülen amcası Brandon olduğunu sanıyordu. Dadı o kadar uzun zamandır yaşıyordu ki, baktığı bütün Brandonlar’ın kafasında tek kişi haline geldiğini söylemişti annesi bir keresinde.</p>

    <p>“O benim en sevdiğim hikâye değil,” dedi Bran. “Ben korkunç olanları severdim.” Avludan bir kargaşa sesi yükseldi ve Bran pencereye döndü. Rickon avlunun diğer ucundaki muhafız kulübesine doğru koşuyordu ama Bran neler olduğunu oturduğu yerden göremiyordu. Bacaklarına bir yumruk indirdi, hiçbir şey hissetmiyordu.</p>

    <p>“Ah benim tatlı yaz çocuğum, <em>sen</em> korkuyu ne bilirsin ki? Korku kışta gelir benim küçük lordum. Kar otuz metre yükselir. Kuzeyden ulumalı buz fırtınaları esmeye başlar. Korku uzun gecede gelir. Gece çöker ve güneş yıllarca yüzünü göstermez. Çocuklar karanlıkta doğar, karanlıkta büyür ve karanlıkta ölür. Ulu kurtlar iyice acıkır, ak yürüyenler ormanlarda dolaşır.”</p>

    <p>“Ötekiler yani,” diye sordu Bran, mızmızlanarak.</p>

    <p>“Ötekiler,” diye onayladı Yaşlı Dadı. “Binlerce ve binlerce yıl önce, daha önce hiç görülmemiş uzunlukta sert ve soğuk bir kış çökmüştü dünyanın üzerine. Gece bir neslin hayatı boyunca sürmüştü. Krallar, tıpkı ahırlarında ölen domuz çiftçileri gibi titreyerek ölmüştü kalelerinde. Kadınlar, çocuklarının buz tutarak öldüğünü görmektense elleriyle boğarak öldürmüşlerdi evlatlarını. Ağlamışlardı ama sıcak gözyaşları yanaklarında donmuştu.” Yaşlı Dadı ve elindeki iğneleri aynı anda sustu. Üzeri zarla kaplanmış gözleri ve bembeyaz kesilmiş yüzüyle Bran’a baktı. “Böyle hikâyeleri mi seviyordun?”</p>

    <p>“Evet,” dedi Bran gönülsüzce. “Ama sadece...”</p>

    <p>Yaşlı Dadı başıyla onayladı. İğnesi yine ses çıkarmaya başladı. <em>Pıt, pıt, pıt.</em> “İlk kez o karanlıkta geldi Ötekiler. Onlar soğuk yaratıklardı, ölü yaratıklardı. Güneşten, ateşten, demirden ve damarında sıcak kan akan her canlıdan nefret ederlerdi. Karakolların, şehirlerin ve bütün diyarın üzerine korku saldılar. Kahramanları, hatta orduları, soluk ve ölü atlarının üzerinden uzanıp keserek onar onar öldürdüler. İnsanların kılıçları onları durduramadı. Bakireler ve bebekler için bile merhamet yoktu içlerinde. Buz tutmuş ormanlarda bakireleri avladılar ve hizmetkârlarını ölü bebek etleriyle beslediler.”</p>

    <p>Yaşlı Dadı’nın sesi fısıltıya dönüşmüştü. Bran duyabilmek için merakla öne doğru eğildi.</p>

    <p>“Andallar’ın gelişinden, kadınların Dar Deniz’in ötesindeki Rhoyne şehirlerinden kaçışından önceydi bunlar. O zamanlardaki krallık, İlk İnsanlar’ın krallıklarıydı ve onlar da diyarı ormanın çocuklarından almışlardı. Ama ormanın çocukları sık ormanların içinde, ağaçların arasındaki gizli şehirlerinde ve boş tepelerde yaşamaya devam ettiler, ağaçların üzerindeki yüzleriyle nöbet tuttular. Soğuk ve ölüm dünyayı kaplarken, çocukları bulmaya kararlı son kahraman, insan ordularının kaybettiği şeyleri kadim büyülerle geri alabileceğini umarak ölü topraklara girdi. Yanında kılıcı, atı, köpeği ve bir düzine dostu vardı. Ormanın çocuklarının gizli şehirlerini asla bulamayacağını düşünüp umudunu kaybettiği ana kadar yıllarca aradı. Dostları birer birer ölmüştü. Ve atı ve köpeği. Kılıcı öylesine buz tutmuştu ki kullanmaya kalktığında ellerinde parçalandı. Ötekiler kesilen ellerinden akan kanın kokusunu aldılar ve yanlarında tazı büyüklüğündeki ölü örümceklerle sessizce izini sürdüler...”</p>

    <p>Odanın kapısı <em>gürültüyle</em> açıldı, Bran’ın kalbi korkudan duracak gibi oldu. Gelen Üstat Luwin’di ve hemen arkasında yüzündeki kocaman gülümsemesiyle Hodor vardı. “Hodor!” dedi Hodor, her zamanki gibi.</p>

    <p>Üstat Luwin gülümsemiyordu. “Bir ziyaretçiniz var, sizi görmek istiyor,” dedi.</p>

    <p>“Hikâye dinliyorum,” diye itiraz etti Bran.</p>

    <p>“Hikâyeler bekleyebilir küçük lordum. Döndüğünüzde bıraktığınız yerde bulursunuz hikâyeleri,” dedi Yaşlı Dadı. “Ziyaretçiler o kadar sabırlı değildir ve çoğu zaman yanlarında kendi hikâyelerini de getirirler.”</p>

    <p>“Kim?” diye sordu Bran, Üstat Luwin’e.</p>

    <p>“Tyrion Lannister ve Gece Nöbetçileri’nden birkaç adam. Kardeşiniz Jon’dan da mesaj getirmişler. Şu anda Lord Robb kendileriyle görüşüyor. Hodor, Bran’ın salona inmesine yardım et.”</p>

    <p>“Hodor!” dedi Hodor gülümseyerek. Kafasını kapıya çarpmamak için eğilerek edaya girdi. Boyu neredeyse iki buçuk metre idi. Bu devin Yaşlı Dadı’yla aynı kanı taşıdığına inanmak mümkün değildi. Bran, yaşlandığında onun da büyük büyük ninesi gibi çekerek ufalıp ufalmayacağını düşündü. Hodor bin yaşına kadar yaşasa da olmayacak bir şeydi bu.</p>

    <p>Hodor, Bran’ı saman kaldırıyormuş gibi kolaylıkla kaldırıp göğsünde taşımaya başladı. Her zaman ahır gibi kokardı ama Bran hiç rahatsız olmazdı bundan. Hodor’un kolları ağaç gövdeleri gibi kalındı, çok kaslıydı ve kahverengi kalın tüylerle doluydu. “Hodor!” dedi tekrar. Theon Greyjoy, Hodor’un çok şey bilmediğini ama kendi adını bildiğinden hiç şüphe edilemeyeceğini söylemişti. Bunu Yaşlı Dadı’ya söylediklerinde kıkırdamıştı kadın. Hodor’un gerçek adının Walder olduğunu ve Hodor isminin nereden çıktığını kimsenin bilmediğini itiraf etmişti. Hodor, bildiği tek kelime olan “Hodor”u sık sık tekrar edince, Yaşlı Dadı da ona böyle seslenmeye başlamıştı ve adı Hodor kalmıştı.</p>

    <p>Yaşlı Dadı’yı iğne oyası ve hatıralarıyla birlikte kuledeki odada bıraktılar. Hodor, dudağında melodisiz bir mırıldanmayla Bran’ı merdivenlerden aşağı indirdi ve koridordan geçirdi. Üstat Luwin arkalarından geliyor, dev adamın adımlarına yetişebilmek için neredeyse koşuyordu.</p>

    <p>Robb babasının yüksek koltuğunda oturuyordu. Kaynatılmış deriden yapılmış bir örgü zırh ve yeni Lord Robb yüzünü giymişti. Theon Greyjoy ve Hallis Mollen arkasında ayakta duruyorlardı. Gri taş duvarın dibinde, yüksek ve dar pencerelerin altında bir düzine muhafız sıralanmıştı. Salonun ortasında cüce ve hizmetkârları, arkasında Gece Nöbetçileri’nin siyahlarını kuşanmış dört yabancı adam duruyordu. Bran, salondaki gergin havayı Hodor onu kapıdan içeri sokar sokmaz hissetmişti.</p>

    <p>“Gece Nöbetçileri’nin her adamı Kışyarı’nda arzu ettiği kadar kalabilir, hoş gelmişlerdir,” dedi Robb, Lord Robb sesiyle. Kılıcını kınından çıkarmış, sanki bütün dünya görebilsin diye dizlerinin üzerine yatırmıştı. Kınından çıkarılmış bir kılıçla konuk karşılamanın ne anlama geldiğini Bran bile biliyordu.</p>

    <p>“Gece Nöbetçileri’nin her adamı ama ben değil. Sözlerinden bu anlamı mı çıkarmalıyım evlat?” diye sordu cüce.</p>

    <p>“Babamın ve annemin yokluğunda Kışyarı Lordu benim ve ben senin evladın değilim,” dedi Robb kılıcının ucunu Tyrion Lannister’a doğrultarak.</p>

    <p>“Eğer gerçek bir lordsan, lord nezaketini de öğrenmelisin,” diye yanıtladı cüce kendisine doğrultulmuş kılıcı görmezden gelerek. “Görüyorum ki babanın bütün nezaketini piç kardeşin almış.”</p>

    <p><em>“Jon,”</em> diye fısıldadı Bran, Hodor’un kollarında.</p>

    <p>Cüce arkasını döndü ve Bran’ı gördü. “Demek doğruymuş, çocuk yaşıyor. Siz Starklar’ı öldürmek hiç kolay değil,” dedi,</p>

    <p>“Ve siz Lannisterlar bunu unutmasa iyi olur,” diye karşılık verdi Robb. “Hodor, Bran’ı buraya getir.”</p>

    <p>“Hodor!” dedi Hodor. Kışyarı Lordları’nın, kendilerine Kuzey Kralları dedikleri zamanlardan beri oturdukları yüksek koltuklardan birine oturttu Bran’ı. Koltuk buz gibi taştan yapılmıştı ve üzerine oturan sayısız adamın sağrısıyla cilalanıp pürüzsüzleşmişti. Dev kollarının uçlarına ulu kurtlar oyulmuştu. Bran oturur oturmaz kollara sımsıkı yapıştı. Hissiz bacakları aşağıda sallanıyordu. Bu dev koltukta otururken kendisini küçücük bir bebek gibi hissediyordu.</p>

    <p>Robb bir elini Bran’ın omzuna koydu. “Bran’a anlatacağın şeyler olduğunu söylemiştin, işte kendisi burada, Lannister,” dedi.</p>

    <p>Bran cücenin gözlerinin farkındaydı ve kendini gergin hissediyordu. Gözlerinden biri siyah, biri yeşildi ve o gözler Bran’ı inceliyor, tartıyordu. “Bana senin oldukça mükemmel bir tırmanıcı olduğun söylendi Bran. O gün neler olduğunu, nasıl düştüğünü anlat bana.”</p>

    <p>“Ben <em>asla,</em>” diye diretti Bran. O asla düşmezdi. Asla, asla, asla.</p>

    <p>“Çocuk nasıl düştüğünü, o günkü tırmanışını ve ondan önceki günü hatırlamıyor,” dedi Üstat Luwin yumuşak bir sesle.</p>

    <p>“İlginç,” dedi Tyrion Lannister.</p>

    <p>“Kardeşim sorulara cevap vermek üzere burada bulunmuyor Lannister,” dedi Robb sertçe. “Anlatacaklarınızı anlatın ve yola koyulun.”</p>

    <p>“Sana bir hediye getirdim Bran,” dedi cüce. “Ata binmeyi sever misin evlat?”</p>

    <p>“Çocuk bacaklarını kullanamıyor,” diyerek öne çıktı Üstat Luwin. “Bir atın üzerinde oturamaz.”</p>

    <p>“Saçmalık,” dedi Tyrion Lannister. “Doğru bir at ve eyer sayesinde bir sakat bile at sürebilir.”</p>

    <p>Kullandığı kelime Bran’ın kalbini bir hançer gibi kesmişti. Gözleri birdenbire yaşlarla doldu ve, “Ben bir sakat <em>değilim,</em>” diye bağırdı.</p>

    <p>“Ben de bir cüce değilim o zaman. Babam bunu duyunca çok mutlu olacak,” dedi cüce. Theon Greyjoy güldü.</p>

    <p>“Nasıl bir at ve eyer öneriyorsunuz?” diye sordu Üstat Luwin.</p>

    <p>“Akıllı bir at,” diye cevapladı Tyrion. “Çocuk atı yönlendirmek için bacaklarını kullanamaz bu yüzden atın özel olarak eğitilmesi gerek. Dizginlere ve sesli komutlara yanıt vermeyi öğrenmeli. Daha önce hiç eğitim almamış bir at olmasını tavsiye ederim, böylece bildiği şeyleri unutturmak için vakit harcamak zorunda kalmazsınız.” Kemerinden bir kâğıt çıkardı. “Bunu eyer ustanıza verin. O ne yapması gerektiğini anlayacaktır.”</p>

    <p>Üstat Luwin kâğıdı cücenin elinden aldı. Merakla ve şüpheyle kâğıdı açtı. “Anladım,” dedi. “Mükemmel şekilde çizmişsiniz lordum. Bu gerçekten işe yarar. Bunu benim düşünebilmem gerekirdi.”</p>

    <p>“Benim daha kolay düşünmem doğal,” dedi Tyrion. “Kendi kullandığım eyerden çok farklı değil çünkü.”</p>

    <p>“Gerçekten ata binebilecek miyim?” diye sordu Bran. Onlara inanmak istiyordu ama bunun da başka bir yalan olduğundan korkuyordu. Karga uçabileceğini söylemişti ama o yürüyemiyordu.</p>

    <p>“Evet bineceksin,” dedi cüce. “Ve sana söz veriyorum, atın üstünde herkes kadar uzun olacaksın.”</p>

    <p>Robb Stark’ın kafası karışmıştı. “Bu bir çeşit tuzak mı Lannister? Bran’a neden yardım etmek istiyorsun ki?”</p>

    <p>“Çünkü kardeşin Jon benden bunu yapmamı istedi. Ayrıca kırıklara, sakatlara ve piçlere karşı bir şefkat var kalbimde.” Elini kalbinin üzerine koyup sırıttı.</p>

    <p>Avlunun kapısı açıldı. Rickon soluksuz kalmış halde salona girerken güneş içeriyi doldurdu. Kurtlar da onunla birlikte gelmişti. Çocuk, gözleri faltaşı gibi açılmış halde kapıda durdu ama kurtlar yürümeye devam edip gözlerini Tyrion Lannister’a diktiler. Havayı kokladılar. Önce Boz Rüzgâr homurdanmaya başladı, ardından Yaz homurtuya eşlik etti. Biri sağdan biri soldan, cüceye doğru ağır ağır yürümeye başladı.</p>

    <p>“Kurtlar kokundan hoşlanmadı Lannister,” dedi Greyjoy.</p>

    <p>“Belki artık yola çıkmalıyım,” dedi Tyrion. Bir adım geri gitti... ve Tüylüköpek bir anda gölgelerin arasından çıkarak adamın arkasında hırlamaya başladı. Tyrion geriledi. Yaz diğer tarafından adamın üzerine atladı. Tyrion sendeleyerek kurttan uzaklaşmaya çalıştı ama Boz Rüzgâr öne fırlayıp adamın kolunu yakaladı ve elbisesinden bir parça kopardı.</p>

    <p><em>“Hayır!”</em> diye bağırdı Bran, Lannister’ın adamları kılıçlarına davranırken. “Yaz, hemen <em>buraya</em> gel. Bana gel!”</p>

    <p>Ulu kurt sahibinin sesini duydu ve Bran’a baktı. Bir kez daha Tyrion’a döndü ve ağır adımlarla Bran’ın yanına gidip, koltuktan aşağı sarkan bacaklarının dibine oturdu.</p>

    <p>Robb soluğunu tutmuştu. Nefesini dışarı bırakarak, “Boz Rüzgâr!” diye bağırdı. Ulu kurt sessiz ve yavaş bir şekilde ona doğru yürümeye başladı. Şimdi sadece Tüylüköpek kalmıştı. Yeşil alevden yapılmış gözleri yanarak hâlâ küçük adama hırlıyordu.</p>

    <p>“Rickon, onu yanına çağır,” diye bağırdı Robb. Bebek Rickon kendine geldi ve, “Tüylüköpek, bana gel, bana,” diye seslendi. Siyah ulu kurt cüceye son bir kez hırladı ve zıplayarak Rickon’ın yanına gitti. Minik çocuk kurdun boynuna sarıldı.</p>

    <p>Tyrion Lannister atkısını çözdü ve alnında biriken teri atkısıyla sildi. İfadesiz bir sesle, “Ne kadar ilginç,” dedi.</p>

    <p>“İyi misiniz lordum?” diye sordu Tyrion’ın kılıcı hâlâ elinde olan adamı, bir yandan da ulu kurtlara kötü kötü baktı.</p>

    <p>“Elbisemin kolu yırtıldı, pantolonumun arkası açıklanamaz bir şekilde ıslandı ama gururum dışında yaralanan bir yerim yok.”</p>

    <p>Robb bile sarsılmış görünüyordu. “Kurtlar... Neden böyle yaptıklarını bilmiyorum...”</p>

    <p>“Beni akşam yemekleriyle karıştırdıklarına şüphe yok,” diyerek Robb’a reverans yaptı Tyrion. “Onları üzerimden aldığınız için teşekkür ediyorum genç lord. Beni son derece hazmedilemez bulacaklardı. Ve şimdi, gerçekten yola <em>koyuluyorum.</em>”</p>

    <p>“Bir dakika lordum,” dedi Üstat Luwin. Robb’un yanına gitti ve fısıltıyla bir şeyler konuştular. Bran neler söylediklerini duymaya çalışıyordu ama sesleri ona ulaşmıyordu.</p>

    <p>Robb sonunda kılıcını kınına koyup ayağa kalktı. “Ben... ben size karşı kabalık etmiş olabilirim lordum. Kardeşim Bran için son derece düşünceli bir şey yaptınız ve...” Robb duruşunu düzeltmek için çabalıyordu, “Kışyarı konukseverliği isterseniz sizin de emrinizdedir.”</p>

    <p>“Samimiyetsiz nezaketini boşa harcama çocuk. Benden hiç hoşlanmıyorsun ve beni burada istemiyorsun. Surların dışında, kış kasabasında bir han gördüm. Bu geceyi orada geçirirsem her ikimiz de daha rahat uyuruz. Bakarsın, birkaç bakır sikke karşılığında, bu gece yatağımı benim için ısıtacak bir fahişe bile bulurum.” Omuzları çarpık, siyah sakallı Gece Nöbetçisi’ne dönüp konuştu. “Yoren, gün ışımaya başladığında güneye doğru yol almaya devam edeceğiz. Beni yolda bulacağından hiç şüphem yok.” Döndü ve kısa bacaklarıyla kapıya doğru yürüdü, Rickon’ın yanından geçti ve salondan çıktı. Adamları arkasından onu takip etti.</p>

    <p>Gece Nöbetçileri’nin dört adamı kaldı. Robb kendinden emin olmayan bir duruşla onlara döndü ve, “Sizlere birer oda hazırlattım. Odalarda yolun yorgunluğunu ve tozunu üzerinizden atmanız için yeterli sıcak su da var. Bu akşam yemekte bizi onurlandırmanızı bekliyorum,” dedi. Kelimeler ağzında o kadar yakışıksız duruyordu ki Bran bile bunların kalpten gelen cümleler değil, ezberlenmiş bir konuşma olduğunu fark edebiliyordu. Kara kardeşler de Robb’a aynı şekilde teşekkür etti.</p>

    <p>Hodor, Bran’ı kuledeki odasına geri götürürken Yaz da onları takip etti. Yaşlı Dadı koltuğunda uyuya kalmıştı. Hodor, “Hodor!” diyerek hafifçe horlayan Yaşlı Dadı’yı kucaklayıp götürdü. Bran yatağında uzanırken düşüncelere daldı. Robb, bu akşam Gece Nöbetçileri’yle birlikte yemek yiyeceklerini söylemişti. “Yaz,” diye seslendi. Yatağa tırmanan kurda sıkıca sarıldı, hayvanın sıcak nefesini yanağında hissetti. “Tekrar ata binebileceğim,” diye fısıldadı küçük arkadaşına. “Çok yakında seninle birlikte ormanda ava çıkacağız. Bekle ve gör.” Bir süre sonra uykuya daldı.</p>

    <p>Rüyasında yine tırmanıyordu. Eski ve penceresiz bir kulenin kararmış taşları arasına parmaklarını geçirmeye ve ayaklarından destek almaya çalışarak yukarı çıkıyordu. Tırmandı, tırmandı. Bulutların arasından karanlık gökyüzüne kadar çıktı ama kule hâlâ uzanıyordu. Aşağı bakmak için durduğunda başı döndü. Parmaklarının kaydığını hissetti. Haykırarak hayatta kalmak için tutundu. Yeryüzü binlerce mil uzakta kalmıştı ve Bran uçamıyordu. <em>Uçamıyordu işte.</em> Kalp çarpıntısı dinene ve nefesi geri gelene kadar bekledi ve tırmanmaya devam etti. Sadece yukarı gidiyordu yol. Gidilecek başka yer yoktu. Epeyce yukarısında, üzerlerine vuran ay ışığıyla görünür hale gelen gargoyleleri fark etti. Kolları acıyla zonkluyordu ama durup dinlenmeye cesaret edemedi. Kendini daha hızlı tırmanmak için zorladı. Gargoyleler, sobadaki közler gibi kızıl gözleriyle onun tırmanışını izliyorlardı. Bir zamanlar aslan heykelleriydiler belki ama şimdi çarpık ve grotesk görünüyorlardı. Kulağa korkunç gelen taştan sesleriyle, fısıltıyla konuştuklarını duyabiliyordu Bran. Onları dinlememeliydi. Dinlememeliydi. Onları duymadığı sürece güvendeydi. Gargoyleler kendilerini yapıştıkları taştan çekip serbest kaldıklarında ve Bran’ın tırmandığı yere doğru düşmeye başladıklarında Bran güvende olmadığını biliyordu. “Hiçbir şey duymadım,” dedi ağlayarak. “Duymadım. Duymadım.”</p>

    <p>Karanlıkta nefessiz kalmış halde uyandı ve üzerine eğilmiş dev bir gölge gördü. “Ben bir şey duymadım,” diye fısıldadı. “Hodor!” diye yanıtladı gölge ve masadaki mumu yaktı. Bran rahatlayarak bir nefes aldı.</p>

    <p>Hodor, Bran’ın yüzünde biriken teri yumuşak bir bezle sildi ve usta elleriyle nazikçe üstüne temiz kıyafetler giydirdi. Yemek vakti geldiğinde kucağına alıp, şöminenin önüne kurulmuş uzun masanın hazır olduğu Büyük Salon’a indirdi. Masanın başındaki büyük lord koltuğu boştu. Robb o koltuğun hemen sağ yanındaki koltuğa oturmuştu ve Bran tam onun karşısına oturtuldu. O akşam yemekte süt domuzu, güvercin tartı ve tereyağlı turp vardı. Aşçı, yemekten sonra bal tatlısı servis edeceğine söz vermişti. Boz Rüzgâr ve Tüylüköpek salonun bir köşesinde bir kemik için kavga ederken, Yaz, Bran’ın elinden masadaki artıkları yiyordu. Kışyarı’nın köpekleri Büyük Salon’un kapısına bile gelmiyorlardı artık. Bran başlarda garipsemişti bunu ama şimdi doğal geliyordu.</p>

    <p>Yoren, Gece Nöbetçileri’nin en büyüğü olduğu için kâhya onu Robb’la Üstat Luwin’in arasına oturtmuştu. Çok uzun zamandır yıkanmıyormuş gibi ekşi ekşi kokuyordu adam. Domuz etinden bir parçayı dişleriyle kopardı, kaburgalardan birini kırdı ve kemiğin içindeki iliği emdi. Jon’un adı geçtiğinde omuz silkti ve, “Sör Alliser’ın belası,” dedi. Diğer adamlar güldüler ama Bran bir şey anlamadı. Robb, amcaları Benjen’le ilgili soru sorduğunda kara kardeşler kasvetli bir sessizliğe gömüldü.</p>

    <p>“Ne oldu?” diye sordu Robb.</p>

    <p>Yoren ellerini yeleğine sildi. “Kötü haberler var lordum ve bize sunduğunuz et ve ekmeğe karşı edilecek en kötü teşekkür ama soruyu soran adam cevabına katlanacak kadar cesur olmalı. Stark gitti.”</p>

    <p>Adamlardan diğeri, “Yaşlı Ayı onu Waymar Royce’u aramaya yolladı ama o geri dönmedi, uzun zaman oldu lordum,” dedi.</p>

    <p>“Çok uzun zaman,” diye ekledi Yoren. “Artık ölmüş olduğu kesin gibi.”</p>

    <p>“Amcam ölmedi,” diye karşılık verdi Robb. Sesi öfkeli ve yüksekti. Ayağa kalktı ve elini kılıcının kabzasına götürdü. “Beni duyuyor musunuz? <em>Amcam ölmedi!</em>” Sesi taş duvarlarda yankılanıyordu ve Bran birden çok korktu.</p>

    <p>Ekşi kokulu yaşlı Yoren, Robb’a baktı. Hiç etkilenmemişti. Dişlerinin arasına sıkışmış eti çıkarmaya çalışırken, “Siz ne derseniz lordum,” dedi.</p>

    <p>Kara kardeşlerin en genç olanı, “Tekinsiz Orman’ı Benjen Stark’tan daha iyi bilen kimse yok Sur’da. Geri döneceğinden eminim,” dedi.</p>

    <p>“Pekâlâ,” dedi Yoren. “Belki döner, belki de dönemez. O ormanlara pek çok iyi adam daha önce de gitti ve bazıları hiç geri gelmedi.”</p>

    <p>Bran’ın tek düşünebildiği Yaşlı Dadı’nın anlattığı hikâyeydi. Ötekileri, ölü adamları ve tazı büyüklüğündeki örümcekler tarafından beyaz ağaçların arasında avlanan son kahramanı düşünüyordu. Bir an için çok korktu ama sonra hikâyenin nasıl bittiğini hatırladı. “Çocuklar ona yardım edecektir,” diye bağırdı. “Ormanın çocukları.”</p>

    <p>Theon Greyjoy kişner gibi güldü. “Bran, ormanın çocukları binlerce yıldır ölü ve onlardan geriye kalan tek şey ağaçlara oyulmuş yüzler,” dedi Üstat Luwin.</p>

    <p>“Bu dediğiniz burası için doğru olabilir,” diye lafa karıştı Yoren. “Ama Sur’un ötesi için kim konuşabilir? Orada neyin ölü neyin canlı olduğunu bilmek kolay değil.”</p>

    <p>O gece yemekten sonra Bran’ı odasına Robb taşıdı. Boz Rüzgâr önden gidiyor, Yaz onları takip ediyordu. Robb yaşına göre çok kuvvetliydi ve Bran bir bez bebek kadar hafifti ama kulenin merdivenleri dikti. Odaya geldiklerinde Robb nefes nefese kalmıştı.</p>

    <p>Bran’ı yatağına yatırıp üstünü örttü ve mumu söndürdü. Bir süre karanlığın içinde, yatağın yanındaki koltukta oturdu. Bran onunla konuşmak istiyordu ama ne söyleyeceğini bilemiyordu. “Senin için bir at bulacağız,” dedi sonunda Robb fısıltıyla.</p>

    <p>“Geri gelecekler mi Robb?” diye sordu Bran.</p>

    <p>“Evet,” dedi Robb. Sesinde acı bir umut vardı. Bran bu konuşanın Lord Robb değil, ağabeyi Robb olduğunu duyabiliyordu. “Annemiz kısa zaman içinde evde olacak. Belki biz de atlarla gidip onu yolda karşılarız. Seni ata binerken görmek onun için ne büyük bir sürpriz olur değil mi?” Bran karanlıkta bile ağabeyinin gülümsediğini hissedebiliyordu. “Sonrada kuzeye doğru yola devam ederiz. Sur’a doğru. Jon’a geleceğimizi haber bile vermeyiz. Bir gün, sadece sen ve ben öylece karşısına dikiliriz. Tam bir macera olur.”</p>

    <p>“Bir macera,” diye tekrarladı Bran. Ağabeyinin hıçkırıklarını duyabiliyordu. Odanın karanlığında gözyaşlarını göremiyordu ama elini uzatıp ağabeyinin elini buldu. Parmakları kenetlendi.</p>
  </div>
</body>
</html>
