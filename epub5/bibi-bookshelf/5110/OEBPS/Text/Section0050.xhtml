<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>“Acı tanrıların bir hediyesidir Lord Eddard,” dedi Yüce Üstat Pycelle. “Kemiğin kaynadığı, etin iyileştiği anlamına gelir. Şükretmelisiniz.”</p>

    <p>“Bacağımın zonklaması durduğunda şükredeceğim.”</p>

    <p>Pycelle yatağın yanındaki masaya bir matara bıraktı. “Haşhaş sütü. Ağrınız dayanılmaz olursa için.”</p>

    <p>“Zaten çok fazla uyuyorum.”</p>

    <p>“Uyku en iyi şifacıdır.”</p>

    <p>“En iyi şifacı sizsiniz diye düşünüyordum.”</p>

    <p>Pycelle belli belirsiz gülümsedi. “Sizi böyle keskin espriler yaparken görmek çok güzel lordum.” Ned’e doğru eğildi ve sesini alçalttı. “Bu sabah haberci kuzgun geldi. Kraliçeye babasından bir mektup getirdi. Bilmeniz gerektiğini düşündüm.”</p>

    <p>“Kara kanatlara yüklü kara haberler,” dedi Ned. “Ne diyor?”</p>

    <p>“Sör Gregor Clegane için yolladığınız adamlar hususunda son derece öfkeli,” diye cevapladı Pycelle. “Böyle olmasından endişe ediyordum. Hatırlarsanız konsey masasında defalarca dile getirmiştim.”</p>

    <p>“Bırakın istediği kadar öfkelensin,” dedi Ned. Bacağının her zonklamasında, Jaime Lannister’ın gülümsemesini ve kollarında ölü yatan Jory’yi hatırlıyordu. “Bırakın kızına istediği kadar mektup yazsın. Lord Beric krala ait bir sancak taşıyor. Lord Tywin kral adaletini engellemeye çalışırsa Robert’a hesap verir. Majesteleri’nin avlanmaktan daha fazla sevdiği bir şey varsa, o da kendisine ayaklanan lordların haddini bildirmektir.”</p>

    <p>Pycelle doğrulurken üstat zinciri ses çıkardı. “Sizin dediğiniz gibi olsun. Sabah tekrar ziyaret ederim.” Yaşlı adam aceleyle eşyalarını toplayıp odadan ayrıldı. Üstadın hiç vakit kaybetmeden kraliyet dairesine gidip kraliçeye laf taşıyacağından hemen hemen hiç şüphesi yoktu Ned’in. <em>Bilmeniz gerektiğini düşündüm...</em> sanki babasından gelen mektubun haberini vermesini emreden Cersei’nin ta kendisi değilmiş gibi. Verdiği cevabın, kadının o kusursuz dişlerini titretmesini diledi. Robert’tan üstada anlattığı kadar emin olamıyordu aslında ama kraliçenin bunu bilmesine gerek yoktu.</p>

    <p>Bir kadeh ballı şarap istedi. Şarap da zihnini bulandırıyordu ama haşhaş sütü kadar değil. Düşünme yeteneğini kaybetmemesi gerekiyordu. Jon Arryn’in kendini öldürtecek ne yaptığını, öğrendikleriyle ilgili harekete geçecek kadar yaşayıp yaşamadığını en az bin kez sormuştu kendine. Belki de harekete geçtiği için öldürülmüştü Jon.</p>

    <p>Bazen çocukların masum gözleri yetişkin insanların göremediği şeyleri görebiliyordu tuhaf bir şekilde. Sansa büyüdüğü zaman, her şeyi açıkça görmesini sağladığını söyleyecekti kızına. Hiçbir şey bilmeden, <em>sarhoş babasına hiç benzemiyor o,</em> demişti öfkeli bir sesle ve basit gerçek Ned’in önüne ölüm kadar soğuk bir şekilde serilmişti. <em>Jon Arryn’i öldüren kılıç buydu,</em> diye düşündü Ned. <em>Ve o kılıç Robert’ı da öldürecek. Çok daha yavaş ama kesin bir ölüm olacak.</em> Kırık kemikler zamanla iyileşiyordu ama bazı ihanetler iltihap yapıyor ve ruhu zehirliyordu.</p>

    <p>Yüce Üstat Pycelle’den bir saat kadar sonra Serçeparmak geldi. Göğsüne siyah iplikle alaykuşu işlenmiş kırmızı bir takım ve siyah beyaz çizgili bir pelerin giyiyordu. “Uzun süre kalamayacağım lordum,” dedi. “Leydi Tanda beni öğle yemeğine bekliyor. Bana yağlı bir dana kızarttıracağından şüphem yok. Gerçi dana, kızı kadar yağlı olursa patlayıp ölürüm muhtemelen. Bacağınız nasıl?”</p>

    <p>“Şiş, ağrılı ve beni deliye döndürecek kadar kaşıntılı.”</p>

    <p>Serçeparmak tek kaşını kaldırdı. “Öyleyse bir daha üstünüze at düşmemesine dikkat edin. Bir an önce iyileşmeniz gerekiyor. Diyar iyice kaynamaya başladı. Varys batıdan çok karanlık fısıltılar duyuyor. Hürsüvariler ve paralı askerler Casterly Kayası’na yığılıyormuş. Lord Tywin’in doyumsuz sohbeti için olmadığına eminim.”</p>

    <p>“Kraldan haber var mı?” diye sordu Ned. “Robert daha ne kadar avlanmayı düşünüyor?”</p>

    <p>“Bir seçeneği olsa, siz de kraliçe de yaşlılıktan ölene kadar ormanda kalır gibi geliyor bana,” diye cevapladı Serçeparmak gülümseyerek. “Böyle bir seçeneği olmadığına göre bir şeyler öldürür öldürmez geri dönecektir. Beyaz erkek geyiği bulmuşlar... daha doğrusu hayvandan geri kalanları bulmuşlar. Bir kurt geyiği onlardan önce yakalamış ve krala sadece boynuzlarla toynaklar kalmış. Robert, ormanın derinliklerinde devasa bir yaban domuzu olduğunu duyana kadar çok öfkeliymiş. O hayvanı avlayana kadar rahat etmez. Prens Joffrey, Royceler, Sör Balon Swann ve kafileden yirmi kişi bu sabah döndü. Diğerleri hâlâ kralın yanında.”</p>

    <p>“Ya Tazı?” diye sordu Ned kaşlarını çatarak. Jaime Lannister babasının yanına gittiğinden beri Lannister kabilesinde onu en çok endişelendiren adam Sandor Clegane’di.</p>

    <p>“Ah, o da Joffrey ile birlikte döndü ve hemen kraliçenin yanına gitti.” Serçeparmak gülümsedi. “Lord Beric’in, ağabeyinin kafasını kesmek için yola çıktığını öğrendiği anda, Sandor’un yakınındaki çalılıklarda bir sinek olabilmek için yüz gümüş geyik verirdim,” dedi.</p>

    <p>“Kör bir adam bile Tazı’nın ağabeyinden nasıl nefret ettiğini görebilir.”</p>

    <p>“Ah, evet. Ama en nefret ettiği adamı siz öldürüyorsunuz. Dondarrion, Yürüyen Dağ’ın kafasını kestiğinde, bütün Clegane toprakları ve hazinesi Sandor’un olacak ama sizin yerinizde olsam teşekkür beklemezdim. Şimdi müsaadenizle lordum, Leydi Tanda ve yağlı danaları beni bekliyor.”</p>

    <p>Serçeparmak kapıya yürürken masadaki kalın kitabı gördü ve durup sayfalarını karıştırmaya başladı. <em>Yedi Krallık’ın Büyük Hanedanlarının Kökleri ve Tarihçeleri; Necip Lordların ve Soylu Leydilerin ve Çocuklarının Ayrıntılı Vasıfları,</em> diye yüksek sesle okudu. “Bundan daha sıkıcı bir okuma işi olamaz. Bir uyku iksiri mi lordum?”</p>

    <p>Bir an için her şeyi anlatmayı düşündü Ned ama Serçeparmak’ın kitapla ilgili yaptığı laf oyununda onu çok rahatsız eden bir şey vardı. Çok kurnaz bir adamdı ve dudağındaki alaycı gülümseme hiç kaybolmuyordu. “Jon Arryn hastalandığında bu kitabı okuyordu,” dedi temkinli bir tonla. Serçeparmak’ın tepkisini merak ediyordu.</p>

    <p>Ve adam her zamanki gibi ince bir alayla karşılık verdi: “Öyleyse ölüm onu epey rahatlatmıştır.” Lord Petyr Baelish reverans yaparak odadan çıktı.</p>

    <p>Eddard Stark bir küfür savurdu. Kendi adamları dışında güvenebileceği kimse yoktu bu şehirde. Serçeparmak, Catelyn’i saklamış, Ned’in araştırmalarına yardım etmişti ama o gece Jaime ve adamları geldiğinde kendi postunu kurtarmak için o kadar acele etmesi Ned’i hâlâ rahatsız ediyordu. Varys ondan da beterdi. Sadakat yeminlerine rağmen, hadım çok fazla şey biliyor, çok az şey yapıyordu. Yüce Üstat Pycelle her geçen gün daha fazla Cersei’nin köpeğiymiş gibi görünüyordu. Sör Barristan yaşlı ve muhafazakâr bir adamdı, Ned ona öğrendiklerini anlatsa, görevini yapması gerektiğini söylerdi.</p>

    <p>Çok az zaman vardı, durum düşündürücüydü. Kral birkaç gün içinde dönecekti ve Ned’in görev onuru, öğrendiği her şeyi Robert’a anlatmasını gerektiriyordu. Vayon Poole kızlarının Kışyarı’na dönmesi için <em>Rüzgâr Cadısı</em> isimli bir kadırga bulmuştu. Gemi Braavos açıklarındaydı ve üç gün içinde şehre varacaktı. Artık kızlarının güvenliğini bahane ederek yapması gereken şeyleri erteleyemezdi.</p>

    <p>Gece rüyasında Rhaegar Targaryen’ın çocuklarını görmüştü. Tywin Lannister kendi muhafızlarının kırmızı pelerinlerine sarılı ölü bedenleri Demir Taht’ın önüne sermişti. Zekice davranmıştı, kırmızı pelerinlerin içinde o kadar kötü görünmüyordu kan. Kızın ayakları çıplaktı, üzerinde hâlâ geceliği vardı. Ve oğlan, oğlan...</p>

    <p>Ned bunun tekrar olmasına izin veremezdi. Diyar bir deli krala daha dayanamazdı, bir intikam ve kan dansı daha olmamalıydı. Çocukların hayatını kurtarmak için bir yol bulmak zorundaydı.</p>

    <p>Robert merhamet gösterebilirdi. Affettiği tek adam Sör Barristan değildi. Yüce Üstat Pycelle, Örümcek Varys, Lord Balon Greyjoy, hepsi bir zamanlar Robert’ın düşmanlarıydı ama hepsi onun dostluğuna, rütbelere ve sadakat yeminlerine karşılık mevkilere sahip olmuşlardı. Robert, cesur bir düşmana gösterdiği saygıyı ona da gösterirdi.</p>

    <p>Ama bu farklı bir durumdu. Karanlıktaki zehir, ruha saplanmış bir bıçak. Robert bunu asla affetmezdi. Tıpkı Rhaegar’ı affedemediği gibi. <em>Hepsini öldürecek,</em> dedi kendi kendine.</p>

    <p>Buna rağmen Ned sessiz kalamazdı. Robert’a karşı sorumlulukları vardı. Krallığa, Jon Arryn’in gölgesine ve... bir şekilde gerçeğin tam ortasına düşmüş Bran’a karşı sorumluydu. Bran gerçeği öğrenmemiş olsaydı onu neden katletmek istesinlerdi ki?</p>

    <p>Öğleden sonra çocuklarının Şişman Tom dediği, zencefil sakallı, tombul muhafız Tommard’ı çağırttı. Jory’nin vefatı, Alyn’ın gidişiyle muhafızlarının komutası Tommard’a kalmıştı. Bunu düşününce biraz huzursuzlandı Ned. Tommard sağlam, nazik, sadık ve hevesli bir adamdı ama neredeyse elli yaşına gelmişti. Gençliğinde bile çok hareketli olduğu söylenemezdi. Ned, muhafızlarının yarısıyla beraber en iyi savaşçılarını batıya göndermekle bir hata yapmıştı belki.</p>

    <p>“Yardımına ihtiyacım olacak,” dedi Tommard yanına geldiğinde. Adam ne zaman Ned’in huzuruna çıksa telaşlanıyordu. “Beni tanrı korusuna götür.”</p>

    <p>“Bacağınız bu durumdayken akıllıca olur mu lordum?”</p>

    <p>“Olmaz ama gitmem gerek.”</p>

    <p>Tommard, Varly’yi çağırdı. Ned iki adamın omuzlarına tutunarak kulenin merdivenlerinden inip avluyu geçmeyi başarabildi. “Muhafızların iki katına çıkarılmasını istiyorum,” dedi Tommard’a. “Benim iznim olmadan kimse El Kulesi’ne girmeyecek ve buradan dışarı çıkmayacak.”</p>

    <p>Tom düşündü. “Lordum, Alyn ve diğerlerinin yokluğu yüzünden halihazırda epey sıkıştık.”</p>

    <p>“Kısa bir zaman için,” dedi Ned. “Nöbet sürelerini uzatın.”</p>

    <p>“Emredersiniz lordum,” dedi Tom. “Size nedenini sorabilir miyim?”</p>

    <p>“Sormasan daha iyi,” diye yanıt verdi Ned kesin bir ifadeyle.</p>

    <p>Güney tanrılarının şehrinde bulunan tanrı korusu her zamanki gibi boştu. Adamlar yürek ağacının dibine oturmasına yardım ederlerken, Ned’in bacağı çığlıklar atıyordu. “Teşekkür ederim,” dedi. Kemerinden, katlanıp kendi mührüyle kapatılmış bir kâğıt çıkardı. “Bunu acilen gitmesi gereken yere götürün.”</p>

    <p>Tommard kâğıdın üstündeki ismi okuduğunda dudağını ısırdı. “Lordum...”</p>

    <p>“Sana söylediğimi yap,” dedi Ned.</p>

    <p>Sessiz tanrı korusunda ne kadar zaman beklediğini bilmiyordu. Burası huzur doluydu. Ağaçlar kalenin ihtişamını gizliyordu. Kuşların sesini, böceklerin mırıltısını, meltemle hışırdayan yaprakları duyabiliyordu. Yürek ağacı, üzerinde gözler olmayan, kahverengi yaşlı bir meşeydi ama Ned burada tanrılarının varlığını hissedebiliyordu. Bacağı daha az zonkluyor gibiydi.</p>

    <p>Güneş surların ve kulelerin üstünde kırmızıya dönerken, gün batımında geldi kadın. Ned’in söylediği gibi tek başına gelmişti. İlk kez sade giyinmişti. Deri çizmeler ve binici kıyafeti. Kahverengi pelerininin başlığını çıkardığında, yüzündeki çürüğü gördü Ned. Kralın vurduğu yerdeki kızgın morluk sarıya dönmeye başlamıştı ve şişlik inmişti.</p>

    <p>Cersei, “Neden burada?” diye sordu Ned’e tam yanında ayakta dururken.</p>

    <p>“Böylece tanrılar bizi görebilir,” diye cevapladı Ned.</p>

    <p>Ned’in yanına çimenlerin üstüne oturdu. Her hareketinden zarafet akıyordu. Sapsarı bukleleri rüzgârda uçuşuyordu. Gözleri yaz yaprakları kadar yeşildi. Ned daha önce onun güzelliğine dikkat etmemişti ama şimdi görebiliyordu. “Jon Arryn’in ölümüne sebep olan gerçeği biliyorum,” dedi.</p>

    <p>“Biliyor musunuz?” Kraliçe bir kedi kadar tetikte, Ned’in yüzünü inceliyordu. “Beni buraya bu yüzden mi çağırdınız Lord Stark? Bilmeceler çözmek için mi? Yoksa amacınız, karınızın Tyrion’ı kaçırdığı gibi kaçırmak mı beni?”</p>

    <p>“Buna inanıyor olsaydın buraya asla gelmezdin,” dedi Ned. Hafifçe kadının yanağına dokundu. “Bunu daha önce de yaptı mı?”</p>

    <p>“Birkaç kez,” dedi yüzünü Ned’den uzaklaştırarak. “Ama yüzüme vurmamıştı daha önce. Jaime görse onu öldürürdü çünkü. Kardeşim Jaime, arkadaşından yüz tane eder.”</p>

    <p>“Kardeşin mi?” dedi Ned. “Yoksa âşığın mı?”</p>

    <p>“İkisi de,” diye cevap verdi kadın. Gözünü bile kırpmadan gerçeği söylemişti. “Çocukluğumuzdan beri üstelik. Hem neden olmasın? Targaryenlar kanlarını saf tutmak için üç yüz yıldır kardeşleri evlendiriyor. Jaime’yle ben kardeşten daha öteyiz. Biz onunla anne karnını paylaştık. Benim ayağımı tutarak dünyaya gelmiş o, eski üstadımız anlatmıştı. O benim içimdeyken kendimi... tamamlanmış hissediyorum.” Bir gülücüğün hayaleti geçti dudaklarından.</p>

    <p>“Oğlum Bran...”</p>

    <p>Cersei gözlerini Ned’den kaçırmadı. “Bizi gördü. Çocuklarını seviyorsun, değil mi?”</p>

    <p>Meydan dövüşünün yapıldığı sabah Robert da aynı soruyu sormuştu. Ned aynı cevabı verdi. “Bütün kalbimle.”</p>

    <p>“Ben de çocuklarımı öyle seviyorum.”</p>

    <p>Ned düşündü, <em>Hiç tanımadığım bir çocuğun hayatına karşılık, Arya’nın, Sansa’nın, Bran’ın, Rickon’ın ya da Robb’un hayatı söz konusu olsaydı ne yapardım? Ya Catelyn, Jon’un hayatına karşılık kendi doğurduğu çocukların hayatı söz konusu olsaydı, ne yapardı?</em> Cevabı bilmiyordu. Asla öğrenmemek için dua etti.</p>

    <p>“Üçü de Jaime’den,” dedi Ned. Bu bir soru değildi.</p>

    <p>“Tanrılara şükür,” diye karşılık verdi Cersei.</p>

    <p><em>Tohum güçlü.</em> Jon Arryn ölüm döşeğinde böyle söylemişti ve tohum gerçekten güçlüydü. Onca piç ve simsiyah saçları. Yüce Üstat Malleon, aslan ve boynuz arasında doksan yıl önce gerçekleşmiş son evliliği kitabında yazmıştı. Tya Lannister, hüküm süren lordun üçüncü oğlu Gowen Baratheon ile evlenmişti. İlk ve tek oğulları <em>iri, gürbüz, simsiyah saçlı,</em> daha adı konmadan ölmüş bir bebekti. Bu evlilikten otuz yıl kadar önce bir Lannister, Baratheonlar’dan bir bakireyle evlenmişti. Üç kız bir erkek çocukları olmuştu. Çocukların hepsinin saçları simsiyahtı. Ned kurumuş sarı sayfaların arasında ne kadar geri giderse gitsin, altının kömür önünde eğildiğini görmüştü.</p>

    <p>“On iki yıl,” dedi Ned. “Nasıl oldu da kraldan hamile kalmadın?”</p>

    <p>Kendini savunur gibi başını kaldırdı. “Senin sevgili Robert’ın rahmime bir çocuk bıraktı bir kez.” Sesi tiksintiyle kalınlaşmıştı. “Kardeşim beni temizleyecek bir kadın buldu. Robert asla öğrenmedi. Dürüst olmam gerekirse onun bana dokunmasına tahammül edemiyorum. Yıllardır içime girmesine izin vermedim. Fahişelerinden ayrılıp yatak odama gelmeye vakit bulduğunda, onu memnun etmek için başka yollar kullanıyorum. Gerçi ne yaparsak yapalım, kral her zaman körkütük sarhoş olduğu için sabah hiçbir şey hatırlamıyor.”</p>

    <p>Herkes nasıl bu kadar kör olabilmişti? Gerçek bunca zamandır tam önlerinde duruyordu. Gerçek çocukların yüzlerinde yazılıydı. Ned’in midesi bulanıyordu. “Robert’ın tahta oturduğu günü hatırlıyorum, tam bir kraldı,” dedi sessizce. “Onu bütün kalbiyle sevebilecek bin tane kadın bulabilirdi. Ondan bu kadar nefret etmeni sağlayacak ne yaptı sana?”</p>

    <p>Gece karanlığında yanan yeşil alevler gibi parladı gözleri. “Düğün gecemizde, ilk kez bir yatağı paylaştığımızda bana senin kız kardeşinin adını söyledi. Üstümdeydi, içimdeydi ve kulağıma fısıldadı: <em>Lyanna.</em>”</p>

    <p>Ned Stark solgun mavi gülleri hatırladı ve içinden hıçkırmak geldi bir an. “Hanginize daha fazla acımam gerektiğini bilmiyorum,” dedi.</p>

    <p>Söylediği şey kraliçeyi eğlendirmiş gibiydi. “Acımanı kendine sakla Lord Stark. Benim ihtiyacım yok.”</p>

    <p>“Ne yapmak zorunda olduğumu biliyorsun.”</p>

    <p><em>“Zorunda?”</em> Elini Ned’in sağlam bacağına, tam dizinin üstüne koydu. “Gerçek bir erkek istediğini yapar, yapmak zorunda olduğu şeyi değil.” Parmakları ağır ağır Ned’in bacağını olamaya başladı, kalçalarına kadar çıktı, sözlerin en tatlısını veriyor gibiydi. “Krallığın güçlü bir El’e ihtiyacı var. Joff daha yıllarca tahta çıkamayacak. Kimse yeni bir savaş istemiyor. Ben hiç istemiyorum.” Elleri Ned’in yüzünü, saçlarını okşadı. “Eğer dostlar düşman olabiliyorsa, düşmanlar da dost olabilir. Karın binlerce fersah uzakta ve Jaime babamın yanına kaçtı. Bana nazik davran Ned. Asla pişman olmayacağına söz veririm.”</p>

    <p>“Aynı teklifi Jon Arryn’e de yaptın mı?”</p>

    <p>Ned’e bir tokat attı.</p>

    <p>“Bunu bir onur madalyası olarak takacağım,” dedi Ned kuru bir sesle.</p>

    <p><em>“Onurmuş,”</em> diye parladı Cersei. “Bana soylu lord rolü oynamaya kalkma. Sen beni ne sanıyorsun? Senin de bir piçin var. Onu gördüm. Annesi kimdi merak ediyorum. Evi yanarken tecavüz ettiğin Dornelu bir köylü kızı mı? Bir fahişe mi? Yoksa şövalyenin yas tutan kız kardeşi Leydi Ashara mı? Kendini denize atmış diye duydum. Neden yaptı sence? Kılıçtan geçirdiğin ağabeyi için mi, yoksa elinden aldığın evladının hasreti yüzünden mi? Söyle bana pek soylu ve <em>onurlu</em> lordum, senin Robert’tan, benden ya da Jaime’den ne farkın var?”</p>

    <p>“En başta, ben çocuk öldürmüyorum. Beni çok iyi dinle leydim. Çünkü sadece bir kez söyleyeceğim. Kral avdan döndüğünde ona bütün gerçeği açıklayacağım. Bu yüzden, o dönmeden gitmiş olman gerek. Çocuklarınla birlikte. Senin yerinde olsam Casterly Kayası’na gitmezdim. Özgür Şehirler’e, hatta daha uzağa, Yaz Adaları’na ya da Ibben Limanı’na doğru yelken açardım. Rüzgâr ne kadar hızlı eserse.”</p>

    <p>“Sürgün,” dedi. “Tadımı acı bir kadeh.”</p>

    <p>“Babanın, Rhaegar’ın çocuklarına sunduğu kadehten daha tatlı,” dedi Ned. “Hak ettiğinden daha iyi. Babanın ve kardeşlerinin de seninle gelmesi en iyisi olur. Lord Tywin’in altınları sayesinde rahatça yaşayabilir ve sizi koruyacak paralı askerler tutabilirsiniz. İhtiyacınız olacak. Nereye kaçarsan kaç, Robert’ın öfkesi seni takip edecektir buna şüphen olmasın.”</p>

    <p>Kraliçe ayağa kalktı. “Ya benim öfkem Lord Stark?” diye sordu yumuşak bir sesle. Gözleri Ned’in yüzünü inceliyordu. “Krallığı kendine saklamalıydın. Alman için önünde duruyordu. Jaime, Kral Toprakları’nın düştüğü gün onu Demir Taht’ta otururken bulduğunu anlatmıştı bana. Bütün yapman gereken merdivenleri çıkmak ve tahta oturmaktı. Ne acıklı bir hata.”</p>

    <p>“Tahmin edebileceğinden çok daha fazla hata yaptım,” dedi Ned. “Ama o tahta oturmamak onlardan biri değildi.”</p>

    <p>“Ah, evet öyle lordum,” diye ısrar etti Cersei. “Taht oyununda ya kazanırsın ya ölürsün. İkisinin arası yoktur.”</p>

    <p>Çürük yanağını başlığının altına gizledi ve Ned’i karanlıkta, meşe ağacının dibinde, tanrı korusunun sessizliğinde, siyah lacivert gökyüzünün altında yalnız bıraktı. Yıldızlar görünmeye başlamıştı.</p>
  </div>
</body>
</html>
