<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Toprak kızıl, ölü ve çatlaktı. İyi oduna rastlamak zordu. Adamlar budaklı kavak ağaçlarıyla, mor çalılarla ve kahverengi otlarla dönmüştü. En düzgün iki ağacı alıp budadılar, kabuklarını soydular. Gövdelerini ikiye bölerek yerde bir kare oluşturdular. Karenin içini çalılarla, ağaç gövdelerinden soydukları kabuklarla, kuru otlarla doldurdular. Rakharo ellerinde kalan küçük sürüden bir aygır seçti. Hayvan Khal Drogo’nun kızıl aygırına benzemiyordu ama ona benzeyen bir at yoktu zaten. Aggo ata bir elma yedirerek karenin ortasına getirdi ve iki kaşının ortasına baltasını indirdi.</p>

    <p>Elleri ve ayakları bağlı olan Mirri Maz Duur gözlerindeki endişeli bakışla tozların arasından onları izliyordu. “Bir atı öldürmek yetmez,” dedi Dany’ye. “Kan tek başına hiçbir işe yaramaz. Büyü yapmak için gerekli duaları bilmiyorsunuz, onları bulacak kadar bilge de değilsiniz. Kan büyüsünü çocuk oyunu mu sanıyorsunuz siz? Bana küfreder gibi <em>maegi</em> diyorsunuz ama <em>maegi, bilge</em> demektir. Siz çocuksunuz ve bir çocuğun cehaletiyle hareket ediyorsunuz. Her ne yapmaya çalışıyorsanız işe yaramayacak. Beni şu iplerden kurtarın, size yardım edeyim.”</p>

    <p>“<em>Maegi</em>’nin anırmaları beni yordu,” dedi Dany, Jhogo’ya. Adamın kamçısı kadının sırtına indi ve tanrıkadını bir daha konuşmadı.</p>

    <p>At leşinin üstüne yontulmuş kütüklerden, küçük ağaç gövdelerinden, büyük ağaçların kollarından ve bulabildikleri en düzgün dallardan bir platform yaptılar. Ağaçlar batıdan doğuya doğru dizilmişti. Gün batımından gün doğumuna doğru. Platformun üstüne Drogo’ya ait olan şeyleri yerleştirdiler: Çadırı, boyalı yeleği, eyeri ve dizginleri, bir erkek olduğunda babasının verdiği kamçıyı, Khal Ogo’yu doğradığı <em>arakh</em>’ı, gösterişli ejderha kemiği yayı. Aggo, kansüvarilerinin düğün gecesinde hediye ettikleri silahları da koymak istedi ama Dany izin vermedi. “Onlar benim,” dedi. “Onları saklayacağım.” Drogo’nun eşyalarının üzerine bir kat daha çalı ve kuru ot serildi.</p>

    <p>Güneş en yüksek noktasına doğru ağır ağır tırmanırken Sör Jorah kolundan tutarak Dany’yi kenara çekti. “Prenses...” diye başladı.</p>

    <p>“Bana niye prenses diyorsunuz?” diyerek meydan okudu Dany. “Ağabeyim Viserys sizin kralınızdı, öyle değil mi?”</p>

    <p>“Öyleydi leydim.”</p>

    <p>“Viserys öldü. Ben onun veliahtıyım. Targaryen Hanedanı’nın son kanıyım. Önceden onun olan her şey artık benim.”</p>

    <p>“...kraliçem,” dedi Sör Jorah tek dizinin üstüne çökerken. “Önceden onun olan kılıcım artık sizindir Daenerys. Kalbim de öyle. Yüreğim asla Viserys’e bağlanmamıştı. Ben sadece bir şövalyeyim ve size sürgünden başka teklif edecek bir şeyim yok. Ama beni dinleyin. Khal Drogo’yu bırakın artık, gitsin. Yalnız kalmayacaksınız. Siz istemediğiniz takdirde kimse sizi Vaes Dothrak’a götürmeyecek yemin ederim. <em>Dosh khaleen</em>’e katılmak zorunda değilsiniz. Benimle doğuya gelin. Yi Ti, Qarth, Yeşim Denizi, Asshai. Hiç görülmemiş harikaları görürüz, tanrıların bize verdiği en güzel şarapları içeriz. Yalvarırım <em>Khaleesi.</em> Ne yapmaya çalıştığınızı biliyorum. Yapmayın. Ne olur <em>yapmayın.</em>”</p>

    <p>“Yapmak zorundayım,” dedi Dany. Şefkatle şövalyenin yüzüne dokundu. Hüzünle. “Anlamıyorsunuz.”</p>

    <p>“Onu sevdiniz, anlıyorum,” dedi Sör Jorah umutsuzluk dolu sesiyle. “Ben de bir zamanlar sevgili karımı sevmiştim ama onunla birlikte ölmedim. Siz benim kraliçemsiniz, kılıcım sizin ama siz Drogo’nun cenaze ateşine tırmanırken bir kenarda durup izlememi beklemeyin. Sizi yanarken seyretmeyeceğim.”</p>

    <p>“Korktuğunuz şey bu mu?” diye sordu Dany. Eğilip şövalyenin alnını hafifçe öptü. “O kadar çocuk değilim tatlı sör.”</p>

    <p>“Amacınız onunla birlikte ölmek değil mi? Bana yemin eder misiniz kraliçem?”</p>

    <p>“Yemin ederim.” Kendisine ait olan Yedi Krallık’ın Ortak Dil’inde konuşmuştu.</p>

    <p>Platformun üçüncü katı kuzeyden güneye doğru dizilmiş parmak kalınlığında ince dallardan ve yapraklı kuru çubuklardan oluşuyordu. Buzdan ateşe doğru. Onların üstüne minderleri, ipek şilteleri serdiler. İşleri bittiğinde güneş batıda alçalmaya başlamıştı. Dany, Dothraklar’ı yanına çağırdı. Yüz kişiden az kalmışlardı. Her şey başlarken Aegon’ın yanında kaç kişi olduğunu merak etti. Önemli değildi.</p>

    <p>“Sizler benim <em>khalasar</em>’ım olacaksınız,” dedi. “Köle yüzleri görüyorum. Boyunluklarınızı çıkarın. Artık özgürsünüz. İsterseniz gidebilirsiniz. Kimse size zarar vermeyecek. Eğer kalırsanız kız kardeş erkek kardeş gibi, karı koca gibi yaşayacağız.” Simsiyah gözler boş bakışlarla, endişeyle onu izliyordu. “Çocuklar görüyorum, kadınlar, buruşmuş yüzler. Dün ben de bir çocuktum. Bugün bir kadınım. Yarın yaşlanacağım. Bana elinizi, yüreğinizi verin. Her zaman bir yeriniz olacak.” Üç genç <em>khas</em> savaşçısına döndü. “Jhogo, sana düğün gecemde bana hediye edilen gümüş saplı kamçıyı veriyorum. Seni <em>ko</em> ilan ediyorum ve yeminini bekliyorum. Benim kanımın kanı olarak yaşamanı ve ölmeni istiyorum. Yanımda at sürmeni ve beni korumanı istiyorum.”</p>

    <p>Jhogo kamçıyı Dany’nin elinden aldı ama kafası karışmıştı. Tereddütle, “<em>Khaleesi,</em> bu olamaz. Bir kadının kansüvarisi olmak beni utandırır,” dedi.</p>

    <p>“Aggo,” dedi Dany, Jhogo’nun söylediklerine kulak asmadan. <em>Dönüp arkama bakarsam karanlığın içinde kaybolurum.</em> “Sana düğün gecemde bana hediye edilen ejderha kemiğinden yayı veriyorum.” Çifte kıvrımlı, siyah ve kusursuz, Dany’den daha uzun bir yaydı. “Seni ko ilan ediyorum ve yeminini bekliyorum. Benim kanımın kanı olarak yaşamanı ve ölmeni istiyorum. Yanımda at sürmeni ve beni korumanı istiyorum.”</p>

    <p>Aggo gözlerini yere indirerek yayı aldı. “Yemin edemem. <em>Khalasar</em>’ı ancak bir erkek yönetilebilir ve sadece bir erkek, savaşçısını ko ilan edebilir.”</p>

    <p>“Rakharo,” dedi Dany kendisini reddeden Aggo’dan dönerek. “Sana düğün gecemde bana hediye edilen büyük altın arakh’ı veriyorum. Seni de ko ilan ediyorum ve yeminini bekliyorum. Benim kanımın kanı olarak yaşamanı ve ölmeni istiyorum. Yanımda at sürmeni ve beni korumanı istiyorum.”</p>

    <p>“Siz <em>khaleesi</em>’siniz,” dedi Rakharo <em>arakh</em>’ı alırken. “Sizin yanınızda at sürer ve sizi korurum. Sizi Vaes Dothrak’a, Dağların Anası’nın eteklerine götürüp <em>dosh khaleen</em>’e teslim edene kadar. Başka söz veremem.”</p>

    <p>Dany başıyla onayladı. Verilen cevapların hiçbirini duymamış gibi sakindi. Savaşçılarının sonuncusuna döndü. “Sör Jorah Mormont,” dedi. “Benim ilk ve en büyük şövalyem, size verecek bir düğün hediyem kalmadı ama size söz veriyorum, bir gün benim ellerimden daha önce hiç görülmemiş güzellikte bir kılıç alacaksınız. Bıçağı ejderha nefesiyle eritilmiş Valyria çeliğinden dövülmüş olacak. Yemininizi bekliyorum.”</p>

    <p>“Yemin ediyorum kraliçem,” dedi Sör Jorah. Diz çöküp kılıcını Dany’nin ayaklarının dibine bıraktı. “Size hizmet edeceğime, itaat edeceğime, gerekirse uğrunuzda öleceğime yemin ediyorum.”</p>

    <p>“Karşımıza çıkan ne olursa olsun?”</p>

    <p>“Karşımıza çıkan ne olursa olsun.”</p>

    <p>“Yemin ettiniz. Dilerim ki bu yemin için asla pişmanlık duymazsınız.” Dany şövalyeyi ayağa kaldırdı. Adamın başına uzanabilmek için parmaklarının ucunda yükseldi ve dudaklarına hafif bir öpücük kondurdu ve, “Siz Kraliçe Muhafızları’nın ilkisiniz,” dedi.</p>

    <p>Çadırına giderken herkesin gözünün üstünde olduğunu biliyordu. Dothraklar aralarında fısıldaşıyor, badem gözlerinin ucuyla onu izliyordu. Onun delirdiğini düşündüklerinin farkındaydı Dany. Belki de gerçekten delirmişti. Bunu çok yakında öğrenecekti. <em>Dönüp arkama bakarsam karanlığın içinde kaybolurum.</em></p>

    <p>Irri küvete girmesine yardım etti. Küvet kaynar suyla doluydu ama Dany ne irkildi ne de sesini çıkardı. Sıcağı seviyordu. Sıcak su kendisini temiz hissetmesini sağlıyordu. Jhiqui, Dany’nin Batı Pazarı’ndan aldığı gül kokulu yağı suya kattı. Doreah saçlarını taradı. Irri sırtını keseledi. Dany gözlerini kapatıp sıcak suyun ve hoş kokuların onu sarmalamasına izin verdi. Kaynar suyun bacaklarının arasındaki ağrıyı emdiğini hissediyordu. Su içine girdiğinde ürperdi. Bütün ağrısı ve gerginliği çözülmüştü. Kendini suya bıraktı.</p>

    <p>Temizlendiğinde hizmetçileri küvetten çıkmasına yardım etti. Irri ve Jhiqui onu kuruladı. Doreah, sıvı gümüşten bir nehir gibi omuzlarından dökülene kadar saçlarını fırçaladı. Bileklerine, kulaklarının arkasına, süt dolu ağır göğüs uçlarına baharat kokulu, tarçınlı parfümler sürdüler. Son dokunuş bacaklarının arası içindi. Kadınlığının dudakları arasında hafifçe kayan Irri’nin parmakları, bir âşığın yumuşak ve serin öpücüğü gibiydi.</p>

    <p>Daha sonra Dany hepsini gönderdi. Drogo’nun gece topraklarına doğru çıkacağı yolculuğun son hazırlıklarını yapmalıydı. Kocasının vücudunu temizledi. Saçlarını fırçalayıp yağladı. Drogo’nun saçları Dany’nin parmaklarından son kez akıyordu. Onlara ilk kez dokunduğu düğün gecelerini hatırladı. Saçları hiç kesilmemişti. Kaç adam saçı hiç kesilmeden ölebilirdi? Yüzünü Drogo’nun saçlarına gömüp kokladı. Toprak ve çimen, at ve duman kokuyordu. Drogo kokuyordu. <em>Beni affet hayatımın güneşi,</em> dedi içinden. <em>Bütün yaptıklarım ve yapmak zorunda olduklarım için affet beni. Bedelini ödedim yıldızım. Ama çok ağır bir bedeldi. Çok ağırdı...</em></p>

    <p>Dany kocasının saçlarını ördü. Bıyıklarına gümüş halkaları, örgüsüne teker teker çanlarını taktı. Altın, bronz, ne çok çan vardı. Düşmanları bu çanların sesini duyar duymaz titreyip zayıflardı. At kılından yapılmış binici pantolonunu giydirdi. Uzun çizmelerini. Gümüş ve altın madalyonları olan kemerini beline taktı. Yaralı göğsüne boyalı yeleğini geçirdi. İyice solmuş, eskimiş olanı. Drogo en çok bunu severdi. Kendisi için bol ipek bir pantolon seçti. Bağları dizlerine kadar çıkan sandaletlerini ve Drogo’nunkine benzeyen yeleğini.</p>

    <p>Hizmetçileri çağırıp Drogo’yu cenaze ateşine taşımalarını söylediğinde güneş kaybolmak üzereydi. Jhogo ve Aggo, khal’ın bedenini çadırdan çıkarırken Dothraklar sessizce bekliyordu. Dany savaşçıların arkasından yürüyordu. Drogo’yu ipek şiltelerin üstüne yatırdılar. Başı kuzeydoğuya, Dağların Anası’nın olduğu tarafa bakıyordu.</p>

    <p>“Yağ,” diye emretti. Kavanozları getirip dalları, yaprakları, çalıları, minderleri, ipek şilteleri ıslattılar. Sonunda hava güzel kokularla ağırlaştı, ağaç dallarından yağ damlaları düşüyordu. “Yumurtalarımı getirin,” dedi Dany. Sesindeki bir şey onların aceleyle koşmasına sebep oldu.</p>

    <p>Sör Jorah, Dany’nin kolunu tuttu. “Kraliçem, yumurtalar gece topraklarında Drogo’nun işine yaramaz. Onları Asshai’de satmamız daha akıllıca olur. Sadece birini satsak bizi tekrar Özgür Şehirler’e götürecek bir gemi alabiliriz. Üçünü birden satsak ömrünüzün sonuna kadar varlıklı bir kadın olarak yaşarsınız.”</p>

    <p>“Onlar bana satmam için verilmedi,” dedi Dany.</p>

    <p>Platforma tırmanıp yumurtaları, güneşi ve yıldızının etrafına dizdi. Siyah olanı kalbinin, yeşil olanı kafasının yanına koydu. Kemik rengi yumurtayı bacaklarının arasına yerleştirdi. Eğilip kocasını son kez öptüğünde dudaklarındaki yağın şekerli tadını aldı.</p>

    <p>Aşağı inerken Mirri Maz Duur’un onu izlediğini fark etti. “Sen delisin,” dedi tanrıkadını pürüzlü sesiyle.</p>

    <p>“Delilikle bilgelik arasındaki yol o kadar uzun mu?” diye sordu sordu Dany. “Sör Jorah, <em>maegi</em>’yi odunlara bağlayın.”</p>

    <p>“Odunlara mı? Kraliçem... Hayır. Beni dinleyin...”</p>

    <p>“Dediğimi yapın.” Dany öfkeyle patlayana kadar şövalye tereddütlüydü. “Bana yemin ettiniz. Karşımıza çıkan ne olursa olsun. Rakharo, ona yardım edin.”</p>

    <p>Tanrıkadını ağaç yığınına sürüklenip Drogo’nun eşyalarının yanına bağlanırken çığlık atmıyordu. Dany kendi elleriyle kadının üstüne yağ kavanozunu boşalttı. “Bana öğrettiğin bütün dersler için teşekkür ederim Mirri Maz Duur.”</p>

    <p>Kadının saçlarından ve elbiselerinden yağ damlıyordu. “Çığlıklarımı duymayacaksın,” dedi Dany’ye.</p>

    <p>“Duyacağım,” dedi Dany. “Ama istediğim çığlıkların değil. Yalnızca hayatını istiyorum. Bana söylediklerini hatırlıyorum. Hayatın bedeli ancak ölümle ödenir.” Mirri Maz Duur ağzını açtı ama bir şey söyleyemedi. Dany, <em>maegi</em>’nin donuklaşmış kara gözlerindeki aşağılamanın kaybolduğunu fark etti. Gözlerinde korkuya benzer bir şeyler vardı. Artık güneşin tamamen batmasını ve ilk yıldızın görünmesini beklemekten başka yapacak bir şey kalmamıştı.</p>

    <p>Bir at efendisi öldüğünde, gece topraklarında kolayca yol alabilsin diye atı da onunla birlikte ölürdü. Bedenleri gökyüzünün altında yakılır ve <em>khal</em> alevden atının sırtına binip yıldızların arasındaki yerini alırdı. <em>Khal</em> hayatta ne kadar cesursa yıldızı karanlık gökyüzünde o kadar parlak olurdu.</p>

    <p>İlk Jhogo gördü. <em>“İşte,”</em> dedi fısıltıyla. Dany başını kaldırıp baktı. Doğudaydı. Görünen ilk yıldız kıpkızıl yanan bir kuyruklu yıldızdı. Kan kırmızısı, ateş kırmızısı, ejderhanın kuyruğu. Bundan daha güçlü bir işaret bekleyemezdi Dany.</p>

    <p>Meşaleyi Aggo’nun elinden alıp ağaç dallarının arasına yerleştirdi. Yağ hemen alev aldı. Sadece bir nefes sonra çalılar ve kuru otlar tutuştu. Kıvılcımlar küçük ve hızlı kırmızı fareler gibi yağın üstünden kabuklara, kabuklardan yapraklara, yapraklardan dallara sıçrayarak ağaçların üstünü kapladı. Yükselen ısı bir sevgilinin sıcak nefesi gibi yumuşakça Dany’nin yüzüne çarptı ama saniyeler içinde dayanılmayacak kadar arttı ve Dany geri çekilmek zorunda kaldı. Ağaçlar çatırdıyordu. Mirri Maz Duur tiz sesiyle ulur gibi şarkı söylemeye başladı. Alevler dönerek, kıvrılarak, birbirleriyle yarışıyormuşçasına yükseliyordu. Akşam karanlığı titrek ışıklarla aydınlanırken hava alevlerin sıcaklığıyla eriyor gibiydi. Alevler Mirri Maz Duur’u sardı. Kadının sesi gittikçe yükseldi, tizleşti... Kısa bir nefes aldı, sonra tekrar, sonra tekrar ve şarkısı korkunç bir çığlığa dönüştü.</p>

    <p>Alevler Drogo’nun etrafındaydı artık. Giysileri yanmaya başladı. Bir an sonra <em>khal</em> havada yüzen turuncu ipekliler, kıvrılarak yükselen gri ve yağlı dumanlar tarafından sarmalanmıştı. Dany’nin dudakları aralandı. Nefesini tutuyordu. Bir yanı Sör Jorah’ın korktuğu gibi alevlerin içine dalmak, Drogo’nun yanına gidip ondan af dilemek, onu son kez içine almak, alevler derilerini eritip kemiklerinden ayırırken ona karışıp sonsuza dek bir olmak istiyordu.</p>

    <p>Yanan insan etinin kokusunu duyuyordu. Ateş çukurlarında kızartılan at etinin kokusundan farksızdı. Cenaze ateşi derinleşen karanlıkta kükreyerek büyüyor, Mirri Maz Duur’un hafiflemiş çığlığını boğarak uzun dilleriyle gökyüzünü yalıyordu. Duman koyulaştıkça Dothraklar öksürerek geri çekiliyordu. Ateşin devasa turuncu damlaları cehennem rüzgârında sancaklarını açtı. Kütükler tıslayıp çatırdıyor, dumanla birlikte yükselen kıvılcımlar yeni doğmuş ateş böcekleri gibi karanlıkta parıldıyordu. Isı dalgası kızıl kanatlarını şiddetle çırpıp havaya çarparak Dothraklar’ı geri itti. Sör Jorah bile çekilmişti ama Dany kıpırdamadan olduğu yerde duruyordu. O ejderhanın kanıydı, ateş onun içindeydi.</p>

    <p>Dany ateş yığınına bir adım daha yaklaşırken bunun gerçekliğini çok daha önce anladığını fark etti. Sadece sobanın ısısı yeterli değildi. Alevler düğün gecesinde dans eden kadınlar gibi önünde kıvrılıyordu. Dönüyorlar, şarkı söylüyorlar, turuncu, kırmızı, sarı duvaklarını savuruyorlardı. İzlemesi korkunç ve bir o kadar güzeldi. Dany alevlere kucak açtı. Teni kızarmıştı, parlıyordu. <em>Bu da bir düğün,</em> diye düşündü. Mirri Maz Duur susmuştu. Tanrıkadını onun bir çocuk olduğunu söylemişti ama çocuklar büyürdü, çocuklar öğrenirdi.</p>

    <p>Bir adım daha attı. Ayaklarının altındaki kumun sıcaklığını sandaletlerinin tabanından bile hissediyordu. Bir zamanlar yaşlar akan yanaklarından, göğüslerinden, bacaklarının arasından ter süzülüyordu. Sör Jorah arkasından bağırıyordu ama artık önemli değildi. Önemli olan tek şey ateşti şimdi. Alevler fevkaladeydi. Hayatında gördüğü en güzel şeylerdi. Her biri kızıl, turuncu ve sarılara bürünmüş, dumandan pelerinler giymiş büyücülerdi. Kızıl ateş aslanları, sarı devasa yılanlar, mavi alevden yapılmış boynuzlu atlar gördü. Balıklar, tilkiler, canavarlar, kurtlar, parlak kuşlar ve hepsi birbirinden güzel çiçekler veren ağaçlar gördü. Dumandan vücuda gelmiş, mavi alev yeleli dev gibi gri bir aygır gördü. <em>Evet sevgilim. Evet güneşim ve yıldızım. Şimdi atına bin. Şimdi atını sür.</em></p>

    <p>Yeleği erimeye başlamıştı, çıkarıp attı. Dany alevlere biraz daha yaklaşırken boyalı deri bir anda tutuştu. Alevlerin karşısındaki göğüsleri çıplaktı. Şişmiş, kızarmış göğüs uçlarından süt akıyordu. <em>Şimdi,</em> diye düşündü. <em>Şimdi.</em> Bir anlığına önünde Khal Drogo’yu gördü. Dumandan atına binmişti, elinde alevden bir kamçı vardı. Gülümsedi ve kamçı tıslayarak cenaze ateşinin üstüne indi.</p>

    <p>Çatlayan bir taşın sesini duydu. Ağaçlardan, çalılardan ve otlardan kurulu yığın hareket etmeye, kendi içine doğru çökmeye başlamıştı. Köz haline gelmiş odun parçaları Dany’nin üstüne düşüyordu. Dany kıvılcımlar ve küllerle yıkanıyordu. Alevlerin arasından başka bir şey daha düştü, zıplayarak, yuvarlanarak gelip ayağının dibinde durdu. Kırılmış, üstünden dumanlar tüten, altın damarlı, kıvrımlı bir taş parçasıydı. Dünya bir kükreme sesiyle doldu. Kadınlar ve çocuklar hayret dolu çığlıklar atıyordu ama ateş duvarının arkasındaki Dany onları güçlükle duyabiliyordu.</p>

    <p><em>Hayatın bedeli ancak ölümle ödenir.</em></p>

    <p>Şimşek gibi gürültülü ve keskin ikinci <em>çatlama</em> sesi duyuldu. Duman Dany’nin etrafında dönerek kıvrılarak yükseliyordu. Cenaze ateşi bir kez daha sallandı. Dany ürkmüş atların bağırışlarını, Dothrakların korku ve dehşet dolu çığlıklarını duydu. Sör Jorah onun adını haykırıyor, lanetler okuyordu. <em>Hayır,</em> demek istedi ona. <em>Hayır güzel şövalyem, benim için korkma. Ateş benim. Ben Daenerys Fırtınadadoğan. Ejderhanın kızı. Ejderhanın gelini. Ejderhanın annesi. Göremiyor musun? GÖREMİYOR MUSUN?</em> Alevleri ve dumanı yerden on metre yükseğe püskürten bir patlamayla ateş yığını tamamen çöktü. Dany korkusuzca alev fırtınasının içine yürüyüp çocuklarını çağırdı.</p>

    <p>Üçüncü <em>çatlama,</em> dünya ikiye ayrılıyormuşçasına şiddetli bir sesle geldi.</p>

    <p>Ateş sonunda sönüp toprak üstünde yürünecek kadar soğuduğunda Sör Jorah, Dany’yi küllerin ortasında, kararmış kütüklerin, hâlâ parlayan közlerin, insan ve at kemiklerinin arasında buldu. Çırılçıplaktı, teni isle kaplıydı. Giysileri küle dönmüştü. Güzelim saçları yanıp yok olmuştu... ama Dany hiç zarar görmemişti.</p>

    <p>Kemik ve altın rengi ejderha sol göğsünü emiyordu. Yeşil ve bronz olan sağ göğsündeydi. Siyah ve kızıl olan omuzlarına uzanmış, uzun eğri boynu Dany’nin çenesinin altına girmişti. Jorah’ı gördüğünde başını kaldırdı ve köz kırmızısı gözleriyle şövalyeye baktı.</p>

    <p>Sör Jorah dilsiz kalmıştı, dizlerinin üstüne düştü. <em>Khas</em> savaşçıları şövalyenin yanına geldi. <em>Arakh</em>’ını Dany’nin ayaklarının dibine ilk bırakan Jhogo oldu. “Kanımın kanı,” diye mırıldandı yüzünü tüten toprağa sürerken. “Kanımın kanı,” dedi Aggo. “Kanımın kanı,” diye yankılandı Rakharo’nun sesi.</p>

    <p>Onların ardından hizmetçileri geldi. Ve diğerleri. Kadınlar, erkekler ve çocuklar, Dothraklar. Onların kendine ait olduğunu anlaması için Dany’nin bir kez bakması yetmişti. Bugün, yarın ve sonsuza dek Dany’ye aittiler. Drogo’ya asla ait olmadıkları gibi.</p>

    <p>Daenerys Targaryen ayağa kalkarken, ağzından ve burun deliklerden dumanlar çıkararak tıs<em>ladı siyahı. Diğer ikisi ağızlarını Dany’nin göğsünden çekerek seslerini bu çağrıya kattı.</em> Şeffaf kanatları açılıp havayı titretti. Ve yüzlerce yıldan sonra ilk defa gece, ejderha şarkılarıyla can buldu.</p>
  </div>
</body>
</html>
