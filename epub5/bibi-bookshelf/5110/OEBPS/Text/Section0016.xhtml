<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Daenerys Targaryen, Pentos’un surlarının ardındaki geniş arazide, korkutucu ve barbarca bir ihtişamla Khal Drogo ile evlendi. Düğün açık arazide yapılmıştı çünkü Dothraklar önemli her şeyin gökyüzü altında yapılması gerektiğine inanırdı.</p>

    <p>Drogo bütün <em>khalasar</em>’ını düğüne davet etmiş ve hepsi gelmişti. Kırk bin Dothraklı savaşçı, sayısız kadın, çocuk ve köle, şehrin duvarlarının arkasında kalabalık bir sürü halinde, ottan örülmüş çadırlar kurmuşlar, önlerine çıkan her şeyi yemişler ve her geçen gün Pentos şehrinin iyi sakinlerini daha çok tedirgin etmişlerdi.</p>

    <p>“Yargıç dostlarım Şehir Muhafızları’nın sayısını iki katına çıkardı,” dedi Illyrio. Drogo’nun malikânesinde ballı ördek ve portakallı biber çıtırı yerken. <em>Khal, khalasar</em>’ına katılmıştı. Malikânesi düğün gününe kadar Daenerys ve ağabeyine tahsis edilmişti.</p>

    <p>“Onlar şehir hazinesinin yarısını paralı askerlere ve kiralık katillere vermeden önce Prenses Daenerys’i çabucak evlendirelim,” diye şaka yaptı Sör Jorah Mormont. Sürgün şövalye, Dany’nin Khal Drogo’ya satıldığı gece Viserys’e kılıcını sunmuş, Viserys de bu hediyeyi iştahla kabul etmişti. O andan beri Mormont sürekli yanlarındaydı.</p>

    <p>Yargıç Illyrio, çatal şekilli sakallarının altından gülmüştü yapılan şakaya ama Viserys eğleniyor gibi görünmüyordu. “İsterse yarın alabilir kızı,” dedi. Dany’ye baktı. Dany gözlerini ağabeyinden kaçırdı. “Bedelini ödediği takdirde,” diye ekledi Viserys.</p>

    <p>Illyrio, parlak taşlarla süslü yüzükler takılmış parmaklarını havada isteksizce salladı. “Size söyledim. Her şey ayarlandı. Bana güvenin. <em>Khal</em> size bir taç vadetti ve ona sahip olacaksınız.”</p>

    <p>“Evet. Ama ne zaman?” diye sordu Viserys.</p>

    <p>“<em>Khal</em> ne zaman uygun görürse,” diye cevap verdi Illyrio. “Önce kızı alacak, düğünün ardından düzlükler boyu sürecek olan geçit törenini tamamlayacak ve gelinini Vaes Dothrak’taki <em>dosh khaleen</em>’e tanıtacak. Bütün bunlardan sonra belki. Ve kehanet savaştan yana çıkarsa elbette.”</p>

    <p>Viserys sabırsızlıktan köpürüyordu. “Dothrak kehanetlerinin içine edeyim,” dedi. “İşgalci hâlâ babamın tahtında oturuyor. Daha ne kadar beklemek zorundayım?”</p>

    <p>Illyrio omuz silkti. “Neredeyse bütün hayatınız boyunca beklediniz yüce kralım. Birkaç ay ya da birkaç yıl daha beklemenin ne zararı var?”</p>

    <p>Doğuya, Vaes Dothrak’a kadar gitmiş olan Sör Jorah başıyla yargıcı onayladı. “Size sabır göstermenizi tavsiye ederim Majesteleri,” dedi. “Dothraklar sözlerine sadık insanlardır ama işleri kendilerinin uygun gördüğü şekilde ve zamanda hallederler. Düşük seviyeli insanlar <em>khal</em>’dan yardım dilenebilir ama ona asla çıkışmamalıdır.”</p>

    <p>Viserys öfkeyle parladı. “Diline dikkat et Mormont,” dedi. “Yoksa ben dilini kesip almasını bilirim. Ben düşük seviyeden bir adam değilim. Ben gerçek Yedi Krallık Lordu’yum. Ejderha asla dilenmez.”</p>

    <p>Sör Jorah saygıyla başını eğdi. Yargıç Illyrio gizemli bir şekilde bıyıklarının altından güldü. Kızarmış ördeğin kanadını kopardı. Kanattan koca bir ısırık alırken çenesinden akan yağlı ballı sos sakalına damlıyordu. <em>Artık ejderhalar yok,</em> diye düşündü Dany ama bunu yüksek sesle söylemeye cesaret edemezdi.</p>

    <p>Ama o gece rüyasında bir ejderha gördü. Viserys ona vuruyor, canını yakıyordu. Dany çıplaktı. Korkuyla sakarlaşmıştı. Ağabeyinden kaçmaya çalışıyordu ama vücudu hantallaşmış gibiydi. Viserys tekrar saldırdı. Dany kaçmaya çalışırken tökezleyip yere yuvarlandı. “Ejderhayı uyandırdın. Ejderhayı uyandırdın. Ejderhayı uyandırdın.” Ağabeyi vücuduna tekmeler atarken bağırıyordu. “Ejderhayı uyandırdın.” Baldırları kanla kayganlaşmıştı. Gözlerini kapatıp inlemeye başladı. İnlemesine cevap verir gibi bir ses duydu sonra. Korkunç bir yırtılma ve büyük bir ateşin harlı sesi. Gözlerini açtığında Viserys gitmişti. Etraf ateşten sütunlarla çevriliydi ve tam ortalarında bir ejderha duruyordu. Devasa kafasını ağır ağır Dany’ye çevirdi. Sıvı kor gözleri Dany’nin gözlerini bulduğu anda uyandı Dany. Titriyordu ve ter içinde kalmıştı. Daha önce hiç bu kadar korkmamıştı...</p>

    <p>...ta ki sonunda düğün günü gelene kadar.</p>

    <p>Şafak vakti başlayıp, akşam karanlığı çökene dek içki, yemek ve kavga dolu bitmez bir gün boyunca sürdü tören. Ottan örülmüş çadırların arasına hazırlanmış devasa toprak yüksekliğin üzerinde, Khal Drogo’nun yanına, bir Dothraklı denizinin üzerine oturtulmuştu Dany. Daha önce aynı yerde toplanmış bu kadar büyük bir kalabalık görmemişti. Bu kadar korkunç ve tuhaf insanlar da görmemişti. At efendileri, Özgür Şehirler’i ziyaret ettikleri sırada parfümler sürünüp, iyi kumaşlardan yapılmış elbiseler giyiyor olabilirlerdi ama bu açık arazide özlerine dönmüşlerdi. Hem kadınlar, hem erkekler çıplak göğüslerinin üstüne boyalı deri yelekler giymiş, bacaklarına at kılından yapılmış, bronz madalyonlarla süslenmiş tozluklar geçirmişlerdi. Savaşçılar uzun saç örgülerini tandır çukurlarından aldıkları hayvan yağıyla yağlıyorlardı. Tıka basa bal ve biberle kızartılmış at eti yiyor, mayalı at sütü ve Illyrio’nun lezzetli şaraplarıyla sarhoş oluyorlardı. Yanan ateşlerin üzerinden birbirlerinin ellerine vuruyor, gürültüyle kahkahalar atıyorlardı. Sesleri kaba ve yabancı geliyordu Dany’nin kulağına.</p>

    <p>Viserys hemen Dany’nin altında oturuyordu. Göğsüne kızıl bir ejderha işlenmiş yeni siyah tuniğinin içinde çok ihtişamlı görünüyordu. Illyrio ve Sör Jorah onun yanına oturtulmuştu. <em>Khal</em>’ın kansüvarilerinin hemen altında, itibarlı bir yerde oturuyorlardı ama Dany erkek kardeşinin lila rengi gözlerindeki korkunç öfkeyi görebiliyordu. Kız kardeşinden daha aşağı bir seviyede oturtulmaktan hiç hoşlanmamıştı. Hizmetkârların önce <em>khal</em> ve geline sunduğu yiyeceklerle dolu tabaklar önüne geldiği zaman öfkesinden ateş soluyordu. Kızgınlığını bastırmaktan başka çaresi yoktu ve öyle yaptı. Saatler geçtikçe ve Viserys kendisine hakaret edildiğini düşündükçe daha karanlık oldu yüzü.</p>

    <p>Dany bu uçsuz bucaksız kalabalığın ortasında, daha önce hiç olmadığı kadar yalnızdı. Erkek kardeşi ona sürekli gülümsemek zorunda olduğunu söylemişti. Yüz kasları ağrıyana ve gözyaşları davetsizce gözlerine yerleşene kadar gülümsemişti Dany. Elinden geldiğince gizledi gözyaşlarını. Viserys ağladığını görürse neler olacağını biliyordu. Khal Drogo’nun vereceği tepkiden korkuyordu. Önüne envai çeşit yiyecek getiriliyordu. Dumanı üzerinde et parçaları, siyah kalın sosisler, Dothraklar’a özgü kan tartları, çeşit çeşit sebze haşlamaları, Pentos’un mutfaklarından getirilmiş lezzetli hamur işleri. Dany hepsini geri çeviriyordu. Midesi altüst olmuştu ve bir lokmayı bile midesinde tutamayacağını biliyordu.</p>

    <p>Konuşabileceği kimse de yoktu. Khal Drogo bağırarak emirler yağdırıyor, eğilip alt sırasında oturan kansüvarilerine şakalar yapıyor, aldığı cevaplara yüksek sesle gülüyordu ama Dany’ye hiç bakmıyordu. Konuştukları ortak bir dil de yoktu. Dothrak dili Dany’nin kulağı için anlaşılmaz seslerden ibaretti. <em>Khal,</em> Pentos’ta konuşulan melez Valyria dilinden birkaç kelime biliyordu; Yedi Krallık’ın Ortak Dil’ini ise hiç bilmiyordu. Illyrio ya da Viserys’le konuşmaya bile razıydı ama oturdukları yerden onu duymaları mümkün değildi.</p>

    <p>İpek düğün giysisinin içinde sessizce oturdu. Elindeki ballı şarap kadehinden küçük yudumlar alıyor, kendi kendine konuşuyordu. <em>Ben ejderha kanındanım. Ben Daenerys Fırtınadadoğan’ım. Ben Ejderha Kayası Prensesi’yim. Ben Fatih Aegon’ın kanı ve tohumuyum.</em></p>

    <p>Öldürülen ilk adamı gördüğünde daha yeni öğlen oluyordu. Davullar <em>Khal</em> için dans eden kadınlara eşlik ediyordu. Drogo gösteriyi ifadesiz bir yüzle seyrediyordu ama kadınların hareketlerini takip ediyor, kadınların kapmak için dövüşeceği bronz madalyaları araziye fırlatıyordu.</p>

    <p>Savaşçılar da izliyordu dans eden kadınları. Sonunda bir savaşçı dans eden kadınların arasına daldı, kadınlardan birini kolundan yakaladı ve yere yatırdı. Oracıkta, bir aygırın bir kısrağa arkasından yaklaşıp yüklenmesi gibi kadının üzerine bindi. Illyrio bunun olabileceğini söylemişti. “Dothraklar, <em>khalasar</em>’larında tıpkı hayvanlar gibi çiftleşir. Bir <em>khalasar</em>’da gizlilik diye bir şey yoktur ve bizler gibi utanç da duymazlar,” demişti.</p>

    <p>Dany gözlerini çiftleşen çiftten kaçırdı ancak neler olup bittiğini fark ettiğinde kanı dondu. Kadınların arasına ikinci bir savaşçı karıştı, sonra bir üçüncüsü. Ardından iki adam aynı kadına yaklaştı. Artık gözlerini kaçırması, görmemesi imkânsızdı. Bir çığlık duydu. İtiş kakış başlamıştı. O anda, ustura keskinliğinde, yarı kılıç yarı tırpan gibi bir silah olan <em>arakh</em>’ların çekildiğini gördü. İki savaşçı birbiri etrafında dönüyor, karşısındakinin üzerine atlıyor, <em>arakh</em>’larını başlarının üzerinde sallıyor, bıçaklar buluştuğu anda çığlık atıyor, küfrediyordu. Bir ölüm dansı başlamıştı. Kimse karışmıyordu.</p>

    <p>Ölüm dansı başladığı gibi aniden bitti. <em>Arakh</em>’lar, Dany’nin takip edemediği bir hızla çarpışıp titredi. Savaşçılardan biri adımını şaşırdı. Diğer adam elindeki silahla havada düzgün bir yay çizerek Dothraklının tam belinin üzerine indirdi bıçağını. Adam göbek deliğinden omurgasına kadar ikiye ayrıldı ve bütün iç organları yere döküldü. Ölen kaybetmişti. Sağ kalan savaşçı en yakın kadını kendine çekti. Az önce uğruna kavga ettikleri kadın bile değildi oracıkta üstüne çıktığı. Köleler ölü savaşçının leşini alıp götürdü ve kadınların dansı kaldığı yerden devam etti.</p>

    <p>Yargıç Illyrio, Dany’yi bu konuda da uyarmıştı. “En az üç ölünün olmadığı bir Dothrak düğünü sıkıcı sayılır,” demişti. <em>Khal</em>’ın düğünü daha da eğlenceli olmak zorundaydı. Gün bitmeden, bir düzine adam ölmüştü.</p>

    <p>Saatler geçtikçe Dany’nin korkusu büyüyordu. Artık bütün yapabildiği çığlık atmamak için kendisini zorlamaktı. Dothraklar’dan korkuyordu. Canavarlar, korkunç yaratıklar gibilerdi. Belki de gerçek insan değillerdi. İnsan görünümlü canavarlardı belki. Ağabeyinden de korkuyordu. Onu hayal kırıklığına uğratırsa kendisine yapabileceklerinden. Ama en çok, gece olduğunda, ağabeyi, onu bir bronz maske kadar ifadesiz ve zalim yüzüyle yanında oturan sarhoş dev adama verdiğinde, yıldızların altında olacaklardan korkuyordu.</p>

    <p><em>Ben ejderhanın kanıyım,</em> dedi kendine tekrar.</p>

    <p>Sonunda güneş batmaya başladığında, Khal Drogo ellerini birbirine vurdu ve davullar, sesler, ziyafet, her şey o anda durdu. Drogo ayağa kalktı, Dany’yi çekip ayağa kaldırdı. Sıra Dany’ye gelinlik hediyelerini vermeye gelmişti.</p>

    <p>Hediyeler verildikten ve güneş battıktan sonra ilk kez ata binecekler ve ardından gerdeğe gireceklerdi. Dany bu düşünceyi kafasından uzaklaştırmaya çalışıyordu ama bu imkânsızdı. Titremesine engel olmak için kendi kendine sarıldı.</p>

    <p>Ağabeyi Viserys üç köle kız hediye etmişti. Dany bu hediyeler için Viserys’in tek sikke bile harcamadığını biliyordu. Hiç şüphesiz kızların parasını Illyrio ödemişti. Irri ve Jhiqui, bakır tenli, siyah saçlı, badem gözlü Dothraklı kızlardı. Doreah ise sarı saçlı mavi gözlü bir Lys kızıydı. “Bunlar sıradan hizmetçiler değil sevgili kız kardeşim,” dedi Viserys. “Illyrio ve ben üçünü de titizlikle senin için seçtik. Irri sana ata binmeyi öğretecek. Jhiqui’den Dothrak dilini öğreneceksin ve Doreah sana aşk oyunlarını ve bir kadın olmayı öğretecek.” Güldü, “Doreah’ın işindeki ustalığına hem ben, hem Illyrio kefil olabiliriz,” dedi.</p>

    <p>Sör Jorah Mormont hediyesi için özür diledi. “Çok küçük bir şey prensesim ama sürgündeki fakir bir şövalyenin gücü ancak bunlara yetiyor,” dedi. Önüne bazı eski kitaplar bıraktı. Yedi Krallık’ın tarihi ve şarkıları üzerine, Ortak Dil’de yazılmış kıymetli kitaplardı. Şövalyeye bütün kalbiyle teşekkür etti.</p>

    <p>Yargıç Illyrio’nun emriyle, sedir ağacından yapılmış bir sandığı taşıyan iki köle aceleyle geldi. Dany sandığı açtığında Özgür Şehirler’de üretilen en iyi kadifelerin, en iyi ipeklerin olduğu kumaş yığınını gördü. Kumaşların üstünde üç dev yumurta vardı. Dany nefesini tuttu. Bunlar gördüğü en güzel şeylerdi. Her biri farklıydı. Öyle zengin ve parlak renklerle süslenmişlerdi ki, Dany önce mücevherlerle kaplı olduklarını düşündü. Çok büyüklerdi, Dany iki eliyle ancak bir tanesini kavrayabiliyordu. Birini dikkatlice kaldırdı. Bir çeşit seramikten, porselenden hatta üfleme camdan yapılmış olabileceğini düşünmüştü ama yumurta bunlardan yapılmış olamayacak kadar ağırdı. İçi dolu taş gibiydi. Üzerinde küçük, çok ince parlak pullar vardı. Yumurtayı elinde çevirdikçe, ince pulların batan güneş ışığında parlayan cilalanmış metal parçalarına benzediğini fark etti. Bir yumurta koyu yeşildi ve Dany döndürdükçe farklı renklerde parlayan bronz beneklerle kaplıydı. Diğeri çok açık bej rengiydi ve üzerinde altın damarlar görülüyordu. Sonuncusu siyahtı. Gece yarısı denizlerinin olabileceği kadar siyah ama üzerindeki kızıl dalgalar ve girdaplarla capcanlıydı. “Bunlar nedir?” diye sordu. Sesi kısık ve merak doluydu.</p>

    <p>“Asshai’nin ardındaki Gölge Topraklar’dan gelen ejderha yumurtaları,” dedi Yargıç Illyrio. “Geçen çağlar onları taşa çevirmiş ama güzellikleriyle göz alıyorlar.”</p>

    <p>“Onları sonsuza dek hazine gibi saklayacağım,” dedi Dany. Daha önce pek çok hikâyesini duyduğu bu yumurtalardan hiç görmemişti. Görebileceği aklının ucundan bile geçmemişti. Gerçekten olağanüstü hediyelerdi; Dany yargıcın böyle bonkör davranabileceğini de biliyordu. Kendisinin Khal Drogo’yo satılmasında üstlendiği rol sayesinde atlar ve kölelerden oluşan bir servet kazanmıştı.</p>

    <p><em>Khal</em>’ın kansüvarileri Dany’ye geleneksel üç silahı hediye olarak sunmuşlardı ve silahlar son derece ihtişamlıydı. Haggo, gümüş tutacaklı deri bir kamçı verdi. Cohollo’nun hediyesi görkemli bir <em>arakh</em>’tı ve Qotho ejderha kemiğinden çift kıvrımlı bir yay hediye etti. Yay Dany’nin boyundan büyüktü. Yargıç Illyrio ve Sör Jorah, bu hediyeleri nasıl reddedeceğini ona öğretmişti. “Bu hediyeler büyük bir savaşçıya layık. Kanımın kanı, ben bir kadınım. Bu hediyeleri benim yerime soylu kocamın kabul etmesine izin verin.” Böylece Khal Drogo da “gelinlik hediyelerini” almıştı.</p>

    <p>Diğer Dothraklılar da hediye yağdırmıştı. Terlikler, mücevherler, saçları için gümüş halkalar, madalyonlu kemerler, boyalı deri yelekler, yumuşak kürkler, kum ipekleri, esanslar, iğneler, tüyler, mor camdan küçük şişeler ve hatta bin fare derisinden yapılmış bir elbise. “Çok güzel bir armağan bu <em>Khaleesi,</em>” dedi Illyrio hediye hakkında açıklama yaptıktan sonra. “Çok uğurludur.” Hediyeler büyük tepecikler halinde etrafında yığılmıştı. Hayal edebileceğinden fazla hediye. İsteyebileceğinden ve kullanabileceğinden çok daha fazla.</p>

    <p>Son olarak Khal Drogo kendi düğün hediyesini verdi Dany’ye. Hediyeyi getirmek için yanından ayrıldığında sesler azalmış ve sonunda bütün <em>khalasar</em> sus pus olmuştu. Drogo döndüğünde, daha önce hediye verenler iki yana çekilerek Drogo’nun getirdiği ata yol açmışlardı.</p>

    <p>Olağanüstü güzel, kusursuz genç bir dişiydi. Dany karşısındakinin sıradan bir at olmadığını bilecek kadar anlıyordu atlardan. Bu hayvanda nefes kesen bir şeyler vardı. Kış denizi kadar griydi rengi ve yelesi gümüş bir duman gibiydi.</p>

    <p>Çekinerek elini uzattı, hayvanın boynunu ve gümüş yelesini okşadı. Khal Drogo, Dothrak dilinde bir şeyler söyledi. Illyrio tercüme etti. “<em>Khal,</em> saçlarının gümüşü için gümüş, diyor,” dedi.</p>

    <p>“Çok güzel,” diye mırıldandı Dany.</p>

    <p>“Bu at <em>khalasar</em>’ın gururudur,” dedi Illyrio. “Âdetlere göre <em>khaleesi, khal</em>’ın yanındaki konumuna uygun bir bineğe sahip olmalıdır.”</p>

    <p>Drogo yanına geldi ve elini Dany’nin beline koydu. Dany’yi bir çocuğu kaldırırmış gibi kolayca kaldırdı ve ince Dothrak eyerinin üzerine oturttu. Dany’nin alışık olduğu eyerlerden çok daha küçüktü. Ne yapacağını bilmez halde atın üstünde kaldı, ona kimse bununla ilgili bilgi vermemişti. “Ne yapmalıyım?” diye sordu Illyrio’ya.</p>

    <p>Sör Jorah cevap verdi. “Dizginleri elinize alın ve sürün. Çok uzağa gitmenize gerek yok.”</p>

    <p>Dany dizginleri tedirgince eline aldı, ayaklarını alçak üzengilere geçirdi. Çok iyi bir binici sayılmazdı. Daha çok gemilerde, at arabalarında ve tahtırevanlarda yolculuk etmişti. Düşüp kendisini rezil etmemek için dua ederek atın gövdesine diziyle hafifçe vurdu.</p>

    <p>Ve saatlerdir ilk defa korkmayı unuttu. Belki de, hayatında ilk defa korkmuyordu.</p>

    <p>Gümüşi at telaşsız, ipek gibi adımlarla yürümeye başlarken, kalabalık önlerinden çekilip onlara yol açtı. Dany atın düşündüğünden daha hızlı hareket etmeye başladığını fark etti ama bu korkutucu değil heyecan vericiydi. At tırıs koşmaya başladı ve Dany gülümsedi. Dothraklar dört bir yana saçılıp yolu açıyordu. Hayvan, Dany’nin bacaklarındaki en küçük gerilimi, dizginlerdeki en hafif dokunuşu hissediyor ve hemen cevaplıyordu. Atı dörtnala koşturmaya başladı. Dothraklar tezahürat yapıyor, gülüyor, bağırıyor ve yoldan kaçışıyordu. Geri dönmek için atı çevirdiğinde, yolunun üstünde içinden alevler çıkan bir ateş çukuru olduğunu gördü. Yolun iki yanı da insanlarla doluydu ve duracak yer yoktu. Daha önce hiç hissetmediği bir cesaret doldurdu içini ve atını ateşe doğru dörtnala sürdü.</p>

    <p>Gümüş at, kanatları varmış gibi alevlerin üstünden uçarak atladı.</p>

    <p>Yargıç Illyrio’nun önüne gelip durduğunda, “Khal Drogo’ya söyle, bana rüzgârı verdi,” dedi. Şişman Pentoslu sarı sakallarını sıvazladı ve Dany’nin söylediklerini Dothrak dilinde tekrarladı. Dany yeni kocasının ilk kez gülümsediğini gördü.</p>

    <p>Tam o sırada güneşin son ışıkları Pentos’un yüksek batı surlarının ardında kayboluyordu. Dany zaman mefhumunu yitirmişti. Khal Drogo, kansüvarilerine kendi atını getirmelerini emretti. Kaslı, kızıl bir aygırdı atı. <em>Khal</em> hayvanı eyerlerken, Viserys gümüş atı üzerinde duran Dany’ye sinsice yaklaştı. Parmaklarını kızın bacaklarına geçirdi ve, “Onu memnun et kardeşim, yoksa sana yemin ederim ki ejderha daha önce hiç uyanmadığı gibi uyanır,” dedi.</p>

    <p>Ağabeyinin sözleriyle Dany’nin korkusu geri geldi. Yine on üç yaşında, olacaklara hazırlıksız, yapayalnız bir kız çocuğuna dönüşmüştü.</p>

    <p>Gökyüzünde yıldızlar görünmeye başladığında bütün <em>khalasar</em>’ı ve ottan çadırları geride bırakarak Drogo’yla birlikte yola çıktılar. Khal Drogo ona tek bir söz bile söylemedi. Kızıl aygırını dörtnala sürüyor, geçtiği yerlerde toz bulutları bırakıyordu. Uzun saç örgüsündeki küçük çanlar hafif sesler çıkarıyordu. “Ben ejderhanın kanıyım,” dedi fısıltıyla. “Ben ejderhanın kanıyım.” Cesaretini kaybetmemeye çalışıyordu. “Ben ejderhanın kanıyım.” Ejderha asla korkmazdı.</p>

    <p>Ne kadar yol gittiklerini ya da ne kadar zaman geçtiğini bilmiyordu Dany ama sonunda durduklarında hava tamamen kararmıştı. Küçük bir dere kenarındaki bir çimenliğe gelmişlerdi. Drogo atından aşağı atladı ve Dany’yi indirdi. Drogo’nun elleri arasında cam kadar kırılgan hissediyordu bedenini. Kolları ve bacakları suya dönüyordu sanki. İpek gelinlik kıyafeti içinde, çaresizce ve titreyerek, Drogo’nun atları bağlamasını izledi. Sonunda Drogo dönüp ona baktığında ağlamaya başladı.</p>

    <p>Khal Drogo tuhaf bir ifadesizlikle ağlamasını seyrediyordu. “Hayır,” dedi sonra. Elini uzattı, keçe gibi sert başparmağıyla Dany’nin gözyaşlarını sildi.</p>

    <p>“Ortak Dil’i biliyorsun,” dedi Dany.</p>

    <p>“Hayır,” dedi adam tekrar.</p>

    <p>Belki sadece bu kelimeyi biliyordu ama Dany’nin düşündüğünden bir kelime fazla biliyordu yine de. Nedense kendisini biraz iyi hisseder gibi oldu. Drogo parmaklarını Dany’nin altın gümüş saçları arasında hafifçe gezdirdi ve Dothrak dilinde bir şeyler mırıldanmaya başladı. Dany adamın ne söylediğini anlayamıyordu ama sesinin tonunda bu adamdan hiç beklemediği bir sıcaklık vardı.</p>

    <p>Parmağını Dany’nin çenesinin altına koyup başını kaldırdı. Herkese baktığı gibi yukarıdan bakıyordu Dany’ye de. Onu kollarının altından tutup kaldırdı ve derenin kenarındaki yuvarlak bir kayaya oturttu. Kendisi de Dany’nin tam karşısına, yere oturdu. Sonunda başları aynı seviyedeydi. “Hayır,” dedi.</p>

    <p>“Bildiğin tek kelime bu mu?” diye sordu Dany.</p>

    <p>Drogo cevap vermedi. Uzun saç örgüsü toprağa yayılmıştı. Örgüsünü sağ omzunun üzerinden önüne aldı ve çanları teker teker çıkarmaya başladı. Dany bir süre adamı seyrettikten sonra çanları çıkarmasına yardım etmeye başladı. Bitirdiklerinde Drogo bir hareket yaptı. Dany anladı. Yavaşça ve dikkatle <em>khal</em>’ın örgüsünü açmaya koyuldu.</p>

    <p>Uzun sürmüştü. Bütün o vakit boyunca hiç sesini çıkarmadan onu izledi adam. Bitirdiğinde kafasını salladı ve saçları sırtına yayıldı. Yağlı ve parlak saçları koyu bir nehir gibi akıyordu. Dany daha önce bu kadar uzun, bu kadar sık, bu kadar siyah saçlar görmemişti.</p>

    <p>Sıra Drogo’ya gelmişti. Dany’yi soymaya başladı.</p>

    <p>Elleri becerikli ve şaşılacak kadar nazikti. Teker teker, dikkatlice üzerindeki ipekleri çıkarırken Dany hareket etmeden oturuyor, adamın gözlerine bakıyordu. Küçük göğüsleri çıplak kaldığında, kendisine engel olamadı ve elleriyle göğüslerini kapadı. “Hayır,” dedi Drogo. Nazikçe fakat kesin bir hareketle ellerini göğüslerinden çekti ve tekrar Dany’nin kafasını kaldırıp gözlerine baktı. “Hayır,” dedi.</p>

    <p>“Hayır,” diye cevapladı Dany.</p>

    <p>Kızı ayağa kaldırıp kendine çekti ve üzerindeki son ipek parçayı da çıkardı. Gece havası serindi, Dany’nin çıplak tenini ürpertiyordu. Titredi, tüyleri diken diken olmuştu. Bundan sonra olacaklardan korkuyordu ama bir süre hiçbir şey olmadı. Khal Drogo, karşısına bağdaş kurup oturdu ve onu izledi. Kızın vücudunu gözleriyle içiyor gibiydi.</p>

    <p>Bir süre sonra Dany’nin vücuduna dokunmaya başladı. Başta çok hafif, ardından biraz sertleşerek. Dany adamın sınırsız kuvvetini hissediyordu ama dokunuşları canını yakmıyordu. Ellerini avuçlarına aldı. Her parmağını ayrı ayrı okşadı. Tek elini bacaklarına götürdü. Sonra yüzüne dokundu, parmaklarını dudaklarında gezdirdi, saçlarının arasında dolaştırdı. Çevirdiği kızın sırtını ovdu, işaret parmağı omurgası boyunca gezindi.</p>

    <p>Sonunda göğüslerine dokunduğunda aradan saatler geçmiş gibiydi. Hassas teni karıncalanmaya başlayana kadar elleri göğüslerinde gezindi. Başparmağını göğüs uçlarında dolaştırdı. Sonra parmaklarının arasına aldığı göğüs uçlarını çekti. Önce çok hafif, ardından şehvetle. Göğüs uçları iyice kabarmış ve sızlamaya başlamıştı.</p>

    <p>Durdu, Dany’yi kucağına aldı. Dany heyecanlanmış, nefes nefese kalmıştı ve kalbi göğsünden çıkacakmış gibi atıyordu. Kızın yüzünü kocaman ellerinin arasına aldı ve gözlerine baktı. “Hayır?” dedi. Bir soruydu bu.</p>

    <p>Dany kocasının elini tutup ıslak bacak arasına götürdü. Parmağını içine sokarken, “Evet,” dedi.</p>
  </div>
</body>
</html>
