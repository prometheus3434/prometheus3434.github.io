<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Khal Drogo’nun getirip önüne bıraktığı çiğ ve kanlı yürekten, soğuk gece havasında buharlar tütüyordu. Drogo’nun kolları dirseğine kadar kırmızıya boyanmıştı. Ellerinde taş bıçakları olan kansüvarileri, arkasındaki yaban aygırı ölüsünün yanında, kumda diz çökmüşlerdi. Çukurun kireç taşı kaplı duvarlarında parlayan turuncu meşale alevleri, aygırdan akan kanın siyah görünmesine sebep oluyordu.</p>

    <p>Dany şişmiş yumuşak karnını okşadı. Yüzü boncuk boncuk terlemişti ve ter kaşlarından aşağı süzülüyordu. Vaes Dothrak’ın kocakarıları, kırışık suratlarında çakmaktaşı gibi parlayan gözleriyle Dany’yi izliyordu. Dany korkmuş gibi görünemezdi, tereddüt edemezdi. Aygırın kanlı kalbini iki eliyle birden alıp ağzına götürürken, sert ve adaleli ete dişlerini geçirirken, <em>ben ejderhanın kanıyım,</em> diye hatırlattı kendine.</p>

    <p>Ilık kan ağzını doldurdu ve çenesinden aşağı aktı. Yüreğin tadı yüzünden öğürecek gibi oldu ama kendini çiğneyip yutmak için zorladı. Dothraklar, çiğ aygır yüreğinin karnındaki erkek evladı güçlendireceğine ve korkusuz kılacağına inanıyordu ama bunun için bütün yüreği yiyip bitirmesi gerekiyordu. Kandan boğulursa, eti yutamayıp kusarsa kehanetler gerçekleşmeyecek demekti. Çocuk kız olabilirdi, hastalıklı doğabilirdi ya da doğum sırasında ölebilirdi.</p>

    <p>Hizmetçileri tören için hazırlanmasına yardım etmişti. Hamilelik yüzünden iyice hassaslaşan midesine rağmen, kâse kâse yarı pıhtılaşmış kan içmişti. Artık çenesi ağrıyana kadar Irri’nin hazırladığı kurutulmuş at etini çiğnemişti. Açlığın çiğ yüreği yemesine yardım edeceğini umarak törenin yapılacağı akşamdan önceki gece ve gündüz boyunca aç bırakmıştı kendini.</p>

    <p>Yaban aygırının kalbi kastan ibaretti ve Dany’nin her lokmayı dişleriyle koparması, iyice çiğnedikten sonra yutması gerekiyordu. Dağların Anası’nın gölgesindeki Vaes Dothrak’ın kutsal topraklarına çelik girmesi yasaktı, eti tırnak ve dişleriyle parçalamalıydı. Midesi kalkıyordu ama yemeye devam etti. Ağzı kan içinde kalmıştı. Yüzü kan içindeydi, sanki dudakları patlamış gibiydi.</p>

    <p>Khal Drogo bronz bir kalkan kadar sert yüzüyle Dany’yi izliyordu. Yağlanmış uzun siyah saç örgüsü parlıyordu. Bıyığına altın halkalar, örgüsüne altın çanlar takmıştı. Belinde som altından yapılmış ağır bir kemer vardı ama vücudu çıplaktı. Dany ne zaman daha fazla yiyemeyeceğini hissetse ona baktı. Çiğnedi ve yuttu, çiğnedi ve yuttu, çiğnedi ve yuttu. Sonlara doğru, Drogo’nun siyah badem gözlerinde gurur görür gibi olduğunu düşündü ama emin değildi. <em>Khal</em>’ın yüzü aklından geçeni kolay kolay ele vermezdi.</p>

    <p>Sonunda bitti. Son lokmayı yutmak için kendini zorlarken yüzü ve elleri kanla yapış yapış olmuştu. Dönüp <em>dosh khaleen</em> kocakarılarına baktı.</p>

    <p><em>“Khalakka dothrae mr’anha!”</em> dedi elinden geldiği kadar iyi Dothrakça konuşarak. <em>“İçimde bir prens at koşturuyor.”</em> Hizmetçisi Jhiqui’yle birlikte günlerce tekrar etmişti bu cümleyi.</p>

    <p>Elinde kuru ve bükülmüş bir dal tutan tek gözlü en yaşlı kocakarı kollarını gökyüzüne kaldırdı. “Khalakka dothrae!” diye bağırdı. “Prens at koşturuyor!”</p>

    <p><em>“Koşturuyor,”</em> dedi diğer kadın. <em>“Rakh! Rakh! Rakh haj!”</em> diye bağırdılar hep beraber. <em>“Bir oğlan, bir oğlan, güçlü bir oğlan.”</em></p>

    <p>Bronz kuşlar kanat çırpıyormuş gibi çaldı ziller. Uzun bir savaş borusu en pes sesiyle derin derin öttü. Yaşlı kadınlar şarkı söylemeye başladılar. Boyanmış deri yeleklerinin altındaki terden ve yağdan parlayan kurumuş göğüsleri ileri geri sallanıyordu. Hizmetlerindeki hadımlar bronz sobaların içlerini kurumuş otlarla doldurdu ve kokulu duman aya, yıldızlara doğru yükselmeye başladı. Dothraklar, yıldızların alevden yapılmış atlar olduğuna inanırdı. Geceleri gökyüzünde dörtnala koşan kalabalık bir aygır sürüsü.</p>

    <p>Duman iyice yukarı yükseldiğinde, en yaşlı, tek gözlü kocakarı geleceğe daha iyi bakabilmek için gözünü kapadı. Derin bir sessizlik çöktü. Uzaklarda uçan gece kuşlarının kanatlarını, meşalelerden çıkan çıtırtıları ve tıslamaları, göl suyunun hafif ve sakin sesini duyabiliyordu Dany. Dothraklar gecenin gözleriyle ona bakıyor, bekliyorlardı.</p>

    <p>Khal Drogo elini Dany’nin koluna koydu. Adamın parmaklarındaki gerginliği hissedebiliyordu. <em>Dosh khaleen</em> geleceğin dumanına gözünü dikmişken bir <em>khal</em> bile korkunun tadına bakabiliyordu. Dany’nin hizmetçileri tam arkasında titreyerek bekliyordu.</p>

    <p>En sonunda kocakarı gözünü açtı ve kollarını yukarı kaldırdı. “Yüzünü gördüm ve toynaklarından çıkan gök gürültüsünü duydum,” diye açıkladı incecik, titrek sesiyle.</p>

    <p>“Toynaklarından çıkan gök gürültüsü,” dedi diğerleri hep bir ağızdan.</p>

    <p>“Arkasına aldığı rüzgâr kadar hızlı ve <em>khalasar</em>’ı dünyayı kaplayacak kadar kalabalık. Adamlarının ellerinde otlar kadar ince kenarlı, ustura gibi keskin <em>arakh</em>’lar var. Düşmanları onun önünde titreyecek. Karıları onun ardından kan ağlayıp, üzüntüden kendi etlerini kesecek. Saçlarındaki ziller gelişini haber verecek ve taş çadırların içindeki beyaz adamlar onun adını duyduklarında dehşete düşecek.” Tek gözlü kocakarı titredi ve sanki korkuyormuş gibi Dany’ye baktı. “Prens at koşturuyor. O dünyanın tepesine çıkacak aygır olacak.”</p>

    <p><em>“Dünyanın tepesine çıkacak aygır!”</em> diye bağırdı izleyenler. Sesleri gecede uzun süre yankılandı.</p>

    <p>Tek gözlü kocakarı Dany’ye baktı. “Dünyanın tepesine çıkacak aygırın ismi ne olacak?”</p>

    <p>Cevap vermek için ayağa kalktı Dany. “Ona Rhaego diyeceğiz,” dedi Jhiqui’den öğrendiği kelimelerle. Dothraklar hep bir ağızdan Rhaego diye bağırırken, ellerini korumak istermiş gibi göğüslerinin altındaki yuvarlak karnına koydu. <em>“Rhaego,”</em> diye çığlık atıyorlardı. <em>“Rhaego, Rhaego, Rhaego!”</em></p>

    <p>Khal Drogo çukurdan çıkmasına yardım ederken oğlunun ismi kulaklarında çınlıyordu. Kansüverileri arkalarındaydı. Bir geçit alayı, onları Dağların Anası’na açılan atlı kapıya giden, Vaes Dothrak’ın kalbinden geçen, geniş ve otlarla kaplı tanrı yoluna kadar götürdü. Önce köleleri ve hadımlarıyla birlikte <em>dosh khaleen</em> kocakarılar geldi. Bazıları gururla dimdik yürürken, bazıları titrek ve yaşlı bacaklarının üstünde debeleniyor, oymalı bastonlardan destek alıyordu. Hepsi bir zamanlar <em>khaleesi</em> idi. Kocaları ölüp de yeni bir <em>khal</em> başa geçtiğinde, eski <em>khaleesi</em>’ler kalabalık Dothrak ulusuna hükmetmek üzere buraya yollanıyordu. En kudretli <em>khal</em> bile <em>dosh khaleen</em> bilgeliği ve gücü karşısında eğilirdi. Buna rağmen Dany, istese de istemese de bir gün onların arasına gönderilebileceğini düşündüğünde titriyordu.</p>

    <p>Bilge kadınların ardından diğerleri geldi: Khal Ogo ve oğlu <em>khalakka</em> Fogo, Khal Jommo ve karıları, Drogo’nun <em>khalasar</em>’ının önde gelenleri, Dany’nin hizmetçileri, <em>khal</em>’ın köleleri ve hizmetçileri, ayrıca başka bir sürü insan. Hepsi beraber tanrı yolunda yürürken ziller çalıyor, davullar ilahi bir ritimle vuruyordu. Yol boyunca sıralanmış çalıntı kahramanlar ve ölü insanların tanrıları, karanlıkta düşüncelere dalmış gibi duruyordu. Geçit alayının iki yanında koşturan kölelerin taşıdığı meşalelerin ışıkları devasa anıtların üzerinde titriyor, onları adeta canlandırıyordu.</p>

    <p>“Rhaego ismi, ne demek?” diye sordu Khal Drogo yürürlerken. Yedi Krallık’ın Ortak Dil’inde konuşmuştu. Dany fırsat oldukça birkaç kelime öğretiyordu kocasına. Drogo kolay öğreniyordu, aklına koyduğu şeyi mutlaka yapıyordu ama aksanı o kadar kaba ve barbarcaydı ki Viserys ve Sör Jorah söylediği tek kelimeyi bile anlayamıyordu.</p>

    <p>“Ağabeyim Rhaegar korkusuz bir savaşçıydı güneşim ve yıldızım,” dedi Dany. “Ben doğmadan önce öldü. Sör Jorah, onun son ejderha olduğunu söylüyor.”</p>

    <p>Khal Drogo baktı. Yüzü bronz bir maske gibiydi ama uzun siyah bıyıklarının ve altın halkalarının altında belli belirsiz bir gülümseme görür gibi oldu Dany. “İsim, iyi. Dan Ares karım, ay ışığım.”</p>

    <p>Etrafı sazlıklarla çevrili, Dothrakların Dünyanın Rahmi dedikleri göle geldiler. Su sakin ve durgundu. Jhiqui, binlerce yıl önce ilk insanın bu gölün derinliklerinden ilk atın sırtında çıktığını anlatmıştı Dany’ye.</p>

    <p>Dany çamurlanmış giysilerini üstünden çıkarıp yere atarken geçit alayı gölün sazlık kıyısında bekliyordu. Çırılçıplak halde dikkatli adımlarla göle girdi. Irri gölün dibi olmadığını söylemişti ama Dany uzun sazları iterek ilerlerken ayak parmaklarının arasında hareket eden balçık zemini hissediyordu. Ay ışığı gölün durgun ve siyah sularının üstünde parlıyor, Dany hareket ettikçe kırılıp şekilden şekile giriyordu. Suyun soğukluğu kalçalarına tırmanıp alt dudaklarını öptüğünde tüyleri diken diken oldu. Aygır kanı ellerinde ve ağzının çevresinde kurumuştu. Eğildi, avuçlarını suyla doldurup yüzüne çarptı. Khal ve diğerleri onu izlerken kendini ve içindeki çocuğu gölün sularıyla arındırdı. <em>Dosh khaleen</em> yaşlı kadınlarının fısıltılarını duyabiliyordu. Ne konuştuklarını merak ediyordu.</p>

    <p>Titreyerek ve üzerinden sular akarak gölden çıktığında, hizmetçisi Doreah elinde ipek bir elbiseyle ona doğru yürüdü ama Khal Drogo kızı durdurdu. Onaylayan gözlerle Dany’nin iyice şişmiş göğüslerine ve karnına bakıyordu. Ağır kemerinin tuttuğu deri at pantolonunun içindeki erkekliğinin kabardığını görebiliyordu Dany. Kocasının yanına gitti ve kemerini çözmesine yardım etti. Devasa <em>Khal</em>’ı, Dany’yi kalçalarından tutup bir çocukmuş gibi havaya kaldırdı. Örgüsündeki çanlar hafifçe çınlıyordu.</p>

    <p>Dany kollarını kocasının boynuna doladı ve adam içine girerken yüzünü göğsüne gömdü. Üç sert vuruş ve bitmişti. <em>“Dünyanın tepesine çıkacak aygır,”</em> diye fısıldadı Drogo kalın sesiyle. Elleri hâlâ at kanı kokuyordu. Zevkin zirvesine vardığında Dany’nin boğazını sertçe ısırmıştı ve içinden çıktığında tohumları Dany’nin bacaklarının arasından akıyordu. Doreah ipek elbiseyi sırtına geçirirken Irri yumuşak terliklerini giydirdi.</p>

    <p>Khal Drogo kemerini taktı ve atların göl kıyısına getirilmesini emretti. <em>Khaleesi</em>’yi gümüş atına bindirme onuru Cohollo’nun oldu. Drogo aygırına atladı ve ay ışığıyla yıkanan tanrı yolunda koşturup uzaklaştı. Dany gümüşle birlikte ağır bir tempo tutturdu.</p>

    <p>Khal Drogo’nun sarayının tepesini örten ipek tavan bu gece açılmıştı ve ay ışığı onlarla birlikte içeri giriyordu. Taş kaplı üç büyük ateş çukurundaki alevler dört metre yüksekliğe kadar çıkıyordu. Hava kızarmış et ve ekşi kısrak sütü kokuyordu. Büyük alan çok kalabalıktı. İsimleri ve rütbeleri geçit alayına katılmak için yeterli olmayanlar yerdeki minderlerde oturuyordu. Dany gümüşün üstünde kemerli kapıdan girip salonun tam ortasında durduğunda bütün gözler üzerindeydi. Dothraklar göğüsleri ve karnı için çığlıklar atıyor, içindeki hayatı kutluyordu. Dany söyledikleri her şeyi anlamıyordu ama aralarından bir cümle gayet iyi seçiliyordu. <em>“Dünyanın tepesine çıkacak aygır.”</em> Binlerce ağız aynı anda söylüyordu.</p>

    <p>Davulların ve boruların sesi geceyi dolduruyor, yarı çıplak kadınlar et, erik, hurma ve nar dolu alçak masaların üstünde dans ediyordu. Erkeklerin yarısı kesik kısrak sütüyle sarhoştu ama bu gece, çelik girmesine ve kan dökülmesine izin verilmeyen topraklarda <em>arakh</em>’ların çekilmeyeceğini biliyordu Dany.</p>

    <p>Khal Drogo aygırından indi ve yüksek sıradaki yerini aldı. Şehre geldiklerinde <em>khalasar</em>’larıyla birlikte Vaes Dothrak’ta olan Khal Ogo ve Khal Jommo, Drogo’nun sağına ve soluna oturtularak onurlandırılmıştı. Hemen altlarındaki sırada üç khal’ın kansüvarileri oturuyordu. Onların da altında Khal Jommo’nun dört karısı vardı.</p>

    <p>Dany gümüşten indi ve dizginlerini bir köleye uzattı. Doreah ve Irri kendisi için minderler hazırlarken ağabeyine bakındı. Bu kadar kalabalık bir alanda bile solgun yüzü, altın gümüş saçları ve dilenci kıyafetleriyle Viserys’i seçmek çok kolay olurdu ama ortalarda görünmüyordu.</p>

    <p>Duvarların dibinde, alçak masaların etrafındaki ince kilimler ve düz minderler üstünde oturan, örgüleri erkekliklerinden bile kısa adamların arasında gezindi bakışları ama sadece siyah gözler ve bakır tenler gördü. Ortadaki ateş çukurunun yakınında duran Sör Mormont’u fark etti. Yüksek kıdemli olmasa da itibarlı bir yerdi. Dothraklar şövalyenin cesaretini kılıçla ölçmüşlerdi. Dany, Jhiqui’yi göndererek adamı masasına davet etti. Mormont hemen geldi ve bir dizinin üstüne çöktü. “Khaleesi, emirlerinizi bekliyorum.”</p>

    <p>Dany yanındaki kabarık mindere eliyle vurdu, “Oturun ve benimle sohbet edin,” dedi.</p>

    <p>“Onur duyarım.” Şövalye bağdaş kurarak mindere oturdu. Bir köle, şövalyenin önünde eğilerek bir tabak olgun incir ikram etti. Adam bir incir aldı ve yarısını ısırdı.</p>

    <p>“Ağabeyim nerede?” diye sordu Dany. “Ziyafet için şimdiye kadar gelmiş olmalıydı.”</p>

    <p>“Majesteleri’ni bu sabah gördüm,” dedi Sör Jorah. “Batı Pazarı’na gidip şarap alacağını söylüyordu.”</p>

    <p>“Şarap mı?” dedi Dany düşünceli bir halde. Viserys kısrak sütüne tahammül edemiyordu. Son günlerde sık sık Batı Pazarı’na gidiyor, büyük kervanlarla doğudan ve batıdan gelen tüccarlarla birlikte içiyordu. Onların sohbetini kız kardeşinin sohbetinden daha cazip bulduğu aşikârdı.</p>

    <p>“Şarap,” diyerek onayladı Sör Jorah. “Kervanları koruyan paralı askerlerden bazılarını ordusuna katılsınlar diye iknaya çalışıyor.” Kölelerden biri masaya kan tartı getirdi. Şövalye iki eliyle birden tarta saldırdı.</p>

    <p>“Bu akıllıca mı?” dedi Dany. “Askerlere verecek altını yok. Ya ihanete uğrarsa?” Kervanları koruyan paralı askerler onur denen şeyi bilmezdi ve Kral Toprakları’ndaki İşgalci, ağabeyinin kafası için gayet iyi bir ödül verebilirdi. “Onunla birlikte gidip güvenliğini sağlamalıydınız. Sonuçta siz onun yeminli kılıcısınız.”</p>

    <p>“Vaes Dothrak’tayız,” diye hatırlattı adam. “Burada kimse kılıç taşıyamaz ve kimse kan dökemez.”</p>

    <p>“Buna rağmen adamlar ölür,” diye karşılık verdi Dany. “Jhogo anlattı. Bazı tüccarlar yanlarında iri hadımlar getiriyormuş. Hırsızlık yapanları elleriyle boğuyormuş adamlar. Böylece kan akmıyor, tanrılar öfkelenmiyormuş.”</p>

    <p>“Öyleyse dua edelim de ağabeyiniz hiçbir şey çalmayacak kadar akıllı olsun.” Sör Jorah ağzına bulaşan yağı elinin tersiyle sildi ve masaya eğildi. “Sizin ejderha yumurtalarınızı almaya niyetlendi. Ona, yumurtalara dokunduğu anda ellerini bileklerinden ayıracağımı söyledim.”</p>

    <p>Dany donup kalmıştı, söyleyecek laf bulamıyordu. “Yumurtalarım... ama onlar <em>benim.</em> Yargıç Illyrio bana düğün hediyesi olarak verdi onları. Viserys yumurtaları neden istesin? Onlar sadece taş...”</p>

    <p>“Aynı şey elmaslar, yakutlar, ateş opalleri için de söylenebilir prenses... ve ejder yumurtaları çok daha ender rastlanır taşlar. Birlikte içtiği tüccarlar, o <em>taşlardan</em> sadece biri için kendi erkeklik organlarını bile satar. Üç tane ejderha yumurtasıyla dilediği kadar paralı asker alabilir Viserys.”</p>

    <p>Dany bunu bilmiyordu, hiç şüphelenmemişti. “Öyleyse... onları almalı. Çalmasına gerek yoktu, sadece istemesi yeterdi. O benim ağabeyim... ve benim gerçek kralım.”</p>

    <p>“O sizin ağabeyiniz,” diye kabul etti Sör Jorah.</p>

    <p>“Anlamıyorsunuz sör,” dedi Dany. “Annem beni doğururken ölmüş. Babam ve ağabeyim Rhaegar onlardan çok daha önce. Eğer Viserys yanımda olup bana onlarla ilgili şeyler anlatmasaydı isimlerinden başka hiçbir şey bilmezdim. Geriye sadece o kaldı. Sadece o. Sahip olduğum tek aile Viserys.”</p>

    <p>“Artık öyle değil <em>Khaleesi,</em>” dedi Sör Jorah. “Siz artık Dothraklar’a aitsiniz. Karnınızda dünyanın tepesine çıkacak aygır var.” Kadehini kaldırdı. Bir köle, ekşi kokan ve kesildiği için parça parça akan kısrak sütüyle doldurdu kadehi.</p>

    <p>Dany köleyi bir el hareketiyle gönderdi. Kısrak sütünün kokusu bile midesini altüst etmeye yetiyordu ve yemek için onca uğraştığı aygır yüreğini kusmaya niyeti yoktu. “Bu ne anlama geliyor?” diye sordu. “Nedir bu aygır? Herkes bağırıp duruyordu ama hiçbir şey anlamadım.”</p>

    <p>“Aygır, eski kehanetlerde geleceği söylenen <em>khal</em>’lar <em>khal</em>’ıdır çocuğum. Bütün Dothraklıları tek bir <em>khalasar</em>’da toplayacağı ve dünyanın sonuna at süreceği vadedilmiştir. Dünya üstündeki her insanın onun <em>khalasar</em>’ına katılacağı söylenir.”</p>

    <p>“Ah!” dedi Dany kısık bir sesle. İpek elbisenin üstünden karnını okşadı. “Adını Rhaego koydum.”</p>

    <p>“İşgalci’nin kanını dondurmaya yetecek bir isim.”</p>

    <p>Doreah aniden gelip Dany’nin kolunu çekiştirdi. <em>“Leydim,”</em> diye fısıldadı telaşla, “Ağabeyiniz...”</p>

    <p>Dany, uzun çatısız alan boyunca baktı ve kendisine doğru yalpalayan adımlarla gelen Viserys’i gördü. Sendelemesinden anlaşıldığı üzere aradığı şarabı bulmuştu. Ve cesaretini arttıran başka bir şey daha.</p>

    <p>Yağlı ve lekeli kırmızı ipeklilerini giymişti. Siyah kadife pelerini ve eldivenleri güneşten solmuştu. Deri çizmeleri iyice kuruyup çatlamıştı. Altın gümüş saçları dolaşmıştı. Belindeki deri kının içinde uzun bir kılıç taşıyordu. Dothraklar gözlerini kılıca dikti. Dany adamların küfürler ettiğini, tehditler savurduğunu duydu. Sesler dalga dalga büyüyordu. Müzik davulların gergin kekelemesiyle durdu.</p>

    <p>Dany’nin kalbi dehşet duygusuyla sıkışıyordu. “Yanına gidin,” dedi Sör Jorah’a. “Onu durdurun, buraya getirin. Eğer istediği ejderha yumurtalarını almaksa tamam deyin.” Şövalye hızla ayağa kalktı.</p>

    <p>“Kız kardeşim nerede?” diye bağırdı Viserys, şaraptan kalınlaşmış sesiyle. “Ziyafetine katılmak için geldim. Bensiz başlamaya nasıl cüret edersiniz? Kimse kraldan önce sofraya oturamaz. Nerede o? Fahişe, ejderhadan saklanamaz.”</p>

    <p>Üç ateş çukurundan en büyüğünün orada durdu. Etrafındaki Dothrakların suratlarına şöyle bir baktı. Mekânda beş bin adam vardı ancak Ortak Dil’i bilenlerin sayısı bir elin parmaklarını geçmezdi. Sözleri anlaşılmazdı fakat sarhoş olduğunu anlamak için yüzüne bakmak kâfiydi.</p>

    <p>Sör Jorah yanına gitti. Kolundan tutarak kulağına bir şeyler fısıldadı ama Viserys kolunu çekip kurtuldu. “Ellerini üstümden çek! Kimse izin istemeden ejderhaya dokunamaz.”</p>

    <p>Dany endişeyle yüksek sıraya baktı. Drogo yanında oturan iki <em>khal</em>’a bir şeyler söylüyordu. Khal Jommo sırıttı ve Khal Ogo yüksek sesle kahkaha atmaya başladı.</p>

    <p>Kahkahayı duyan Viserys gözlerini kaldırdı. “Khal Drogo,” dedi kalın bir sesle ama nerdeyse nazik bir şekilde. “Ziyafet için buradayım.” Sör Jorah’tan uzaklaştı ve üç <em>khal</em>’a katılmak üzere yüksek sıraya doğru yürümeye başladı.</p>

    <p>Khal Drogo ayağa kalktı. Dany’nin anlayamayacağı kadar hızlı bir şekilde onlarca kelime söyledi ve elini ileri uzattı. “Khal Drogo yüksek sırada yeriniz olmadığını söylüyor,” diye tercüme etti Sör Jorah. “Khal Drogo yerinizin orası olduğunu söylüyor.”</p>

    <p>Viserys <em>khal</em>’ın işaret ettiği, salonun en gerisinde, duvarın köşesinde, daha iyi adamların görmek zorunda kalmaması için gölgede bırakılmış, aşağının da aşağısı kansız delikanlıların, kör ve sakat yaşlıların oturduğu, etten uzak, itibardan daha da uzak yere baktı. “Burası krala layık bir yer değil,” diye duyurdu.</p>

    <p>“Yer, orası,” dedi Khal Drogo, Dany’den öğrendiği Ortak Dil’de. “Orası. Çıplak Ayaklı Kral için.” Ellerini birbirine vurdu. “At arabası getirin! <em>Khal Rhaggat</em> için.”</p>

    <p>Beş bin Dothraklı aynı anda kahkaha atıp bağırmaya başladı. Sör Jorah, Viserys’in yanında durmuş, kulağına bağırarak bir şeyler söylemeye çalışıyordu ama salondaki gök gürültüsü gibi sesler yüzünden ne söylediğini duyamıyordu Dany. Ağabeyi de bağırarak cevap verdi Sör Jorah’a. İki adam, Mormont, Viserys’i yere serene kadar itişti.</p>

    <p>Viserys kılıcını çekti.</p>

    <p>Çıplak çelik, ateş çukurlarından yükselen alevlerin ışığında kıpkırmızı parladı. <em>“Benden uzak dur!”</em> diye tısladı. Sör Jorah bir adım geri gitti ve Viserys yalpalayarak ayağa kalktı. Yargıç Illyrio’nun kral gibi görünsün diye ödünç verdiği kılıcını başının üstünde salladı. Dothraklar dört bir yandan bağırıyor, küfrediyordu.</p>

    <p>Dany dehşet dolu bir çığlık attı. Bu topraklarda silah çekmenin ne anlama geldiğini ağabeyi bilmiyorsa bile Dany biliyordu.</p>

    <p>Çığlığını duyan Viserys döndü, ona baktı ve o gece ilk kez kız kardeşini gördü. “İşte buradaymış,” dedi gülümseyerek. Dany’ye doğru yürümeye başladı. Önündeki düşman duvarını aşmaya çalışıyormuş gibi kılıcını savura savura ilerliyordu ama yolunda duran kimse yoktu aslında.</p>

    <p>“Kılıç... yapmamalısın, lütfen,” diye yalvardı Dany. “Lütfen Viserys. Bu yasak. Kılıcını bırak ve benimle minderlerde otur. İçki var, yemek var. İstediğin şey ejderha yumurtaları mı? Senin olsun, ama yalvarırım kılıcı bırak.”</p>

    <p>“Ne diyorsa onu yap aptal,” diye bağırdı Sör Jorah. “Hepimizin ölümüne sebep olmadan dediğini yap.”</p>

    <p>Viserys güldü. “Bizi öldüremezler. Kutsal şehrin sınırları içinde kan dökemez onlar ama <em>ben</em> dökebilirim.” Kılıcının ucunu Dany’nin göğüslerinin arasına dayadı ve ağır ağır karnına doğru indirdi. “Almaya geldiğim şeyi istiyorum,” dedi Dany’ye. “Bana söz verilen tacı istiyorum. Seni satın aldı ama ücretini ödemedi. Ona yaptığımız ticareti hatırlat yoksa seni geri alırım. Seni ve yumurtaları. Kanlı dölü onda kalabilir. Karnını kesip piçini çıkarırım ve burada bırakırım.” Kılıcın ucu ipeği deldi ve göbeğine battı. Viserys aynı anda hem hıçkırıyor, hem kahkaha atıyordu. Bu adam bir zamanlar Dany’nin ağabeyiydi.</p>

    <p>Hizmetçisi Jhiqui, sesi çok uzaktan geliyormuşçasına sessiz, korku içinde hıçkırıyor, duyduklarını tercüme etmemek için yalvarıyordu. Tercüme ederse Khal Drogo onu atının arkasına bağlar, Dağların Anası’na kadar sürüklerdi. “Korkma,” dedi Dany. “Ona ben anlatacağım.”</p>

    <p>Yeterince kelime bilmiyordu Dany ama Khal Drogo’nun konuşması bittiğinde, Dothrak dilinde öfkeyle söylediği cümlelerden duyduklarını anladığını biliyordu. Hayatının güneşi yüksek sıranın merdivenlerinden aşağı indi. “Ne söyledi?” diye sordu bir zamanlar ağabeyi olan adam korkuyla.</p>

    <p>Salona öyle bir sessizlik çökmüştü ki, Khal Drogo her adım attığında örgüsünde sallanan zillerin çıkardığı hafif sesler duyuluyordu. Kansüvarileri bakırdan gölgelermiş gibi takip ediyordu. Daenerys buz kesmişti. “Bakınca titretecek kadar muhteşem bir altın taç takman gerektiğini söyledi,” dedi.</p>

    <p>Viserys gülümsedi ve kılıcını indirdi. En hüzünlü şeydi bu. Daha sonra kalbini parçalayan en hüzünlü şey... gülümsemesi. “Bütün istediğim buydu,” dedi. “Bana söz verilen şeydi.”</p>

    <p>Hayatının güneşi yanına geldiğinde Dany bir koluyla beline sarıldı. <em>Khal</em>’ın bir kelimesiyle kansüvarileri öne çıktı. Qotho bir zamanlar ağabeyi olan adamın kollarını tuttu. Haggo kocaman ellerinin tek bir hareketiyle bileğini kırdı. Cohollo kılıcı sakatlanan elinden aldı. Viserys hâlâ anlamamıştı. “Hayır,” diye bağırdı. “Bana dokunamazsınız. Ben ejderhayım, <em>ejderha! Taç giyeceğim!</em>”</p>

    <p>Khal Drogo kemerini çıkardı. Kemerin üstündeki ağır ve gösterişli som altın madalyonların her biri, bir erkek eli büyüklüğündeydi. Drogo emreder bir sesle bir şey söyledi. Aşçı kölelerden biri ateş çukurundaki demir yahni kazanını çıkarıp içindeki yemeği yere boşalttı ve kazanı tekrar çukura götürdü. Drogo kemerini kazanın içine attı ve ifadesiz bir yüzle altın kemerin kırmızıya dönüşmesi, şeklini kaybetmesini izledi. Kocasının siyah gözlerinde dans eden alevleri görebiliyordu Dany. Bir köle at kılından yapılmış eldivenleri uzattı. Drogo köleye hiç bakmadan eldivenleri aldı ve ellerine geçirdi.</p>

    <p>Viserys keskin çığlıklar atmaya başladı. Ölümle yüzleşen bir korkağın sözsüz çığlıkları. Çırpınıyor, tekmeliyordu. Bir köpek gibi inliyor, bir çocuk gibi ağlıyordu. Dothraklar onu sıkı sıkı tutuyordu. Sör Jorah, Dany’nin yanına geldi. Elini omzuna koydu. “Yalvarırım arkanızı dönün prensesim,” dedi.</p>

    <p>“Hayır.” Kollarını karnının üstüne sardı.</p>

    <p>Sonunda Viserys ona baktı. “Kardeşim, lütfen... Dany durmalarını söyle... tatlı kız kardeşim...”</p>

    <p>Altın yumuşayıp akar hale geldiğinde Drogo alevlerin içine uzanıp kazanı aldı. “Taç!” diye kükredi. “İşte. Çekçek Kralı’na taç.” Ve kazanı, bir zamanlar Dany’nin ağabeyi olan adamın kafasına geçirdi.</p>

    <p>O korkunç demir miğfer yüzünü kapladığında Viserys Targaryen’ın çıkardığı sesler bir insana ait değildi. Ayağı tuhaf ve çılgın bir hızla toprağı tekmeliyordu. Sonra yavaşladı ve durdu. Erimiş altın damlaları göğsüne indi ve kırmızı ipeği delip geçti... ama bir damla kan akmamıştı.</p>

    <p><em>O ejderha değildi,</em> diye düşündü Dany, garip bir şekilde sakindi. <em>Ateş ejderhaları öldüremez.</em></p>
  </div>
</body>
</html>
