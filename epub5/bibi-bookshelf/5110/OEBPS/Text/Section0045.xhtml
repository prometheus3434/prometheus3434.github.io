<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Güneş Arryn Vadisi’nin doğusunda yükselmeye başlarken, gökyüzü pembe sarı renklere bürünmüştü. Catelyn Stark, penceresinin dışındaki, üzerine zarif desenler oyulmuş taş korkuluğa ellerini koymuş ışığın yayılmasını seyrediyordu. Şafak ormanlar ve arazilerden sürünerek geçerken, Catelyn’in altındaki dünya siyahtan çivit rengine, ardından yeşile dönüyordu. Alyssa’nın Gözyaşları’na ait hayalet suların, Devin Mızrağı’nın omzundan eteklerine doğru uzun düşüşüne köpürerek başladığı yerden soluk ve beyaz bir sis tabakası yükseliyordu. Catelyn, suyun hafif dokunuşunu yüzünde hissedebiliyordu.</p>

    <p>Alyssa Arryn kocasının, erkek kardeşlerinin ve bütün çocuklarının katledilişini izlemek zorunda kalmış buna rağmen yaşarken tek damla gözyaşı dökmemişti. Öldüğünde, sevdiği tüm erkeklerin yattığı kara vadi toprakları onun gözyaşlarıyla sulanmadan Alyssa’nın huzur bulamayacağına karar vermişti tanrılar. Öleli tam altı bin yıl olmuştu ve selin tek damla suyu bile dağın çok altında ve uzağında kalan vadi zeminine ulaşamamıştı. Öldüğünde kendi gözyaşlarının ne kadar büyük bir şelaleye dönüşeceğini merak etti Catelyn. “Devamını anlat,” dedi.</p>

    <p>“Kral Katili’nin Casterly Kayası’nda yerlileri topladığı söyleniyor,” dedi Sör Rodrik Cassel. “Erkek kardeşiniz bir mektup gönderdi. Kaya’ya süvariler yolladığını, Lord Tywin’in amacını açıklamasını talep ettiğini ancak bir cevap alamadığını yazmış. Edmure, Altın Diş’in altındaki geçidi korumaları için Lord Vance ve Lord Piper’ı görevlendirmiş. Lannister kanıyla sulanmadan, Tully topraklarının zerresini kimseye vermeyeceğine dair yemin etmiş size.”</p>

    <p>Catelyn doğan güneşi izlemekten vazgeçti. Güneşin güzelliği hissettiği karanlığı aydınlatmaya yetmiyordu. Adilce başlayan bir günün bu kadar haksızca sona ermesi zalimce geliyordu ona. “Edmure yola süvariler çıkarıp yeminler ediyor ama o Nehirova Lordu değil. Lord babamdan ne haberler var?”</p>

    <p>“Mektupta Lord Hoster’dan bahsedilmiyor leydim.” Sör Rodrik sakallarını çekiştirdi. Uzun süren yatak istirahati boyunca kar beyazı sakalları iyice uzamıştı. Artık yine kendisi gibi görünüyordu.</p>

    <p>“Babam son derece hasta olmasaydı Nehirova’nın muhafızlığını Edmure’a vermezdi,” dedi Catelyn. “Haberci kuş buraya gelir gelmez uyandırılmalıydım.”</p>

    <p>“Üstat Colemon söyledi, kız kardeşiniz uykunuzu bölmemenin daha iyi olacağını düşünmüş.”</p>

    <p>“Uyandırılmalıydım,” diye ısrar etti Catelyn.</p>

    <p>“Yine üstadın söylediğine göre, kız kardeşiniz sizinle düellodan sonra konuşmayı planlamış.”</p>

    <p>“Yani bu şarlatanlığı sürdürmek niyetinde.” Yüzünü buruşturdu. “Cüce onu bir flüt gibi çaldı ama kız kardeşim melodiyi duyamayacak kadar sağır. Bu sabah ne olursa olsun, biz buradan ayrılmalıyız artık. Benim yerim oğullarımın yanı. Kışyarı. Eğer kendinizi yola çıkacak kadar güçlü hissediyorsanız, Lysa’dan bize Martı Kasabası’na kadar eşlik edecek muhafızlar isteyeceğim. Oradan da bir gemiye bineriz.”</p>

    <p>“Bir gemi daha mı?” Sör Rodrik’in yüzü yeşile dönmek üzereydi ki kendisini toparladı. “Nasıl isterseniz leydim.”</p>

    <p>Catelyn’in emrine verilmiş hizmetçiler odaya geldiklerinde yaşlı şövalye dışarı çıktı. Hizmetçiler giyinmesine yardım ederken, eğer kız kardeşiyle düellodan önce konuşursa fikrini değiştirebileceğini düşünüyordu. Lysa’nın değişen ruh halleri verdiği kararları etkiliyordu ve ruh hali her saat başı değişiyor gibiydi. Nehirova’daki küçük utangaç kız gitmiş, yerine kibirli, korkak, zalim, hayalperest, huzursuz, cesaretsiz, inatçı, kendini beğenmiş ve en kötüsü <em>tutarsız,</em> yetişkin bir kadın gelmişti.</p>

    <p>Zindancı iki büklüm halde karşılarına çıkıp cücenin suçlarını itiraf etmek istediği mesajını getirdiğinde, İblis’le özel olarak konuşmaları gerektiğini ısrarla söylemişti Lysa’ya. Ama hayır. Kız kardeşi bunu, Vadi’nin yarısının gözleri önünde sergilenen bir gösteriye dönüştürmeden duramazdı. Ve şimdi de bu...</p>

    <p>“Lannister <em>benim</em> esirim,” dedi Sör Rodrik’e, kule merdivenlerinden inip Kartal Yuvası’nın beyaz ve soğuk koridorlarından geçerlerken. Catelyn gümüş kemerli gri yün bir elbise giymişti. “Kız kardeşim bunu hatırlamalı.”</p>

    <p>Kız kardeşinin kapısına geldiklerinde odadan fırtına gibi çıkan amcası Brynden’le karşılaştılar. “Aptallar festivaline katılacak mısın?” diye parladı Sör Brynden. “İşe yarayacağını bilsem, kız kardeşine bir tokat at, aklı başına gelsin diyeceğim ama işe yaramayacağını biliyorum. Elini çürüttüğünle kalırsın.”</p>

    <p>“Nehirova’dan bir mektup gelmiş. Edmure’dan...”</p>

    <p>“Biliyorum çocuğum.” Brynden’in pelerinine iğnelenmiş karabalık rozetinden başka süsü yoktu. “Ben de Üstat Colemon’dan öğrendim. Tecrübeli bin adamla birlikte acil olarak Nehirova’ya gitmek için izin istedim kız kardeşinden. Bana ne cevap verdi biliyor musun? <em>Vadi bin adamını birden hiçbir yere gönderemez. Bir adamını bile gönderemez amca,</em> dedi. <em>Sen Geçit Şövalyesi’sin. Senin yerin burası.</em>” Lysa’nın odasının kapısından çocuksu bir kahkaha duyuldu ve amcası omzunun üstünden kederle arkasına baktı. “Ona Geçit için yeni bir şövalye bulabileceğini söyledim. Karabalık olsun ya da olmasın ben Tully Hanedanı’nın bir üyesiyim. Akşam olmadan Nehirova’ya doğru yola çıkmış olacağım.”</p>

    <p>Catelyn şaşırmış gibi yapmayacaktı. “Tek başına mı? Benim kadar sen de biliyorsun ki yüksek yolda tek başına hayatta kalamazsın. Sör Rodrik ve ben de Kışyarı’na dönüyoruz. Bizimle gel amca. Ben sana bin adam veririm. Nehirova yalnız başına savaşmayacak.”</p>

    <p>Brynden bir an düşündü ve başıyla onayladı. “Öyle olsun. Uzun bir yol ama dediğin gibi yapacağım. Seni aşağıda bekliyorum.” Hızlı adımlarla uzaklaştı. Pelerini arkasında uçuşuyordu.</p>

    <p>Catelyn ve Sör Rodrik bakıştı. Tiz çocuk kıkırdamalarının geldiği kapıdan geçerek odaya girdiler.</p>

    <p>Lysa’nın salonu, mavi çiçekler ekilmiş ve çevresi uzun beyaz kulelerle kapatılmış yuvarlak, çimenlik bir bahçeye açılıyordu. Mimarlar bu alanı bir tanrı korusuna çevirmek niyetindeydiler ama Kartal Yuvası dağın kayalık zemini üzerine kurulmuştu. Vadi’den yukarı ne kadar toprak taşınırsa taşınsın büvet ağaçları burada kök salamıyordu. Hal böyle olunca, Kartal Yuvası’nın lordları bu bahçeyi çimenlendirmiş, çiçekli alçak fundalıkların arasına gelişigüzel heykeller dikmişlerdi. İki şövalyenin hayatını ortaya koyacağı ve Tyrion Lannister’ın kendi hayatını tanrıların ellerine bırakacağı yer burasıydı.</p>

    <p>Lysa’nın saçları yeni taranmıştı. Kemik rengi kadife bir elbise giymiş, süt beyazı boynuna safirler ve ay taşlarından yapılmış bir kolye takmıştı. Şövalyeler, hizmetliler ve en kıdemlisinden en düşük seviyelisine kadar lordlar çevresini sarmış halde terastan aşağıdaki dövüş alanına bakıyordu. Lordlardan çoğu hâlâ Lysa’nın yatağına girmeyi, onunla evlenmeyi ve Arryn Vadisi’ne onunla birlikte hükmetmeyi hayal ediyordu. Catelyn’in Kartal Yuvası’nda konuk olduğu günlerden çıkardığı sonuç, bunun nafile bir hayal olduğuydu.</p>

    <p>Robert’ın koltuğunu yükseltmek için ahşap bir platform inşa edilmişti. Kartal Yuvası Lordu platformun üstünde oturuyor, iki ahşap şövalyeyi dövüştüren kambur kuklacıyı kıkırdayarak, ellerini çırparak izliyordu. Koyu kaymakla dolu ibrikler ve böğürtlen sepetleri etrafa yerleştirilmişti. Konuklar işlemeli gümüş kadehlerden portakal kokulu şaraplar içiyordu. Amcasının <em>Aptallar Festivali</em> demesine şaşırmamak gerekirdi.</p>

    <p>Terasın diğer ucundaki Lysa, Lord Hunter’ın yaptığı bir şakaya neşe içinde güldü ve Sör Lyn Corbray’in hançerinin ucundaki böğürtleni ağzına aldı. Lysa’nın en uygun bulduğu talipler bu ikisiydi... en azından bugün için. Catelyn hangi adamın daha uygunsuz olduğunu söylemekte zorlanırdı. Lord Hunter gut hastalığıyla yarı sakat hale gelmiş, Jon Arryn’den bile daha yaşlı, birbirinden açgözlü üç huysuz oğluyla lanetlenmiş bir adamdı. Sör Lyn bambaşka bir aptaldı. İnce uzun ve yakışıklı, köklü ama gücü azalmış bir hanedanın vârisi, kibirli, düşüncesiz, asabi biriydi... ve söylentilere göre kadın cazibesine ilgi duymamakla isim yapmıştı.</p>

    <p>Lysa, Catelyn’i gördüğünde sevgiyle sarıldı ve yanağına ıslak bir öpücük kondurdu. “Ne kadar güzel bir sabah, değil mi? Şarabı mutlaka denemelisin tatlı kardeşim. Lord Hunter kendi mahzeninden çıkarıp yollama nezaketi gösterdi.”</p>

    <p>“Teşekkür ederim, istemem. Lysa konuşmalıyız.”</p>

    <p>“Daha sonra,” dedi Lysa. Arkasını dönüp yürümeye başlamıştı bile.</p>

    <p>“Şimdi,” dedi Catelyn. Sesi düşündüğünden daha yüksek çıkmıştı. Adamlar dönüp baktı. “Lysa, bu şarlatanlığı devam ettiremezsin. İblis sağ olduğu sürece kıymetli. Ölüsü sadece karga yemi olur. Ve şövalyesi galip gelirse...”</p>

    <p>“Bu olasılık çok düşük leydim,” diyerek güvence verdi Lord Hunter. İri lekelerle kaplı elini Catelyn’in omzuna koymuştu. “Sör Vardis cesaretli bir savaşçıdır. Paralı askerin işini çabucak bitirir.”</p>

    <p>“Bitirir mi lordum?” dedi Catelyn soğuk bir sesle. “Şüphe duyarım.” Bronn’un yüksek yolda nasıl dövüştüğünü gözleriyle görmüştü. Diğer adamlar ölmüşken onun yolculuğu sağ bitirmesi tesadüf değildi. Bir panter gibi hareket ediyordu. Kılıcı kolunun devamıydı sanki.</p>

    <p>Lysa’nın talipleri çiçeğe uçan bal arıları gibi etrafını sarmıştı. “Kadınlar bu meselelerden pek anlamazlar,” dedi Sör Morton Waynwood. “Sör Vardis bir şövalye leydim. Ve diğer adam, onun gibilerin hepsi özünde korkaktır. Toplu bir mücadele sırasında, etraflarında kendileri gibi binlerce arkadaşları varken yeterli olabilirler ama bire bir dövüşlerde bütün cesaretleri paçalarından akıp gider.”</p>

    <p>“Bu meselelerden iyi anladığınızı söylüyorsunuz,” Catelyn ağzında acı bir tat bırakacak bir nezaketle konuşuyordu. “Cücenin ölümü bize ne kazandırır? Kardeşini dağdan aşağı atmadan önce <em>mahkemeye</em> çıkarmış olmamız Jaime’nin zerre kadar umurunda olacak mı sizce?”</p>

    <p>“İblis’in başını kesin,” dedi Sör Lyn Corbray. “Kral Katili kardeşinin kesik kafasını aldığında bunun ciddi bir uyarı olduğunu anlar.”</p>

    <p>Lysa başını sabırsızca iki yana salladı. “Lord Robert onun uçtuğunu görmek istiyor,” dedi. Bütün sorunu çözmüş gibi konuşuyordu. “Bunun tek sorumlusu İblis. Dövüşle yargılanmayı kendisi istedi.”</p>

    <p>“Leydi Lysa istese de bu talebi geri çeviremezdi. Onu reddetmenin onurlu bir yolu yoktu,” diyerek lafa karıştı Lord Hunter.</p>

    <p>Catelyn adamları duymazdan gelerek kız kardeşine döndü. “Tyrion Lannister <em>benim</em> esirim. Bunu sana hatırlatırım.”</p>

    <p>“Ve ben de sana hatırlatırım. O cüce benim lord kocamı öldürdü!” Sesini yükseltti. “O kral Eli’ni zehirledi ve benim tatlı bebeğimi babasız bıraktı. Şimdi yaptıklarının bedelini ödeyecek.” Sertçe döndü ve uzaklaştı. Sör Lyn, Sör Morton ve diğer talipler, soğuk birer baş selamı verdikten sonra kuyruk gibi Lysa’nın arkasından gittiler.</p>

    <p>“Sizce o mu yaptı?” diye sordu Sör Rodrik yalnız kaldıklarında. “Lord Jon’u cüce mi öldürdü? İblis şiddetle inkâr ediyor bunu.”</p>

    <p>“Lord Arryn’i Lannisterlar’ın öldürdüğüne inanıyorum,” diye cevap verdi Catelyn. “Ama Tyrion mı, Jaime mi, kraliçe mi yoksa hepsi birden mi yaptı söyleyemem.” Lysa, Kışyarı’na gönderdiği mektupta Cersei’nin adını vermişti ama şimdi katilin Tyrion olduğundan emindi... Belki fikrini değiştirmesinin sebebi cüce burada elinin altındayken, kraliçenin binlerce fersah uzakta, güneyde, Kızıl Kale’de güvende olmasıydı. Catelyn kardeşinden gelen mektubu okumadan yakmış olmayı diliyordu zaman zaman.</p>

    <p>Sör Rodrik sakalına dokundu. “Zehir, evet... Bu cücenin işi olabilir, gayet mantıklı. Cersei’nin işi de olabilir. Zehir, kadın silahıdır, denir. Söz meclisten dışarı leydim. Kral Katili... O adamdan hoşlandığım söylenemez ama zehirle adam öldürecek biri olmadığını biliyorum. Altın kılıcından damlayan kanı görmeye düşkün. Peki, gerçekten zehir <em>miydi</em> leydim?”</p>

    <p>Catelyn huzursuzca kaşlarını çattı. “Başka hangi silah ölümünü doğalmış gibi gösterebilirdi?” Lord Robert’ın tiz sesiyle fare gibi güldüğünü duydu. Ahşap şövalyelerden biri, diğeri tarafından ortadan ikiye ayrılıp içinden kan yerine kırmızı simler döküldüğünde çok mutlu olmuştu. Yeğenine baktı ve içini çekti. “Bu çocuk korkunç şekilde eğitimsiz. Annesinden alınıp adam gibi eğitilmezse asla hükmedecek kadar güçlü olamayacak.”</p>

    <p>“Lord babası da sizinle aynı fikirdeydi,” dedi bir ses. Catelyn arkasını döndü. Üstat Colemon karşısındaydı. “Çocuğu Ejderha Kayası’nın himayesine yollamayı planlıyordu. Biliyorsunuz... ah, ben haddimi aştım.” Bol üstat zincirinin altındaki âdemelması tedirgince yukarı aşağı hareket ediyordu. “Sanırım Lord Hunter’ın olağanüstü şarabından fazlaca içtim. Kan dökülmesi fikri sinirlerimi tamamen harap ediyor...”</p>

    <p>“Yanılıyorsunuz Üstat. Çocuk Ejderha Kayası’na değil, Casterly Kayası’na gönderilecekti ve bütün ayarlamalar Lord Jon’un ölümünün ardından, kız kardeşimin rızası alınmadan yapılmıştı.”</p>

    <p>Üstat kafasını iki yana öyle hızlı sallıyordu ki, tuhaf şekilde uzun olan boynu sonunda bir kuklanın boynuna benzemişti. “Hayır, affınıza sığınarak leydim, çocuğun gönderilmesine karar veren bizzat Lord Jon...”</p>

    <p>Terasın altından yüksek bir zil sesi geldi. Hem soylu lordlar, hem hizmetçi kızlar yaptıkları her şeyi heyecanla bırakarak teras korkuluklarına doğru hareketlendiler. Aşağıda, gök mavisi pelerinli iki muhafız Tyrion Lannister’ı bahçeye getiriyordu. Kartal Yuvası’nın tombul rahibi bahçenin ortasına dikilmiş, damarlı mermerden oyulmuş, Alyssa’yı temsil eden ağlayan kadın heykeline kadar eşlik etti Tyrion’a.</p>

    <p>“Kötü küçük adam,” dedi Lord Robert kikirdeyerek. “Anne onu uçurabilir miyim? Onu uçarken görmek istiyorum.”</p>

    <p>“Daha sonra tatlı bebeğim,” diye söz verdi Lysa.</p>

    <p>“Önce mahkeme, <em>sonra</em> infaz,” dedi Sör Corbray.</p>

    <p>Kısa bir zaman sonra iki savaşçı, bahçenin karşılıklı köşelerinde belirdi. Şövalyeye iki genç yaver eşlik ediyordu. Paralı askerin yanında Kartal Yuvası’nın silah ustası vardı.</p>

    <p>Sör Vardis Egen tepeden tırnağa çelikler içindeydi. Yastıklı koruyucu yeleğinin ve örme zırhının üstü çelikle kaplanmıştı. Mavi beyaz renklerle emaylamış, üzerlerine ay ve şahin işlenmiş büyük rondelalar, zırhın göğüs ve kollarının birleştiği hassas ek yerini güçlendiriyordu. Sağlam bir boyunluk boğazını örterken, metal bir eteklik belinden baldırlarına kadar olan bölgeyi koruyordu. Miğferinin alın kısmı kanatlarını açmış bir şahinle süslenmişti. Miğferinin siperi incecikti, ibikli bir metal parçayla kapanıyordu.</p>

    <p>Bronn o kadar hafif bir zırh giymişti ki şövalyeyle kıyaslandığında çıplak gibi kalıyordu. Üzerinde kaynatılmış deriye geçirilmiş örme metal zırh, çelikten yapılmış yuvarlak, burun koruyuculu yarım miğfer ve örgü metal başlık vardı sadece. Bacaklarını incik plakalı uzun çizmeleri koruyordu ve eldivenlerinin parmaklarına siyah demirden diskler dikilmişti. Bu kadar hafif giyinmesine rağmen düşmanından hâlâ yarım el uzundu... ve Bronn, eğer gözleri Catelyn’i yanıltmıyorsa, Sör Vardis’ten en az on beş yıl gençti.</p>

    <p>Ağlayan kadın heykelinin altında karşılıklı diz çöktüler. Tyrion Lannister ikisinin arasında duruyordu. Rahip, belindeki yumuşak kumaş torbadan kesik kristal bir küre çıkardı. Küreyi başının iyice üstüne kaldırdı ve ışık kristalde kırıldı. İblis’in yüzünde gökkuşakları dans ediyordu. Rahip yüksek ve ilahi bir sesle tanrılara seslendi. Aşağı bakmalarını, şahit olmalarını, bu adamın ruhunda saklı gerçeği bulmalarını, eğer masumsa ona hayat ve özgürlük bahşetmelerini, eğer suçluysa ölümle cezalandırmalarını istedi. Sesi kulelerde yankılanıyordu.</p>

    <p>Sesin son yankısı da sustuğunda, rahip kristali indirip hızlıca bahçeden ayrıldı. Tyrion eğildi ve muhafızlar onu götürmeden önce Bronn’un kulağına bir şeyler fısıldadı. Paralı asker kahkahalar atarak ayağa kalktı ve dizine yapışan çimenleri eliyle silkeledi.</p>

    <p>Robert Arryn, Kartal Yuvası Lordu, Vadi’nin Savunucusu, yükseltilmiş koltuğunda sabırsızlıkla kıpırdanıp duruyordu. “Ne zaman dövüşecekler?” diye sordu şikâyet eder gibi.</p>

    <p>Sör Vardis’in ayağa kalkması için yaverlerinden birinin yardımı gerekti. Diğer yaver, neredeyse bir buçuk metre boyunda, meşe ağacından yapılmış ve çelik düğmelerle güçlendirilmiş ağır bir kalkan getirip şövalyenin sol koluna bağladı. Kartal Yuvası’nın silah ustası benzer bir kalkanı Bronn’a önerdi ama adam elini sallayarak istemedi. Üç gündür hiç dokunulmamış simsiyah sakalları neredeyse bütün yüzünü, boğazını kaplamıştı ama tıraş olmamasının sebebi usturasızlık değildi. Tehlikeli bir pırıltıyla parlayan kılıcı her gün saatlerce bilenmiş, sonunda parmak değdirilemeyecek kadar keskinleşmişti.</p>

    <p>Sör Vardis savaş eldivenli elini uzattı ve yaveri çift kenarlı uzun bir kılıcı adamın eline verdi. Kılıcın çeliğinin üstüne incecik gümüşlerle gökyüzü motifleri işlenmişti. Kabzasının başına bir şahin kafası kondurulmuştu ve el koruması kanat şeklindeydi. “Bu kılıcı Jon için Kral Toprakları’nda yaptırmıştım,” dedi Lysa gururla. “Ne zaman Robert’ın yerine Demir Taht’ta otursa bu kılıç yanında olurdu. Olağanüstü bir silah, değil mi? Öcünün kendi kılıcıyla alınmasının çok uygun olacağını düşündüm.”</p>

    <p>İşli kılıcın çok güzel olduğu şüphe götürmezdi ama Sör Vardis’in kendi kılıcıyla çok daha rahat olacağını anlamıştı Catelyn. Yine de sesini çıkarmadı. Kız kardeşiyle yaptığı nafile tartışmalardan yorulmuştu.</p>

    <p>“Dövüşsünler!” diye bağırdı Lord Robert.</p>

    <p>Sör Vardis, Kartal Yuvası Lordu’na döndü ve kılıcını kaldırdı. “Kartal Yuvası ve Vadi için!”</p>

    <p>Tyrion Lannister, bahçenin diğer ucundaki balkonda muhafızların gözetiminde oturuyordu. Bronn ona döndü ve bir saygı selamı verdi.</p>

    <p>“Senin emrini bekliyorlar,” dedi Leydi Lysa oğluna.</p>

    <p><em>“Dövüşün!”</em> diye çığlık attı çocuk. Koltuğuna yapışmış halde duran elleri titriyordu.</p>

    <p>Sör Vardis ağır kalkanını kaldırarak öne çıktı. Bronn ona doğru döndü. Bir kez, iki kez, deneme amaçlı kılıçlarını birbirine vurdular. Paralı asker bir adım geri çekildi. Şövalye kalkanını yüksek tutarak ilerledi. Kılıcını kaldırıp savurdu ama Bronn zamanında geri çekildi, kılıç sadece havayı kesmişti. Bronn sağına doğru döndü. Sör Vardis kalkanı aralarında tutarak onu takip etti. Eğimli zemine sağlam basmaya dikkat ederek öne doğru bir hamle yaptı. Paralı asker yüzünde belli belirsiz bir gülümsemeyle geri çekildi. Sör Vardis kılıcını savurarak bir hamle daha yaptı ama Bronn kılıçtan zıplayarak kaçtı ve yosun bağlamış bir kayanın üzerine çıktı. Şövalye adamın bacaklarına hamle yapmak istedi ama Bronn kılıcın yetişemediği bir noktada duruyordu.</p>

    <p>“Adam tam bir korkak,” dedi Lord Hunter. “Kaçma da dövüş ödlek sefil,” diye bağırdı. Diğer sesler de bu fikirdeydi.</p>

    <p>Catelyn, Sör Rodrik’e baktı. Adam kısa hareketlerle başını iki yana salladı. “Sör Vardis’in onu kovalamasını istiyor. Bu kadar ağır bir zırh ve kalkan en güçlü adamların bile yorulmasına sebep olur.”</p>

    <p>Catelyn hayatı boyunca her gün kılıç talimi yapan adamlar görmüştü ve en az elli turnuva izlemişti ama burada olan çok farklı ve ölümcül bir dövüştü. Küçük bir adım şaşırması ölüm demekti. Mücadeleyi izlerken şahit olduğu başka bir düello geldi hatırına. Dün gibi netti.</p>

    <p>Nehirova’nın alt avlusunda karşılaşmışlardı. Brandon, Petyr’ın sadece metal örgü yelek, göğüs koruması ve miğfer giydiğini görünce hemen hemen bütün zırhını çıkarmıştı. Petyr, üstünde taşıyabileceği bir uğur vermesi için Catelyn’e yalvarmıştı ama Catelyn isteğini geri çevirmişti. Babasının, kendisiyle evlendirmek üzere söz verdiği adam Brandon Stark’tı ve Catelyn, üzerine Nehirova’nın sıçrayan alabalığını işlediği soluk mavi mendili uğur olarak ona vermişti.</p>

    <p>Mendili Brandon’ın avuçlarına koyarken yalvarmıştı. “O sadece küçük, aptal bir çocuk ve ben onu kardeşim gibi seviyorum. Onun ölümünü izlemek bana büyük acı verir.” Nişanlısı, soğuk gri Stark gözleriyle bakmış ve ona âşık bu çocuğun hayatını bağışlayacağına söz vermişti.</p>

    <p>Düello neredeyse başladığı anda bitmişti. Brandon yetişkin bir adamdı. Serçeparmak’ı önüne katmış, her adımda üstüne çelik yağdırarak avlunun diğer ucuna, oradan su merdivenlerine kadar sürmüştü. Petyr en az on iki yerinden kanıyor ve sendeliyordu. Defalarca, “Pes et!” diye bağırmıştı Brandon ama Serçeparmak her defasında inatla başını sallayıp dövüşe devam etmişti. Nehir suyu ayak bileklerini geçtiğinde Brandon artık dövüşü bitirmeye karar vermişti. Zalim bir kılıç darbesi Petyr’ın giydiği ince örgü zırhı ve deriyi parçalamış, kaburgalarının hemen altında derin bir kesik açmıştı. Catelyn yaranın ölümcül olduğundan emindi. Petyr yere düşerken Catelyn’e bakmış ve fısıltıyla adını söylemişti. Örgü zırhından parlak kırmızı kan boşalıyordu.</p>

    <p>Bu onun yüzünü son görüşü olmuştu... Kral Toprakları’nda yanına götürülene dek.</p>

    <p>Serçeparmak’ın Nehirova’dan ayrılacak kadar iyileşmesi on beş gün sürmüştü ama Catelyn’in babası yattığı kuleye gitmesini ve onu ziyaret etmesini yasaklamıştı. Lysa çocuğu iyileştirmek için uğraşan üstada yardım etmişti. O zamanlar utangaç ve yumuşak huylu bir kızdı. Edmure da Petyr’ı ziyaret etmişti ama çocuk onu görmek istemediğini söylemişti. Düello sırasında Edmure, Brandon’ın yaverliğini yapmıştı ve Serçeparmak bunu asla affetmemişti. Yola çıkacak kadar iyileştiğinde, Lord Hoster Tully onu kapalı bir at arabasıyla Parmaklar’a, doğduğu rüzgârlı kayalıklara yollamıştı. Petyr Baelish iyileşmeye orada devam edecekti.</p>

    <p>Birbirine çarpan çelik sesleri Catelyn’i sıçratıp şimdiki zamana döndürdü. Sör Vardis elinde kılıcı ve kalkanıyla, sağlam ataklarla Bronn’un üstüne gidiyordu. Paralı asker her darbeyi dikkatlice inceliyor, tam zamanında geri çekiliyor kıvrak hareketlerle kayaların, kütüklerin üzerinde sıçrıyor ve gözlerini bir an olsun düşmanının üzerinden ayırmıyordu. Şövalyeden çok daha hızlıydı. Catelyn bunu rahatlıkla söyleyebilirdi. Sör Vardis’in gümüş işlemeli kılıcı henüz bir kez bile Bronn’a dokunamamıştı ama Bronn’un çirkin gri kılıcı şövalyenin çelik zırhlı kolundan ısırıklar almıştı.</p>

    <p>Bronn yana kayıp ağlayan kadın heykelinin arkasına saklandığı anda dövüşün kısa heyecanı bir anda bitti. Sör Vardis olduğu yerden sert bir hamle yaptı, kılıcı Alyssa’nın bembeyaz kalçasından göz alıcı bir kıvılcım çıkmasına sebep oldu.</p>

    <p>“Güzel dövüşmüyorlar anne,” diye şikâyet etti Kartal Yuvası Lordu. “Ben onların <em>dövüşmesini</em> istiyorum.”</p>

    <p>“Dövüşecekler tatlı bebeğim,” diyerek lordu sakinleştirdi Lysa. “Paralı asker bütün gün kaçamaz.”</p>

    <p>Lysa’nın terasındaki bazı lordlar şarap içerek sohbet etmeye başlamıştı ama Tyrion Lannister farklı renklerdeki gözleriyle dünyada başka hiçbir şey yokmuş gibi iki adamın dansını izliyordu.</p>

    <p>Bronn heykelin arkasından hızla ve sertçe çıktı. Hâlâ sola doğru kayıyordu. İki eliyle havaya kaldırdığı kılıcına, şövalyenin kalkansız sağ tarafına inecek şekilde eğim verdi. Sör Vardis hamleyi beceriksizce engellemişti. Paralı askerin kılıcı miğferine indi. Bir metal sesi duyuldu ve miğferdeki şahin kanatlarından biri ezildi. Sör Vardis yarım adım kadar geri çekilip toparlandı, kalkanını kaldırdı. Bronn’un kılıcı ahşap kalkana inince yüzüne meşe kıymıkları yağdı. Paralı asker tekrar sola, kalkandan uzağa kaydı ve Sör Vardis’in karnına bir darbe indirmeyi başardı. Kılıcın ustura kadar keskin ucu şövalyenin zırhında parlak bir kesik bıraktı.</p>

    <p>Sör Vardis arkada kalan ayağından güç alarak öne atıldı, gümüşlü kılıcı havada vahşi bir yay çizerek aşağı indi. Bronn darbeyi kılıcıyla karşıladı, dans eder gibi kenara kaydı. Sör Vardis hızını kesemedi ve heykele çarptı. Sendeleyerek geri geri yürüdü. Sağa sola bakarak gözünün önünden kaybolan düşmanını aradı. Miğferinin incecik göz aralığı görüşünü azaltıyordu.</p>

    <p>“Tam arkanızda Sör!” diye bağırdı Lord Hunter ama geç kalmıştı. Bronn kılıcını iki eliyle kaldırıp şövalyenin kılıç tutan koluna bütün gücüyle indirdi. Zırhın dirsek eklemine inen darbe ince metali ezdi. Şövalye homurdandı, döndü, kılıcını havaya kaldırdı. Bronn bu sefer olduğu yerde kaldı. Kılıçlar birbiriyle buluştu. Çelik şarkılar bahçeyi doldurdu ve Kartal Yuvası’nın beyaz kulelerinde yankılandı.</p>

    <p>“Sör Vardis yaralandı,” dedi Sör Rodrik, Catelyn’e ciddi bir sesle.</p>

    <p>Söylemesine gerek yoktu. Catelyn’in gözleri vardı. Şövalyenin kolundan ve dirseğinden akan kanı görebiliyordu. Şövalyenin kılıcı her seferinde daha ağır ve daha alçak kalkıyordu artık. Yeni bir darbeden korunmak için kalkanını kaldırıp yan döndü ama Bronn kedi kadar çevik bir hareketle şövalyenin diğer yanına kaydı. Gittikçe güçleniyor gibiydi. Darbeleri izler bırakıyordu. Şövalyenin zırhının her yanı derin parlak kesiklerle ışıldıyordu. Sağ baldır koruması, ezilmiş miğferi, göğüs plakası, boyunluğu. Sağ kolundaki ay ve şahinli rondela tam ortadan ikiye ayrılmış kayışın ucundan sarkıyordu. Miğferindeki hava deliklerinden, zar zor nefes aldığını duyabiliyorlardı.</p>

    <p>Kibirleriyle kör olmuş lordlar ve şövalyeler bile aşağıda neler olduğunu görebiliyorlardı. Ama kız kardeşi değil. “Yeter Sör Vardis!” diye seslendi Leydi Lysa. “İşini hemen bitirin. Bebeğim yorulmaya başladı.”</p>

    <p>Sör Vardis leydisinin emirlerine sadık bir adamdı. Son emrine bile. Bir an ezilmiş zırhının içinde geri doğru sendelerken, bir sonraki an öne doğru hamle yapmak için fırladı. Ani saldırı Bronn’un dengesini bozdu. Sör Vardis paralı askerin üstüne çullandı ve kalkanının kenarını adamın yüzüne indirdi. Neredeyse, <em>neredeyse...</em> Bronn’un ayağı yerden kaydı, sendeledi, bir kayaya takıldı, düşmemek için ağlayan kadına tutundu. Kalkanını kenara atan Sör Vardis tekrar Bronn’a doğru atıldı ve kılıcını kaldırdı. Sağ kolu dirseklerinden parmaklarına kadar kan içindeydi artık. Buna rağmen, son hamlesi Bronn’un kafasını gövdesinden ayırabilirdi... eğer paralı asker darbeden kaçmak yerine orada bekleseydi.</p>

    <p>Bronn hızla geri çekildi. Şövalyenin gümüş işlemeli kılıcı korkunç bir şiddetle ağlayan kadının mermer dirseğine indi ve üst tarafından üçte birlik bir kısmı kırıldı. Bronn kolunu heykelin sırtına dayadı. Alyssa Arryn’in iyice yıpranmış benzeri sallandı ve büyük bir gürültüyle devrildi. Sör Vardis Egen heykelin altında kaldı.</p>

    <p>Bronn bir kalp atışı kadar kısa zaman sonra üstündeydi. Şövalyenin kırılmış rondelasından geri kalanları çekip zırhın en zayıf noktasını açığa çıkarmaya çalışıyordu. Sör Vardis, başı kırılıp kopmuş heykelin gövdesinin altında yan yatar halde sıkışmıştı. Paralı asker kılıcını son kez kaldırdı, bütün gücüyle şövalyenin koltuk altından içeri, kaburgalarına doğru soktu. Catelyn şövalyeden bir inleme sesi çıktığını duydu. Sör Vardis Egen sarsıldı ve hareketsizleşti.</p>

    <p>Kartal Yuvası’na derin bir sessizlik çöktü. Bronn yarım miğferini çıkarıp çimenlerin üstüne attı. Suratına inen kalkan yüzünden ağzı ezilmiş, kan içinde kalmıştı. Kömür kadar siyah saçları terden sırılsıklamdı. Kırılan dişlerini yere tükürdü.</p>

    <p>“Bitti mi anne?” diye sordu Kartal Yuvası Lordu.</p>

    <p><em>Hayır,</em> diye cevap vermek istedi Catelyn. <em>Daha yeni başlıyor.</em></p>

    <p>“Evet,” dedi Lysa asık suratıyla. Sesi buz kadar soğuk, baş muhafızı kadar ölüydü.</p>

    <p>“Şimdi küçük adamı uçurabilir miyiz?”</p>

    <p>Bahçenin diğer ucundaki Tyrion Lannister ayağa kalktı. “<em>Bu</em> küçük adamı değil,” dedi. “Bu küçük adam turplarla birlikte sepete binip aşağı iniyor, çok teşekkür ederim.”</p>

    <p>“Sanıyorsunuz ki...” diye konuşmaya başladı Lysa.</p>

    <p>“Arryn Hanedanı’nın temsilcilerinin kendi sözlerini hatırlayacağını sanıyorum,” diyerek sözünü kesti Tyrion Lannister. <em>“Onur kadar yüksek.”</em></p>

    <p>“Onu uçurabileceğimi söyledin bana,” diye bağırdı Lord Robert, annesine. Titremeye başladı.</p>

    <p>Leydi Lysa’nın yüzü öfkeyle kıpkırmızı olmuştu. “Tanrılar onun masum olduğuna karar verdi bebeğim. Onu serbest bırakmaktan başka bir seçeneğimiz yok.” Sesini yükseltti. “Muhafızlar, Lannister Lordu’nu ve... <em>yaratığını</em> gözümün önünden alın. Kanlı Kapı’ya kadar kendilerine eşlik edin ve ikisini de özgür bırakın. Kendilerine at ve Üç Dişli Mızrak’a kadar yetecek erzak verin. Bütün eşyalarının ve silahlarının kendilerine iade edildiğinden emin olun. Yüksek yolda ihtiyaçları olacak.”</p>

    <p>“Yüksek yol,” dedi Tyrion Lannister. Lysa belli belirsiz, zalimce gülümsedi. Bunun da bir çeşit ölüm cezası olduğunu anlamıştı Catelyn. Tyrion Lannister da anlamış olmalıydı. Buna rağmen, cüce alaycı bir reveransla Lysa’yı selamladı. “Siz nasıl emrederseniz leydim,” dedi. “Yolu biliyoruz.”</p>
  </div>
</body>
</html>
