<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Kanatlar hummalı rüyalarını gölgeliyordu.</p>

    <p><em>“Ejderhayı uyandırmak istemezsin, öyle değil mi?”</em></p>

    <p>Yüksek taş kemerlerin altındaki uzun koridorda yürüyordu. Arkasına bakmıyordu. Arkasına <em>bakmamalıydı.</em> Önünde bir kapı vardı. Uzaktan minicik görünüyordu ama bu kadar mesafeden bile kırmızı olduğu seçilebiliyordu. Daha hızlı yürüdü. Çıplak ayakları yerde kanlı ayak izleri bırakıyordu.</p>

    <p><em>“Ejderhayı uyandırmak istemezsin, öyle değil mi?”</em></p>

    <p>Toprak ve ölüm kokan parlak Dothrak denizinin üstündeki güneşi gördü. Rüzgârın hareket ettirdiği otlar su gibi dalgalandı. Drogo onu güçlü kollarının arasında tutuyordu. Bacaklarının arasını okşuyor, onu açıyor ve sadece kendisine ait olan ıslaklığı uyandırıyordu. Güpegündüz gökyüzünde beliren yıldızlar yukarıdan onlara gülümsüyordu. “Ev,” diye fısıldadı Drogo onun içine girip tohumlarını boşaltırken ama yıldızlar aniden kayboldu. Dev kanatlar mavi gökyüzünü süpürdü ve dünya alev aldı.</p>

    <p><em>“Ejderhayı uyandırmak istemezsin...”</em></p>

    <p>Sör Jorah’ın yüzü süzülmüştü ve hüzün doluydu. “Rhaegar son ejderhaydı,” dedi ona. Taş yumurtaların köz gibi kıpkırmızı olduğu sobanın üstünde yarı saydam ellerini ısıtıyordu. Şeffaf ve rüzgârdan daha etkisiz teniyle bir an oradaydı, sonra kaybolmaya başladı. “Son ejderha,” diye fısıldadı ve yok oldu. Dany arkasındaki karanlığı hissetti, kırmızı kapı hiç olmadığı kadar uzaktaydı.</p>

    <p><em>“Ejderhayı uyandırmak istemezsin...”</em></p>

    <p>Viserys çığlıklar atarak önünde duruyordu. “Ejderha asla yalvarmaz fahişe. Ejderhaya emir veremezsin. Ben ejderhayım ve taç giyeceğim.” Erimiş altın mum gibi akarak yüzünü kapladı. Etinde derin yarıklar açılıyordu. <em>“Ben ejderhayım ve taç giyeceğim!”</em> diye ciyakladı. Parmakları bir yılan gibi atılıp göğüs uçlarını yakaladı. Gözleri patlayıp irin gibi yanaklarından aşağı akarken bile parmakları göğüs uçlarını sıkıyor, buruyordu.</p>

    <p><em>“Ejderhayı uyandırmak istemezsin...”</em></p>

    <p>Kırmızı kapı çok uzağındaydı ve arkasından gelen buzlu nefesi hissediyordu. Nefes onu yakalarsa ölümden daha beter ölecekti biliyordu. Karanlıkta tek başına sonsuza kadar inleyecekti. Koşmaya başladı.</p>

    <p><em>“Ejderhayı uyandırmak...”</em></p>

    <p>İçindeki sıcaklığı hissediyordu. Rahminde bir ateş yanıyordu. Oğlu uzun boylu ve gururluydu. Bakır renginde teni, badem şekilli lila gözleri vardı. Dany’ye gülümsedi. Ellerini onun ellerine doğru uzattı ama ağzını açtığında dışarı alevler boşaldı. Dany, göğsünün içinde yanan kalbini görebiliyordu. Birdenbire kayboldu. Mum alevine kapılmış bir pervane gibi küle döndü. Dany çocuğu için ağladı. Göğsünü emecek tatlı bir ağzın umudu için gözyaşı döktü ama yaşlar tenine değer değmez buharlaşıyordu.</p>

    <p><em>“Ejderhayı uyandırmak...”</em></p>

    <p>Solgun kral kıyafetleri giymiş hayaletler koridorda sıralanmıştı. Ellerinde alevlerden yapılmış kılıçlar tutuyorlardı. Gümüş saçları, altın saçları, platin beyazı saçları vardı. Gözleri opaldi, ametistti, turmalindi, yeşimdi. “Daha hızlı,” diye bağırdılar. “Daha hızlı, daha hızlı.” Koştu. Ayağını bastığı taş eriyordu. Bir çığlık atıp kendini ileri attı. Sırtına bıçak gibi bir ağrı saplandı ve teninin açıldığını hissetti. Yanan kanın kokusunu duydu. Kanatların gölgesini gördü. Ve Daenerys Targaryen uçtu.</p>

    <p><em>“Ejderhayı uyandırmak...”</em></p>

    <p>Önündeki kırmızı kapı açıldı. Artık çok yakındı. Çok yakın. Koridor bulanıklaştı. Peşindeki nefes geri çekiliyordu. Ayağının altındaki taşlar yok olmuştu. Dothrak denizinin üstünde uçuyordu. Yükseğe, daha yükseğe. Yeşil otlar rüzgârıyla dalgalanıyordu ve kanatlarını gören bütün canlılar korkuyla kaçışıyordu. Evin kokusunu duyuyordu. Evi görebiliyordu. İşte oradaydı. Tam şu kapının arkasında. Yeşil tarlalar, büyük taş evler ve onu sıcak tutacak kucaklar. Oradaydı. Hızla kapıyı açtı.</p>

    <p><em>“...ejderha...”</em></p>

    <p>Zırhı kadar kara bir aygırın sırtındaki ağabeyi Rhaegar’ı gördü. Miğferinin ince göz aralığının içinde alevler ışıldıyordu. “Son ejderha,” diye fısıldadı Sör Jorah zayıf sesiyle. “Son, son.” Dany ağabeyinin siyah cilalı miğfer siperini kaldırdı. Miğferin içindeki kendi suratıydı.</p>

    <p>Bundan sonra, çok uzun bir zaman, sadece acı vardı. İçindeki ateş ve gökyüzündeki yıldızlar.</p>

    <p>Küllerin tadıyla uyandı.</p>

    <p>“Hayır,” diye inledi, “Hayır, lütfen.”</p>

    <p><em>“Khaleesi,”</em> diyerek korkuyla üstüne eğildi Jhiqui.</p>

    <p>Çadır gölgeyle boğulmuştu. Durgun ve kapalı. Dany sobadan yükselen küllerin yukarıdaki duman deliğine doğru uçmasını izledi. <em>Uçuyordum,</em> diye düşündü. <em>Kanatlarım vardı. Uçuyordum.</em> Ama sadece bir rüyaydı. “Bana yardım et,” diye fısıldadı kalkmak için çabalarken. “Bana...” Sesi taze yaralar kadar çiğdi ve ne istediğini bilmiyordu. Canı neden bu kadar fazla yanıyordu? Sanki vücudu parçalara ayrılmış, o parçalardan tekrar bir araya getirilmişti. “Bana...”</p>

    <p>“Evet <em>khaleesi,</em>” dedi Jhiqui ve hızla çadırdan çıktı. Bağırıyordu. Dany’nin bir şeye, birine ihtiyacı vardı ama... neye? Önemli olduğunu biliyordu. Dünyadaki en önemli şey oydu. Yan tarafına dönüp dirseğinin üstünde doğrulmaya çalıştı. Bacağına dolanan battaniyeden kurtulmak için uğraştı. Hareket etmek çok zordu. Başı dönüyordu. <em>Mecburum...</em></p>

    <p>Dany’yi yerdeki kilimlerin üstünde, yumurtalara doğru sürünerek ilerken buldular. Sör Jorah Mormont onu kucağına alıp ipek şiltesinin üzerine yatırırken Dany güçsüzce karşı koymaya çalışıyordu. Sör Jorah’ın omzunun üstünden üç hizmetçisini gördü. İşte, gölge halindeki bıyığıyla Jhogo ve basık suratlı Mirri Maz Duur da oradaydı. “Mecburum,” demeye çalıştı onlara. “Mecburum...”</p>

    <p>“...uyuyun prenses,” dedi Sör Jorah.</p>

    <p>“Hayır,” dedi Dany. “Lütfen, lütfen.”</p>

    <p>“Evet.” Sör Jorah onu ipeklere sardı. Oysa Dany alev alev yanıyordu. “Uyuyun ve gücünüzü geri kazanın Khaleesi. Bize geri dönün.” Mirri Maz Duur geldi. <em>Maegi.</em> Dudaklarına bir kadeh uzatıyordu. Dany ekşi sütün tadını aldı. Kadehte başka bir şey daha vardı. Yoğun ve acı bir şey. Ilık sıvı çenesinden aşağı akıyordu. Yutkundu. Çadır iyice loşlaştı ve tekrar uykunun kucağına düştü. Bu defa rüya yoktu. Kıyısız kara denizin sularında sükûnet ve huzur içinde yüzdü.</p>

    <p>Bir süre sonra –bir gece, bir gün, bir yıl, bilmiyordu– uyandı. Çadır hâlâ karanlıktı. İpek duvarlar dışarıdaki rüzgârla sallanıyordu. Dany bu kez kalkmaya çalışmadı. “Irri,” diye seslendi. “Jhiqui, Doreah.” Hepsi birden hemen geldi. “Boğazım kuru,” dedi. “Çok kuru.” Ona su getirdiler. Ilık ve tatsızdı ama Dany iştahla içti. Jhiqui’yi biraz daha getirmesi için gönderdi. Irri bir bez parçasını ıslatıp Dany’nin alnını sildi. “Hastalanmışım,” dedi Dany. Dothraklı kız başıyla onayladı. “Ne kadar zaman oldu?” Alnındaki bez rahatlatıcıydı ama Irri o kadar üzgün görünüyordu ki Dany korktu. <em>“Çok zaman,”</em> diye fısıldadı kız. Jhiqui elinde bir sürahiyle geldiğinde yanında Miri Maz Duur da vardı. Yeni uyanmış gibiydi. “İçin,” dedi Dany’nin kafasını kaldırıp kadehi ağzına tekrar götürürken ama bu sefer kadehte şarap vardı. Tatlı, tatlı şarap. Dany içti, kafasını geriye yaslayıp kendi soluğunu dinledi. Kollarındaki ve bacaklarındaki ağırlığı hissedebiliyordu. Uyku tekrar bedenine yürürken, “Bana... getirin...” diye mırıldandı. Sesi zayıflamıştı, dili dolanıyordu.</p>

    <p>“Neyi <em>khaleesi?</em>” diye sordu <em>maegi.</em> “Neyi getirmemizi istiyorsunuz?”</p>

    <p>“Yumurtalar... Lütfen... Ejderha...” Kurşun misali ağırlaşmış kirpiklerini açık tutamayacak kadar güçsüzdü.</p>

    <p>Üçüncü kez uyandığında duman deliğinden çadıra altın renkli gün ışığı giriyordu ve ejderha yumurtalarından biri kollarının arasındaydı. Açık renkli olana sarılmıştı. Pulları kemik rengindeydi, altın ve bronz damarları vardı. Dany yumurtanın sıcaklığını hissediyordu. İpek renkli örtülerin altındaki teni terden parlıyordu. <em>Ejderha çiyi,</em> diye düşündü. Parmaklarını yumurtanın kabuğunda, altın damarlar üzerinde gezdirdi. Yumurtanın içindeki bir şeyin kıvrılıp gerinerek kendisine cevap verdiğini hissetti. Bu onu korkutmamıştı. Bütün korkuları terk etmişti onu. Korkuları küle dönmüştü.</p>

    <p>Dany alnına dokundu. Terin altındaki teni serindi. Ateşi düşmüştü. Doğrulup şiltesinin içinde oturdu. Bir an başı döndü ve bacaklarının arasına derin bir sancı girdi. Buna rağmen kendini güçlü hissediyordu. “Su,” dedi, sesini duyan hizmetçiler yanına koştular. “Bir sürahi su. Ne kadar soğuk olursa o kadar iyi. Ve meyve, en iyisi hurma.”</p>

    <p>“Emredersiniz <em>Khaleesi.</em>”</p>

    <p>“Sör Jorah’ı da çağırın,” dedi Dany ayağa kalkarken. Jhiqui omuzlarına ipek bir pelerin örttü. “Ilık bir banyo istiyorum. Ve Mirri Maz Duur da...” Her şeyi birdenbire hatırladı. Yalpaladı. “Khal Drogo,” demek için zorladı kendini hizmetçilerin yüzüne korkuyla bakarken. “O hâlâ...”</p>

    <p>“<em>Khal</em> yaşıyor,” dedi Irri fısıltı gibi bir sesle. Ama Dany, kelimeler ağzından çıkarken kızın gözlerine yerleşen karanlığı görmüştü. Irri kaçarcasına çadırdan çıkıp su getirmeye gitti.</p>

    <p>Dany, Doreah’a döndü. “Anlat bana.”</p>

    <p>“Ben... ben Sör Jorah’ı çağırayım,” dedi Lysli kız. Kafasını öne eğerek çadırdan çıktı.</p>

    <p>Jhiqui de çadırdan kaçmaya hazırlanırken Dany onu kolundan yakaladı. “Neler oluyor? Bilmek zorundayım. Drogo... ve bebeğim.” Bebeğini neden şimdiye kadar hatırlamamıştı? “Oğlum, Rhaego... o nerede? Oğlumu istiyorum.”</p>

    <p>Jhiqui gözlerini yere indirdi. “Bebek... yaşamadı <em>Khaleesi,</em>” dedi. Sesi ürkek bir fısıltıdan ibaretti.</p>

    <p>Dany kızın kolunu bıraktı. <em>Oğlum öldü,</em> diye düşündü Jhiqui çadırdan çıkarken. Her nasılsa baştan beri biliyordu. İlk sefer Jhiqui’nin gözyaşlarıyla uyandığı andan beri biliyordu. Hayır, uyanmadan <em>önce</em> biliyordu hatta. Gördüğü rüya birdenbire ve bütün ayrıntılarıyla kafasında canlandı. Rüyasındaki uzun, bakır tenli, gümüş saç örgülü, alevler içinde kalan adamı hatırladı.</p>

    <p>Ağlamalıydı, biliyordu. Buna rağmen gözleri kül kadar kuruydu. Rüyasında çok ağlamıştı ve gözyaşları yanaklarında buharlaşmıştı. <em>İçimdeki bütün acılar yandı,</em> dedi kendine. Üzgündü ama... Rhaego’nun ondan uzaklaştığını hissediyordu. Sanki hiç var olmamıştı.</p>

    <p>Birkaç dakika sonra Sör Jorah ve Mirri Maz Duur çadıra girdiklerinde, Dany hâlâ sandıkta duran ejderha yumurtalarının başındaydı. Sandıktakilerin de birlikte uyuduğu yumurta kadar sıcak olduğunu hissediyordu. Tuhaftı. “Sör Jorah, buraya gelin,” dedi. Adamın elini tutup kırmızı damarlı siyah yumurtanın üstüne koydu. “Ne hissediyorsunuz?”</p>

    <p>“Kabuk. Kaya kadar sert.” Şövalye tedirgindi. “Pullar.”</p>

    <p>“Ya sıcaklık?”</p>

    <p>“Taş soğuk.” Sör Jorah elini çekti. “Prenses, iyi misiniz?” diye sordu. “Bu kadar güçsüzken ayağa kalkmanız doğru mu?”</p>

    <p>“Güçsüzken mi? Gayet güçlüyüm Jorah.” Şövalyeyi memnun etmek için bir mindere uzandı. “Bana çocuğumun nasıl öldüğünü anlat.”</p>

    <p>Şövalye kafasını çevirdi. Gözlerinde hayaletler var gibiydi. “Çocuk hiç yaşamamış prenses. Kadınlar çocuğun...”</p>

    <p>Dany bekledi ama Sör Jorah cümlenin devamını getiremiyordu. Yüzü utançla karardı. Ceset gibi görünüyordu.</p>

    <p>“Canavar gibiydi,” diyerek şövalyenin yerine konuştu Mirri Maz Duur. Sör Jorah güçlü bir adamdı ama Dany o anda maegi’nin daha güçlü olduğunu anlamıştı. Daha güçlü, daha zalim ve kesinlikle daha tehlikeliydi. “Ucubeydi. Onu kendim dışarı çektim. Kertenkeleler gibi pullarla kaplıydı, kördü. Dikenli bir kuyruğu ve yarasalarınkine benzeyen küçük kanatları vardı. Ona dokunduğumda eti, kemiklerinin üstünden aktı. İçi kurtçuklarla doluydu ve çürümüşlük kokuyordu. Yıllardır ölüydü.”</p>

    <p><em>Karanlık,</em> diye düşündü Dany. Arkasından gelip onu ele geçirmeye çalışan karanlık. Eğer arkasına dönüp baksaydı karanlığın içinde kaybolacaktı. “Sör Jorah beni bu tentenin içine taşıdığında oğlum yaşıyordu ve güçlüydü,” dedi. “Onun tekmelerini, doğmak için verdiği savaşı hissedebiliyordum.”</p>

    <p>“Öyle olabilir,” diye karşılık verdi Mirri Maz Duur. “Ama o yaratık rahminizden çıktığında benim anlattığım gibiydi. Ölüm çadırın içindeydi <em>Khaleesi.</em>”</p>

    <p>“Sadece gölgeler vardı,” diye yalanladı Sör Jorah ama Dany adamın sesindeki kararsızlığı duyabiliyordu. “Seni gördüm <em>maegi.</em> Seni gördüm. Yalnızdın, gölgelerle dans ediyordun.”</p>

    <p>“Mezarların uzun gölgeleri olur Demir Lord,” dedi Mirri. “Uzun ve karanlık. Sonunda hiçbir ışık onları zapt edemez.”</p>

    <p>Oğlunu Sör Jorah’ın öldürdüğünü biliyordu Dany. Ne yaptıysa sevgi ve sadakat yüzünden yapmıştı ama bebeğini hiçbir canlının girmemesi gereken bir yere sokup karanlığa yem etmişti. Sör Jorah da bunu biliyordu. Solgun yüzü, boş gözleri, topallaması her şeyi anlatıyordu. “Gölgeler size de dokundu Sör Jorah,” dedi. Şövalye cevap vermedi. Dany tanrıkadınına döndü. “Hayatın bedelinin ancak ölümle ödenebileceğini söylemiştin. Attan bahsettiğini düşünmüştüm,” dedi.</p>

    <p>“Hayır,” dedi Mirri Maz Duur. “Bu sizin kendinize söylediğiniz bir yalandı. Bedelin ne olduğunu biliyordunuz.”</p>

    <p>Biliyor muydu? Gerçekten biliyor muydu? <em>Dönüp arkama bakarsam karanlığın içinde kaybolurum.</em> “Bedel ödendi,” dedi Dany. “At, bebeğim, Quaro, Qotho, Haggo ve Cohollo. Bedel ödendi ve ödendi ve ödendi.” Minderden kalktı. “Drogo nerede? Bana onu göster tanrıkadını, <em>maegi,</em> kan büyücüsü, her neysen. Bana oğlum karşılığında ne aldığımı göster.”</p>

    <p>“Emredersiniz <em>Khaleesi,</em>” dedi yaşlı kadın. “Gelin, sizi ona götüreyim.”</p>

    <p>Dany düşündüğünden daha kuvvetsizdi. Sör Jorah bir kolunu ona dolayarak ayakta durmasına yardım etti. “Bunu daha sonra da yapabilirsiniz prensesim,” dedi Sör Jorah sessizce.</p>

    <p>“Onu şimdi görmeliyim Sör Jorah,” diye karşılık verdi Dany.</p>

    <p>Çadırın karanlığından sonra dışarıdaki gün ışığı kör edecek kadar parlaktı. Güneş erimiş altın gibi kaynıyordu, arazi kuru ve boştu. Hizmetçileri ellerinde şarap, su ve meyvelerle bekliyordu. Jhogo, Sör Jorah’ın Dany’yi taşımasına yardım etmek için yanlarına koştu. Aggo ve Rakharo arkasında kaldı. Kuma vuran güneş yüzünden hiçbir şey göremiyordu, Dany elini kaldırıp gözlerine siper etti. Bir ateş çukurundaki külleri, tembelce dolanıp yiyecek ot arayan küçük bir at sürüsünü, sağa sola saçılmış çadırları ve şilteleri gördü. Birkaç çocuk onu seyretmek için etrafına toplandı. Biraz ileride kendi işleriyle meşgul olan kadınlar vardı. Yaşlı adamlar yorgun gözleriyle gökyüzüne bakıyor, üstlerine konan kansineklerini kovuyordu. Kırk bin kişinin çadır kurduğu kamp yerinde sadece rüzgâr ve toz vardı şimdi.</p>

    <p>“Drogo’nun <em>khalasar</em>’ı gitmiş,” dedi Dany.</p>

    <p>“At süremeyen <em>khal, khal</em> değildir,” dedi Jhogo.</p>

    <p>“Dothraklar sadece güçlü olanı takip eder,” dedi Sör Jorah. “Üzgünüm prensesim, onları tutmanın bir yolu yoktu. Kendini Khal Pono ilan ederek önce Ko Pono ayrıldı. Pek çoğu onun peşinden gitti. Jhaqo’nun aynı şeyi yapması uzun sürmedi. Geride kalanlar gece yarısı küçüklü büyüklü gruplar halinde kaçtı. Şu anda Dothrak denizinde en az bir düzine yeni <em>khalasar</em> var. Bir zamanlar sadece Drogo’nun olan tek <em>khalasar</em>’dan dağılanlar.”</p>

    <p>“Yaşlılar kaldı,” dedi Jhogo. “Korkanlar, güçsüzler ve hastalar. Biz yemin edenler. Biz de kaldık.”</p>

    <p>“Drogo’nun at sürüsünü de aldılar <em>Khaleesi,</em>” dedi Rakharo. “Onlara engel olacak kadar kalabalık değildik. Kölelerimizi de götürdüler. Hem sizinkileri, hem Khal Drogo’nunkileri. Çok azını burada bıraktılar.”</p>

    <p>“Eroeh?” diye sordu Dany. Zavallı çocuğu Kuzu İnsanlar’ın kasabasında tecavüzden kurtardığı günü hatırladı.</p>

    <p>“Onu, Khal Jhaqo’nun kansüvarisi olan Mago aldı,” diye yanıtladı Jhogo. “Defalarca hem üstünden hem altından onu sürdü. Sonra da yeni <em>khal</em>’ına verdi. Jhaqo da kızı diğer kansüvarilerine verdi. Hepsinin işi bittiğinde boğazını kestiler.”</p>

    <p>“Bu o kızın kaderiydi <em>Khaleesi,</em>” dedi Aggo.</p>

    <p><em>Dönüp arkama bakarsam karanlığın içinde kaybolurum.</em> “Çok zalim bir kadermiş,” dedi Dany. “Ama Mago’nun karşılaşacağı kader kadar zalim değil yine de. Size eski ve yeni tanrıların, kuzu tanrının, at tanrının, var olan her tanrının huzurunda yemin ediyorum. Size Dağların Anası’nın, Dünyanın Rahmi’nin adına yemin veriyorum, Mago ve Ko Jhaqo ile işim bittiğinde, Eroeh’a gösterdikleri kadar merhamet için yalvarıyor olacaklar.”</p>

    <p>Dothraklar şüpheli gözlerle birbirlerine baktı. <em>“Khaleesi,”</em> dedi Irri, bir çocuğa anlatıyormuş gibi, “Jhaqo artık <em>khal</em> oldu. Arkasında yirmi bin atlı var.”</p>

    <p>Dany başını yukarı kaldırdı. “Ve ben de Daenerys Fırtınadadoğan’ım. Targaryen Hanedanı’nın Daenerys’iyim. Fatih Aegon’ın, Zalim Maegor’ın, eski Valyria’nın kanıyım. Ben ejderhanın kızıyım. Size yemin ediyorum, o adamlar çığlıklar atarak ölecek. Şimdi beni Khal Drogo’ya götürün.”</p>

    <p>Drogo, çıplak kızıl toprağa yatmış güneşe bakıyordu.</p>

    <p>Vücuduna onlarca kansineği konmuştu ama onların farkında değil gibiydi. Dany sinekleri kovalayıp onun yanına çömeldi. Gözleri kocaman açıktı ama görmüyordu. Dany daha ilk bakışta onun kör olduğunu anlamıştı. Adını fısıldadı ama duymuyordu. Göğsündeki yara iyileşebileceği kadar iyileşmişti. Geri kalan gri kırmızı yara izi mide bulandırıcıydı.</p>

    <p>“Neden burada, güneşin altında tek başına?” diye sordu Dany.</p>

    <p>“Sıcağı seviyor, prenses,” dedi Sör Jorah. “Göremediği halde sürekli güneşe bakıyor. Yönlendirilirse yürüyor, nereye götürülürse oraya gidiyor ama daha uzağa değil. Ağzına yemek konduğunda yiyor, su verildiğinde içiyor.”</p>

    <p>Dany güneşi ve yıldızını hafifçe alnından öptü. Ayağa kalkıp Mirri Maz Duur’un karşısına dikildi. “Büyülerinin bedeli çok yüksekmiş <em>maegi,</em>” dedi.</p>

    <p>“Yaşıyor,” diye karşılık verdi Mirri Maz Duur. “Hayat istemiştiniz, bedelini ödediniz.”</p>

    <p>“Bu, Drogo gibi bir adam için hayat sayılmaz. Onun hayatı kahkahalarıydı, ateş çukurunda kızartılan etti, bacaklarının arasındaki attı. Onun hayatı elindeki <em>arakh</em>’tı, düşmanıyla karşılaşmaya giderken saçında çınlayan çanlardı. Onun hayatı kansüvarileriydi, bendim, ona vereceğim oğuldu.”</p>

    <p>Mirri Maz Duur cevap vermedi.</p>

    <p>“Ne zaman eskisi gibi olacak?” diye sordu Dany talepkâr bir sesle.</p>

    <p>“Güneş batıdan doğup, doğudan battığı zaman,” dedi Mirri Maz Duur. “Denizler kuruduğu, dağlar rüzgârda yaprak gibi sallandığı zaman. Rahminiz uyanıp canlı bir çocuk taşıdığı zaman. O zaman eskisi gibi olacak işte. Daha önce değil.”</p>

    <p>Dany, Sör Jorah’a ve diğerlerine döndü. “Bizi yalnız bırakın. <em>Maegi</em>’yle baş başa konuşmak istiyorum.” Mormont ve Dothraklar çekildi. <em>“Biliyordun,”</em> dedi Dany herkes gittiğinde. Hem içi hem dışı ağrıyordu ama öfkesi ona güç veriyordu. “Ne satın aldığımı biliyordun, bedelini biliyordun ve de göz yumdun.”</p>

    <p>“Onlar tapınağımı yaktı, hataları buydu,” dedi iri, düz burunlu kadın hafif bir sesle. “Bu, Yüce Çoban’ı kızdırdı.”</p>

    <p>“Bu tanrıların işi değil,” dedi Dany sertçe. <em>Dönüp arkama bakarsam karanlığın içinde kaybolurum.</em> “Beni kandırdın. İçimdeki çocuğu öldürdün.”</p>

    <p>“Dünyanın tepesine çıkacak aygır şehirleri yakamayacak. <em>Khalasar</em>’ı insanları küle çeviremeyecek.”</p>

    <p>“Seni korudum,” dedi Dany ıstırap içinde. “Senin hayatını kurtardım.”</p>

    <p>“<em>Kurtarmak</em> mı?” Lhazareenli kadın yere tükürdü. “Üç atlı birden üstüme çıktı. Bir erkeğin bir kadını aldığı gibi değil, arkadan, bir köpeğin dişi bir köpeği aldığı gibi. Siz yanımdan geçerken dördüncüsü içimdeydi. Beni nasıl kurtardınız? Tanrımın evinin yandığını gördüm. Orada iyi adamları iyileştiriyordum. Evimi yaktılar. Yollarda yığın yığın kesik kafalar vardı. Ekmeğimi pişiren fırıncının koparılmış başını gördüm. Daha üç ay önce ölügöz ateşinden kurtardığım çocuğun bedeninden ayrılmış kafasını gördüm. Atlılar kırbaçlarını sırtlarına indirirken ağlayan çocukları duydum. Tekrar söyleyin bana siz neyi kurtardınız?”</p>

    <p>“Hayatını!”</p>

    <p>Mirri Maz Duur zalim bir kahkaha attı. “<em>Khal</em>’ınıza bakın ve her şey gittikten sonra kalan hayatın neye benzediğini görün.”</p>

    <p>Dany <em>khas</em> adamlarını çağırdı ve onlara Mirri Maz Duur’un ellerini, ayaklarını bağlamalarını emretti. <em>Maegi,</em> sanki bir sırrı paylaşıyorlarmış gibi Dany’ye gülümsedi. Dany tek bir sözüyle kadının kafasını kestirebilirdi ama... eline ne geçecekti? Bir baş? Eğer hayat değersizse ölümün kıymeti ne idi?</p>

    <p>Drogo’yu Dany’nin çadırına götürdüler. Dany bir banyo hazırlamalarını emretti. Bu kez suda kan yoktu. Kocasını kendi elleriyle yıkadı. Kollarını ve göğsünü temizledi. Yumuşak bezlerle yüzünü sildi. Uzun siyah saçlarını sabunladı. Hatırladığı kadar parlak olana kadar saçlarını taradı. İşi bittiğinde çoktan karanlık olmuştu, Dany yorgunluktan tükenmişti. Yemek ve içecek için durakladı ama bir inciri kemirmek ve birkaç yudum su içmekten başka bir şey yapamadı. Uyku iyi bir kaçış olurdu ama yeterince uyumuştu... Çok uzun uyumuştu doğrusu. Bu geceyi Drogo’ya vermeliydi. Yaşadıkları ve belki de yaşayacakları bütün geceler için.</p>

    <p>Drogo’yu dışarı, karanlığa çıkardığında birlikte geçirdikleri ilk geceyi hatırladı. Dothraklar bütün önemli şeylerin açık havada, gökyüzünün altında yapılması gerektiğine inanıyordu. Nefretten çok daha güçlü duyguların olduğunu söyledi kendine. <em>Maegi</em>’nin Asshai’de öğrendiği büyülerden çok daha eski ve hakikatli sihirler vardı. Gökyüzü karanlıktı, ay yoktu ama milyonlarca yıldız alev alev yanıyordu. Bunu bir kehanet olarak kabul etti.</p>

    <p>Burada battaniye gibi yumuşak çimenler yoktu. Toprak sert ve çıplaktı. Ağaçlar rüzgârla hareket etmiyordu ve insanı müziğiyle sakinleştiren, korkularını alıp götüren sular akmıyordu. Dany yıldızların yeteceğini söyledi kendine. “Hatırla Drogo,” diye fısıldadı. “Evlendiğimiz günü hatırla, birlikte ilk ata binişimizi. Rhaego’yu yaptığımız geceyi hatırla, bütün <em>khalasar</em> etrafımızdayken gözlerinin yüzüme bakışını. Dünyanın Rahmi’nin serin ve temiz sularını hatırla güneşim ve yıldızım. Hatırla ve bana geri dön.”</p>

    <p>Doğum içini parçalamıştı, Drogo’yu içine alamazdı ama Doreah’tan başka yollar öğrenmişti. Ellerini kullandı ve ağzını ve göğüslerini. Tırnaklarını etine geçirdi, onu öpücüklerle kapladı, dualar etti, kulağına hikâyeler fısıldadı. Sonunda onu gözyaşlarıyla yıkadı. Ama Drogo hissetmiyor, konuşmuyor, uyanmıyordu.</p>

    <p>Boş ufuk çizgisinde şafak sökmeye başladığında Dany kocasını gerçekten yitirdiğini biliyordu artık. “Güneş batıdan doğup, doğudan battığı zaman,” dedi, hüzünle. “Denizler kuruduğu, dağlar rüzgârda yaprak gibi sallandığı zaman. Rahmim uyanıp canlı bir çocuk taşıdığı zaman. İşte o zaman bana döneceksin güneşim ve yıldızım, daha önce değil.”</p>

    <p><em>Asla,</em> diye bağırdı karanlık. <em>Asla, asla, asla.</em></p>

    <p>Dany çadırın içinden bir yastık aldı. İpek kılıflı, kuş tüyü bir yastık. Tekrar Drogo’nun, güneşi ve yıldızının yanına giderken yastığı göğsüne dayadı. <em>Dönüp arkama bakarsam karanlığın içinde kaybolurum.</em> Yürümek bile canını yakıyordu. Uyumak istiyordu. Uyumak ve rüya görmemek.</p>

    <p>Dizlerinin üstüne çöktü. Drogo’nun dudaklarını öptü ve yastığı kocasının yüzüne bastırdı.</p>
  </div>
</body>
</html>
