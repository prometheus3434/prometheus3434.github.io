<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Kahvaltı sırasında, Lord Eddard Stark’ın şafak sökmeden ayrıldığını haber verdi Rahibe Mordane, Sansa’ya. “Kral çağırttı. Yine ava çıktıklarını tahmin ediyorum. Bu topraklarda hâlâ yaban öküzleri yaşadığı söyleniyor.”</p>

    <p>“Hiç yaban öküzü görmedim,” dedi Sansa ve masanın altındaki Leydi’ye bir dilim jambon verdi. Ulu kurt bir kraliçe zarafetiyle jambonu Sansa’nın elinden aldı.</p>

    <p>Rahibe Mordane, Sansa’nın hareketini onaylamadığını belirtir şekilde burun çekti. “Bir leydi köpeğini masada beslemez,” dedi. Bir parça petek kopardı ve balı, ekmeğinin üzerine akıttı.</p>

    <p>“O bir köpek değil, bir ulu kurt,” diyerek düzeltti Sansa. O sırada Leydi sert diliyle Sansa’nın parmaklarını yalıyordu. “Üstelik babam kurtlarımızın yanımızda durabileceğini söyledi.”</p>

    <p>Rahibe Mordane’in kızgınlığı geçmemişti. “Sen iyi bir kızsın Sansa ama bu hayvan söz konusu olduğunda vahşi yapılı kardeşin Arya’dan bir farkın kalmıyor,” dedi. “Adı geçmişken, bu sabah Arya nerelerde?”</p>

    <p>“Aç değilmiş,” diye yanıtladı Sansa. Kız kardeşinin saatler önce mutfağa gittiğinden ve tatlı diliyle yamak çocuktan yiyecek bir şeyler aldığından emindi.</p>

    <p>“Bugün şık giyinmesi gerektiğini Arya’ya hatırlatmalıyız. Gri kadifelerini giyebilir mesela. Kraliçe ve Prenses Myrcella ile saray arabasında bir geziye davet edildik. Hepimiz en zarif halimizde olmalıyız.”</p>

    <p>Sansa en zarif halindeydi zaten. Erkenden kalkıp hazırlanmıştı. Uzun kızıl kahve saçlarını parlayıncaya kadar fırçalamış ve en iyi mavi ipeklilerini giymişti. Bir haftadan fazla zamandır bugünü bekliyordu. Kraliçeyle geziye çıkmak büyük bir onurdu ve daha önemlisi Joffrey de orada olabilirdi. Sevgili nişanlısı. Evlenmelerine daha uzun yıllar olmasına rağmen, prensin nişanlısı olduğunu düşünmek midesinde kelebeklerin uçuşmasına sebep oluyordu. Sansa, Joffrey’yi gerçekten <em>tanımıyordu</em> ama ona çoktan âşık olmuştu. Joffrey hayalini kurduğu prensti: Uzun, yakışıklı, güçlü ve saçları altın sarısı. Onunla geçirebildiği kısa zamanlar Sansa için çok kıymetliydi. Sansa’yı bugünle ilgili endişelendiren tek şey Arya’ydı. Arya’nın her şeyi bir anda mahvedebilmek gibi bir özelliği vardı. “Ben ona hatırlatırım,” dedi Sansa. “Ama o yine kafasına göre giyinecektir.” Çok utanç verici bir şeyler giymemesini umdu. “İzninizle kalkabilir miyim?”</p>

    <p>“Kalkabilirsin,” dedi Rahibe Mordane bir parça daha bal ve ekmek alırken. Sansa oturduğu sıradan kalktı ve hanın ortak salonundan dışarı çıktı. Leydi de arkasından gitti.</p>

    <p>Dışarıda, bağıran ve küfreden adamların ortasında durdu bir an. Adamlar yeniden yola çıkmak için çadırları ve barakaları toplayıp, tahta tekerlekleri gıcırdayan arabalara yüklüyordu. Han üç katlı, kocaman taş bir binaydı. Sansa’nın gördüğü hanların en büyüğüydü ama bu büyüklükte bir han bile kraliyet kafilesinin üçte birini zar zor konuk edebiliyordu. Babasının maiyeti ve yolda kendilerine katılan hürsüvarilerle birlikte dört yüz kişiyi bulmuştu toplam insan sayısı.</p>

    <p>Üç Dişli Mızrak’ın kıyısında oturan Arya’yı gördü. Nymeria’nın tüylerine yapışıp kuruyan çamurları temizlemeye çalışıyordu. Kurdun bu işten keyif almadığı belliydi. Arya yavruyu hareketsiz tutmakta zorlanıyordu. Üzerinde dün ve daha önceki gün giydiği aynı deri binici kıyafetleri vardı.</p>

    <p>“Daha şık bir şeyler giysen iyi olur. Rahibe Mordane öyle istiyor. Bugün kraliçe ve Prenses Myrcella ile birlikte yolculuk edeceğiz.”</p>

    <p>“Ben gelmiyorum,” dedi Arya. Nymeria’nın matlaşmış tüylerinin arasından bir topak çamuru çıkarmak için uğraşıyordu. “Mycah’yla birlikte nehir boyunca dolaşıp yakut arayacağız.”</p>

    <p>“Yakut mu? Ne yakutu?” diye sordu Sansa.</p>

    <p>Arya, bir aptala bakar gibi baktı ablasına. “<em>Rhaegar’ın</em> yakutları,” dedi. “Burası Kral Robert’ın Rhaegar’ı öldürüp tacını kazandığı yer.”</p>

    <p>Sansa kız kardeşini hayretle dinliyordu. “Yakut arayamazsın. Prenses bizi bekliyor. Kraliçe ikimizi de davet etti.”</p>

    <p>“Hiç umurumda değil,” diye yanıtladı Arya. “Arabasının <em>penceresi</em> bile yok. Dışarıyı seyredemiyorsun.”</p>

    <p>“Ne seyredeceksin ki zaten?” dedi Sansa. Çok rahatsız olmuştu. Kraliçenin daveti onu çok heyecanlandırmıştı ama aptal kız kardeşi yine her şeyi mahvedecekti. Tam da korktuğu gibi. “Yol boyunca tarlalar, çiftlikler ve karakollardan başka bir şey yok.”</p>

    <p>“Evet <em>var,</em>” dedi Arya inatla. “Ara sıra bizimle birlikte yolculuk etsen görürdün.”</p>

    <p>“At sürmekten <em>nefret ediyorum,</em>” dedi Sansa hararetli bir şekilde. “Her tarafını toz ve çamurla doldurup ağrıtmaktan başka bir şeye yaramıyor.”</p>

    <p>Arya omuz silkti. “<em>Rahat</em> dur, canını yakmaya çalışmıyorum ki,” dedi Nymeria’ya. Sansa’ya döndü. “Geçen gün Boğaz’ı geçerken daha önce hiç görmediğim otuz altı çeşit çiçek saydım. Mycah da bana bir aslan kertenkelesi gösterdi.”</p>

    <p>Sansa titredi. Boğaz’ı tam on iki günde geçmişlerdi. Uçsuz bucaksız bir bataklığın tam ortasından geçen daracık bir patikada yol almak zorunda kalmışlardı. Sansa bu yolculuğun her dakikasından nefret etmişti. Hava nemli ve yapış yapıştı. Yol o kadar dardı ki, geceleri doğru düzgün kamp bile kuramamışlardı. Bataklığa yarı gömülmüş ağaçların sık dalları etraflarını sarmıştı. Dalların üzerleri soluk renkli iğrenç mantarlarla doluydu. Bataklığın üzerinde yüzen kocaman renkli çiçekler vardı ama yanılıp birini koparmaya kalkarsan bataklığa gömülüp kaybolman an meselesiydi. Ağaçlarda sinsice bekleyen yılanlar vardı. Aslan kertenkeleleri, dişleri ve gözleri olan siyah kütükler misali yarıya kadar bataklığa gömülü yüzüyordu.</p>

    <p>Bunların hiçbiri Arya’yı durduramazdı elbette. Bir gün at kişnemesini anımsatan sırıtmasıyla geldi. Saçları karmakarışık, üstü başı çamur içindeydi. Babasına bir demet yeşil ve mor çiçek uzattı. Sansa, babasının Arya’ya kızacağını ve soylu bir hanımefendi gibi davranması gerektiğini hatırlatacağını ummuştu ama babası teşekkür edip Arya’ya sarıldı. Babasının bu tavırları Arya’yı daha da cesaretlendiriyordu.</p>

    <p>Topladığı mor çiçeklere <em>zehir öpücüğü</em> dendiği anlaşıldı daha sonra. Arya’nın kolları çiçeğin zehriyle kabardı. Sansa bunun iyi bir ders olacağını düşünmüştü ama ne fayda. Ertesi gün, cahil bir köylü kadını gibi, kahkahalar atarak kollarını <em>çamurla</em> kapladı Arya. Arkadaşı Mycah, çamurun kaşıntıyı keseceğini söylemişti çünkü. Kolları ve omuzları morluklarla doluydu üstelik. Arya yatmak için geceliğini giyerken görmüştü Sansa. Kollarını o kadar morartmayı nasıl becermişti, bir tek yedi tanrılar bilirdi.</p>

    <p>Arya hâlâ Nymeria’nın tüylerini temizliyordu. Güneye giden yolda gördüklerini anlatmaya devam etti. “Geçen hafta perili bir gözetleme kulesi gördük. Ondan önceki gün vahşi bir at sürüsünü kovaladık. Nymeria’nın kokusunu aldıklarında nasıl koşuşturmaya başladıklarını görmeliydin.” Nymeria yine kıpırdanmaya başladı. “Kımıldama işte. Daha diğer yanını temizleyeceğim. Çamur içinde kalmışsın,” diye kızdı Arya.</p>

    <p>“Kafileden ayrılman yasak, babam öyle söylemişti,” diye hatırlattı Sansa.</p>

    <p>Arya omuz silkti. “Çok uzağa gitmedim zaten. Hem Nymeria da yanımdaydı. Her zaman uzaklaşmıyorum hem. Bazen arabaların yanında yol alıyorum ve insanlarla sohbet ediyorum. Bu da çok eğlenceli.”</p>

    <p>Arya’nın sohbet etmekten hoşlandığı insanları tanıyordu Sansa; Şövalye yaverleri, seyisler, hizmetçi kızlar, ihtiyar adamlar, çıplak çocuklar ile soyları belirsiz ve dedikleri anlaşılmaz hürsüvariler. Arya <em>herkesle</em> arkadaşlık edebiliyordu. Mycah en beterleriydi. Bir kasabın oğluydu, on üç yaşındaydı, yabaniydi. Et arabasında uyuyor, leş gibi mezbaha kokuyordu. Çocuğun görünüşü bile Sansa’nın midesinin kalkmasına yetiyordu ama Arya onun arkadaşlığını ablasının arkadaşlığına tercih ediyordu.</p>

    <p>Sansa’nın sabrı tükenmek üzereydi. “Benimle gelmek zorundasın,” dedi sertçe. “Rahibe Mordane seni bekliyor.”</p>

    <p>Arya duymazdan geldi. Nymeria’nın tüylerini temizlerken sert bir hareket yapınca hayvan homurdanarak geri kaçtı. “Buraya <em>geri</em> gel!” dedi Arya.</p>

    <p>“Limonlu kek ve çay ikram edilecek,” dedi Sansa. Tam bir yetişkin gibi ve akıllıca konuşuyordu. Sansa eğildi, bacağına sürtünen Leydi’nin kulaklarını hayvanın hoşlandığı şekilde okşadı. Leydi oturarak Arya’nın, Nymeria’nın peşinde koşmasını izlemeye başladı. “Leş gibi kokan yaşlı bir atın üstünde terleyip sağını solunu morartmayı, kuş tüyü yastıklara uzanıp kraliçeyle kek yemeye tercih ediyorsun. Neden böyle yapıyorsun Arya?” diye sordu.</p>

    <p>“Kraliçeyi sevmiyorum,” dedi Arya umursamazca. Sansa’nın nefesi tutuldu. Arya’nın böyle bir şey söylemeye cesaret ettiğine inanamıyordu. Arya zırvalamaya devam etti. “Nymeria’yı yanıma almama da izin vermiyor,” dedi ve kurt yavrusunu kovalamaya devam etti. Nymeria tetikte izliyordu Arya’yı.</p>

    <p>“Saray arabasına <em>kurt</em> alınmaz,” dedi Sansa. “Prenses Myrcella’nın kurtlardan korktuğunu da biliyorsun.”</p>

    <p>“Myrcella tam bir süt çocuğu.” Arya, Nymeria’yı boynundan yakaladı ama kemerindeki fırçayı çıkarıp tüylerine değdirdiği anda bir hamle yaparak tekrar kurtuldu hayvan. Arya sinirlendi, elindeki fırçayı yere attı ve, <em>“Kötü kurt,”</em> diye bağırdı Nymeria’nın arkasından.</p>

    <p>Sansa gülümsemesine engel olamadı. Barınak başı, hayvanların, sahiplerine çektiklerini söylemişti ona bir zamanlar. Leydi’ye hafifçe sarıldı. Kurt nazikçe yanağını yaladı. Sansa güldü. Sesini duyan Arya arkasını dönerek ikisine baktı. “Ne dediğin umurumda değil, ben at sırtında yolculuk ediyorum.” Ata benzeyen uzun suratındaki inadı gördü Sansa. Bu ifade, Arya’nın söylenen her şeyin tersini yapacağı anlamına geliyordu.</p>

    <p>“Tanrılar şahit ki bazen tam bir <em>çocuk</em> gibi davranıyorsun Arya,” dedi. “Ben de yalnız giderim, böylesi çok daha iyi olur. Bütün limonlu keki Leydi’yle birlikte yeriz. Sensiz çok daha iyi vakit geçireceğimizden eminim.”</p>

    <p>Dönüp gitmek üzereyken Arya’nın bağırdığını duydu. “Senin de Leydi’yi götürmene izin vermeyecekler,” dedi ve Nymeria’nın arkasından koşarak uzaklaştı. Sansa cevap verecek vakit bulamamıştı.</p>

    <p>Kendisini yalnız ve aşağılanmış hissederek, Rahibe Mordane’in beklediği hana doğru yürümeye başladı. Leydi onu takip ediyordu. Gözleri yaşlarla dolmuştu, uzun yolu tercih etti. O her şeyin iyi ve güzel olmasını istiyordu sadece. Tıpkı şarkılarda olduğu gibi. Arya neden Prenses Myrcella gibi tatlı, nazik ve zarif olamıyordu? Öyle bir kız kardeşi olmasını çok isterdi.</p>

    <p>Sansa, iki yıl arayla doğmuş iki kız kardeşin nasıl bu kadar farklı insanlar olduğunu anlayamıyordu. Arya, ağabeyleri Jon gibi bir piç olsaydı her şey daha kolay olurdu. Jon’a <em>benziyordu</em> zaten. Leydi annesinin soylu özelliklerinden hiçbiri Arya’da yoktu. Jon’un annesinin <em>halktan</em> bir kadın olduğunu duymuştu. Sansa küçük bir kızken, yaratıkların <em>gerçek</em> kız kardeşini çalarak Arya’yla değiştirmiş olabileceğini düşünmüş ve annesine söylemişti bunu. Annesi gülerek hayır demişti. Arya onun kızıydı ve Sansa’nın öz kardeşiydi. Kanının kanıydı. Annesinin yalan söylemesi için bir sebep olmadığına göre anlattıkları doğru demekti.</p>

    <p>Kampın ortasına vardığında bütün gerginliğini unuttu. Kraliçenin arabasının etrafı bir kalabalıkla çevriliydi. İnsanların heyecanlı konuşmaları arı vızıltıları gibi duyuluyordu. Arabanın kapıları açıktı. Kraliçe ahşap basamakların üstünde durmuş, aşağıdaki birine gülümsüyordu. “Konsey bize büyük bir onur bahşetti değerli lordlarım,” dediğini duydu Sansa.</p>

    <p>“Neler oluyor?” diye sordu tanıdığı bir yavere.</p>

    <p>“Konsey, yolun geri kalanında kafileye eşlik etmeleri için Kral Toprakları’ndan süvarileri yollamış, krala tazim muhafızları,” diye cevapladı adam.</p>

    <p>Sansa gelenleri görmek için can atıyordu. Kalabalığın arasında kendisine yol açmak için Leydi’yi önünde yürütmeye başladı. Ulu kurdu gören insanlar hemen kenara çekiliyordu. Arabaya yaklaştığında, kraliçenin önünde diz çökmüş olan iki şövalyeyi gördü. Şövalyelerin muhteşem zırhları gözlerini kamaştırdı.</p>

    <p>Şövalyelerden biri, gümüş tokaları güneşte parıldayan, yeni yağmış kar kadar beyaz, mineli pullarla işlenmiş örgü bir zırh giymişti. Miğferini çıkardığında adamın saçlarının zırhı kadar beyaz olduğunu gördü Sansa. Yaşlıydı ama son derece güçlü ve zarif görünüyordu. Kral Muhafızları’na has saf beyaz pelerin omuzlarından aşağı sarkıyordu.</p>

    <p>Diğer şövalye yirmili yaşlarındaydı. Zırhı koyu orman yeşiliydi. Sansa’nın hayatı boyunca gördüğü en yakışıklı adamdı. Uzun ve sağlam yapılıydı. Simsiyah saçları omuzlarına düşüyordu. Yüzü kusursuzca tıraş edilmişti. Zırhıyla aynı renk yemyeşil gözlerinin içi gülüyordu. Kolunun altında, geyik boynuzlu altın miğferi parlıyordu.</p>

    <p>Sansa ilk bakışta üçüncü yabancıyı görmemişti. O diğerleri gibi dizlerinin üzerinde değildi. Kenarda, atların yanında duruyor, kraliçeyi ve şövalyeleri izliyordu. Yüzü çiçek bozuğuydu. Gözleri iyice göz çukurlarına kaçmıştı ve elmacık kemikleri içeri doğru göçmüştü. Yaşlı değildi ama kulaklarının arkasından çıkan saçlarından başka saç yoktu kafasında. Onlar da bir kadın saçı kadar uzundu. Zırhı, kaynatılmış deri üzerine geçirilmiş örgü zincirden yapılmıştı. Rengi çelik grisiydi. Gösterişsiz, sade zırhın uzun zamandır kullanıldığı belliydi. Sırtına astığı kılıcının kabzası omzunun üzerinden görünüyordu. Kılıç belinde taşıyamayacağı kadar uzundu.</p>

    <p>“Kral ava çıktı ama döndüğünde sizleri burada görmekten büyük memnuniyet duyacaktır,” diyordu kraliçe önünde diz çökmüş iki şövalyeye. Sansa gözlerini üçüncü adamdan ayıramıyordu. Adam bakışlarının ağırlığını hissetmiş olmalıydı. Kafasını ağır ağır çevirip Sansa’ya baktı. Leydi hırladı. Sansa Stark’ın içini, o ana kadar hiç hissetmediği bir dehşet duygusu doldurdu. Bir adım geri gitti ve birine çarptı.</p>

    <p>Güçlü kollar Sansa’yı omuzlarından yakaladı. Sansa önce onu tutanın babası olduğunu sandı ama kafasını kaldırıp baktığında Sandor Clegane’in yanık yüzünü ve alaycı bir gülümsemeyle çarpılmış dudaklarını gördü. “Titriyorsun kızım,” dedi. “Seni bu kadar çok mu korkutuyorum?”</p>

    <p>Korkutuyordu. Adamın ateşle mahvolmuş yüzünü gördüğü ilk andan beri korkuyordu bu adamdan ama şu anda, diğerinden korktuğunun yarısı kadar bile korkmuyordu Sandor Clegane’den. Geriye doğru bir adım atıp adamın kollarından kurtuldu. Tazı gülüyordu. Leydi, adamla arasına girdi, uyarı yapar gibi hırlamaya başladı. Sansa kurda sarılmak için dizlerinin üzerine yere çöktü. İnsanlar etrafında toplanmaya başlamıştı. Ağızları açık Sansa’ya bakıyorlardı. Sansa kıkırdamalarını duyabiliyordu.</p>

    <p>“Bir kurt,” dedi adamın biri. “Yedi Cehennem! Bu bir ulu kurt,” dedi bir diğeri. “Kampta ne işi var bunun?” diye sordu başka bir adam. Tazı, çatallı sesiyle cevap verdi. “Starklar bunları sütanne olarak kullanıyor.” Sansa, iki yeni şövalyenin de kendisine ve Leydi’ye baktıklarını fark etti. Kılıçları ellerindeydi. Sansa korkmuş ve utanmıştı. Gözleri yaşlarla doluydu.</p>

    <p>Kraliçenin sesini duydu. “Joffrey, onun yanına git.”</p>

    <p>Ve prens gelmişti.</p>

    <p>“Onu rahat bırakın,” dedi Joffrey. Siyah deri ve mavi yünlü elbisesi, güneşin altında taç gibi parlayan sarı saçlarıyla çok yakışıklı görünüyordu. Sansa’ya elini uzattı ve ayağa kalkmasına yardım etti. “Ne oldu tatlı leydim? Neden korktunuz? Sizi kimse incitemez. Kılıçlarınızı hemen kaldırın, hepiniz. Bu ulu kurt leydimin evcil hayvanıdır, hepsi bu. Ve sen Tazı, hemen uzaklaş. Nişanlımı korkutuyorsun.”</p>

    <p>Sadık Tazı saygıyla eğildi ve kalabalığın arasında sessizce kayboldu. Sansa dengede durmakta zorluk çekiyordu. Kendisini aptal gibi hissediyordu. O Kışyarı’ndan bir Stark’tı. Soylu bir hanımefendiydi ve bir gün kraliçe olacaktı. “Beni korkutan Tazı değildi tatlı prensim,” diye açıklamaya çalıştı. “Diğeriydi.”</p>

    <p>İki yabancı şövalye birbirine baktı. “Payne mi?” diyerek güldü yeşil zırhlı şövalye.</p>

    <p>Beyaz zırhlı yaşlı şövalye nazik bir ses tonuyla konuştu. “Sör Ilyn zaman zaman beni bile korkutur leydim. Dehşet verici bir siması vardır,” dedi.</p>

    <p>“Tam da olması gerektiği gibi,” dedi arabadan inmiş olan kraliçe. Kalabalık kenarlara çekilip kraliçe için yol açıyordu. “Eğer hainler Kral Adaleti’nden korkmuyorsa, göreve yanlış adam atamışsınız demektir.”</p>

    <p>Sansa sonunda konuşabilecek gücü buldu. “Kesinlikle doğru adamı atamışlar Majesteleri,” dedi ve etrafındaki kalabalıktan bir kahkaha tufanı yükseldi.</p>

    <p>“Çok iyi söyledin çocuğum,” dedi beyazlar içindeki yaşlı şövalye. “Tam Eddard Stark’ın kızına uygun konuştun. Âdetlere uygun tanışma fırsatı bulamamış olsak da sizi tanımaktan şeref duydum. Ben Kral Muhafızları’ndan Sör Barristan Selmy.” Eğildi.</p>

    <p>Sansa bu adı biliyordu. Rahibe Mordane’in yıllar boyunca ona öğrettiği bütün nezaket kuralları teker teker aklına geliyordu şimdi. “Kral Muhafızları Lord Kumandanı, Kral Robert’ın ve bir önceki kral Aerys Targaryen’ın danışmanı, şeref bana aittir yüce şövalye. Uzak kuzeyde bile, ozanlar Cesur Barristan adına övgüler dizer.”</p>

    <p>Yeşil zırhlı şövalye tekrar güldü. “Yaşlı Barristan demeliydin. Ona böyle güzel iltifatlar etme çocuğum, kendisini yeterince beğeniyor zaten.” Sansa’ya gülümsedi. “Şimdi kurt kız, eğer benim adımı da böyle kolaylıkla söyleyebilirsen, Kral Eli’mizin kızı olduğuna kesinlikle ikna olacağım.”</p>

    <p>Sansa’nın yanında duran Joffrey gerilmişti. “Nişanlımla nasıl konuştuğunuza dikkat edin,” dedi.</p>

    <p>Sansa, prensin öfkesini yatıştırmak için, “Cevap verebilirim,” dedi aceleyle. Yeşil zırhlı şövalyeye gülümsedi. “Miğferinizde altın geyik boynuzu var lordum. Erkek geyik kraliyet hanedanının armasıdır. Kral Robert’ın iki erkek kardeşi var. Fevkalade genç olmanızı hesaba katarsak, siz Renly Baratheon olmalısınız. Fırtına Burnu Lordu ve kralın danışmanı Renly Baratheon. İşte adınızı söyledim.”</p>

    <p>Sör Barristan güldü. “Fevkalade genç olmasını hesaba katarsak, o ancak havalı züppe olabilir, <em>ben</em> böyle diyorum.”</p>

    <p>Kalabalıktan bir kahkaha yükseldi, kahkaha fırtınasını Lord Renly’nin kendisi başlatmıştı. Birkaç dakika önceki gerginlik kaybolmuştu ve Sansa kendisini rahat hissediyordu... ta ki Sör Ilyn Payne önündeki iki adamı omuzlarından itip, gülmeyen suratıyla karşısına dikilene dek. Tek kelime etmeden duruyordu. Leydi dişlerini gösterip homurdanmaya başladı. Sansa eliyle hafifçe hayvanın başına dokundu. “Eğer sizi gücendirdiysem özür dilerim Sör Ilyn,” dedi.</p>

    <p>Bir cevap bekliyordu ama adam konuşmadı. Cellat, önce elbiselerini, ardından elbiselerinin altındaki tenini soyup, ruhunu çırılçıplak bırakıyormuşçasına Sansa’ya bakıyordu. Hiç ses çıkarmadan arkasını dönüp uzaklaştı.</p>

    <p>Sansa bir şey anlamamıştı. Prense döndü. “Yanlış bir şey mi söyledim Majesteleri? Benimle neden konuşmadı?”</p>

    <p>“Sör Ilyn son on dört senedir pek konuşkan bir adam değil,” dedi Lord Renly hafif bir gülümsemeyle.</p>

    <p>Joffrey amcasına tiksinti dolu gözlerle baktı ve Sansa’nın elini avuçlarına aldı. “Aerys Targaryen dilini sıcak bir kerpetenle kestirmiş,” dedi.</p>

    <p>“Fakat kılıcıyla herkesten daha iyi konuşur,” diye lafa karıştı kraliçe. Zarafetle gülümsedi. “Sansa, kral ve baban dönmeden önce saygıdeğer danışmanlarla konuşmamız gereken önemli konular var. Myrcella ile olan gezimizi üzülerek ertelemek zorundayım. Lütfen sevgili kız kardeşine özürlerimi ilet. Joffrey, belki sen benim yerime konuğumla ilgilenebilirsin bugün.”</p>

    <p>“Benim için zevktir anne,” dedi Joffrey resmi bir tonla. Sansa’nın koluna girerek onu arabadan uzaklaştırdı. Sansa’nın ruhu uçuyor gibiydi. Prensiyle bütün bir gün geçirecekti. Taparcasına Joffrey’ye baktı. <em>Nasıl da cesur,</em> diye düşündü. Sansa’yı Sör Ilyn’den ve Tazı’dan kurtarışı tıpkı şarkılardaki hikâyelere benziyordu. Ayna Kalkanlı Serwyn’in, Prenses Daeryssa’yı devlerden kurtarışı ya da Ejderha Şövalyesi Prens Aemon’ın, Kraliçe Naerys’i Sör Morgil şeytanının iftiralarına karşı savunması gibiydi.</p>

    <p>Prensin elinin, koluna dokunuşu kalp atışlarını hızlandırdı. “Ne yapmak istersiniz leydim?” diye sordu Joffrey.</p>

    <p><em>Sadece seninle olmak,</em> diye geçirdi içinden Sansa ama, “Siz ne yapmak isterseniz,” diye cevap verdi.</p>

    <p>Joffrey bir an düşündü. “At binelim mi?”</p>

    <p>“At sürmeye <em>bayılırım!</em>” dedi Sansa.</p>

    <p>Joffrey yanlarında yürüyen Leydi’ye baktı. “Kurdunuz atları korkutuyor ve siz de benim köpeğimden korkuyorsunuz. İkisini de burada bırakalım ve baş başa gidelim, ne dersiniz?”</p>

    <p>Sansa tereddüt etti. “Nasıl isterseniz,” dedi kafası karışmış halde. “Leydi’yi bir yere bağlayabilirim ama ben sizin bir köpeğiniz olduğunu bilmiyordum.”</p>

    <p>Joffrey güldü. “Aslında annemin köpeği. Beni korumakla görevli, koruyor da,” dedi.</p>

    <p>“Ah, Tazı’dan bahsediyorsunuz.” Daha önce anlayamadığı için kendine kızdı. Eğer böyle aptal görünürse Prens asla âşık olmazdı ona. “O olmadan uzaklaşmak güvenli olur mu?”</p>

    <p>Joffrey bu sorudan rahatsız olmuş gibiydi. “Korkmanıza gerek yok leydim,” dedi. “Ben yetişkin bir erkek sayılırım ve kardeşleriniz gibi tahta kılıç kullanmıyorum. Kavgada ihtiyacım olan tek şey budur.” Kılıcını kınından çıkarıp Sansa’ya gösterdi. On iki yaşında bir çocuğun ellerine göre yapılmış, parlak mavi çelikten, kalede dövülmüş çift kenarlı bir kılıçtı. Kabzasının tutma yeri deri ve baş kısmı altından bir aslan kafasıydı. Sansa kılıca hayranlıkla baktı. Joffrey şimdi memnun şekilde gülümsüyordu. “Aslan Dişi,” dedi.</p>

    <p>Ulu kurdu ve Tazı’yı arkalarında bırakıp, yanlarına sadece Aslan Dişi’ni alarak, Üç Dişli Mızrak’ın kuzey kıyısı boyunca, doğuya doğru yol aldılar.</p>

    <p>Şahane bir gündü. Büyülü bir gündü. Hava ılıktı ve muhteşem çiçek kokularıyla ağırlaşmıştı. Buradaki ormanlar Sansa’nın kuzeyde hiç görmediği zarif ağaçlarla doluydu. Prens Joffrey, rüzgâr gibi bir süvari atına biniyordu. Atı o kadar hızlı koşturuyordu ki Sansa kendi bindiği kısrakla ona yetişmekte zorlanıyordu. Nehir kenarındaki mağaraları keşfettiler, bir gölgekedisini yuvasına kadar takip ettiler. Acıktıklarında, bacasından duman tüten bir orman karakoluna girdiler. Joffrey karakoldakilere prensleri ve prenslerinin nişanlısı için yemek ve şarap getirmelerini emretti. Nehirden taze tutulmuş alabalık yediler. Sansa daha önce hiç içmediği kadar şarap içmişti. “Babam sadece ziyafetlerde tek bir kadeh şarap içmeme izin verir,” diye itiraf etti.</p>

    <p>“Benim nişanlım dilediği kadar şarap içebilir,” dedi Joffrey, Sansa’nın kadehini tekrar doldururken.</p>

    <p>Yemekten sonra daha ağır yol almaya başladılar. Joffrey, Sansa için şarkılar söyledi. Sesi gür, yüksek ve tatlıydı. İçtiği şarap yüzünden hafifçe dönüyordu Sansa’nın başı. “Artık geri dönmemiz gerekmiyor mu?” diye sordu.</p>

    <p>“Birazdan,” dedi Joffrey. “Savaş meydanı biraz ileride, nehrin kıvrıldığı yerde. Babam, Rhaegar Targaryen’ı tam orada öldürmüş. Göğsünü <em>ezmiş,</em> hem de zırhının üstünden.” Joffrey hayali bir savaş baltasını havada sallıyor, Sansa’ya nasıl olduğunu anlatmaya çalışıyordu. “Sonra dayım Jaime yaşlı Aerys’i öldürmüş ve babam kral olmuş. Bu ses de ne böyle?”</p>

    <p>Sesi Sansa da duymuştu. Ormanın içinde bir yerden, ahşap takırtısına benzeyen bir ses geliyordu. <em>Tak, tak, tak...</em> “Bilmiyorum,” dedi. Ses onu tedirgin etmişti. “Joffrey, lütfen geri dönelim.”</p>

    <p>“Ne olduğunu görmek istiyorum,” dedi Joffrey ve atını sesin geldiği tarafa doğru sürdü. Sansa’nın onu takip etmekten başka seçeneği yoktu. Yaklaştıkça sesler arttı ve seçilebilir oldu. Ahşabın ahşaba vurduğu anda çıkan sese, ağır soluma sesleri ve homurtular karıştı.</p>

    <p>“Burada birileri var,” dedi Sansa korkuyla. Ulu kurdunun yanında olmasını istedi.</p>

    <p>“Yanımda güvendesin,” dedi Joffrey. Aslan Dişi’ni kınından çıkardı. Çelik kılıç deri kınından çekilirken çıkan ses Sansa’yı titretti. “Buradan,” dedi, atını ağaçların arasına sürerken.</p>

    <p>Biraz ileride, nehre bakan bir düzlükte, şövalyecilik oynayan bir erkek ve kız çocuğu çıktı karşılarına. Tahta kılıçlarla dövüşüyorlardı. Düzlükte koşturuyorlar, birbirlerine kılıç savuruyorlardı. Erkek, kızdan epeyce büyüktü, bir baş daha uzundu ve çok daha güçlüydü. Zafer ondan yana görünüyordu. Kız, kirli deriler giyinmiş sıska bir çocuktu. Erkek, kılıç darbelerini başarıyla karşılıyordu ama hepsini değil. Kız, bir hamle yaptı. Öteki, kılıç darbesini kendi kılıcıyla karşıladı. Ani bir hareketle kılıcını kızın parmaklarının üstüne indirdi. Kız acı içinde bağırıp kılıcını düşürdü.</p>

    <p>Prens Joffrey kahkaha attı. Erkek çocuk şaşkın bir şekilde etrafına bakınıyordu. Prens ve Sansa’yı gördüğünde kılıcını çimenlere bıraktı. Kız, acısını gidermek için eklemlerini emerken onlara bakıyordu. Sansa dehşet içinde, <em>“Arya!”</em> diye bağırdı.</p>

    <p>“Gidin buradan,” diye geri bağırdı Arya. Kızgındı ve gözleri yaş doluydu. “Burada ne arıyorsunuz? Bizi rahat bırakın.”</p>

    <p>Joffrey, Arya’ya, sonra Sansa’ya, sonra tekrar Arya’ya baktı. “Kız kardeşin mi?” Sansa utanç içinde başıyla onayladı. Joffrey, kızıl saçlı, çilli suratlı hantal çocuğu inceledi. “Peki sen kimsin çocuk?” diye sordu. Karşısındaki çocuk Joffrey’den büyük olmasına rağmen, prens tam bir yetişkin tonuyla konuşmuştu.</p>

    <p>“Mycah,” diye mırıldandı çocuk. Prensi tanımıştı, gözlerini kaçırdı, “Lordum,” diye ekledi.</p>

    <p>“Kasabın oğlu,” dedi Sansa.</p>

    <p>“O benim arkadaşım,” dedi Arya sert bir şekilde.</p>

    <p>“Şövalye olmak isteyen bir kasap oğlu, öyle mi?” Joffrey elinde kılıcıyla atından indi.</p>

    <p>“Kılıcını yerden al kasabın oğlu,” dedi. Gözleri parlıyordu. Çok eğlendiği belliydi. “Bakalım bir şövalye olacak kadar iyi misin?”</p>

    <p>Mycah korkudan donmuş halde duruyordu.</p>

    <p>Joffrey çocuğa doğru yürüdü. “Kılıcını al dedim. Yoksa sadece küçük kızlarla mı dövüşüyorsun?”</p>

    <p>“O istemişti lordum. O <em>istemişti.</em>”</p>

    <p>Sansa, Arya’ya bakınca çocuğun doğru söylediğini anlamıştı ama Joffrey anlayacak halde değildi. Şarap yüzünden iyice vahşileşmişti. “Kılıcını yerden alacak mısın?”</p>

    <p>Mycah kafasını salladı. “Bu sadece bir sopa lordum. Sadece bir sopa.”</p>

    <p>“Ve sen de sadece kasabın oğlusun, bir şövalye değil.” Joffrey, Aslan Dişi’ni kaldırdı ve kılıcı çocuğun elmacık kemiğine, tam gözünün altına dayadı. Kasabın oğlu yaprak gibi titriyordu. “Vurduğun kız benim soylu nişanlımın kız kardeşidir. Bunu biliyor muydun?” Kılıcın dayalı olduğu yerdeki etten kan sızmaya ve çocuğun yüzünden aşağı süzülmeye başladı.</p>

    <p><em>“Dur!”</em> diye çığlık attı Arya.</p>

    <p>Sansa korkmuştu. “Sen karışma Arya,” dedi.</p>

    <p>“Korkma ona zarar vermeyeceğim... fazla zarar vermeyeceğim,” dedi Joffrey gözlerini Mycah’tan hiç ayırmadan.</p>

    <p>Arya sonunda hamle yaptı.</p>

    <p>Sansa kısrağından hemen indi ama yetişememişti. Arya tahta kılıcı iki eliyle birden bütün gücüyle savurdu. Tahta kılıç prensin kafasının arkasında ikiye ayrılırken sert bir ses çıkardı. Her şey bir anda, Sansa’nın dehşet dolu gözlerinin önünde oldu. Joffrey küfürler saydırarak arkasını döndü. Mycah ağaçlara doğru koşabildiğince hızlı kaçtı. Arya prense bir darbe daha savurdu ama bu kez darbeyi Aslan Dişi’yle karşıladı Joffrey. Kırık tahta kılıç Arya’nın elinden uçtu. Joffrey’nin kafası kanlar içindeydi. Gözlerinden alevler çıkıyordu. Sansa titriyordu. “Hayır! Hayır durun. Durun diyorum. İkiniz de durun. Her şeyi mahvediyorsunuz,” diye bağırıyordu ama onu duyan yoktu. Arya yerden iri bir taş aldı ve Joffrey’nin kafasına fırlattı ama taş Joffrey’nin atına denk geldi. Süvari atı acıyla kişnedi ve Mycah’ın arkasından, dörtnala ormanın içine doğru koşmaya başladı. <em>“Durun, durun artık,”</em> diye çığlıklar atıyordu Sansa. Joffrey, kılıcıyla Arya’ya doğru bir hamle yaptı. Bağırıyor, korkunç küfürler ediyordu. Arya geri kaçtı. Artık korkmuş görünüyordu. Joffrey kızın peşini bırakmadı. Sonunda kızı yakalayıp bir ağacın gövdesine bastırdı. Sansa ne yapacağını bilmiyordu. Gözleri ağlamaktan kör olmuş bir halde, çaresizce onlara bakıyordu.</p>

    <p>Aniden gri bir gölge geçti Sansa’nın yanından. Nymeria gelmişti. Joffrey’nin üzerine atladı. Kılıç tutan koluna dişlerini geçirdi. Kılıç Joffrey’nin elinden düştü. Ulu kurt, prensi yere yıktı ve çimenlerin üzerinde yuvarlanmaya başladılar. Kurt hırıltılar çıkarıyor, prens acı içinde bağırıyordu. “<em>Alın</em> şunu üzerimden, <em>alın!</em>”</p>

    <p>Arya’nın sesi havada kamçı gibi yankılandı. <em>“Nymeria!”</em></p>

    <p>Ulu kurt, Joffrey’yi bıraktı ve Arya’nın yanına gitti. Prens inleyerek, yaralı kolunu tutmuş halde çimenlerin arasında yatıyordu. Elbiseleri kan içinde kalmıştı. “Sana zarar vermedi... fazla vermedi,” dedi Arya. Aslan Dişi’ni düştüğü yerden aldı. Elinde kılıçla Joffrey’nin başına dikildi.</p>

    <p>Joffrey korku dolu bir çığlık attı. “Hayır,” dedi. “Bana zarar verme, anneme söylerim.”</p>

    <p><em>“Onu rahat bırak!”</em> diye bağırdı Sansa kız kardeşine.</p>

    <p>Arya dönerek kılıcı bütün gücüyle havaya savurdu. Mavi çelik güneş ışığıyla parıldayarak nehrin sularına gömüldü. Joffrey inledi. Arya, peşinde Nymeria’yla birlikte atına doğru koştu.</p>

    <p>Onlar gittikten sonra Sansa, Joffrey’nin yanına geldi. Prensin gözleri acıdan kapanmıştı. Yanına oturdu. “Joffrey,” diyerek ağladı. “Ah! Sana ne yaptılar böyle, sana neler yaptılar. Zavallı prensim. Sakın korkma. Şimdi karakola gideceğim ve senin için yardım getireceğim.” Elini prensin saçlarına götürdü ve hafifçe okşadı.</p>

    <p>Prensin gözleri açıldı. Gözlerinde tiksinti ve aşağılamadan başka hiçbir şey yoktu. “Git <em>öyleyse,</em>” dedi ve yüzüne tükürdü. <em>“Sakın dokunma bana!”</em></p>
  </div>
</body>
</html>
