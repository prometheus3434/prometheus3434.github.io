<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Titrek kavak ağaçlarının altındaki çalılıklarda kendileri için siper kurdular. Atları dereden su içerken Tyrion çevredeki ağaç dallarını topluyordu. Yerdeki çatallı dalı aldı ve inceledi. “Bu işe yarar mı? Ateş yakmaktan anlamam. Bu işleri benim için Morrec yapardı.”</p>

    <p>“<em>Ateş</em> mi?” dedi Bronn yere tükürerek. “Sen ölümüne mi susadın cüce? Yoksa aklını tamamen kaçırdın mı? Bir ateş millerce uzaktaki haydutları bile çekip yanımıza getirir. Bu yolculuğu sağ olarak bitirmek istiyorum Lannister.”</p>

    <p>“Peki nasıl sağ kalmayı umuyorsun?” diye sordu Tyrion. Bulduğu dalı kolunun altına sıkıştırdı ve daha fazlasını bulabilmek için çalılıklara daldı. Sırtı ağrıyordu. Taş yüzlü Lord Lyn Corbray, onları şafak vakti Kanlı Kapı’ya götürüp bir daha gelmemelerini söyleyerek yolculadığından beri at üstündeydiler.</p>

    <p>“Yola savaşarak devam etme şansımız yok,” dedi Bronn. “Ama iki kişi on kişiden daha hızlı mesafe alır ve daha az dikkat çeker. Bu dağlarda ne kadar az oyalanırsak nehir kıyısına o kadar çabuk varırız. Son sürat at koşturmalıyız derim ben. Geceleri yolculuk edip gündüzleri saklanmalıyız. Yoldan mümkün olduğunca uzak durmalıyız. Sessiz olmamız ve ateş yakmamamız lazım.”</p>

    <p>Tyrion Lannister iç çekti. “Kusursuz bir plan Bronn. İstiyorsan dene ama sana mezar kazmak için oyalanmayacağım, lütfen affet.”</p>

    <p>“<em>Benden</em> daha fazla dayanabileceğini mi düşünüyorsun cüce?” diyerek sırıttı paralı asker. Sör Vardis’in kalkanıyla kırılmış dişinin yerindeki siyah boşluk göründü.</p>

    <p>Tyrion omuz silkti. “Gece son sürat at koşturmak dağdan hızlıca yuvarlanıp kafatasını kırmak demek. Ben ağır ve telaşsız gitmeyi tercih ederim. At eti sevdiğini biliyorum Bronn ama bu sefer atlarımız ölürse bir gölgekedisine eyer takmak zorunda kalırız... ve doğrusunu söylemem gerekirse, biz ne yaparsak yapalım haydutlar bizi bulacak. Her yerde gözleri var.”</p>

    <p>Bronn yüzünü buruşturdu. “O halde öleceğiz Lannister,” dedi.</p>

    <p>“Öyleyse rahat içinde ölmeyi tercih ederim,” diye karşılık verdi Tyrion. “Ateş lazım. Gece dondurucu olacak. Ayrıca bir kâse sıcak yemek içimizi ısıtır ve moralimizi düzeltir. Sence buralarda bir av bulabilir miyiz? Leydi Lysa bizim için tuzlu et, sert peynir ve bayat ekmekten oluşan bir ziyafet torbası hazırlatmış ama en yakın üstat bu kadar uzaktayken dişimi kırmak istemiyorum.”</p>

    <p>“Et bulabilirim.” Bronn’un siyah gözleri kuşkuyla Tyrion’a bakıyordu. “Seni o aptal ateşinin başında yalnız bırakıp gitmem gerekir aslında. Eğer atını alırsam yolu tamamlama şansım iki katına çıkar. O zaman ne yaparsın cüce?”</p>

    <p>“Büyük ihtimalle ölürüm,” dedi. Yerden bir dal daha aldı.</p>

    <p>“Bunu yapacağımı düşünmüyor musun?”</p>

    <p>“Hayatın söz konusu olursa hiç düşünmeden yapacağını biliyorum. Arkadaşın Chiggen’ın karnına bir ok saplandığında onu hemen susturmak için çok hızlı davranmıştın.” Bronn adamın kafasını tek hareketle bükmüş ve bıçağının ucunu kulağının hemen altına sokmuştu. Catelyn Stark’a adamın aldığı yara yüzünden öldüğünü söylemişti.</p>

    <p>“Neredeyse ölüydü,” dedi Bronn. “İnlemeleri haydutları üstümüze çekiyordu. Chiggen da aynısını yapardı. Üstelik o arkadaşım değildi, yan yana at sürmek zorunda kaldığım bir adamdı sadece. Sakın yanılma cüce, senin için dövüştüm ama seni sevmiyorum.”</p>

    <p>“İhtiyacım olan şey kılıcındı zaten, sevgin değil,” dedi Tyrion. Kollarında biriken dalları yere attı.</p>

    <p>Bronn sırıttı. “Bir paralı asker kadar cesursun, hakkını vereyim. Senin için dövüşeceğimi nereden biliyordun?”</p>

    <p>“Bilmek mi?” Bodur bacaklarının üstüne tuhaf bir şekilde çömelerek odunları üst üste yığmaya başladı. “Sadece kumar oynadım. Handa, sen ve Chiggen benim tutsak alınmama yardım ettiniz. Neden? Diğerleri meseleyi görev olarak görüyordu. Bağlı oldukları lordun onuru için mücadele ediyorlardı. Ama siz ikiniz ne bir lorda bağlısınız ne bir göreviniz var ne de korunacak bir onurunuz. O halde bu işe neden karıştınız?” Bıçağını çıkardı, çıra olarak kullanmak için bir daldan ince parçalar kesmeye başladı. “Bir paralı asker yaptığı herhangi bir işi neden yapar? Altın için. Leydi Catelyn’in, yardımlarınız karşılığında sizi ödüllendireceğini sanmıştınız, belki de sizi hizmetine alacağını düşündünüz. Ah, işte oldu. Umarım bu çıralar işe yarar. Çakmaktaşın var mı?”</p>

    <p>Bronn kemerindeki keseye iki parmağını soktu ve taşı ileri doğru attı. Tyrion çakmaktaşını havada yakaladı.</p>

    <p>“Teşekkürler,” dedi. “Olay şu, sen Starklar’ı tanımıyorsun. Lord Eddard Stark gururlu, onurlu ve dürüst bir adam. Karısı ondan da beter. Sonunda sana üç beş sikke verirdi elbet, buna şüphe yok. Sana iğrenerek bakar, birkaç nazik laf geveler, sikkeleri eline tutuştururdu ama hepsi bu olurdu. Starklar hizmetlerine alacakları adamda sadakat, cesaret ve onur arar. Dürüst olmak gerekirse sen de, Chiggen da onlar için aşağı tabakadan pisliklersiniz.” Bir kıvılcım umuduyla çakmaktaşını bıçağına sürtüp duruyordu ama boşuna.</p>

    <p>“Çok cesur bir dilin var küçük adam,” dedi Bronn. “Bir gün biri o dilini kökünden kesip sana yedirir.”</p>

    <p>“Evet, herkes böyle söylüyor,” dedi Tyrion, Bronn’a bakarak. “Seni üzdüm mü? Çok affedersin... ama pislik olduğun bir gerçek. Bronn, doğru anla. Görev, onur, dostluk, bunlar sana ne ifade ediyor? Hiç yorulma, cevabı ikimiz de biliyoruz. Ama aptal değilsin. Vadi’ye vardığımız anda Catelyn Stark’ın sana ihtiyacı kalmamıştı ama benim vardı ve biz Lannisterlar’ın asla tükenmeyen tek şeyi, altındır. Kumar oynamak zorunda kaldığım an gelince, en çok ilgilendiğin şeyin kimde olduğunu hatırlayacak kadar zekice davranmanı umdum, ki sen de öyle yaptın.” Taşı tekrar bıçağa sürttü. Hâlâ kıvılcım yoktu.</p>

    <p>“Bana ver,” dedi Bronn çömelerek. “Ben yaparım.” Bıçağı ve çakmaktaşını Tyrion’ın elinden alıp daha ilk denemesinde sağlam bir kıvılcım çıkardı. Çıraların üstünden incecik bir duman kıvrılarak yükseldi.</p>

    <p>“İyi iş,” dedi Tyrion. “Bir pislik olabilirsin ama fazlasıyla işe yarar bir adamsın ve kılıç işinde neredeyse ağabeyim Jaime kadar iyisin. Ne istersin Bronn? Altın? Arazi? Kadın? Hayatta kalmamı sağla ve hepsine sahip ol.”</p>

    <p>Bronn hafifçe çıralara üfledi, alevler yükselmeye başladı. “Ya ölürsen?”</p>

    <p>“O zaman, arkamdan samimi gözyaşları döküp yas tutan biri olur,” dedi Tyrion sırıtarak. “Ben ölürsem altın da ölür.”</p>

    <p>Odunlar güzelce tutuşmuştu. Bronn ayağa kalktı. Çakmaktaşını tekrar kesesine koydu, bıçağı Tyrion’a attı. “Gayet adil,” dedi. “Kılıcım senindir... ama her pislediğinde dizlerimin üstüne çöküp <em>lordum</em> filan dememi bekleme. Ben kimsenin yağcısı değilim.”</p>

    <p>“Arkadaşı da değilsin,” dedi Tyrion. “Karlı çıkacağın bir işle karşılaştığın anda bana da ihanet edeceğinin farkındayım. Tıpkı Leydi Stark’a ihanet ettiğin gibi. Beni satmaya niyetlendiğin bir gün gelirse şunu hatırla Bronn, ben iki katını veririm, fiyat her ne olursa olsun. Yaşamayı <em>seviyorum.</em> Şimdi, bize şöyle güzel bir akşam yemeği bulabilir misin?”</p>

    <p>“Atlara göz kulak ol,” dedi Bronn. Belinde asılı uzun bıçağını kınından çıkardı, ağaçların arasında kayboldu.</p>

    <p>Bir saat sonra atlar tımar edilip beslenmişti, ateş neşeyle çıtırdıyordu ve genç bir keçinin budu ateşin üstünde cızırdayarak kızarıyordu. “Tek eksiğimiz bu yavruyu mideye indirmeyi kolaylaştıracak iyi bir şarap,” dedi Tyrion.</p>

    <p>“Şarap, bir de kadın ve bir düzine kılıçlı adam,” diye karşılık verdi Bronn. Ateşin dibinde bağdaş kurmuş, yağ taşıyla kılıcını ovuyordu. Taş çeliğin üstünde bir yukarı bir aşağı gidip geldikçe çıkan sürtünme sesi insana tuhaf bir güven duygusu veriyordu. “Karanlığın çökmesine az kaldı,” dedi paralı asker. “İlk nöbeti ben tutarım... ne faydası olacaksa. Bizi uykumuzda öldürmeleri daha iyi olur belki de.”</p>

    <p>“Ah, biz uykuya dalmadan çok önce burada olurlar.” Kızaran etin kokusu Tyrion’ın ağzını sulandırmıştı.</p>

    <p>Bronn ateşin ardından ona baktı. “Bir planın var senin,” dedi açıkça, çeliği taşa sürterek.</p>

    <p>“Bir umudum var diyelim,” dedi Tyrion. “Bir kez daha zar atacağım.”</p>

    <p>“Hayatlarımız üstüne kumar oynayacaksın.”</p>

    <p>Tyrion omuz silkti. “Başka ne seçeneğimiz var?” Ateşin üzerine eğilip etten bir dilim kesti. “Ahh,” dedi mutlu bir şekilde eti çiğnerken. Yağlar çenesinden aşağı akmaya başladı. “Biraz sert, baharat lazım ama şikâyet etmeyeceğim. Kartal Yuvası’nda olsaydım bir tabak haşlanmış fasulye için uçurumun kenarında dans etmem gerekirdi.”</p>

    <p>“O zindancıya bir kese altın verdin yine de.”</p>

    <p>“Bir Lannister borcunu mutlaka öder.”</p>

    <p>Tyrion içi altın dolu deri keseyi uzattığında Mord bile altınları gerçekten aldığına inanamamıştı. Kesenin ağzını açıp içindeki altınları gördüğü an zindancının gözleri haşlanmış yumurta gibi büyümüştü. “Gümüşleri kendime ayırdım ama sana altın sözü vermiştim zaten,” demişti Tyrion gülerek. Mord gibi bir adamın, bütün ömrü boyunca tutsakları tırtıklayarak kazanabileceğinden çok daha fazla altın vardı kesede. “Ve unutma, bu sadece başlangıç. Eğer bir gün Leydi Arryn’e kölelik etmekten bıkıp Casterly Kayası’na gelirsen borcumun geri kalanını da öderim sana.” Mord, altın sikkeler iki elini birden doldurmuş halde dizlerinin üstüne çökmüş, Tyrion’ın dediğini yapacağını söylemişti.</p>

    <p>Bronn bıçağını buda geçirip eti ateşten aldı. Kömürleşen deriyi ayırıp eti büyük dilimler halinde kesmeye başladı. Tyrion iki somun ekmek çıkarıp içlerini oydu. “Nehre varmayı başarırsak ne yapacaksın?” diye sordu paralı asker.</p>

    <p>“Ah! Her şeyden önce, kuş tüyü bir yatak, bir fahişe ve bir sürahi şarap.” Tyrion içini oyduğu ekmeği uzattı ve Bronn ekmeği etle doldurdu. “Sonra ya Casterly Kayası ya da Kral Toprakları. Bir hançerle ilgili sormam gereken çok önemli sorular var.”</p>

    <p>Paralı asker eti çiğneyip yuttu. “Öyleyse doğru söylüyordun, hançer senin değildi gerçekten.”</p>

    <p>Tyrion belli belirsiz gülümsedi. “Bir yalancı gibi mi görünüyorum sana?”</p>

    <p>Sonunda karınları doyduğunda yıldızlar parlamaya başlamıştı ve yarım ay dağların üstünde yükseliyordu. Tyrion gölge postu cübbesini yere serdi ve eyerini yastık olarak kullandı. “Dostlarımız gelmek için acele etmedi.”</p>

    <p>“Onların yerinde olsam bir tuzaktan korkardım,” dedi Bronn. “Onları buraya çekmek istemesek neden bu kadar göz önünde olalım?”</p>

    <p>Tyrion kıkırdadı. “O zaman bir de şarkı tutturup onların korkuyla kaçmasını sağlayalım.” Islık çalmaya başladı.</p>

    <p>“Sen delisin cüce,” dedi Bronn bıçağıyla tırnaklarının arasındaki yağları temizlerken.</p>

    <p>“Senin müzik aşkın yok mu Bronn?”</p>

    <p>“Müziği bu kadar seviyorsan senin yerine dövüşmesi için şarkıcıyı seçmeliydin.”</p>

    <p>Tyrion sırıttı. “İşte bu çok eğlenceli olurdu. Sör Vardis’i ahşap arpıyla savuşturması gözlerimin önünde canlanıyor.” Islık çalmaya devam etti. “Bu şarkıyı biliyor musun?” diye sordu.</p>

    <p>“Orada burada, genelevlerde, hanlarda filan duymuştum.”</p>

    <p>“Myr dilinde. Adı ‘Aşkımın Mevsimleri’. Sözlerini anlayabilen için güzel ve hüzünlü bir şarkıdır. Yattığım ilk kız sürekli bu şarkıyı söylüyordu, hiç aklımdan çıkmadı.” Tyrion gökyüzüne baktı. Soğuk ve berrak bir geceydi. Yıldızlar dağların üstünde hakikat kadar parlak ve acımasız ışıldıyordu. “O kızla böyle bir gecede karşılaşmıştım,” dedi kendi kendine. “Çığlıkları duyduğumuzda Jaime’yle birlikte Lannis Limanı’ndan dönüyorduk. Aniden, koşarak yola çıktı. Peşinde iki adam vardı, bağırıyorlar, tehditler savuruyorlardı. Ben atımdan inip kızı korumaya çalıştım, Jaime kılıcını çıkarıp adamların peşine düştü. Benden bir yaş büyüktü. İnce, uzun, kalbini acıtacak kadar güzel, siyah saçlı bir kız. Aşağı tabakadan, yarı aç ve kirli... ama yine de çok güzel. Elbisesinin sırtı yırtılmıştı, pelerinimi çıkarıp omuzlarına örttüm. Jaime ormana giren adamları takip etti. Geri döndüğünde hem adını hem hikâyesini öğrenmiştim kızın. Bir çiftçinin kızıymış, babası ölünce yetim kalmış. O gece şeye gidiyormuş... Aslında hiçbir yere.</p>

    <p>Jaime kızın peşindeki adamları bulmak için köpürüyordu. Kanun tanımaz adamların Casterly Kayası’nın bu kadar yakınında yoldaki insanlara saldırması öyle sık görülen bir şey değildi. Jaime bu olayı hakaret olarak algıladı. Kızı tek başına bir yere gönderemezdik çünkü çok korkmuştu ben de onu en yakın hana götürüp karnını doyurmayı teklif ettim. Ağabeyim de Kaya’ya dönüp adamları bulmak için yardım almaya gitti.</p>

    <p>Kız inanamayacağım kadar açtı. Konuşa konuşa iki bütün tavuk yedik, üçüncüsünün de yarısını. Koca bir sürahi şarap içtik. Daha on üç yaşındaydım, şarap iyice başıma vurdu. Sonra bir baktım ki kızla aynı yataktayım. Kız utangaçtı, ben daha utangaçtım. O cesareti nereden bulduğumu hiç bilmiyorum. Bekâretini aldığımda ağladı ama sonra beni öptü ve bu şarkıyı söylemeye başladı. Sabah uyandığımda sırılsıklam âşıktım.”</p>

    <p>“Hem de <em>sen,</em>” dedi Bronn. Eğleniyormuş gibiydi.</p>

    <p>“Çok saçma değil mi?” Tyrion tekrar ıslıkla şarkıyı çalmaya başladı. “Onunla evlendim,” diye itiraf etti sonra.</p>

    <p>“Casterly Kayası’ndan bir Lannister bir çiftçinin kızıyla evlendi öyle mi? Bunu nasıl becerdin?”</p>

    <p>“Ah, bir delikanlının pek çok yalan, elli gümüş sikke ve sarhoş bir rahiple yapabileceği şeyleri duysan aklın başından gider. Onu Casterly Kayası’na götürmeye cesaret edemedim, o yüzden bir kasaba evine yerleştirdim. On beş gün boyunca evcilik oyunu oynadık. Sonra rahibin ayılacağı tuttu ve lord babama her şeyi itiraf etti.” Tyrion, bunca yıl geçtikten sonra bile bunu söylemenin kendisini bu kadar yalnız hissettirmesine şaşırdı. Belki de yalnızca yorgunluktandı bu. “Ve evliliğim bitti.” Kalktı, sönmekte olan ateşin gidip gelen ışığına baktı.</p>

    <p>“Baban kızı uzağa mı gönderdi?”</p>

    <p>“Bundan çok daha iyisini yaptı,” dedi Tyrion. “Önce ağabeyime bana gerçekleri anlatmasını söyledi. Kız fahişeymiş meğer. Her şeyi Jaime ayarlamış. Yolu, kızı kovalayan adamları, hepsini. Artık bir kadınla yatma zamanımın geldiğini düşünmüş. Benim ilk seferim olduğunu bildiği için iki katı para ödeyip bir bakire bulmuş işte.</p>

    <p>Jaime itirafını yaptıktan sonra babam bana bir hayat dersi vermek için kanımı yanımıza getirtti ve kızı muhafızlara verdi. Ona iyi para ödediler doğrusu. Her adamdan bir gümüş sikke. Hangi fahişe bu kadar iyi kazanır? Beni muhafız barakasının köşesine oturtup izlememi emretti. Sonunda kızın o kadar çok gümüşü olmuştu ki, avuçlarına sığmayıp yere düşüyordu. Kız...” Duman, Tyrion’ın gözlerini yakıyordu. Boğazını temizleyip kafasını ateşten çevirdi, yüzünü karanlığa döndü. “Lord Tywin sonunda benim de ödeme yapmamı söyledi,” dedi fısıltı gibi bir sesle. “Ve bana kızın ücretini ödemem için bir altın verdi. Çünkü ben bir Lannister’dım ve daha kıymetliydim.”</p>

    <p>Bir süre sonra yine aynı sesi duydu. Bronn kılıcını taşla biliyordu. “On üç, otuz ya da üç yaş, hiç fark etmez, bana böyle bir şey yapan adamı sağ bırakmazdım ben.”</p>

    <p>Tyrion dönüp Bronn’un yüzüne baktı. “Bir gün böyle bir fırsatın olabilir. Sana söylediğim şeyi hatırla. Bir Lannister borcunu mutlaka öder.” Esnedi. “Galiba biraz uyumayı deneyeceğim. Ölmek üzere olduğumuz zaman beni uyandır.”</p>

    <p>Gölge postu cübbeye dolandı ve gözlerini kapadı. Yer çok soğuk ve taşlıydı ama bir süre sonra uykuya daldı. Rüyasında gökyüzü hücresini gördü. Bu kez tutsak değil zindancıydı, büyük bir zindancı. Elindeki deri kayışla babasına vuruyor, onu hücrenin sınırına doğru itiyordu. Gökyüzüne doğru...</p>

    <p><em>“Tyrion.”</em> Bronn’un fısıltılı uyarısı aciliyet ifade ediyordu.</p>

    <p>Tyrion hemen uyandı. Alevler sönmüş, sadece közler kalmıştı ve etrafta gölgeler sürünüyordu. Bronn dizinin üstüne kalktı, bir elinde uzun bıçağı, diğerinde kılıcı vardı. Tyrion elini kaldırdı, hareketi, <em>hiç kımıldama,</em> diyordu. “Gel de ateşimizi paylaş. Hava çok soğuk,” diye seslendi gölgelere. “İkram edecek şarabımız yok ama keçi etimizi paylaşırız.”</p>

    <p>Hareket eden gölgeler durdu. Tyrion, ay ışığında parlayan metali gördü. “Bizim dağımız,” diye bağırdı ağaçların içinden bir ses. Sert ve düşmanca. “Bizim keçimiz.”</p>

    <p>“Sizin keçiniz,” diye onayladı Tyrion. “Sen kimsin?”</p>

    <p>“Tanrılarınızla karşılaştığınızda, onlara benim Taş Kargalar’dan Gurn’un oğlu Gunthor olduğumu söyleyin,” dedi başka bir ses. Ayağının altında bir dalı ezerek ışığa çıktı. Boynuzlu miğferi ve uzunkılıcı vardı. Zayıf bir adamdı.</p>

    <p>“Ve Dolf’un oğlu Shagga.” Bu ilk konuşan adamın sesiydi, derin ve ölümcül. Kocaman bir kaya parçası sola kaydı, ayağa kalktı ve bir adama dönüştü. Sağlam, ağır ve güçlü görünüyordu. Baştan ayağa deriler giyinmişti. Sağ elinde küt bir sopa, sol elinde bir balta vardı. Yanlarına yaklaşırken silahlarını birbirine vurdu.</p>

    <p>Diğerleri de adlarını söylemeye başladı: Conn, Torrek, Jaggot ve Tyrion’ın duyar duymaz unuttuğu en az on isim daha. Birkaçının kılıcı ve bıçağı vardı, diğerleri ahşap mızraklar, yabalar ve oraklar savuruyordu. Tyrion cevap vermek için hepsinin ismini söylemesini bekledi. “Ben, Kaya’nın Aslanları Lannisterlar klanından, Tywin’in oğlu Tyrion. Yediğimiz keçinin ücretini memnuniyetle öderiz.”</p>

    <p>“Bize verecek neyin var Tywin’in oğlu Tyrion?” diye sordu, adının Gunthor olduğunu söyleyen ve diğerlerinin lideri gibi görünen adam.</p>

    <p>“Kesemde gümüşler var,” dedi Tyrion. “Bu giydiğim zırh benim için çok büyük ama Conn’a tam olur. Ve savaş baltam Shagga’nın eline o ahşap saplı baltadan daha çok yakışır.”</p>

    <p>“Yarımadam zaten bizim olan gümüşlerle bize ödeme yapacakmış,” dedi Conn.</p>

    <p>“Conn doğru söylüyor,” diyerek onayladı Gunthor. “Gümüşlerin bizim, atların bizim, silahların bizim. Bize canından başka verecek hiçbir şeyin yok senin. Nasıl ölmek istersin Tywin’in oğlu Tyrion?”</p>

    <p>“Kendi yatağımda, midem şarap doluyken ve seksenli yaşlarımda,” diye cevap verdi Tyrion.</p>

    <p>En iri olanları, Shagga kahkaha attı ama diğerleri eğleniyormuş gibi görünmüyordu. “Conn, atlarını al,” diye emretti Gunthor. “Öbür adamı öldür, yarımadamı yakala. Keçi sağıp kadınları güldürebilir.”</p>

    <p>Bronn ayağa kalktı. “İlk kim ölmek ister?”</p>

    <p><em>“Hayır!”</em> dedi Tyrion sertçe. “Gurn’un oğlu Gunthor, beni dinle. Benim hanedanım güçlü ve zengindir. Eğer Taş Kargalar bu dağlardan sağ salim geçmemize yardım ederse, lord babam üstünüze altın yağdırır.”</p>

    <p>“Alçak topraklardaki lordların altınları yarımadamların verdiği sözler kadar kıymetsizdir,” dedi Gunthor.</p>

    <p>“Ben yarım adam olabilirim ama düşmanlarımla yüzleşecek cesarete sahibim,” diye karşılık verdi Tyrion. “Taş Kargalar kayaların arkasına saklanıp Vadi’nin şövalyelerini görünce korkuyla kaçışmaktan başka ne yapıyor?”</p>

    <p>Shagga öfkeyle kükredi ve sopasıyla baltasını birbirine vurdu. Jaggot, uzun ahşap mızrağının ateşle sertleştirilmiş ucuyla Tyrion’ın yüzünü dürttü. Tyrion kıpırdamamak için elinden geleni yaptı. “Çalabildiğiniz en iyi silahlar bunlar mı?” dedi. “Belki bir koyunu öldürmeye yeter... koyun kendini savunmazsa tabii. Babamın demircilerinin tükürdüğü çelik bile bunlardan daha iyidir.”</p>

    <p>“Küçük adam,” diye kükredi Shagga. “Ben hayalarını kesip keçilere yedirdiğim zaman baltamla nasıl dalga geçeceksin?”</p>

    <p>Ama Gunthor elini kaldırdı. “Durun, söyleyeceklerini dinlemek istiyorum. Analar aç kalıyor; çelik, altından daha fazla karın doyuruyor. Bize hayatın karşılığında ne vereceksin Tywin’in oğlu Tyrion? Kılıç? Mızrak? Zırh?”</p>

    <p>“Hepsini ve daha fazlasını,” diye cevapladı Lannister gülümseyerek. “Size Arryn Vadisi’ni vereceğim.”</p>
  </div>
</body>
</html>
