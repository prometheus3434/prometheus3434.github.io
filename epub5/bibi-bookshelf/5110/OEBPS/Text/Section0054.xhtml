<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Kısa ve huzursuz uykusundan at toynaklarının gök gürültüsüne benzeyen sesleriyle uyandığında, şafağın solgun gri ışığı odasının penceresinden içeri giriyordu. Aşağıdaki avluya bakmak için kafasını masadan kaldırdı. Avludaki deri kıyafetli, zırhlı, kırmızı pelerinli adamlar sabahı çelik sesleriyle dolduruyor, içi saman dolu kuklalara saldırarak at üstünde kılıç talimi yapıyorlardı. Ned, atını avlunun sert toprak zemininde dörtnala koşturarak elindeki çelik uçlu mızrağı bir kuklanın kafasına saplayan Sandor Clegane’i izledi. Kuklanın kafası dağıldı ve samanlar etrafa saçıldı. Lannister muhafızları şakalaşıp küfürler ediyordu.</p>

    <p><em>Bu cesaret gösterisi benim için mi?</em> diye merak etti Ned. Eğer öyleyse, Cersei düşündüğünden de aptaldı. <em>Kahrolası kadın. Neden kaçıp gitmedi? Ona şans üstüne şans verdim...</em></p>

    <p>Hava kapalı ve kasvetliydi. Ned kahvaltısını kızları ve Rahibe Mordane’le birlikte yapmıştı. Sansa hâlâ mutsuzdu. Üzgün gözlerle tabağına bakmış ve yemeyi reddetmişti ama Arya önüne konan her şeyi kurt gibi silip süpürmüştü. “Syrio bu akşam gemiye binmeden önce son bir ders yapacak kadar vaktimiz olacağını söyledi,” dedi. “Yapabilir miyiz baba? Her şeyim hazır.”</p>

    <p>“Çok kısa bir ders olsun ve yola çıkmadan önce yıkanıp üstünü değiştirecek zaman kalmasına da özen göster. Öğlen yola çıkmak için hazır olmanızı istiyorum. Anlaşıldı mı?”</p>

    <p>“Öğlen,” dedi Arya.</p>

    <p>Sansa başını tabağından kaldırdı. “O dans dersine gidebilecekse ben neden Prens Joffrey ile vedalaşmaya gidemiyorum?”</p>

    <p>“Ben ona memnuniyetle eşlik ederim Lord Eddard,” dedi Rahibe Mordane. “Gemiyi kaçırmamız söz konusu bile olmaz.”</p>

    <p>“Prens Joffrey’ye gitmen akıllıca olmaz Sansa, üzgünüm.”</p>

    <p>Sansa’nın gözleri yaşlarla doldu. “Ama <em>neden?</em>”</p>

    <p>“Sansa, lord baban her şeyin en iyisini bilir,” dedi Rahibe Mordane. “Onun kararlarını sorgulamamalısın.”</p>

    <p>“Bu <em>haksızlık!</em>” diye bağırdı. Masadan hızla kalktı, sandalyesi devrildi, koşarak salondan çıktı.</p>

    <p>Rahibe Mordane ayağa kalktı ama Ned oturmasını söyleyen bir baş hareketi yaptı. “Bırakın gitsin Rahibe. Hepimiz sağ salim Kışyarı’na döndüğümüzde ona anlatmaya çalışacağım.” Rahibe başını eğdi ve kahvaltısını bitirmek üzere masaya oturdu.</p>

    <p>Kahvaltıdan bir saat kadar sonra Yüce Üstat Pycelle, Ned’in odasına geldi. Boynundaki yüce üstat zincirinin ağırlığı artık taşınamayacak kadar artmış gibi iyice çökmüştü omuzları. “Lordum, Kral Robert gitti. Sükûnet içinde yatsın.”</p>

    <p>“Hayır,” dedi Ned. “O sakinlikten hiç hoşlanmaz. Kahkahalarla, parlak zaferlerin neşesiyle yatsın.” Hissettiği boşluğun büyüklüğüne şaşırdı. Bu haberi alacağını biliyordu ama duyduğunda içinde bir şeyler öldü. Ağlama özgürlüğü karşılığında bütün unvanlarından vazgeçmeye razıydı... ama o Robert’ın El’iydi ve dehşetle beklediği vakit gelmişti. “Lütfen konsey üyelerini odama çağırma nezaketi gösterin,” dedi Pycelle’e. El Kulesi kendi çabaları ve Tommard sayesinde güvendeydi ama aynı şeyi konsey odası için söyleyemezdi.</p>

    <p>“Lordum, kraliyet meseleleri yarına kadar bekleyebilir. Acımız çok taze.”</p>

    <p>Ned sessiz fakat kararlıydı. “Bir an önce toplanmalıyız.”</p>

    <p>Pycelle reverans yaptı. “El nasıl emrederse,” dedi ve hizmetkârlarını konsey üyelerine haber götürmeye yolladı. Ned’in ikram ettiği tatlı birayı ve gösterdiği oturma yerini memnuniyetle kabul etti.</p>

    <p>Davete ilk yanıt veren bembeyaz pelerini içindeki Sör Selmy Barristan oldu. “Lordlarım, şu anda benim yerim genç kralın yanı,” dedi. “Ayrılmam için izin vermenizi rica ediyorum.”</p>

    <p>“Sizin yeriniz burası Sör Barristan,” diye karşılık verdi Ned.</p>

    <p>Gelen ikinci üye Serçeparmak’tı. Üzerinde dün gece giydiği mavi kadifeliler ve alaykuşu desenli pelerin vardı hâlâ. Çizmeleri at sürmekten tozlanmıştı. “Lordlarım,” dedi gülümseyerek neye gülümsediği hiç belli olmadan. Ned’e döndü. “Bana verdiğiniz küçük görev yerine getirildi Lord Eddard.”</p>

    <p>Varys lavanta kokularıyla birlikte içeri girdi. Tombul yüzü fırçalanmış, pembeleşmiş ve pudralanmıştı. “Küçük kuşlar çok hüzünlü şarkılar söylüyor bugün,” dedi otururken. “Diyar ağlıyor. Başlayalım mı?”</p>

    <p>“Lord Renly geldiğinde başlayacağız,” dedi Ned.</p>

    <p>Varys hüzün dolu gözleriyle baktı. “Korkarım ki Lord Renly şehirden ayrıldı.”</p>

    <p>“<em>Şehirden</em> ayrıldı mı?” Ned, Renly’nin desteğine güveniyordu.</p>

    <p>“Şafaktan bir saat önce, Sör Loras Tyrell ve elli adamla birlikte gitti,” diye açıkladı Varys. “Son görüldüklerinde dörtnala güneye doğru yol alıyorlarmış. Yüksek Bahçe’ye ya da Fırtına Burnu’na gittiklerine şüphe yok.”</p>

    <p><em>Renly ve yüz kılıçlı adamından hayır gelmeyecek.</em> Ned burnuna gelen kokulardan hoşlanmamıştı ama yapacak bir şey yoktu. Robert’ın son mektubunu çıkardı. “Kral dün gece beni yanına çağırdı ve son sözlerini yazıya dökmemi istedi. Yüce Üstat Pycelle ve Lord Renly kralın mektubu mühürlemesine şahitlik etti. Mektup kralın ölümünden sonra konsey toplantısında açılmak üzere kapatıldı. Sör Barristan, rica etsem?”</p>

    <p>Kral Muhafızları’nın Lord Kumandanı kâğıdı aldı ve inceledi. “Kral Robert’ın mührü. Mühür sağlam.” Mektubu açtı ve okudu. “Lord Eddard, Diyar’ın Koruyucusu ve veliaht tahta çıkacak yaşa gelene kadar kral vekili olmak üzere atanmıştır.”</p>

    <p><em>Gel gör ki tahta çıkacak yaşta zaten,</em> diye düşündü Ned ama düşüncesini dillendirmedi. Ne Pycelle’e ne de Varys’e güveniyordu. Sör Barristan, yeni kralı olarak bildiği çocuğu korumak için şeref yemini etmişti. Yaşlı şövalyenin Joffrey’yi bırakması kolay değildi. Bir kandırmacaya ihtiyaç duymak ağzında acı bir tat bırakıyordu ama yumuşak adımlar atması, konseyi elinde tutması ve sağlam bir şekilde vekillik makamına oturana kadar bu oyunu oynaması gerekiyordu. Sansa’yla Arya sağ salim eve döndüklerinde ve Lord Stannis bütün gücüyle Kral Toprakları’na geri geldiğinde gerçek veliaht meselesiyle ilgilenmek için gerekli vakit olacaktı.</p>

    <p>“Konseyden, Robert’ın vasiyetini yerine getirerek beni Koruyucu Lord olarak onaylamasını talep ediyorum,” dedi. Adamların yüzüne bakıyor, Üstat Pycelle’in yarı açık gözlerinin, Serçeparmak’ın alaycı gülümsemesinin, Varys’in titrek parmaklarının ardında hangi düşüncelerin saklı olduğunu merak ediyordu.</p>

    <p>Kapı açıldı. Tommard odaya girdi. “Affedin lordum, kraliyet kâhyası ısrarla...”</p>

    <p>Kâhya içeri girdi ve başını eğdi. “Saygıdeğer lordlarım, kral acilen küçük konseyin toplanıp huzuruna çıkmasını emrediyor.”</p>

    <p>Ned, Cersei’nin hızlı hareket edeceğini biliyordu, bu çağrı onu şaşırtmamıştı. “Kral öldü,” dedi kâhyaya. “Buna rağmen seninle geleceğiz. Tom, lütfen muhafızları ayarla.”</p>

    <p>Serçeparmak, Ned’in merdivenlerden inmesine yardım etti. Varys, Pycelle ve Sör Barristan hemen arkalarından geldi. Zırhlı ve silahlı iki sıra muhafız avluda onları bekliyordu. Konsey üyelerine avlu boyunca eşlik ederlerken gri pelerinleri rüzgârda uçuşuyordu. Ortalıkta Lannisterlar’a ait silahlı adam görünmüyordu ama Ned kapılarda ve duvarlarda bekleyen sarı pelerinlileri görünce kendini daha rahat hissetti.</p>

    <p>Taht odasının kapısında, siyah ve altın renkli bir zırh giyen Janos Slynt tarafından karşılandılar. Miğferi kolunun altındaydı. Kumandan hafifçe eğilerek selam verdi. Adamları altı metre yüksekliğindeki bronz kemerli devasa meşe kapıları açtı.</p>

    <p>Kraliyet kâhyası konsey üyelerini içeri aldı. “Andallar’ın, Rhoynarlar’ın, İlk İnsanların Kralı, Yedi Krallık Lordu, Diyar’ın Koruyucusu, Baratheon ve Lannister Hanedanlarından, Bu İsimle Anılan İlk Kral Majesteleri Joffrey’nin önünde eğilin.”</p>

    <p>Joffrey’nin oturduğu Demir Taht’ın önüne gitmek için uzun bir yol yürüdü Ned. Serçeparmak’ın kolundan destek alıp yarı topallayarak kendisini kral ilan etmiş çocuğa ağır ağır yaklaştı. Diğerleri arkasından geliyordu. Bu tahtın önüne ilk geldiğinde at sırtındaydı. Elinde bir kılıç tutuyordu ve Targaryenlar’ın ejderhaları, Jaime Lannister’ı zorla tahttan indirişini izliyordu. Joffrey’nin tahttan o kadar kolay kalkıp kalkmayacağını merak etti.</p>

    <p>Sör Jaime ve Sör Barristan dışındaki Kral Muhafızları tahtın önünde hilal şeklinde sıralanmıştı. Tam zırh kuşanmışlardı. Tepeden tırnağa emaylanmış çelikle kaplılardı. Omuzlarından uzun pelerinleri sarkıyordu. Beyaz parlak kalkanları kollarına bağlanmıştı. Cersei ve diğer iki çocuğu, Sör Boros’la Sör Meryn’in yanında duruyordu. Kraliçe, köpük kadar hafif Myr dantelleriyle süslenmiş, deniz yeşili ipek bir elbise giymişti. Parmağında, üzerine güvercin yumurtası büyüklüğünde zümrüt yerleştirilmiş altın bir yüzük, başında yüzüğüyle uyumlu bir taç vardı.</p>

    <p>Onların üstünde, sivri metallerin arasında Prens Joffrey oturuyordu. Altın renkli takım ve kırmızı satenden dikilmiş bir pelerin giyiyordu. Sandor Clegane tahtın dibindeki dar ve dik merdivenlerin ilk basamağında duruyordu. O da zırhlıydı. Kolunda çelik bir kalkan, başında köpek kafası şeklindeki miğferi vardı.</p>

    <p>Tahtın arkasında, bellerinde uzunkılıçlar asılı yirmi zırhlı Lannister muhafızı yer almıştı. Kırmızı pelerinleri omuzlarından sarkıyordu. Miğferlerine altın aslanlar işlenmişti. Ama Serçeparmak verdiği sözü tutmuştu. Robert’ın av sahneleriyle dolu goblenlerinin asılı olduğu duvar boyunca altın pelerinli Şehir Muhafızları diziliydi. Gergin ve temkinli bir halde bekliyorlardı. Adamların ellerinde siyah demir uçlu iki buçuk metrelik mızraklar vardı. Sayıları Lannister muhafızlarından beş kat fazlaydı.</p>

    <p>Ned sonunda tahtın önüne geldiğinde bacağı acıdan alev almış gibiydi. Serçeparmak’ın omzuna tutunarak ağırlığını dengeledi.</p>

    <p>Joffrey ayağa kalktı. Kırmızı pelerinine altın iplikle aslanlar ve taçlı geyikler işlenmişti. “Konseye, taç giymem için gerekli hazırlıkların yapılmasını emrediyorum,” beyanı geldi çocuktan. “On beş gün içinde taç giyme töreni yapılacak. Bugün kıymetli konsey üyelerinin sadakat yeminlerini kabul edeceğim.”</p>

    <p>Ned, Robert’ın mektubunu çıkardı. “Varys, mektubu Leydi Lannister’a verebilir misin lütfen?”</p>

    <p>Hadım mektubu Cersei’ye verdi. “Diyar’ın Koruyucusu,” diye yüksek sesle okudu kadın. “Ardına sığındığınız kalkan bu mu? Bir kâğıt parçası mı?” Mektubu ikiye yırttı, sonra bir daha. Kâğıt parçalarını havaya savurdu.</p>

    <p>“Onlar kralın sözleriydi,” dedi Sör Barristan hayretler içinde.</p>

    <p>“Artık yeni bir kralımız var,” diye karşılık verdi Cersei Lannister. “Lord Eddard, son konuşmamızda bana bazı tavsiyelerde bulunmuştunuz. Şimdi benim de size tavsiyede bulunmama izin verin. Hemen dizlerinizin üstüne çökün ve oğluma sadakat yemini edin. Ben de, Kral Eli görevinizden ayrılıp sağ kalmanıza, adına ev dediğiniz o gri çöplüğe geri dönmenize izin vereyim.”</p>

    <p>“Keşke yapabilseydim,” dedi Ned acımasız bir ses tonuyla. Eğer Cersei bu sorunu burada ve şimdi halletmek için şartları zorluyorsa Ned’e seçenek bırakmıyor demekti. “Oğlun tahtla ilgili hiçbir hak talep edemez. Robert’ın gerçek veliahtı Lord Stannis.”</p>

    <p><em>“Yalancı!”</em> diye çığlık attı Joffrey. Yüzü kıpkırmızıydı.</p>

    <p>“Anne, bu ne demek? Joff kral değil mi şimdi?” diye sordu Prenses Myrcella üzüntülü bir tavırla.</p>

    <p>“Kendinizi kendi ağzınızla mahkûm ettiniz Lord Stark,” dedi Cersei Lannister. “Sör Barristan, bu haini yakalayın.”</p>

    <p>Kral Muhafızları Lord Kumandanı tereddüt etti. Etrafı göz açıp kapayıncaya kadar zırhlı Lannister muhafızlarıyla çevrildi.</p>

    <p>“Artık ihanet kelimelerden, fiile geçiyor,” dedi Cersei. “Sör Barristan’ın yalnız olduğunu mu sanıyorsunuz lordum?” Tazı uzunkılıcını çekerken metalin metale sürtmesinden doğan o uğursuz ses duyuldu. Kral Muhafızları ve Lannisterlar’ın yirmi adamı kılıçlarını çekip Tazı’yı desteklemek için hareketlendi.</p>

    <p><em>“Onu öldürün!”</em> diye bağırdı Demir Taht’ta oturan çocuk kral. <em>“Size emrediyorum, hepsini öldürün!”</em></p>

    <p>“Bana hiç seçenek bırakmadın,” dedi Ned, Cersei Lannister’a. Janos Slynt’e seslendi. “Kumandan, kraliçeyi ve çocukları gözaltına alın. Kraliyet dairelerine götürün ve çıkmalarına izin vermeyin. Kilit altında olsunlar ama hiçbirine zarar gelsin istemiyorum.”</p>

    <p>“Şehir Muhafızları!” diye bağırdı Janos Slynt miğferini kafasına geçirirken. Altın pelerinli yüz adam mızraklarını hazırlayıp toplandı.</p>

    <p>“Kan dökülmesini istemiyorum,” dedi Ned, kraliçeye. “Adamlarına geri çekilmelerini söyle ve kimse zarar...”</p>

    <p>En yakınında duran altın pelerinli muhafız, tek ve keskin bir atışla mızrağını Tomard’ın sırtına sapladı. Şişko Tom’un kaburgalarının arasındaki kırmızı noktadan hızla yayıldı kan, kılıcı elinden düştü. Adam daha kılıcı yere çarpmadan ölmüştü.</p>

    <p>Ned bağırmakta geç kalmıştı. Janos Slynt kendi elleriyle Varly’nin boğazını kesti. Cayn döndü, arkasındaki mızraklı muhafızı seri kılıç darbeleriyle geri sürdü. Kurtulmak için bir şansı var gibi görünürken Tazı adamın üstüne atıldı. Sandor Clegane’in ilk darbesi Cayn’in kılıç tutan elini bileğinden ayırdı. İkinci darbe adamı omzundan göğüs boşluğuna kadar yardı.</p>

    <p>Adamları teker teker ölürken Ned’in kemerindeki hançeri hızlı bir hamleyle aldı Serçeparmak. Hançeri kınından çıkarıp Ned’in boynuna dayadı. Gülümsemesi özür diler gibiydi. “Bana güvenme <em>demiştim</em> sana, biliyorsun.”</p>
  </div>
</body>
</html>
