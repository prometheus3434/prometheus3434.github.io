<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>“Siz de eğittiğim diğer bütün çocuklar gibi işe yaramazsınız,” diye bağırdı Sör Alliser Thorne. Hepsi avluda toplanmıştı. “Sizin elleriniz gübre küreği tutmak için yaratılmış, kılıç değil. Bana bıraksalar çoğunuzu bir domuz sürüsüne göndermiştim çoktan. Ama dün gece, Gueren’in Kral Yolu’ndan beş yeni çocuk getirdiği haberini aldım. Belki biri, hatta ikisi üzerlerine işeyecek kadar değerli olabilir. Yeni gelenlere yer açmak için sekizinizi Lord Kumandan’a vermeye karar verdim. Canı ne isterse onu yapsın.” Birer birer çocukların adını saymaya başladı. “Kurbağa, Taşkafa, Öküz, Âşık, Sivilce, Maymun, Sör Ahmak.” En son Jon’a baktı. “Ve Piç.”</p>

    <p>Pyp neşeli bir ses çıkardı ve kılıcını savurdu. Sör Alliser sürüngen gözlerini çocuğun üstüne dikti. “Size Gece Nöbetçileri’nin adamı diyecekler ama buna inanırsanız şarlatanların maymunlarından daha aptalsınız demektir. Hâlâ yeşilsiniz ve üstünüz yaz kokuyor. Kış geldiğinde sivrisinekler gibi öleceksiniz.” Ve bu söylediklerinden sonra Sör Alliser avludan ayrıldı.</p>

    <p>İsimleri okunmamış çocuklar gülerek, küfrederek, tebrik ederek sekizinin çevresinde toplandı. Halder kılıcının düz tarafıyla Kurbağa’nın poposuna vurarak bağırdı, “Gece Nöbetçileri’nin Kurbağa’sı.” Pyp, kara kardeşlerden birinin kara bir ata ihtiyacı olduğunu haykırdıktan sonra Grenn’in sırtına atladı ve bağrışarak, yumruklaşarak, birlikte yere yuvarlandılar. Dareon cephaneliğe koştu ve ekşi şarap dolu deri bir matarayla geri döndü. Matarayı aptallar gibi sırıtarak elden ele geçirirlerken, Jon avlunun diğer ucundaki kurumuş ağacın altında tek başına duran Samwell Tarly’yi gördü. Yanına giderek matarayı uzattı. “Bir yudum ister misin?”</p>

    <p>Sam başını salladı. “Hayır, teşekkür ederim Jon.”</p>

    <p>“İyi misin?”</p>

    <p>“Çok iyiyim, gerçekten,” diye yalan söyledi şişman çocuk. “Sizin adınıza çok mutlu oldum.” Yuvarlak yüzü büküldü ve zorla gülümsedi. “Bir gün Baş Korucu olacaksın. Bir zamanlar amcanın olduğu gibi.”</p>

    <p>“<em>Hâlâ</em> amcamın olduğu gibi,” diye düzeltti Jon. Benjen Stark’ın öldüğüne inanmıyordu. Daha fazla bir şey söyleyemeden Halder’ın seslendiğini duydu. “Hepsini tek başına içebileceğini mi sandın?” Pyp matarayı elinden kapıp gülerek uzaklaşmaya başlarken Grenn, Pyp’i kolundan yakaladı. Çocuk deri matarayı elinde sıkınca şarap mataranın ağzından yükselip Jon’un yüzüne fışkırdı. Halder iyi şarabı ziyan ettikleri için terslendi. Jon kekeleyerek çırpındı. Matthar ve Jeren avlu duvarına tırmanıp kartopu atmaya başladı.</p>

    <p>Jon çocuklardan kurtulduğunda üstü başı kar ve şarap lekesi kaplıydı. Samwell Tarly gitmişti.</p>

    <p>Aynı akşam, Üçparmak Hobb olayı kutlamak için çocuklara özel bir et yemeği pişirdi. Jon o akşam ortak salona gittiğinde Lord Kâhya bizzat Jon’u şöminenin yakınındaki bir masaya davet etti. Kendisinden büyükler yanından geçerken tebrik edermiş gibi omzuna dokundu. Çok yakında kara kardeş olacak sekiz delikanlı, sarımsak ve sebzelerle kızartılmış, çevresine tereyağında pişmiş sarı turplar yerleştirilmiş, taze naneyle süslü kuzuyla ziyafet çektiler. Bowen Marsh, “Lord Kumandan’ın kendi masasından,” diyerek yeni yiyecekler getirdi. Ispanak salatası, nohut, yeşil turp ve ardından kâse kâse böğürtlenle tatlı krema.</p>

    <p>“Sizce bizi bir arada tutarlar mı?” diye sordu Pyp, karınları tıka basa doyduktan sonra.</p>

    <p>Kurbağa yüzünü buruşturdu. “Umarım tutmazlar. Şu senin kepçe kulaklarını görmekten hasta oldum.”</p>

    <p>“Oy,” dedi Pyp. “Senin benden matah bir yanın olsa bari. Sen bir korucu olacaksın Kurbağa. Bu kesin. Çünkü seni kaleden mümkün olduğunca uzakta tutmak istiyorlar. Eğer Mance Rayder saldırırsa miğferini çıkarıp yüzünü göster, çığlık ata ata kaçar.”</p>

    <p>Grenn haricinde herkes güldü. “Umarım korucu <em>olurum.</em>”</p>

    <p>“Herkes korucu olmak ister,” dedi Matthar. “Siyahları kuşanan her adam Sur’da yürür ve hepsi eline çeliği alıp Sur’u korumayı umar. Ama Gece Nöbetçileri’nin kalbi, koruculardır. Sur’un ötesine gidip Tekinsiz Orman’ın derinliklerine dalan, Gölge Kule’nin batısındaki buzlu dağların zirvelerine çıkan, yabanıllarla, devlerle, canavar gibi kar ayılarıyla mücadele eden hep onlar oldu, yine onlar olacak.”</p>

    <p>“Herkes değil,” dedi Halder. “Ben inşaatçılardan olmak isterim. Sur bakımsızlıktan yıkılırsa korucular ne işe yarar?”</p>

    <p>İnşaatçı kısmından taşçılar ve marangozlar kaleleri ve kuleleri tamir eder; madenciler tünel kazar, yol ve patikalar için taş kırar; ormancılar Sur’a fazla yaklaşmasın diye Tekinsiz Orman’ı budar. Denilir ki bir keresinde, Tekinsiz Orman’ın derinliklerindeki donmuş göllerden devasa buz blokları çıkarıp kızaklarla Sur’un güneyine getirmişler ve Sur’u daha da yükseltmek için kullanmışlar. Bütün bunlar asırlar önce olmuştu. Şimdi inşaatçıların yaptıkları tek şey, Doğugözcüsü’nden Gölge Kule’ye kadar yürüyüp çatlakları ve erimeleri belirlemek, ellerinden gelirse de tamir etmekti.</p>

    <p>“Yaşlı Ayı aptal değil,” dedi Dareon. “Senden iyi inşaatçı olur ve Jon da sağlam bir korucu olacak. İçimizde en iyi at binen ve kılıç kullanan o. Amcası da Baş Korucu’ydu, ölme...” Az kalsın ağzından çıkıyordu kelimeler. Huzursuzca sustu.</p>

    <p>“Benjen Stark hâlâ Baş Korucu,” dedi Jon Kar. Önündeki böğürtlen kâsesiyle oynuyordu. Herkes amcasının hayatından umudu kesmiş olabilirdi ama o kesmemişti. Böğürtlen kâsesini itti ve masadan kalktı.</p>

    <p>“Bunları yemeyecek misin?” diye sordu Kurbağa.</p>

    <p>“Senin olsun,” dedi Jon. Hobb’un hazırladığı ziyafet yemeklerine neredeyse hiç dokunmamıştı. “Bir lokma daha yiyecek halim kalmadı.” Cübbesini kapının yanındaki kancadan aldı ve kapıyı omuzlayıp dışarı çıktı.</p>

    <p>Pyp arkasından koştu. “Jon, neyin var?”</p>

    <p>“Sam,” dedi Jon. “Bu akşam yemekte yoktu.”</p>

    <p>“Onun yemeği kaçırdığı görülmüş şey değil,” dedi düşünceli halde. “Belki de hastalanmıştır.”</p>

    <p>“Korkuyor. Onu yalnız bırakıyoruz.” Kışyarı’ndan ayrıldığı günü, o hüzünlü vedalaşmaları hatırladı. Her yanı kırık halde yatan Bran’ı, saçları karla kaplanmış Robb’u, İğne’yi aldıktan sonra kendisine sarılıp öpücükler konduran Arya’yı. “Vedalaştıktan sonra hepimiz görevlerimizle meşgul olacağız. Bazılarımız Doğugözcüsü’ne, bazılarımız Gölge Kule’ye yollanacak. Sam eğitimde kalacak. Rast, Cuger ve gelen yeni çocuklarla birlikte. Onların nasıl insanlar olduğunu ancak tanrılar biliyor ama Sör Alliser bulduğu ilk fırsatta hepsini Sam’in üstüne salacak.” yüzünü buruşturdu.</p>

    <p>“Sen elinden geleni yaptın.”</p>

    <p>“Elimizden gelen yeterli değildi,” dedi Jon.</p>

    <p>Hayalet’i almak için Hardin Kulesi’ne gittiğinde çok huzursuzdu. Kurtla yan yana ahırlara yürüdüler. Diğerlerinden daha ürkek olan atlar onlar içeri girdiğinde bölme kapılarını tekmeleyip kulaklarını geri yatırdı. Jon kısrağını eyerledi. Hayvana binip ay ışığı altında Kara Kale’den güneye doğru sürdü. Hayalet önünden koşarak gidiyordu ve göz açıp kapayıncaya kadar karanlıkta kayboldu. Jon ulu kurdu geri çağırmak için seslenmedi. Bir kurdun avlanması gerekiyordu.</p>

    <p>Nereye gideceğini bilerek çıkmamıştı yola. Sadece at sürmek istemişti. Bir süre dere boyunu takip etti, kayaların üstünden akan buzlu suyun çıtırtılarını dinledi. Daha sonra Kral Yolu’na çıkan patikaya saptı. Dar, taşlı, köklerle kaplı patika önünde uzadıkça uzuyordu. Yol onu belli bir yere götürmeyecek olsa da Jon’un içini sonsuz bir özlemle doldurmuştu. Kışyarı bu yolun aşağısındaydı, ondan sonra Nehirova, Kral Toprakları, Kartal Yuvası ve diğer bütün yerler; Casterly Kayası, Yüzler Adası, kızıl Dorne dağları, Braavos’a bağlı yüzlerce ada, Valyria’nın dumanlı harabeleri. Jon’un asla göremeyeceği yerler. Dünya bu yolun üstündeydi... ve Jon yoldaydı.</p>

    <p>Yemin ettiğinde Jon’un evi Sur olacaktı. Üstat Aemon gibi yaşlı bir adam olana kadar. “Henüz yeminimi etmedim,” diye mırıldandı. Cezasını çekmemek için siyahları kuşanmaya razı olmuş bir suçlu değildi. Buraya kendi rızasıyla gelmişti ve isterse ayrılmakta özgürdü... yemin edene kadar. Atını sürmeye devam etmesi yeterdi ve her şeyi geride bırakırdı. Ay tekrar dolunaya döndüğünde Kışyarı’nda, kardeşlerinin yanında olurdu.</p>

    <p><em>Üvey kardeşlerin,</em> diye hatırlattı içinden bir ses. <em>Leydi Stark da seni hasretle beklemiyor.</em> Kışyarı’nda Jon’a yer yoktu. Kral Toprakları’nda olmadığı gibi. Öz annesinin yanında bile bir yer yoktu onun için. Bunu düşünmek üzüyordu Jon’u. Annesinin kim olduğunu merak ediyordu. Nasıl biriydi, Eddard Stark onu neden bırakmıştı? <em>Ya bir fahişe ya da kocasını aldatan bir kadındı, aptal çocuk. Karanlık ve onursuzdu. Yoksa neden Eddard Stark ondan bahsetmekten bile utansın?</em></p>

    <p>Jon Kar arkasını dönüp baktı. Kara Kale’nin ışıkları tepenin ardında saklanıyordu ama Sur oradaydı. Ay ışığında solgun, uçsuz bucaksız ve soğuk, bir ufuk çizgisinden diğerine koşup duruyordu.</p>

    <p>Atını çevirdi ve eve doğru yol almaya başladı.</p>

    <p>Kumandan Kulesi’nin ışıklarını gördüğünde Hayalet geri dönmüştü. Atın hemen yanında yürümeye başlayan kurdun çenesi kanla kızıla boyanmıştı. Jon yine Samwell Tarly’yi düşünüyordu. Ahırlara vardığında ne yapması gerektiğini biliyordu.</p>

    <p>Üstat Aemon’ın odası kuşluğun altındaki geniş ahşap iç kaledeydi. Yaşlı ve zayıf adamın ihtiyaçlarıyla ilgilenen ve işlerinde yardım eden iki genç kâhyası vardı. Kardeşler, Gece Nöbetçileri’ndeki en çirkin iki adamın üstada verildiğini söyleyerek dalga geçerdi. Üstat kör olduğu için onlara bakmak zorunda kalmıyordu. Clydas kısa, kel ve çenesizdi. Bir köstebek gibi pembe gözleri vardı. Chett’in boynunda güvercin yumurtası büyüklüğünde bir beze vardı, yüzü iri sivilceler ve çıbanlar yüzünden kırmızıydı. Belki bu yüzden sürekli öfkeliymiş gibi görünüyordu.</p>

    <p>Kapıyı açan Chett oldu. “Üstat Aemon’la konuşmam gerek,” dedi Jon.</p>

    <p>“Üstat uyuyor, senin de uyuyor olman gerekirdi. Sabah gel, belki seni kabul eder.” Kapıyı kapatmaya başladı.</p>

    <p>Jon ayağını kapının arasına koydu. “Onunla şimdi konuşmam lazım. Yarın çok geç olacak.”</p>

    <p>Chett öfkeyle kaşlarını çattı. “Üstadın gece uykusundan uyandırılmaması gerek. Onun ne kadar yaşlı olduğunu biliyor musun?”</p>

    <p>“Ziyaretçilerine senden çok daha nazik davranması gerektiğini bilecek kadar yaşı var,” dedi Jon. “Eğer çok önemli olmasaydı onu rahatsız etmezdim.”</p>

    <p>“Ya izin vermezsem?”</p>

    <p>Jon çizmesini kapının arasına iyice yerleştirdi. “Mecbur kalırsam bütün gece burada böyle durabilirim.”</p>

    <p>Kara kardeş bezgince bir ses çıkardı ve Jon’u içeri almak için kapıyı açtı. “Kütüphanede bekle. Odun var. Bir ateş yak. Üstat senin yüzünden soğuk almasın.”</p>

    <p>Chett, Üstat Aemon’ı kütüphaneye getirdiğinde kütükler mutlu çıtırtılarla alev alev yanıyordu. Üstat uyku kıyafetlerinin içindeydi ama boynunda mevkisinin nişanı olan kolyesi vardı. Bir üstat kolyesini uyurken bile çıkarmazdı. “Ateşin yanındaki koltuğa oturmak iyi olur,” dedi yüzüne vuran sıcaklığı hissedince. Üstat rahatça oturduğunda Chett adamın bacaklarına kürk battaniye örttü ve gidip kapıda beklemeye başladı.</p>

    <p>“Sizi uyandırdığım için bağışlayın Üstat,” dedi Jon.</p>

    <p>“Beni uyandırmadın,” diye karşılık verdi Üstat Aemon. “Yaşlandıkça daha az uykuya ihtiyacım olduğunu fark ettim, epey de yaşlandım. Gecelerin yarısını hayaletlerle birlikte, elli yıl önce olanları sanki dünmüş gibi hatırlayarak geçiriyorum. Bir gece yarısı ziyaretçisinin esrarı hoş bir değişiklik. Söyle bakalım Jon Kar, bu saatte neden beni görmek istedin?”</p>

    <p>“Samwell Tarly’nin eğitimden alınıp Gece Nöbetçileri’nin bir kardeşi olarak kabul edilmesini rica etmek için.”</p>

    <p>“Bu Üstat Aemon’ın ilgileneceği bir mesele değil,” dedi Chett.</p>

    <p>“Lord Kumandan acemileri Sör Alliser’a verir,” dedi Üstat yumuşak sesiyle. “Bir çocuğun yemin etmeye hazır olup olmadığına ancak Sör Alliser karar verebilir. Bunu sen de biliyorsun. Neden bana geldin o halde?”</p>

    <p>“Lord Kumandan sizi dinler,” dedi Jon. “Gece Nöbetçileri’nin hastaları ve yaralıları da sizin sorumluluğunuzda.”</p>

    <p>“Peki arkadaşın Samwell hasta ya da yaralı mı?”</p>

    <p>“Olacak,” dedi Jon. “Eğer yardım etmezseniz.” Üstat Aemon’a her şeyi, hatta Rast’ın boynuna Hayalet’i çıkarttıkları günü bile anlattı. Üstat sessizce dinledi ama Chett’in yüzü duyduğu her kelimeyle biraz daha kararmıştı. “Biz onu korumak için orada olmadığımızda Sam hayatta kalamaz,” diyerek bitirdi Jon. “Kılıç konusunda çok <em>beceriksiz.</em> Daha on yaşına gelmemiş kız kardeşim Arya bile onu parçalara bölebilir. Sör Alliser onu dövüşmeye zorlarsa yaralanması ya da ölmesi an meselesi.”</p>

    <p>Chett daha fazla dayanamadı. “Ben o çocuğu ortak salonda gördüm,” dedi. “Tam bir domuz. Ve eğer anlattıkların doğruysa iflah olmaz bir korkak aynı zamanda.”</p>

    <p>“Belki öyle,” dedi Üstat Aemon. “Söyle bana Chett, böyle bir çocuğu sen ne yapardın?”</p>

    <p>“Olduğu yerde bırakırdım. Sur güçsüzlere uygun bir yer değil. Kaç sene sürerse sürsün eğitimde kalıp hazırlanmalı. Sör Alliser ya onu adam eder ya da öldürür. Buna tanrılar karar verir.”</p>

    <p>“Bu <em>aptalca,</em>” dedi Jon. Düşüncelerini toplamak için derin bir nefes aldı. “Bir keresinde Üstat Luwin’e o zincirleri neden taktığını sormuştum.”</p>

    <p>Üstat Aemon kemikli buruş buruş parmaklarını ağır metal halkalara götürdü. “Devam et,” dedi.</p>

    <p>“Üstatlar hizmet etmek için doğduklarını unutmasınlar diye boyunluklarının zincirden yapıldığını söylemişti bana. Neden her halkanın farklı bir metalden yapıldığını sormuştum sonra, gri cübbesine gümüşün daha fazla yakışacağını söylemiştim. Üstat Luwin gülmüştü. Bir üstat zincirini öğrendikçe döver demişti. Farklı bir metalden yapılmış her halkanın, farklı bir konuyu öğrendikten sonra dövüldüğünü anlattı. Altın halka hesap ve hazine işlerini öğrenince, gümüş olan hastalıkları tedavi etmeyi öğrenince, demir olan savaş meselelerini öğrenince dövülürmüş. Diğer metallerin de pek çok anlamı varmış tabii. Bir üstada hizmet ettiği diyarı hatırlatırmış boynundaki halkalar. Öyle değil mi? Lordların metali altındır, şövalyelerinki çelik ama iki halkadan zincir yapılmaz. Gümüş, demir, bronz, bakır, kalay ve diğerleri de gerekir. Tıpkı çiftçiler, tüccarlar, demirciler ve diğerlerinin olması gerektiği gibi. Bir zincirin her çeşit metale ihtiyacı vardır ve bir diyarın her çeşit insana.”</p>

    <p>Üstat Aemon gülümsedi. “Yani?”</p>

    <p>“Gece Nöbetçileri’nin de her çeşit insana ihtiyacı var. Yoksa neden hem korucular, hem inşaatçılar hem kâhyalar olsun? Lord Randyll, Sam’i bir savaşçıya dönüştürmeyi başaramadı. Sör Alliser da başaramayacak. Ne kadar hızlı vurursanız vurun, kalayla demiri birlikte dövemezsiniz ama birlikte dövülmüyor olmaları kalayı değersiz kılmaz. Sam neden bir kâhya olmasın ki?”</p>

    <p>Chett öfkeyle homurdandı. “<em>Ben</em> kâhyayım. Bunun kolay bir iş olduğunu mu sanıyorsun? Korkaklara göre bir iş mi sence? Gece Nöbetçileri’ni canlı tutan kâhyalardır. Avlanırız, çiftçilik yaparız, atlara bakarız, inekleri sağarız, ateş yakarız, yemek pişiririz. Giydiğiniz elbiseleri kim dikiyor sanıyorsun? Malzemeleri güneyden kim getiriyor? Kâhyalar.”</p>

    <p>Üstat Aemon daha nazikti. “Arkadaşın avlanabiliyor mu?”</p>

    <p>“Nefret ediyor,” demek zorunda kaldı Jon.</p>

    <p>“Tarla sürebilir mi? At arabası ya da kayık kullanabilir mi? Bir inek yüzebilir mi?”</p>

    <p>“Hayır.”</p>

    <p>Chett çirkin bir kahkaha attı. “Yumuşak küçük lordlara iş verildiğinde neler olduğunu gördüm. Onları tavadaki kızgın yağın başına koysan, elleri su toplayıp kanar. Odun kessinler diye ellerine balta versen kendi ayaklarını koparırlar.”</p>

    <p>“Sam’in herkesten daha iyi yapabileceği bir şey var.”</p>

    <p>“Evet?” dedi Üstat Aemon.</p>

    <p>Kıpkırmızı çıbanlarıyla kapıda dikilen Chett’e endişeyle baktı. “Size yardım edebilir,” dedi bir çırpıda. “Hesap yapabiliyor, okuma yazmayı iyi biliyor. Chett’in okuması yazması yok ve Clydas zor görüyor. Sam, babasının kütüphanesindeki her kitabı okumuş. Kuzgunlardan da anlıyor. Hayvanlar onu seviyor nedense. Hayalet bile onunla iyi geçiniyor. Savaşmanın dışında iyi yapabileceği pek çok şey var. Gece Nöbetçileri’nin her türden adama ihtiyacı var. Neden işe yarayabilecek bir adamın ölmesine izin verelim ki?”</p>

    <p>Üstat Aemon gözlerini kapadı. Jon bir an adamın uyuduğundan endişelendi. Sonunda, “Üstat Luwin seni iyi yetiştirmiş Jon Kar,” dedi. “Zekân da kılıcın kadar keskin.”</p>

    <p>“Bu ne anlama geliyor?”</p>

    <p>“Söylediklerini düşüneceğim anlamına geliyor,” dedi kesinlik ifade eden bir sesle. “İşte şimdi uyumaya hazırım. Chett, genç kardeşimizi kapıya kadar geçir.”</p>
  </div>
</body>
</html>
