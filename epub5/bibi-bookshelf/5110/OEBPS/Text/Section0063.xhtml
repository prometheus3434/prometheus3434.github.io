<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Yerdeki saman yığını idrar kokuyordu. Bir pencere, bir yatak, hatta bir tuvalet kovası bile yoktu. Güherçile plakalarıyla kaplı soluk kızıl duvarları, demirle güçlendirilmiş minik tahta parçalarından yapılmış on santim kalınlığındaki kapıyı hatırladı. Onu içeri tıkarlarken bir an için görebilmişti. Kapı üstüne kapandığında artık hiçbir şey göremez olmuştu. Karanlık mutlaktı. Kör olduğu söylenebilirdi.</p>

    <p>Ya da ölü. Kralıyla birlikte gömülmüş. “Ah Robert,” diye mırıldandı eli soğuk taş duvarı hissederken. Her hareket edişinde bacağı zonkluyordu. Kışyarı’nın mahzen mezarında Robert’ın yaptığı şakayı hatırladı. <em>Kral yer, El pisliğini toplar,</em> demişti Robert. Nasıl da gülmüştü. Ama yanılmıştı. <em>Kral ölür, El gömülür,</em> diye düşündü Ned.</p>

    <p>Zindan, Kızıl Kale’nin altında, düşünmeye cesaret edemeyeceği kadar derinde bir yerdeydi. Zalim Maegor hakkında anlatılan hikâyeleri hatırladı. Kalenin yapımında çalışan bütün taş işçilerini, kalenin sırlarını asla açığa çıkaramasınlar diye öldürmüştü.</p>

    <p>Hepsine lanet okuyordu: Serçeparmak, Janos Slynt ve altın pelerinlileri, kraliçe, Kral Katili, Pycelle, Varys, Sör Barristan ve hatta Robert’ın kendi kanı, en ihtiyaç duyulduğu sırada kaçmayı tercih eden Lord Renly. Ama sonunda, en çok lanet ettiği adam kendisiydi. <em>“Aptal,”</em> diye bağırdı karanlığa. “Üç kere lanet olası kör aptal.”</p>

    <p>Cersei Lannister’ın yüzü karanlıkta yüzüyor gibiydi. Saçlarında güneş ışıkları parlıyordu ama gülüşü alay doluydu. “Taht oyununda ya kazanırsın ya ölürsün,” diye fısıldadı. Ned oynamış ve kaybetmişti. Onun aptallığının bedelini sadık adamları kanlarıyla ödemişti.</p>

    <p>Kızlarını düşündüğünde hıçkırarak ağlamak istiyordu ama gözyaşları akmıyordu bir türlü. Bu durumda bile Kışyarı Stark’ıydı o. Acısı ve öfkesi içinde buz tutmuştu.</p>

    <p>Hareket etmediği zaman bacağı daha az zonkladığı için hiç kıpırdamadan duruyordu. Ne kadar zamandır o halde olduğunu bilmiyordu. Güneş ve ay yoktu. Duvarların üstündeki işaretleri göremiyordu. Gözlerini kapatıp açtı, bir değişiklik olmamıştı. Uyudu, uyandı, tekrar uyudu. Hangisinin daha eziyet verici olduğunu bilmiyordu. Uyumak mı? Uyanmak mı? Uyuduğu zaman rüya görüyordu: Karanlık, rahatsız edici, kan ve tutulmamış sözlerle dolu kötü rüyalar. Uyandığında düşünmekten başka yapacak bir şey yoktu ve düşündüğü şeyler en kötü kâbusundan beterdi. Catelyn’i düşünmek ısırganlardan yapılmış bir yatağa yatmak gibiydi. Nerede olduğunu, ne yaptığını merak ediyordu. Onu bir daha görüp göremeyeceğini merak ediyordu.</p>

    <p>Saatler günlere devrilmişti ya da öyle hissediyordu. Kırık bacağı ağrıyordu ve kaşınıyordu. Baldırına dokunduğunda elinin altındaki etinin yandığını hissediyordu. Duyduğu tek ses kendi nefesiydi. Bir zaman sonra, sadece bir ses duyabilmek için kendi kendine konuşmaya başlamıştı. Aklını yitirmemek için planlar yapıyordu. Karanlığın içinde umuttan kaleler inşa ediyordu. Robert’ın kardeşleri Ejderha Kayası ve Fırtına Burnu’nda orduları topluyordu. Alyn ve Harwin diğer muhafızlarla birlikte Sör Gregor Clegane’in işini hallettikten sonra Kral Toprakları’na dönüyordu. Catelyn haberleri alır almaz kuzeyi ayağa kaldırıyordu. Nehrin, dağın ve Vadi’nin şövalyeleri ona katılıyordu.</p>

    <p>Robert hakkında çok fazla düşünür olmuştu. Robert’ı genç yüzüyle, uzun, yakışıklı, kafasında geyik boynuzlu miğferi, elinde savaş baltası, atının üstünde boynuzlu bir tanrı gibi oturduğu zamanlardaki haliyle hatırlıyordu. Karanlıkta sesini duyuyor, dağ gölleri gibi mavi ve berrak gözlerini görüyordu. “Şu halimize bak Ned,” dedi Robert. “Tanrılar, biz bu hale nasıl düştük? Sen buradasın ve beni bir domuz öldürdü. Biz birlikte taht kazanmıştık...”</p>

    <p><em>Seni yarı yolda bıraktım Robert,</em> diye düşündü Ned. <em>Sana yalan söyledim. Senden gerçeği sakladım. Seni öldürmelerine izin verdim.</em></p>

    <p>Kral onu duydu. “Sen kasıntı bir aptalsın,” diye homurdandı. “Dinlemeyecek kadar gururlusun. Gurur yenilebiliyor mu Stark? Onurun çocuklarına kalkan olabilecek mi?” Kralın yüzü çatlayıp açılmaya başladı. Eti yarılıyordu. Sonunda elini yüzüne götürüp deriyi yüzdü ve maskeyi çıkardı. Robert değildi. Konuşan Serçeparmak’tı. Sırıtıyor, Ned’le alay ediyordu. Ağzını açtığında söylediği yalanlar soluk gri güvelere dönüşüp uçtu.</p>

    <p>Koridordan gelen ayak seslerini duyduğunda Ned yarı uyur haldeydi. Önce hayal gördüğünü düşündü. Kendi sesinden başka bir ses duymayalı çok uzun zaman olmuştu. Ateşi vardı. Bacağı yüzünden ıstırap çekiyordu. Dudakları kuruyup çatlamıştı. Ağır ahşap kapı gürültüyle açıldığında içeri giren ışık gözlerini yaktı.</p>

    <p>Zindancı önüne bir testi itti. Kil testi soğuktu ve nem yüzünden ıslaktı. Ned testiyi iki eliyle birden kavradı ve iştahla kafasına dikti. Su ağzından taşıp sakallarından akıyordu. Artık kusacağını hissedene kadar içti. “Ne kadar zaman oldu?..” diye sordu daha fazla içemeyeceğini anladığında.</p>

    <p>Zindancı zırhlı bir yelek giymiş, fare suratlı, karmakarışık sakallı, insan kılıklı bir korkuluktu. “Konuşmak yok,” dedi. Testiyi Ned’in elinden kaptı.</p>

    <p>“Lütfen,” dedi Ned. “Kızlarım...” Kapı yüzüne kapandı. Işık kaybolurken gözlerini kırptı, başını göğsüne indirdi ve samanların üstüne kıvrıldı. Artık idrar ve dışkı kokmuyordu. Artık hiçbir şey kokmuyordu.</p>

    <p>Uykuyla uyanıklık arasında da bir fark kalmamıştı artık. Hatıra bir rüya kadar canlı, karanlığın içinden sürünerek geldi. Yalancı baharın yılıydı. Yine on sekiz yaşındaydı. Kartal Yuvası’ndan Harrenhal’daki turnuvaya gidiyordu. Çimenlerin derin yeşilini görebiliyor, havada uçuşan polenlerin kokusunu duyabiliyordu. Ilık günler, serin geceler ve yaz şarabının şekerli tadı. Brandon’ın kahkahalarını, Robert’ın meydan dövüşündeki deli cesaretini hatırladı. Sağındaki ve solundaki bütün adamları atsız bıraktığında nasıl da gülmüştü. Kral çadırının önündeki çimenlerin üstüne diz çöküp, Kral Aerys’e onu kendi canı pahasına koruyacağına dair yemin eden altın pullu beyaz zırhı içindeki genç Jaime Lannister’ı hatırladı. Sonra Sör Oswell Whent, Jaime’nin ayağa kalkmasına yardım etmişti ve bizzat Lord Kumandan Sör Gerold Hightower, Kral Muhafızları’nın kar rengi pelerinini Jaime’nin omzuna koyup boynunu bağlamıştı. Beyaz Kılıçlar’ın altısı da yeni kardeşlerini selamlamak için oradaydı.</p>

    <p>Ama mızrak müsabakası başladığında gün, Rhaegar Targaryen’ın günüydü. Veliaht prens içinde öleceği zırhı giymişti o gün: Işıl ışıl parlayan siyah zırhının göğüs plakasına hanedanının arması olan üç başlı ejderha yakut taşlarla işlenmişti. Atını koştururken arkasında kızıl ipekten bir tüy bulutu dalgalanıyordu. Hiçbir mızrak ona dokunamıyor gibiydi. Brandon’ı atından düşürdü. Bronz Yohn Royce da onun karşısında duramadı ve hatta meşhur Sabah Kılıcı Sör Arthur Dayne’i bile yendi.</p>

    <p>Veliaht prens son karşılaşmada Sör Barristan’ı yendikten sonra, şampiyonluk tacını almak üzere alanda zafer turunu atarken, Robert, Jon ve yaşlı Lord Hunter’la şakalaşıyordu. Ned bütün kahkahaların kesildiği anı dün gibi hatırlıyordu. Prens Rhaegar Targaryen atını koşturdu, karısı Dorne Prensesi Elia Martell’in yanından duraklamadan geçti, güzellik kraliçesi tacını Lyanna’nın kucağına bıraktı. Ned buz mavisi kış güllerinden yapılmış tacı hâlâ görebiliyordu.</p>

    <p>Ned Stark çiçeklerden yapılmış tacı almak için uzanmıştı ama gül yapraklarının arasına dikenler saklanmıştı. Sivri ve zalim uçların etine geçtiğini hissetti. Parmaklarının arasından ağır ağır akan kanı gördü ve karanlıkta titreyerek uyandı.</p>

    <p><em>Bana söz ver Ned,</em> diye fısıldadı kız kardeşi yattığı kan yatağında. Lyanna kış güllerinin kokusunu severdi.</p>

    <p>“Tanrılar beni koruyun,” diye ağladı Ned. “Aklımı kaçırıyorum.”</p>

    <p>Tanrılar cevap vermeye tenezzül etmedi.</p>

    <p>Zindancı her su getirdiğinde Ned bir gün daha geçtiğini anlıyordu. Önceleri kızlarından ve hücresinin dışındaki dünyadan haber alabilmek umuduyla adama yalvarıyordu. Hakaretler ve tekmelerden başka cevap alamadı. Sonra, karnına kramplar girmeye başladığında, haber yerine yiyecek için yalvarır oldu. Hiçbir şey değişmedi. Yemek yoktu. Belki Lannisterlar açlıktan ölmesini istiyorlardı. “Hayır,” dedi kendi kendine. Eğer Cersei ölmesini istiyor olsaydı, taht odasında adamlarıyla birlikte onun kafasını da keserdi. Ned’i canlı istiyordu. Zayıf, umutsuz ama canlı. Erkek kardeşi Catelyn’in elindeydi. Ned’i öldürmek İblis’ten vazgeçmek anlamına geliyordu.</p>

    <p>Hücresinin dışından gelen zincir şıngırtılarını duydu. Kapı gıcırtıyla açılırken kendini ışığa doğru attı. Meşalenin alevi gözlerini kamaştırdı. “Yemek,” diye inledi.</p>

    <p>“Şarap,” diye cevap verdi bir ses. Aynı zırhlı yeleği ve dikenli başlığı giyiyor olmasına rağmen bu her zamanki zindancı değildi. Daha tıknaz ve kısa bir adamdı. “İçin Lord Eddard,” diyerek deri şarap matarasını Ned’e uzattı.</p>

    <p>Ses tuhaf bir biçimde tanıdıktı ama Ned’in sahibini çıkarması biraz vaktini aldı. <em>“Varys?”</em> dedi kafası karışmış halde. Adamın yüzüne dokundu. “Ben... rüya mı görüyorum? Buradasın.” Hadımın yüzü siyah sık sakallarla kaplıydı. Ned elleriyle fırça gibi kılları hissediyordu. Hadım kendini leş gibi ter ve ekşi şarap kokan vahşi bir zindancıya dönüştürmüştü. “Sen nasıl... sen ne çeşit bir büyücüsün?”</p>

    <p>“Susamış bir büyücü,” dedi Varys. “İçin lordum.”</p>

    <p>Ned beceriksiz elleriyle matarayı aldı. “Bu Robert’a verdikleri zehirden mi?”</p>

    <p>“Beni yanlış tanıyorsunuz,” dedi Varys üzüntüyle. “Haklısınız, bir hadımı kimse sevmez. Matarayı bana verin.” Mataradan içti. Dudağının kenarından çenesine doğru biraz şarap aktı. “Turnuva gecesi bana ikram ettiğiniz şarap kadar kaliteli sayılmaz ama diğer şaraplardan daha zehirli de değil,” dedi ağzını silerken. “Alın.”</p>

    <p>Ned bir yudum içti. “Berbat.” Şarabı geri çıkaracakmış gibi hissetti.</p>

    <p>“Bütün adamlar tatlının yanında ekşiyi de tatmak zorundadır. Soylu lordlar ve hadımlar bu konuda eşittir. Zamanınız geldi lordum.”</p>

    <p>“Kızlarım...”</p>

    <p>“Küçük kızınız Sör Meryn’den kurtulup kaçmayı başardı,” dedi. “Onu bulamadım. Lannisterlar da bulamadı. Bu iyi bir şey. Yeni kralımız onu pek sevmiyor. Büyük kızınız hâlâ Joffrey ile nişanlı. Cersei onu yakınlarında tutuyor. Birkaç gün önce konseye geldi ve sizin için merhamet diledi. Orada olmanızı isterdim, çok duygulanırdınız.” Heyecanla öne doğru eğildi. “Ölü bir adam olduğunuzun farkındasınızdır diye düşünüyorum Lord Eddard.”</p>

    <p>“Kraliçe beni öldüremez,” dedi Ned. Yüzüyor gibiydi. Şarap sertti ve uzun zamandır bir şey yememişti. “Cat... Cat kardeşini esir tutuyor...”</p>

    <p>“<em>Yanlış</em> kardeşini,” diyerek iç geçirdi Varys. “Ve onu da kaybetti zaten. İblis’in, ellerinin arasından kayıp gitmesine izin verdi. Cüce, Ay Dağları’nda bir yerde çoktan ölmüştür diye düşünüyorum.”</p>

    <p>“Eğer bu doğruysa boğazımı kesip işimi bitir.” Başı dönüyordu, yorgundu ve kalbi keder doluydu.</p>

    <p>“Kanınız istediğim son şey bile değil.”</p>

    <p>Ned öfkelendi. “Muhafızlarımı keserlerken kraliçenin yanında durup izledin ve ağzını açıp tek kelime etmedin.”</p>

    <p>“Yine olsa, yine aynı şeyi yaparım. Hatırladığım kadarıyla silahım, zırhım yoktu ve Lannister muhafızlarıyla çevriliydim.” Hadım kafasını yana eğerek merakla Ned’e baktı. “Küçük bir çocukken, hadım edilmeden önce, bir kumpanyayla birlikte Özgür Şehirler’i dolaştım. Bana, tıpkı oyunlarda olduğu gibi gerçek hayatta da her insanın oynaması gereken bir rol olduğunu öğrettiler. Saray da aynıdır. Kral Adaleti korkutucu olmalı, hazine başı tutumlu, Kral Muhafızları Kumandanı cesur... muhbir başı da entrikacı, yağcı ve vicdansız. Cesur bir muhbir başı, korkak bir şövalye kadar işe yaramaz olur.” Matarayı aldı ve bir yudum şarap içti.</p>

    <p>Ned, bir oyuncunun yara izlerinin ve sahte sakalının ardındaki gerçekleri görmeye çalışarak hadımın yüzünü inceledi. Biraz daha şarap içti. Bu sefer daha kolay yutmuştu. “Beni bu delikten çıkarabilir misin?”</p>

    <p>“Çıkarabilirim... ama <em>çıkarır mıyım?</em> Hayır. Çok fazla soru sorulur ve cevaplar beni gösterir.”</p>

    <p>Ned daha farklı bir cevap beklemiyordu. “Oldukça açıksözlüsün.”</p>

    <p>“Hadımlarda gurur, muhbir örümceklerde vicdan yoktur lordum.”</p>

    <p>“Hiç olmazsa bir mesaj götürebilir misin benden?”</p>

    <p>“Bu mesajın ne olduğuna bağlı. Size kâğıt ve mürekkep getirebilirim. Mektubunuzu yazar bana verirsiniz. Yazdıklarınızı okurum ve yerine ulaştırıp ulaştıramayacağıma karar veririm. Mesajın, emellerime uygun olup olmadığına bakarım.”</p>

    <p>“Sizin emelleriniz. Peki nedir bu emeller Lord Varys?”</p>

    <p>“Barış,” dedi Varys hiç tereddüt etmeden. “Kral Toprakları’nda, Kral Robert’ı hayatta tutmayı bütün ruhuyla isteyen tek adam vardıysa o bendim,” dedi içini çekerek. “Tam on beş yıl boyunca onu düşmanlarından korudum ama arkadaşlarından koruyamadım. Joffrey’nin doğumuyla ilgili sırrı bildiğinizi kraliçeye hangi çılgınlık sonucu söylediniz?”</p>

    <p>“Merhamet çılgınlığı,” diye itiraf etti Ned.</p>

    <p>“Ah,” dedi Varys. “Elbette. Siz dürüst ve onurlu bir adamsınız Lord Stark. Bazen bunu unutuyorum. Hayatımda sizin gibi adamlarla çok fazla karşılaşmadım.” Gözlerini hücrede gezdirdi. “Dürüstlük ve onurun size ne kazandırdığını görünce sebebini anlıyorum.”</p>

    <p>Ned Stark sırtını rutubetli duvara yasladı ve gözlerini kapadı. Bacağı zonkluyordu. “Kralın içtiği şarap... Lancel’ı sorguladın mı?”</p>

    <p>“Ah evet. Matarayı Lancel’a, Cersei vermiş ve Robert’ın en sevdiği şarap olduğunu söylemiş.” Varys omuz silkti. “Avcılık çok tehlikeli bir iştir. Domuz işini halledemeseydi attan düşecekti, bir ağaç engereği tarafından ısırılacaktı ya da yolunu şaşırmış bir oka kurban gidecekti... Orman, tanrıların mezbahasıdır. Kralı öldüren şarap değildi. Sizin <em>merhametinizdi.</em>”</p>

    <p>Ned de bundan korkuyordu. “Tanrılar beni bağışlasın.”</p>

    <p>“Eğer tanrılar gerçekten varsa bağışlayacaklardır,” dedi Varys. “Kraliçe her halükârda daha fazla beklemeyecekti. Robert kontrolden çıkmıştı. Kardeşleriyle uğraşmaya başlamadan önce Robert’tan kurtulması gerekiyordu. Stannis ve Renly iyi ikili doğrusu. Çelik el zırhı ve ipek eldiven.” Elinin tersiyle ağzını sildi. “Aptallık ettiniz lordum. Serçeparmak size Joffrey’nin krallığını onaylamanızı söylediğinde onu dinlemeliydiniz.”</p>

    <p>“Sen... bunu nereden biliyorsun?”</p>

    <p>Varys gülümsedi. “Bir şekilde biliyorum, sizin için önemli olan bu. Yarın kraliçe tarafından ziyaret edileceğinizi de biliyorum.”</p>

    <p>Ned yavaşça gözlerini kaldırdı. “Neden?”</p>

    <p>“Cersei sizden korkuyor lordum ama sizden daha fazla korktuğu başka düşmanları da var. Sevgilisi Jaime nehir topraklarında savaşta. Lysa Arryn Kartal Yuvası’nda taş ve çelikle korunur halde oturuyor, kraliçeye sevgi beslediği söylenemez. Dorne’da, Marteller hâlâ Prenses Elia ve bebeğinin yasını tutuyor. Ve şimdi de oğlunuz arkasında kuzey ordularıyla Boğaz’a doğru yürüyor.”</p>

    <p>“Robb sadece bir çocuk,” dedi Ned korkarak.</p>

    <p>“Ordusu olan bir çocuk,” diye karşılık verdi Varys. “Ama dediğiniz gibi, nihayetinde çocuk. Cersei’nin uykusuz geceler geçirmesine sebep olanlar kralın kardeşleri aslında... özellikle Lord Stannis. Meşru bir talebi var. Çok deneyimli bir savaş kumandanı ve kesinlikle merhametsiz bir adam. Gerçekten haklı bir adamdan daha korkutucu bir şey yok dünyada. Stannis’in Ejderha Kayası’nda ne yaptığını kimse bilmiyor ama bahse girerim ki deniz kabukları değil kılıçlı adamlar topluyordur. İşte Cersei’nin kâbusu bu: Babası ve kardeşi güneyde Starklar ve Tullyler’le mücadele ederek güçlerini harcarken, Stannis gelecek, kendini kral ilan edecek ve Joffrey’nin bukleli sarı saçlı kafasını uçuracak... tabii Cersei’nin kafasını da. Gerçi oğlu için daha fazla endişelendiğine inanıyorum.”</p>

    <p>“Stannis Baratheon, Robert’ın gerçek veliahtı. Kanunlara göre tahtın sahibi o. Tahta çıkışını memnuniyetle karşılarım.”</p>

    <p>Varys <em>tıs</em>ladı. “Cersei bunu duymak istemeyecektir bana inanın. Stannis tahtı alabilir. Ama siz dilinizi tutmazsanız onu kutlamak için sadece kafanızın kökü kalır. Sansa öyle güzel merhamet diledi ki, bunu mahvederseniz yazık olur. Yaşamak niyetiniz varsa, hayatınız size geri veriliyor. Cersei aptal değil. Evcil bir kurdun ölü bir kurttan daha faydalı olacağını biliyor.”</p>

    <p>“Kralımı öldüren, adamlarımı katleden ve oğlumu sakat bırakan bir kadına <em>hizmet etmemi</em> mi istiyorsun?” Ned’in sesi inanmazlıkla kalınlaşmıştı.</p>

    <p>“Ben sizden diyara hizmet etmenizi istiyorum,” dedi Varys. “Kraliçeye sefil ihanetinizi itiraf edeceğinizi söyleyin. Oğlunuza emir verin, kılıcını bıraksın. Joffrey’yi gerçek veliaht olarak ilan edin. Stannis ve Renly’nin onursuz işgalciler olduğunu söylemeyi teklif edin. Yeşil gözlü dişi aslanımız şerefli bir adam olduğunuzu biliyor. Cersei’ye istediği sükûneti ve Stannis’le uğraşmak için yeterli vakti verir, sırrının sizinle birlikte mezara gideceğine inandırırsanız hayatınızın geri kalanını siyahları giyinerek Sur’da, kardeşiniz ve gayrimeşru oğlunuzla birlikte geçirebilirsiniz.”</p>

    <p>Jon’u düşünmek Ned’i utanç duygusuyla ve kelimelere dökülemeyecek kadar derin bir üzüntüyle doldurdu. Keşke oğlunu bir kez daha görebilse, oturup onunla konuşabilseydi... İyice kirlenmiş sargıların altındaki bacağına bıçak gibi keskin bir ağrı girdi. Parmaklarını çaresizce açıp kapayarak acıdan kasıldı. “Bu entrika sırf senin mi? Yoksa Serçeparmak’la birlikte mi hazırladınız?”</p>

    <p>Duydukları hadımı eğlendirmiş gibiydi. “Qohor’un Kara Keçi’siyle evlenmeyi tercih ederim. Serçeparmak, Kral Toprakları’ndaki en şeytani ikinci adam. Onu kendi seçtiğim fısıltılarla besliyorum, avucundayım sanıyor... Tıpkı Cersei gibi.”</p>

    <p>“Ve tıpkı benim gibi,” dedi Ned. “Söyleyin Lord Varys, siz gerçekte kime hizmet ediyorsunuz?”</p>

    <p>Varys belli belirsiz gülümsedi. “Diyara hizmet ediyorum lordum. Bundan nasıl şüphe duyabilirsiniz? Kaybettiğim erkekliğim üzerine yemin ederim. Ben diyar için çalışıyorum ve diyara huzur gerek.” Şarabın son yudumunu içti ve boş matarayı kenara attı. “Pekâlâ, cevabınız nedir Lord Eddard? Kraliçe geldiğinde duymak istediği şeyleri söyleyeceğinize dair söz verin bana.”</p>

    <p>“Versem de, içinde adam olmayan bir zırh misali boş kalacaktır sözüm. Hayatım benim için o kadar kıymetli değil.”</p>

    <p>“Yazık,” diyerek kalktı hadım. “Peki ya kızınızın hayatı lordum? Ne kadar kıymetli?”</p>

    <p>Ned’in kalbi titredi. “Kızım...”</p>

    <p>“Küçük masum kızınızı unuttuğumu mu sandınız lordum? Kraliçe kesinlikle unutmadı.”</p>

    <p><em>“Hayır,”</em> diye yalvardı Ned çatallaşmış sesiyle. “Varys, tanrılar aşkına merhamet et. Bana ne isterseniz yapın ama kızımı entrikalarınızın dışında bırakın. Sansa daha çocuk.”</p>

    <p>“Rhaenys de çocuktu. Prens Rhaegar’ın kızı. Sizinkilerden küçük, pek şirin bir şeydi. Balerion diye küçük siyah bir kedisi vardı. O kediye ne olduğunu hep merak etmişimdir. Rhaenys, kedisiyle gerçek Kara Dehşet Balerion’muş gibi oyun oynamayı severdi ama odasının kapısını kırarak içeri girdikleri o gün, Lannisterlar’ın ona gerçek bir ejderhayla küçük bir kedi arasındaki farkı öğretmeleri uzun sürmedi.” Varys, dünyanın bütün acılarını omzundaki bir bohçada taşıyan bir adam gibi uzunca ve kederle içini çekti. “Yüce Rahip bir gün, günah işleyen adam çile çeker, demişti bana. Söyleyin Lord Eddard... eğer bu doğruysa, siz soylu lordların taht oyunlarında neden masumlar çile çeker hep? Kraliçenin ziyaretini beklerken bunu bir düşünün. Şunu da düşünün: Bir dahaki ziyaretçinizin elindeki tepside ekmek, peynir ve haşhaş sütü... ya da Sansa’nın kafası olabilir.</p>

    <p>Ve sevgili lordum, karar <em>tamamıyla</em> sizindir.”</p>
  </div>
</body>
</html>
