<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Catelyn Stark’ın daha bebek olan oğlunu kucağında taşıyıp Nehirova’nın dışına çıkardığı, Tökeztaş’ı küçük bir tekneyle geçip kuzeye doğru yolculuğuna başladığı günün üstünden bin yıl geçmiş gibiydi. Şimdi eve dönmek için yine Tökeztaş’ı geçiyordu ama bu sefer oğlu kundak yerine kalkan ve zırh giyiyordu.</p>

    <p>Adamlar kürek çekerken Robb teknenin ucunda oturmuş Boz Rüzgâr’ın başını okşuyordu. Yanında Theon Greyjoy vardı. Amcası Brynden, İri Jon ve Lord Karstark’la birlikte ikinci tekneyle arkalarından geliyordu.</p>

    <p>Catelyn teknenin arkasına oturmuştu. Tökeztaş’ın sularında hızla yol alıyorlardı. Kuvvetli akıntıyla Değirmen Kulesi’nin yanından geçtiler. Catelyn, kulenin içindeki su çarkının ıslak ve gıcırtılı sesini genç kızlığından hatırlıyordu, ses dudaklarında hüzünlü bir gülümsemeye sebep oldu. Kalenin kumtaşı duvarlarındaki askerler ve hizmetçiler kendisinin ve Robb’un adını bağırıyor, “Kışyarı!” diye haykırıyorlardı. Bütün siperlerde Tully sancağı dalgalanıyordu. Coşku dolu bir görüntü olmasına rağmen Catelyn’in yüreği kıpırdamıyordu. Kalbinin bir daha canlanıp canlanmayacağını merak ediyordu Catelyn. Ah, Ned...</p>

    <p>Değirmen Kulesi’nin altında geniş bir dönüş yapıp köpüren suya daldılar. Su Kapısı’nın devasa kemeri göründü. Büyük demir yivli kapıyı yukarı çeken ağır zincirlerin inlemeleri duyuldu. Tekneler yaklaşırken kapı ağır ağır yukarı kalkıyordu. Catelyn, yükselen kapının alt yarısının pastan kırmızıya döndüğünü gördü. Dikenli kazıklar başlarının sadece birkaç santim üzerinde dururken geçtiler, üstlerine çamur damlıyordu. Catelyn demirlere bakıp pasın ne kadar derine işlemiş olabileceğini, bir darbeye ne kadar dayanabileceğini, değiştirilmesinin gerekli olup olmadığını merak etti. Son zamanlarda kafasının içi böyle düşüncelerle doluydu.</p>

    <p>Kemerin ve duvarların altından geçerken gün ışığından karanlığa daldılar ve sonra yine aydınlıktaydılar. Çevrelerinde, taşlara sabitlenmiş zincirlere bağlı irili ufaklı pek çok tekne vardı. Babasının muhafızları ve erkek kardeşi su merdivenlerinin başında bekliyordu. Sör Edmure Tully kabarık kahve kızıl saçlı, kızıl sakallı, tıknazca genç bir adamdı. Üstündeki göğüs plakası mücadele sırasında derin çizikler ve kesikler almıştı. Mavi kırmızı pelerini kan ve dumanla lekelenmişti. Kardeşinin yanında çengel burunlu, kısa saçları ve sakalları hafiften ağarmış Lord Tytos Blackwood duruyordu. Parlak sarı zırhı özenle kakılmış siyah asma yapraklarıyla süslenmişti. Zayıf omuzlarından kuzgun tüyünden yapılmış bir pelerin sarkıyordu. Edmure’u Lannister kampından kurtaran atağa Lord Tytos önderlik etmişti.</p>

    <p>“Onları içeri alın,” diye emretti Edmure. Üç adam dizlerine kadar suyun içine girip ellerindeki kancalı uzun direklerle tekneyi yakına çektiler. Boz Rüzgâr zıplayıp tekneden çıkınca adamlardan biri direği düşürüp sendeledi ve sırtüstü suya devrildi. Adam şaşkın bir ifadeyle doğrulmaya çalışırken diğerleri kahkaha atıyordu. Theon Greyjoy teknenin kenarına atlayıp Catelyn’i belinden tutarak kaldırdı, kendi çizmeleri suyun içine girerken onu kuru bir basamağa bıraktı.</p>

    <p>Edmure merdivenleri inip ablasına sarıldı. “Tatlı kardeşim,” diye mırıldandı pürüzlü sesiyle. Derin mavi gözleri ve gülümsemek için yaratılmış dudakları vardı ama şimdi gülümsemiyordu. Yorgun ve perişan görünüyordu. Mücadele yüzünden yaralanmış, acıdan bitkin düşmüştü. Boynu sargılıydı. Catelyn özlemle kardeşine sarıldı.</p>

    <p>Ayrıldıklarında, “Senin acın benim acımdır Cat,” dedi. “Lord Eddard’ın başına gelenleri duyduğumuzda... Lannisterlar bunu ödeyecek, sana söz veriyorum. İntikamını alacaksın.”</p>

    <p>“İntikam bana Ned’i geri getirecek mi?” dedi Catelyn sertçe. Acısı yumuşak kelimeler için çok tazeydi henüz. Şimdi Ned’i düşünemezdi. Düşünmeyecekti. Güçlü olmak zorundaydı. “Bunlar bekleyebilir. Babamı görmeliyim.”</p>

    <p>“Seni odasında bekliyor,” dedi Edmure.</p>

    <p>“Lord Hoster yatalak halde leydim,” diye açıkladı babasının kâhyası. Bu iyi adam ne zaman bu kadar fazla yaşlanmıştı? “Sizi hemen yanına götürmemi emretti.”</p>

    <p>“Onu ben götüreceğim,” dedi Edmure. Su merdivenlerini çıkıp Brandon ve Lord Petyr’ın Catelyn için düello yaptığı alt avluyu geçtiler. Kalenin devasa kumtaşı duvarları gökyüzüne uzanıyordu. Alabalık armalı miğferler takmış iki muhafızın nöbet tuttuğu büyük kapıdan içeri girdiklerinde, “Durumu ne kadar kötü?” diye sordu Catelyn. Daha soruyu sorarken alacağı cevaptan korkuyordu.</p>

    <p>Edmure’un gözleri keder doluydu. “Üstat fazla vaktinin kalmadığını söylüyor. Sürekli ve şiddetli ağrıları var.”</p>

    <p>Catelyn’in içini kör bir öfke doldurdu. Edmure’a, Lysa’ya, Lannisterlar’a, üstatlara ve Ned’e ve babasına ve her ikisini de ondan alıp götüren zalim tanrılara öfke duyuyordu. “Bunu öğrendiğin anda bana haber göndermeliydin.”</p>

    <p>“İzin vermedi. Düşmanlarımızın ölüm döşeğinde olduğunu bilmelerini istemedi. Diyar bu kadar karışıkken Lannisterlar hassas durumunu bilirlerse...”</p>

    <p>“...saldırırlar diye düşündü,” diyerek kardeşinin cümlesini tamamladı Catelyn. <em>Bu senin hatan,</em> diye fısıldadı içindeki bir ses. <em>Cüceyi kendi başına yakalamaya kalkışmasaydın...</em></p>

    <p>Sessizce sarmal merdiveni tırmandılar.</p>

    <p>İç kale tıpkı Nehirova gibi üçgen şeklindeydi. Lord Hoster’ın odası da öyle. Odanın balkonu, kumtaşından yapılmış dev bir geminin pruvası gibi doğuya doğru dışarı çıkıyordu. Kale Lordu bu balkondan baktığı zaman bütün duvarlarını, burçlarını ve nehirlerin birleştiği noktayı rahatlıkla görebiliyordu. Babasının yatağını balkonun önüne taşımışlardı. “Güneş altında durup nehirleri izlemeyi seviyor,” diye açıkladı Edmure. “Baba, bak sana kimi getirdim. Cat seni görmek için eve döndü...”</p>

    <p>Hoster Tully her zaman dev gibi bir adam olmuştu. Gençliğinde uzun ve geniş, yaşlanmaya başladığında biraz şişmanca. Ama şimdi küçülmüş gibi görünüyordu. Kemiklerinde et ve kas kalmamıştı sanki. Yüzü bile sarkmıştı. Catelyn onu son gördüğünde saçları ve sakalları kahverengiydi, aralarına ince gri teller karışmıştı. Şimdi bütün saçları bembeyazdı.</p>

    <p>Edmure’un sesini duyunca babası gözlerini açtı. “Küçük Cat,” diye fısıldadı. Sesi zayıf, hafif ve acıyla çatal çataldı. “Benim küçük Cat’im.” Catelyn’in ellerini tuttuğunda yüzünden yorgun bir gülümseme geçti. “Yolunu gözledim...”</p>

    <p>“Sizi yalnız bırakayım,” dedi Edmure. Odadan çıkmadan önce eğilip babasının alnını öptü.</p>

    <p>Catelyn dizlerinin üstüne çöküp babasının ellerini sıkı sıkı tuttu. Kocaman elleri vardı ama bir deri bir kemikten ibaretti artık. Ellerindeki bütün güç çekilmişti. “Bana söylemeliydin,” dedi Catelyn. “Bir süvari, bir kuzgun...”</p>

    <p>“Süvariler yakalanıp sorgulanır,” dedi babası. “Kuzgunlar vurulup düşer...” Yüzü bir acı dalgasıyla kasıldı ve parmakları Catelyn’in eline geçti. “Karnımda yengeçler var sanki. Sürekli ısırıyorlar. Gece ve gündüz. Alevli makasları var. Üstat Vyman bana rüya şarabı yapıyor, haşhaş sütü de... çok fazla uyuyorum... ama sen geldiğinde uyanık olmak istedim. Lannisterlar kardeşini aldığında... çok korktum... Seni bir kez daha göremeden öleceğimden korktum...”</p>

    <p>“Buradayım baba,” dedi Catelyn. “Oğlum Robb da burada. O da seni görmek istiyor.”</p>

    <p>“Oğlun,” diye fısıldadı babası. “Benim gözlerimi almıştı, hatırlıyorum...”</p>

    <p>“Almıştı. Ve sana Jaime Lannister’ı da getirdik. Zincirlere bağlı halde. Nehirova tekrar özgür baba.”</p>

    <p>Lord Hoster gülümsedi. “Gördüm. Geçen gece, onlara görmeliyim dedim... Beni kapı kulübesine taşıdılar, burca çıkardılar, oradan izledim. Ah, ne kadar güzeldi... meşaleler dalgalar gibiydi, nehrin karşısından gelen çığlıkları duyuyordum... tatlı çığlıkları. Kuşatma kulesinin yıkıldığını gördüğümde ölebilirdim, mutlu ölürdüm ama önce çocuklarımı görmeliydim. Bunu yapan senin oğlun muydu? Senin Robb’un muydu?”</p>

    <p>“Evet,” dedi Catelyn gururla. “Robb’du... ve Brynden. Erkek kardeşin de burada baba.”</p>

    <p>“Brynden.” Babasının sesi güçsüz bir fısıltı haline dönüşmüştü. “Karabalık... geri mi döndü? Vadi’den mi geldi?”</p>

    <p>“Evet.”</p>

    <p>“Ya Lysa?” Rüzgâr ince gri saçlarının arasından geçti. “Tanrılar aşkına, kız kardeşin, o da burada mı?”</p>

    <p>Lord Hoster’ın sesi öyle büyük bir umutla ve istekle doluydu ki, gerçeği söylemek zordu. “Hayır baba, üzgünüm...”</p>

    <p>“Ah.” Yüzü düştü. Gözlerindeki ışık söndü. “Ummuştum ki... Onu da son bir kez görürüm diye...”</p>

    <p>“Lysa, Kartal Yuvası’nda oğluyla birlikte.”</p>

    <p>Lord Hoster başını salladı. “Oğlu şimdi Lord Robert oldu, zavallı Arryn ölünce... hatırlıyorum. O neden sizinle gelmedi?”</p>

    <p>“O korkuyor lordum. Kartal Yuvası’nda güvende olduğunu hissediyor.” Babasının çizgilerle dolu alnını öptü. “Robb bekliyor. Onu görecek misin? Ve Brynden’i?”</p>

    <p>“Senin oğlun,” diye fısıldadı babası. “Evet. Cat’in oğlu... benim gözlerimi almıştı, hatırlıyorum. Onu buraya getir.”</p>

    <p>“Ya kardeşini?”</p>

    <p>Babası nehirlere baktı. “Karabalık,” dedi. “Hâlâ evlenmedi mi? Hâlâ bir kızı karısı yapmadı mı?”</p>

    <p><em>Ölüm döşeğinde bile,</em> diye düşündü Catelyn üzüntüyle. “Evlenmedi baba. Bunu biliyorsun. Ve asla evlenmeyecek.”</p>

    <p>“Ona söyledim... ona <em>emrettim.</em> Evlen! Ben onun lorduydum. Ona uygun eşi bulmak benim hakkımdı. İyi bir eş. Bir Redwyne. Köklü bir hanedan. Tatlı bir kızdı... Bethany, evet... Zavallı çocuk. Hâlâ bekliyor. Evet hâlâ...”</p>

    <p>“Bethany Redwyne yıllar önce Lord Rowan’la evlendi baba. Üç çocuk doğurdu.”</p>

    <p>“Neyse işte,” diye homurdandı Lord Hoster. “Kıza tükürdü. Redwynelar’a tükürdü. <em>Bana</em> tükürdü. Ağabeyine, lorduna... Karabalık. Başka teklifler de vardı. Lord Bracken’ın kızı mesela. Walder Frey... üç kızından biri olabilirdi. Evlendi mi? Biriyle bile? Herhangi biriyle?”</p>

    <p>“Evlenmedi,” dedi Catelyn. “Ama seni görmek için, Nehirova’yı kurtarmak için onca yolu tepip geldi. Eğer Sör Brynden yardım etmeseydi ben şu an burada olamazdım.”</p>

    <p>“O hep bir savaşçıydı,” diye hırladı babası. “Bak o işi becerebiliyor. Geçit Şövalyesi.” Arkasına yaslanıp gözlerini kapadı. “Onu bana gönder. Ama daha sonra. Şimdi biraz uyuyacağım. Kavga edemeyecek kadar yorgunum. Karabalık’ı daha sonra bana gönder...”</p>

    <p>Catelyn hafifçe babasını öptü. Beyaz saçlarını düzeltti. Onu, önünden nehirler akan kulesinin gölgeleri içinde yalnız bıraktı. Yaşlı adam daha Catelyn odadan çıkmadan uyuyakalmıştı.</p>

    <p>Alt avluya döndüğünde Sör Brynden’i ıslak çizmeleriyle su merdivenin başında durmuş, Nehirova muhafızlarının kumandanıyla konuşurken buldu. Karabalık, Catelyn’i görür görmez yanına geldi. “O nasıl?”</p>

    <p>“Ölüyor,” dedi Catelyn. “Korktuğumuz gibi.”</p>

    <p>Amcasının sert yüzü derin acısını saklayamıyordu. Parmaklarını gri saçlarının arasında gezdirdi. “Beni görecek mi?”</p>

    <p>Catelyn başıyla onayladı. “Kavga edemeyecek kadar yorgun olduğunu söyledi.”</p>

    <p>Brynden Karabalık kıkırdadı. “Buna inanamayacak kadar yaşlı bir savaşçıyım ben. Lord Hoster, biz cenaze ateşini yakarken bile beni Redwynelar’ın kızıyla ilgili azarlayacak. Gerekirse kemikleriyle.”</p>

    <p>Catelyn gülümsedi. Bunun doğru olduğunu biliyordu. “Robb’u göremedim.”</p>

    <p>“Sanırım Greyjoy’yla birlikte salona gitti.”</p>

    <p>Theon Greyjoy, Büyük Salon’daki sıralardan birinde oturmuş bira içiyor, Fısıltılı Orman’daki katliamı anlatarak Lord Hoster’ın garnizonunu eğlendiriyordu. “Bazıları kaçmaya çalıştı ama vadinin iki ucunu da kapatmıştık. Ellerimizdeki kılıçlarla, mızraklarla karanlığa daldık. Lannisterlar, Robb’un ulu kurdu üstlerine atladığında Ötekiler’in saldırısına uğradıklarını sanmışlardır. Kurdun bir adamın kolunu kopardığını gözlerimle gördüm. Atlar hayvanın kokusuyla çılgına döndü. Kaç adam atların sırtından düştü anlatamam...”</p>

    <p>“Theon,” diyerek araya girdi Catelyn. “Oğlumu nerede bulabilirim?”</p>

    <p>“Lord Robb tanrı korusuna gitti leydim.”</p>

    <p>Ned de bunu yapardı. <em>O benim olduğu kadar Ned’in de oğlu. Bunu unutmamalıyım. Ah, Ned...</em></p>

    <p>Robb yeşil yapraklardan oluşmuş bir kubbenin altında, uzun kızıl ağaçların, yaşlı karaağaçların arasında, suratı öfkeden çok hüzünle oyulmuş yürek ağacının, bir büvet ağacının önünde diz çökmüştü. Uzunkılıcı, ucu toprağa saplanmış halde dimdik yanında duruyordu. Eli kılıcının kabzasındaydı. İri Jon Umber, Rickard Karstark, Maege Mormont, Galbart Glover ve diğerleri Robb’un etrafında diz çökmüşlerdi. Hatta kuzgun tüyü pelerini rüzgârla havalanan Tytos Blackwood bile aralarındaydı. <em>Onlar eski tanrılara dua ediyor,</em> diye geçirdi içinden. Kendine hangi tanrıya dua edeceğini sordu Catelyn. Cevabı bilmiyordu.</p>

    <p>Onların duasını bölmeyecekti. Tanrılar gerekli saygıyı görmeliydi... Ned’i ve babasını ondan alan zalim tanrılar bile. Catelyn bekledi. Nehir rüzgârı ağaçların arasında geziniyordu. Sağa döndüğünde bir yanı sarmaşıklarla kaplanmış Değirmen Kulesi’ni görebiliyordu. Orada öylece beklerken bütün anıları kafasına hücum ediyordu. Babası ata binmeyi bu ağaçların arasında öğretmişti ona. Edmure şu karaağaçtan düşerek kırmıştı kolunu. O ve Lysa, ilerideki kameriyenin altında Petyr’la öpücük oyunu oynamıştı.</p>

    <p>Yıllardır aklına gelmemişti bu hikâye. Ne kadar da küçüktüler. Catelyn ancak Sansa’nın yaşlarında, Lysa henüz Arya’dan küçük, Petyr ufak tefek ama şevkli. Kızlar zaman zaman ciddi, ara sıra kıkırdayarak Petyr’ı sırayla öpmüşlerdi. Anısı o kadar canlıydı ki Petyr’ın terli parmaklarını ve nane kokan nefesini hissediyordu. Tanrı korusunda yetişen naneleri çiğnemeye bayılırdı Petyr. Başı dertten kurtulmayan cesur bir çocuktu. Oyun bitip kız kardeşiyle yalnız kaldıklarında, “Dilini ağzıma sokmaya çalıştı,” diye itiraf etmişti Catelyn. “Bana da aynısını yaptı,” demişti Lysa utanarak. “Hoşuma gitti.”</p>

    <p>Robb yavaşça ayağa kalkıp kılıcını kınına soktu. Oğlunun tanrı korusunda bir kızı öpüp öpmediğini merak etti Catelyn. Öptüğüne şüphe yoktu. Jeyne Poole’un nemli gözlerle Robb’a baktığına defalarca şahit olmuştu. Hizmetçi kızlar da aynı gözlerle izlerdi oğlunu, hatta on sekiz yaşından büyük olanlar bile.</p>

    <p>Savaşa katılmış, kılıcıyla adamlar öldürmüştü, tabii ki bir kızı da öpmüş olmalıydı. Catelyn’in gözleri yaşlarla dolmuştu. Öfkeyle sildi gözyaşlarını.</p>

    <p>“Anne,” dedi Robb, Catelyn’in beklediğini görünce. “Bir konsey toplamalıyız. Karar verilmesi gereken konular var.”</p>

    <p>“Büyükbaban seni görmek istiyor,” dedi Catelyn. “Robb, o çok hasta.”</p>

    <p>“Sör Edmure söyledi. Çok üzgünüm anne. Hem Lord Hoster, hem senin için. Ama önce toplanmalıyız. Güneyden haberler aldık. Renly Baratheon ağabeyinin tacını istiyormuş.”</p>

    <p>“Renly mi?” diye sordu Catelyn hayretler içinde. “Lord Stannis olacağından çok emindim...”</p>

    <p>“Biz de öyle leydim,” dedi Galbart Glover.</p>

    <p>Savaş konseyi Büyük Salon’da, kırık bir kare şeklinde düzenlenmiş dört uzun masanın etrafında toplandı. Lord Hoster toplantıya katılamayacak kadar güçsüzdü. Gençliğinin güneşle ışıldayan nehirlerini düşleyerek balkonunda uyuyordu. Tullyler’in yüksek koltuğunda Edmure oturuyordu. Yanında Brynden Karabalık vardı. Nehirova’nın sancak beyleri sağdaki ve soldaki uzun masalara yerleşmişti. Nehirova zaferinin haberleri Üç Dişli Mızrak’ın kaçak lordlarına ulaşmış, onların geri dönmesini sağlamıştı. Babası Altın Diş’te öldüğü için artık bir lord olan Karyl Vance, Sör Marq Piper’la birlikte gelmişti. Sör Raymun’ın, Robb yaşlarındaki oğlu Darry’yi de yanlarında getirmişlerdi. Taş Çit’ten gelen öfkeli ve küstah Lord Jonos Bracken salona girmiş, masa düzeninin elverdiği ölçüde Tytos Blackwood’un uzağına oturmuştu.</p>

    <p>Kuzey lordları karşı masaya yerleşmişti. Sayıları daha azdı. Catelyn ve Robb, Edmure’un tam karşısında oturuyordu. İri Jon, Robb’un solundaydı. Theon Greyjoy, Galbart Glover ve Leydi Mormont sırayla Catelyn’in sağ tarafında yer alıyordu. Gözleri kederle dolu Lord Karstark yıkanmamış ve taranmamış sakallarıyla bir kâbusun içindeymiş gibi yerine oturdu. Fısıltılı Orman’da iki oğlunu birden kaybetmişti ve Tywin Lannister’a karşı Yeşil Çatal civarında yürüyen ordudaki büyük oğlundan haber alınamıyordu.</p>

    <p>Tartışmalar gece boyunca sürdü. Her lordun konuşma hakkı vardı ve konuştular... ve bağırdılar ve küfrettiler ve uzlaştılar ve ikna ettiler ve kadehlerini masaya vurdular ve pazarlık ettiler ve tehditler savurdular ve terk ettiler ve geri döndüler, gülümseyen ya da asılmış suratlarıyla. Catelyn oturup hepsini dinledi.</p>

    <p>Roose Bolton diğer ordularından geri kalan askerleri geçit ağzında yeniden bir araya getirmişti. Sör Helman Tallhart ve Walder Frey hâlâ İkizler’i tutuyordu. Lord Tywin’in ordusu Üç Dişli Mızrak’ı geçmiş Harrenhal’a doğru ilerliyordu. Diyarda iki kral vardı fakat anlaşma yoktu.</p>

    <p>Sancak beylerinin çoğu bir an önce Harrenhal’a yürümek ve Lord Tywin’in ordusuyla karşılaşıp Lannister gücünü tamamen yok etmek istiyordu. Genç ve ateşli Marq Piper, Harrenhal yerine batıya yürüyüp Casterly Kayası’nı düşürmek istiyordu. Diğer lordlar sabırlı olmayı önerdi. Jason Mallister, Nehirova’nın Lannisterlar’ın malzeme hattının üstünde olduğunu hatırlattı. Kendi yorgun birlikleri dinlenip tekrar güç kazanırken, Lord Tywin’in yeni asker ve iaşe bulmasına fırsat vermeden uygun zamanı kollayabilirlerdi. Lord Blackwood bu fikre katılmıyordu. Fısıltılı Orman’da başladıkları işi hemen bitirmek zorunda olduklarını söyledi. Harrenhal’a yürümeli ve Roose Bolton’ın ordusunu da yanlarında götürmeliydiler. Bracken her zaman olduğu gibi Blackwood’un her söylediğine muhalif oluyordu. Lord Jonos Bracken, Kral Renly’ye bağlılık yemini etmeleri gerektiği konusunda ısrarlıydı. Güneye gidip kuvvetlerini onun ordusuna katmalıydılar.</p>

    <p>“Renly kral değil,” dedi Robb. İlk kez konuşmuştu. Tıpkı babası gibi dinlemesini biliyordu.</p>

    <p>“Joffrey’ye bağlı olamazsınız lordum,” dedi Galbart Glover. “O sizin babanızı öldürdü.”</p>

    <p>“Bu onu şeytan yapar ama Renly’yi kral yapmaz,” diyerek karşılık verdi Robb. “Joffrey hâlâ Robert’ın en büyük meşru oğlu. Bu durumda diyarın bütün yasalarına göre tahtta oturmak onun hakkı. Eğer ölürse, ki öldüğünü görmek isterim, kendinden küçük bir erkek kardeşi var. Tommen sıradaki ikinci veliaht.”</p>

    <p>“Tommen da bir Lannister,” diye patladı Sör Marq Piper.</p>

    <p>“Söylediğiniz doğru,” dedi Robb huzursuzca. “Buna rağmen ikisi de kral olmasa bile Renly nasıl olabilir? O Robert’ın küçük erkek kardeşi. Lord Stannis’ten önce tahta oturamaz.”</p>

    <p>Leydi Mormont onayladı. “Lord Stannis’in talebi haklı.”</p>

    <p>“Renly <em>taç giydi,</em>” dedi Marq Piper. “Yüksek Bahçe ve Fırtına Burnu, krallığını kabul etti. Dorneluların da edeceğinden şüphe yok. Eğer Kışyarı ve Nehirova da güçlerini onlara katarsa yedi büyük hanedandan beşi Renly’yi kabul etmiş olur. Arrynler de katılırsa <em>altı!</em> Kaya’ya karşı altı! Lordlarım, daha bu yılın sonu gelmeden <em>hepsinin</em> kafasını mızraklara geçirmiş oluruz. Kraliçe, oğlu, Lord Tywin, İblis, Kral Katili, Sör Kevan, hepsinin kafasını! Kral Renly’yle birleşirsek kazanacağımız şey budur. Stannis’te bütün bunları bir kenara atmamıza değecek ne var?”</p>

    <p>“Doğrular,” dedi Robb inatla. Catelyn oğlunun Ned gibi konuştuğunu düşündü.</p>

    <p>“Öyleyse Stannis’i desteklemek niyetindesin?” diye sordu Edmure.</p>

    <p>“Bilemiyorum,” dedi Robb. “Ne yapmam gerektiği konusunda çok dua ettim; tanrılar cevap vermedi. Lannisterlar hainlik iddiasıyla babamı öldürdü. Bunun bir yalan olduğunu hepimiz biliyoruz. Buna rağmen Joffrey gerçek kralsa ve ona karşı ayaklanırsak bizler hain <em>olacağız.</em>”</p>

    <p>“Lord babam temkinli olmamızı önerirdi,” dedi Sör Stevron. Yüzünde Freyler’e özgü o sinsi gülümseme vardı. “Bekleyelim. Bırakalım bu iki kral kendi taht oyununu oynasın. Savaşları bitince kazananın önünde diz çökeriz ya da ayaklanırız. Tercih bizim. Renly ordu kuruyor. Bu durumda Lord Tywin ateşkes önerisine sıcak bakacaktır. Ve tabii oğlunu sağ salim geri almayı da istiyor. Soylu lordlarım, bana izin verin Harrenhal’a gidip onunla şartlarımızı ve fidye konusunu konuşayım, böylece...”</p>

    <p>Sesi salondan yükselen öfke nidalarının arasında boğuldu. <em>“Korkak!”</em> diye haykırdı İri Jon. “Ateşkes için yalvarmak bizi zayıf gösterir,” dedi Leydi Mormont. “Fidyenin canı cehenneme. Kral Katili’ni serbest <em>bırakmamalıyız,</em>” diye bağırdı Rickard Karstark.</p>

    <p>“Neden barış olmasın?” diye sordu Catelyn.</p>

    <p>Bütün lordlar Catelyn’e bakıyordu ama o sadece Robb’un gözlerini görüyordu. “Leydim, onlar babamı katletti. Sizin kocanızı,” dedi Robb sertçe. Kılıcını kınından çıkarıp masanın üstüne koydu. “Lannisterlar’la aramdaki tek barış budur.”</p>

    <p>İri Jon haykırarak onayladı. Diğerleri de bağırarak, masaya yumruklarını vurarak, kılıçlarını çekerek ona katıldı. Catelyn herkes susana kadar bekledi. “Lordlarım,” dedi salon sessizleştiğinde, “Lord Eddard sizin başınızdı ama ben onunla aynı yatağı paylaştım, çocuklarını doğurdum. Onu sizden az sevdiğimi mi düşünüyorsunuz?” Sesi kederle kırılıyordu ama Catelyn derin bir nefes alarak kendini toparladı. “Robb, eğer bu kılıç onu geri getirebilecek olsaydı, Ned’i yine yanımda dururken görene kadar onu kınına geri sokmana izin vermezdim... ama Ned öldü ve yüz tane Fısıldayan Orman zaferi bile onu geri getiremez. Ned Öldü. Ve Daryn Hornwood ve Lord Karstark’ın cesur oğulları ve pek çok iyi adam. Hiçbiri geri dönmeyecek. Buna rağmen daha fazla ölüm mü istiyoruz?”</p>

    <p>“Siz bir kadınsınız leydim,” dedi İri Jon kalın sesiyle. “Kadınlar bu konuları anlayamıyor.”</p>

    <p>“Kadınlar duygusaldır,” dedi Lord Karstark. Yüzünde taze acısının izleri vardı. “Bir erkeğin intikam alması gerekir.”</p>

    <p>“Bana Cersei Lannister’ı verin Lord Karstark ve size bir kadının ne kadar <em>duygusal</em> olabileceğini göstereyim,” diye karşılık verdi Catelyn. “Savaş taktiklerini ve stratejilerini sizin kadar anlamıyor olabilirim... Ama beyhudeliği bilirim. Ned hainlik iftirasıyla zindana atılmışken ve Lannister orduları nehir topraklarına saldırırken savaşa girdik. Özgürlüğümüzü ve lordumuzu geri almak için çarpıştık.</p>

    <p>Birini hallettik, diğeri sonsuza kadar elimizden gelmeyecek. Hayatımın sonuna kadar Ned’in yasını tutacağım ama yaşayanları da düşünmek zorundayım. Kızlarım hâlâ kraliçenin elinde, onları geri istiyorum. Eğer iki Stark karşılığında dört Lannister vermem gerekirse veririm ve tanrılara şükrederim. Robb, senin güvende olmanı istiyorum. Kışyarı’nda babanın makamında oturmanı ve kuzeyi idare etmeni. Senin yaşayacak bir hayatın olsun istiyorum, bir kızla evlenmeni, çocuk sahibi olmanı. Bütün bunların bittiğini görmek istiyorum. Ben evime dönmek istiyorum lordlarım. Ben evime dönüp kocam için ağlamak istiyorum.”</p>

    <p>Catelyn konuşmasını bitirdiğinde salonda çıt çıkmıyordu.</p>

    <p>“Barış,” dedi amcası Brynden. “Barış tatlıdır leydim... ama hangi şartlarda? Eğer ertesi sabah kılıcını baştan dövdürmen gerekecekse onu bir saban demirine vurmak anlamsızdır.”</p>

    <p>“Oğullarımın kemikleriyle Karhold’a döneceksem Torrhen’im ve Eddard’ım ne uğruna öldü?” diye sordu Rickard Karstark.</p>

    <p>“Doğru,” dedi Lord Bracken. “Gregor Clegane tarlalarımı yaktı, halkımı kılıçtan geçirdi, Taş Çit’i harabeye çevirdi. Onu gönderenlerin önünde diz mi çökeceğim şimdi? Eğer her şey eskisi gibi olacaktıysa biz ne için savaştık?”</p>

    <p>Lord Blackwood, Catelyn’i şaşırtarak söylenenlere katıldı. “Kral Joffrey ile anlaşma sağladığımızda Kral Renly nezdinde hainlik yapmış olmayacak mıyız? Ya aslan, geyiğin karşısında diz çökerse? O zaman ne yapacağız?”</p>

    <p>“Siz kendi adınıza ne karar verirseniz verin. Ben bir Lannister’a asla kralım demeyeceğim,” diye duyurdu Marq Piper.</p>

    <p>“Ben de!” diye bağırdı küçük Darry. “Asla!”</p>

    <p>Bağrışmalar tekrar başladı. Catelyn çaresizlik içinde masada oturmaya devam etti. Neredeyse başardığını düşünmüştü. Onu dinler gibi olmuşlardı, <em>neredeyse...</em> ama o an geçmişti. Barış olmayacaktı, iyileşmek için zaman olmayacaktı, emniyet içinde bir düzen olmayacaktı. Bağrışan, pazarlık eden, öfkeli, rahatsız ama her şeye rağmen Robb’un arkasından gelen lordları dinlerken oğluna baktı. Walder Frey’in kızlarından biriyle evlenmeye söz vermişti ama Catelyn onun gerçek gelinini görebiliyordu artık: Masanın üstüne yatırdığı kılıç.</p>

    <p>Kızlarını düşünüyordu. Onları bir daha görüp göremeyeceğini merak ediyordu. İri Jon ayağa kalktı.</p>

    <p>“LORDLARIM!” diye bağırdı. Sesi salonda yankılandı. “İki krala söyleyeceğim sadece şudur!” diyerek yere tükürdü. “Renly Baratheon benim umurumda değil. Stannis de öyle. Yüksek Bahçe’deki ya da Dorne’daki çiçekli bir koltukta oturup bana ve benim insanlarıma neden onlar hükmetsin? Onlar Sur’u, Kurt Ormanı’nı, İlk İnsanlar’ın hendek mezarlarını ne bilir? Onların <em>tanrıları</em> bile yalan. Lannisterlar burama kadar geldi artık. Ötekiler’e yem olsunlar.” Sırtına asılı kınına uzanıp devasa çift el kılıcını çekti. “Neden biz yine kendi kendimizi yönetmiyoruz? Ejderhalarla evlenmiştik ve ejderhaların hepsi öldü!” Kılıcının ucunu Robb’a doğrulttu. “Benim önünde diz çökeceğim tek kral tam burada oturuyor lordlarım,” diyerek gürledi. “Kuzey Kralı!”</p>

    <p>Ve tek dizinin üstüne çöküp kılıcını Robb’un ayaklarının dibine bıraktı.</p>

    <p>“İşte <em>bu</em> şartlarda barışa varım,” dedi Lord Karstark. “Kızıl Kale ve Demir Taht onların olsun.” Uzunkılıcını kınından çıkarıp İri Jon’un yanında diz çöktü, “Kuzey Kralı!” diye haykırdı.</p>

    <p>Maege Mormont ayağa kalktı. “Kış Kralı!” diye bağırdı. Gürzünü yerdeki kılıçların yanına koydu. Nehir lordları ayağa kalktı. Blackwood, Bracken, Mallister asla Kışyarı’ndan yönetilmemiş büyük hanedanlardı ama Catelyn’in gözlerinin önünde ayağa kalkıyor, kılıçlarını çekiyor, diz çöküyor ve diyarda Ejderha Aegon’ın gelip yedi krallığı tek bir krallık yaptığı zamandan bu yana, üç yüz yıldır duyulmayan o kelimeleri haykırıyorlardı... Catelyn’in babasının salonunun kirişleri o sözcüklerle titriyordu:</p>

    <p>“Kuzey Kralı!”</p>

    <p>“Kuzey Kralı!”</p>

    <p>“KUZEY KRALI!”</p>
  </div>
</body>
</html>
