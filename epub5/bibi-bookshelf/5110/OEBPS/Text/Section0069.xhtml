<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Sinekler Khal Drogo’nun etrafında uçuyordu. Kanatları vızıldıyor, zar zor duyulan kesintisiz ses Dany’yi dehşetle dolduruyordu.</p>

    <p>Güneş yüksek ve acımasızdı. Alçak tepelerin kayalık çıkıntılarından sıcak dalgalar yükseliyordu. Ter damlaları Dany’nin şişkin göğüsleri arasından yavaşça iniyordu. Atlarının düzenli adımları, Drogo’nun örgüsündeki ziller ve arkalarından duyulan uzak mırıltılar dışında ses yoktu.</p>

    <p>Dany sinekleri izledi.</p>

    <p>Arılar kadar iri, iğrenç, morumsu ve parlaktılar. Dothraklar onlara <em>kansinekleri</em> diyordu. Bataklıklarda ve kirli sularda yaşar, atların ve insanların kanını içer, yumurtalarını leşlere bırakırlardı. Drogo onlardan nefret ederdi. Biri ne zaman yanına gelse, Drogo’nun eli bir yılan gibi atılıp sineği yakalardı. Iskaladığını hiç görmemişti Dany. Sineğin çılgınca kanat çırptığını duyana kadar avucunun içinde tuttuktan sonra yumruğunu sıkar, elini tekrar açtığında sinek avucunun içindeki kırmızı bir lekeye dönüşmüş olurdu.</p>

    <p>Şimdi sineğin biri Drogo’nun aygırının sağrısı boyunca yürüyordu. Hayvan sinirli bir şekilde kuyruğunu savurup sineği kovdu. Diğer sinekler Drogo’nun etrafını sarmıştı ama <em>khal</em> hiç tepki vermiyordu. Gözleri uzaktaki tepelere takılıp kalmıştı, elindeki dizginler iyice bollaşmıştı. Boyalı yeleğinin altındaki yara incir yapraklarıyla kapatılıp mavi bir çamurla sıvanmıştı. Hepsini bitkici kadın hazırlamıştı. Mirri Maz Duur’un göğsüne sardığı kuzu derisi kaşındırıp yakınca, kadına <em>maegi</em> diye küfürler ederek altı gün önce sargılarını çıkarıp atmıştı Drogo. Mavi çamur daha rahatlatıcıydı ve bitkici kadın ona bol bol haşhaş şarabı da yapmıştı. Drogo son üç gündür çok fazla şarap içiyordu. Haşhaş şarabı içmediğinde mayalı kısrak sütü ya da biber birasına dadanıyordu...</p>

    <p>Ama hemen hemen hiç yemek yemiyordu. Geceleri kıvranarak inliyordu. Yüzünün ne çok süzüldüğünü görüyordu Dany. Karnındaki Rhaego son zamanlarda çok hareketliydi, bir at gibi tekmeler atıyordu ama bu bile Drogo’yu eskiden olduğu gibi heyecanlandırmıyordu. Drogo’nun acı dolu uykuları, her sabah yüzüne bir çizgi daha ekliyordu. Dany artık korkmaya başlamıştı. Şafak vakti atlarına bindiklerinden beri Drogo tek kelime etmemişti. Dany konuştuğunda küçük bir homurtudan başka cevap alamamıştı ve öğlen vaktinden beri o kadarı bile yoktu.</p>

    <p>Kansineklerinden biri <em>khal</em>’ın çıplak omzuna kondu. Bir diğeri boynundan ağzına doğru yürümeye başladı. Aygır ağır adımlarla yol alırken Drogo’nun bedeni sallanıyor, örgüsünün zillerinden sesler çıkıyordu.</p>

    <p>Dany gümüşü aygırın yanına yaklaştırdı. “Lordum,” dedi hafifçe. “Drogo, güneşim ve yıldızım.”</p>

    <p>Dany’yi duymuyor gibiydi. Kansineği bıyığının üstünde yürüdü ve burnunun kenarında durdu. Dany içini çekti, <em>“Drogo.”</em> Uzanıp omzuna dokundu.</p>

    <p>Khal Drogo eyerinin üstünde hafifçe döndü, yavaşça yana kaydı ve bütün ağırlığıyla yere düştü. Sinekler bir an için havalandılar, çember çizerek uçtular ve tekrar az önce oldukları yere kondular.</p>

    <p>“Hayır,” dedi Dany dizginlerini çekerken. Karnını hiç umursamadan atından aşağı atlayıp Drogo’ya koştu.</p>

    <p>Yerdeki otlar kuru ve kahverengiydi. Dany yanına diz çökerken Drogo acıyla bağırdı. Nefes nefeseydi ve Dany’yi tanımıyormuş gibi boş gözlerle bakıyordu. “Atım,” diye inledi. Dany kocasının göğsündeki sinekleri eliyle kovaladı. Drogo’nun teni yanıyordu.</p>

    <p><em>Khal</em>’ın kansüvarileri arkalarından geliyordu. Dany atını dörtnala koşturmaya başlayan Haggo’nun bağırdığını duydu. Cohollo atından inip yanlarına geldi. “Kanımın kanı,” dedi yere çökerken. Diğer ikisi atlarının üstünde kaldı.</p>

    <p>Drogo, “Hayır,” diyerek Dany’nin kollarından kurtulmaya çalışıyordu. “At sürmeliyiz. Ata binmeliyiz. Hayır.”</p>

    <p>“Atından düştü,” dedi Haggo aşağı bakarken. Yüzü sakin görünüyordu ama sesi düşünceliydi.</p>

    <p>“Böyle konuşma,” dedi Dany. “Bugün yeterince yol aldık. Burada kamp kuracağız.”</p>

    <p>“Burada mı?” Haggo çevreye baktı. Arazi kahverengi, kuru ve çetindi. “Burası kamp kurulacak bir yer değil.”</p>

    <p>“Kadınlar bize ne yapacağımızı söyleyemez,” dedi Qotho. “<em>Khaleesi</em> bile.”</p>

    <p>“Burada kamp kuracağız,” diye tekrarladı Dany. “Haggo, Khal Drogo’nun emri olduğunu söyle. Nedenini sorarlarsa benim vaktimin yaklaştığını ve yola devam edemediğimi anlat. Cohollo, köleleri getir. <em>Khal</em>’ı hemen çadıra sokmalıyız. Qotho...”</p>

    <p>“Bana emir veremezsin <em>Khaleesi,</em>” dedi Qotho.</p>

    <p>“Mirri Maz Duur’u bul,” dedi Dany. Tanrıkadını diğer Kuzu İnsanlar’la birlikte uzun köle sırasında olmalıydı. “Onu sandığıyla birlikte bana getir.”</p>

    <p>Qotho çakmaktaşı gibi sert gözleriyle atının tepesinden Dany’ye baktı. <em>“Maegi,”</em> deyip tükürdü. “Bunu yapmayacağım.”</p>

    <p>“Yapacaksın,” dedi Dany. “Aksi takdirde Drogo uyandığında bana karşı geldiğini öğrenecek.”</p>

    <p>Qotho atını çevirdi ve öfke içinde uzaklaştı... ama Dany onun Mirri Maz Duur’la birlikte geri döneceğini biliyordu. Köleler Khal Drogo’nun çadırını, öğlen güneşinden az da olsa koruyan kara taşlı bir kaya çıkıntısının dibine, gölgeye kurdular. Buna rağmen Doreah ve Irri’yle Drogo’yu taşıdıkları kum ipeği çadırın içi boğucuydu. Yere kalın, desenli halılar serilmiş, çadırın dört köşesine minderler yığılmıştı. Dany’nin Kuzu Adamlar’ın çamur surların dışında kurtardığı ürkek kız Eroeh sobayı hazırladı. Drogo’yu örme bir şiltenin üstüne yatırdılar. “Hayır,” diye mırıldandı Drogo, Ortak Dil’de. “Hayır, hayır.” Bütün söyleyebildiği buydu.</p>

    <p>Doreah, <em>khal</em>’ın kemerini açıp yeleğini ve binici pantolonunu çıkarırken Jhiqui deri çizmelerinin bağcıklarını çözüyordu. Irri çadırın kapısını açıp içeriyi havalandırmak istedi ama Dany izin vermedi. Kimsenin Drogo’yu böyle kendinden geçmiş ve zayıf bir halde görmesini istemiyordu. <em>Khas</em> onlara yetişip kamp arazisine geldiğinde adamlarını çadırın kapısına dikti. “Benim iznim olmadan kimse içeri girmeyecek,” dedi Jhogo’ya. “Hiç kimse.”</p>

    <p>Eroeh korkulu gözlerle Drogo’ya bakıyordu. “Ölüyor,” diye fısıldadı.</p>

    <p>Dany kıza bir tokat attı. “<em>Khal</em> ölemez. O dünyanın tepesine çıkacak aygırın babası. Onun örgüsü bir kez bile kesilmedi. O hâlâ babasının verdiği zilleri saçında taşıyor.”</p>

    <p>“<em>Khaleesi,</em> o atından düştü,” dedi Jhiqui.</p>

    <p>Dany titreyerek ve gözleri yaşlarla dolu halde arkasını döndü. O <em>atından düştü!</em> Düşmüştü. Dany görmüştü, kansüvarileri görmüştü. Hizmetçiler görmüştü. <em>Khas</em>’ın da gördüğüne şüphe yoktu. Kim bilir başka kimler görmüştü? Burada sır saklanmazdı. Dany bunun ne anlama geldiğini biliyordu. Atını süremeyen bir <em>khal</em> hüküm de süremezdi. Drogo atından düşmüştü.</p>

    <p>“Onu yıkamamız gerek,” dedi inatla. Umutsuzluğa kapılmayacaktı. “Irri, hemen küveti getir. Doreah, Eroeh, su bulun, soğuk su, yanıyor.” İnsan etine bürünmüş yangın gibiydi.</p>

    <p>Köleler ağır bakır küveti çadırın köşesine yerleştirdi. Doreah ilk kova suyu getirdiğinde Dany bir parça ipeği ıslatıp Drogo’nun alnına, yanan cildine koydu. Dany’nin gözlerinin içine bakıyordu ama onu tanımıyordu. Ağzını açtığında dudaklarının arasından tek kelime çıkmıyordu. Sadece inliyordu Drogo. “Mirri Maz Duur nerede?” diye bağırdı. Korku sabrını tüketiyordu.</p>

    <p>“Qotho onu bulacak,” dedi Irri.</p>

    <p>Köleler küveti sülfür kokan ılık suyla doldurdu. Kavanozlarca acı yağ ve avuç avuç nane yapraklarıyla suyu yumuşattılar. Onlar banyoyu hazırlamakla uğraşırken, Dany içinde büyüyen çocuğuyla birlikte kocasının yanına çöktü. Titreyen parmaklarıyla, o gece ilk kez yıldızların altında yaptığı gibi örgüsünü açtı. Zillerini teker teker çıkarıp özenle kenara koydu. <em>Drogo iyileştiğinde bunları isteyecek,</em> dedi kendi kendine.</p>

    <p>Aggo kafasını çadır kapısından uzattığında içeri biraz temiz hava girdi. “<em>Khaleesi,</em> Andal geldi. İçeri girmek için yalvarıyor.”</p>

    <p>Dothraklar, Sör Jorah’a Andal diyordu. “Gelsin,” dedi Dany beceriksizce ayağa kalkmaya çalışırken. “İçeri gönderin.” Yapılacak bir şey varsa, bilebilecek kişi oydu.</p>

    <p>Sör Jorah Mormont kafasını eğerek çadırın içine girdi ve gözlerinin loş ışığa alışması için bir an bekledi. Acımasız güney ışığı altında ince, bol bir pantolon ve dizlerine kadar çıkan bağcıklı, açık binici sandaletleri giyiyordu. At kılından yapılmış yamuk yumuk kemerine kılıcı asılıydı. Rengi açılmış beyaz deri yeleğinin altında bir şey yoktu. Teni güneşten kızarmıştı. “Haber bütün <em>khalasar</em>’da kulaktan kulağa yayılıyor,” dedi. “Khal Drogo’nun atından düştüğü söyleniyor.”</p>

    <p>“Ona yardım edin,” diye yalvardı Dany. “Beni söylediğiniz kadar seviyorsanız, ona yardım edin.”</p>

    <p>Şövalye, Dany’nin yanına çömeldi. Uzun uzun Drogo’ya baktı. Ardından Dany’ye döndü. “Hizmetçilerinizi gönderin,” dedi.</p>

    <p>Dany boğazı korkuyla sıkışmış halde bir el hareketi yaptı. Irri diğer kızları toplayıp çadırdan çıktı.</p>

    <p>Yalnız kaldıklarında Sör Jorah hançerini çıkardı. Onun kadar iri bir adamdan beklenmeyecek bir incelikle Drogo’nun göğsündeki siyah yaprakları ve kurumuş mavi çamuru kazımaya başladı. Çamur, Kuzu İnsanlar’ın duvarları kadar sertleşmişti ve onlar kadar kolay çatlıyordu. Sör Jorah çamur tabakasını hançeriyle kırdı, etin üstündeki kalıntıları temizledi ve yaprakları teker teker kaldırdı. Yaradan mide bulandırıcı şekerli bir koku yükseldi. Dany kokunun yoğunluğundan boğulacak gibi hissetmişti. Yapraklar kan ve irinle sertleşmişti. Drogo’nun göğsü siyahlaşmış, eti çürümeye başlamıştı.</p>

    <p>“Olamaz,” diye fısıldadı Dany yanakları gözyaşlarıyla ıslanırken. “Hayır, olamaz. Tanrılar yardım edin, <em>hayır.</em>”</p>

    <p>Khal Drogo görünmeyen bir düşmanla savaşıyormuş gibi hareket etti. Açık yarasından ağır ağır, koyu ve simsiyah kan akmaya başladı.</p>

    <p>“<em>Khal</em> ölü sayılır prensesim.”</p>

    <p>“Hayır, ölemez. <em>Ölmemeli.</em> Sadece bir kesikti.” Dany, Drogo’nun kocaman ellerini küçücük ellerinin arasına alıp sıkı sıkı tuttu. “Ölmesine izin vermeyeceğim...”</p>

    <p>Sör Jorah acı acı güldü. “<em>Khaleesi</em> ya da kraliçe, bu emir her ikisini de aşıyor. Gözyaşlarını sakla çocuğum. Onun için yarın ağlarsın. Ya da bir sene sonra. Şimdi yas tutmak için vaktimiz yok. O ölmeden bir an önce gitmeliyiz.”</p>

    <p>Dany anlamıyordu. “Gitmek mi? Nereye gitmeliyiz?”</p>

    <p>“Asshai’ye derim. İyice güneyde, bilinen dünyanın sonunda. Orada bizi Pentos’a götürecek bir gemi bulabiliriz. Çok zor bir yolculuk olacak, sakın yanılma. <em>Khas</em> adamlarına güveniyor musun? Bizimle gelirler mi?”</p>

    <p>“Khal Drogo beni korumaları için emir verdi onlara,” dedi Dany pek emin olamadan... “Ama ölürse...” Karnına dokundu. “Anlamıyorum. Neden kaçmak zorundayız? Ben <em>khaleesi</em>’yim. Drogo’nun vârisini taşıyorum. Drogo’dan sonra <em>khal</em> olacak...”</p>

    <p>Sör Jorah kaşlarını çattı. “Dinle beni prenses. Dothraklar annesinin memesinde bir bebeğin peşinden gitmez. Onlar Drogo’nun gücüne boyun eğiyorlar. Sadece buna. Öldüğünde Jhaqo, Pono ve diğer <em>kos</em>’lor onun yerine geçmek için savaşacak ve <em>khalasar</em> kendi kendini tüketecek. Savaşı kazanan kendine başka rakip istemeyecek. Bebeğin doğduğu anda göğsünden çekip alınacak ve köpeklere yem olacak.”</p>

    <p>Dany kendine sarıldı. “Ama <em>neden?</em>” diye ağladı. “Küçücük bir bebeği neden öldürmek istesinler?”</p>

    <p>“Çünkü o Drogo’nun oğlu ve kâhin onun dünyanın tepesine çıkacak aygır olduğunu söylüyor. Düşmanının büyümesini beklemeden yok etmek isteyecek.”</p>

    <p>İçindeki çocuk konuşulanları duymuş gibi Dany’nin karnını tekmeledi. Dany Viserys’in hikâyelerini hatırladı. İşgalci, Rhaegar’ın oğlunu öldürmüştü. Onun oğlu da küçük bir bebekti. Annesinin memesinden alınıp duvara fırlatılmıştı. Erkekler işlerini böyle hallediyordu. “Oğluma zarar vermelerine müsaade etmem. <em>Khas</em>’ıma onu korumalarını emrederim ve Drogo’nun kansüvarileri...”</p>

    <p>Sör Jorah, Dany’yi omuzlarından tuttu. “Kansüvarileri <em>khal</em>’la birlikte ölür. Bunu sen de biliyorsun çocuğum. Dünya üstündeki son görevleri seni Vaes Dothrak’a kocakarıların yanına götürmek. Bu görevi yerine getirdiklerinde gece topraklarında Drogo’yla buluşacaklar.”</p>

    <p>Dany şövalyenin doğru söylediğini biliyordu. Vaes Dothrak’a gidip o korkunç yaşlı kadınların arasında yaşamak istemiyordu. Drogo onun yalnızca güneşi ve yıldızı değildi. O, Dany’yi koruyan kalkandı. “Onu bırakmayacağım,” dedi inatla, çaresizlikle. Tekrar elini tuttu. “Bırakmayacağım.”</p>

    <p>Çadırın kapısı açılınca Dany arkasına döndü. Mirri Maz Duur içeri girdi. <em>Khalasar</em>’ın arkasından yürüdüğü onca günlük yol yüzünden ayakları kanlı sular toplamış, gözlerinin altı çökmüştü. Kadının arkasından sandığını taşıyan Haggo ve Qotho geldi. Kansüvarileri, Drogo’nun yarasını gördüğünde sandık Haggo’nun ellerinin arasından kayıp yere düştü. Qotho’nun ağzından havayı donduran bir küfür çıktı.</p>

    <p>Mirri Maz Duur ölü kadar durgun gözleriyle Drogo’ya baktı. “Yara iltihaplanmış,” dedi.</p>

    <p>“Bu senin işin <em>maegi,</em>” dedi Qotho. Haggo, Mirri’nin yüzüne kadını devirecek kadar sert bir yumruk attı. Yere düşen kadını tekmelemeye başladı.</p>

    <p><em>“Dur!”</em> diye çığlık attı Dany.</p>

    <p>Qotho, Haggo’yu kadından uzaklaştırırken, “Tekme bir <em>maegi</em>’ye merhamet olur,” dedi. “Onu dışarı çıkar. Onu bir kazığa bağlayacağım. Gelen geçen her adam üstüne binecek. Herkes işini bitirince köpekler becerecek. Gelincikler bağırsaklarını deşecek. Kargalar gözleriyle ziyafet çekecek. Kansinekleri yumurtalarını onun rahmine bırakacak ve irin akan göğüslerini emecek...” Demir gibi parmaklarını kadının koluna gömdü ve ayağa kaldırdı.</p>

    <p>“Hayır,” dedi Dany. “Ona zarar verilmeyecek.”</p>

    <p>Qotho’nun dudakları kahverengi dişlerini açığa çıkararak alaycı bir gülümsemeyle çarpıldı. “Hayır mı? Bana <em>hayır</em> mı dedin? Dua et de seni <em>maegi</em>’nin yanındaki kazığa bağlamayayım. Sen de en az onun kadar suçlusun.”</p>

    <p>Sör Jorah kınını bollaştırarak ikisinin arasına girdi. “Diline hâkim ol kansüvarisi. Prenses hâlâ <em>khaleesi.</em>”</p>

    <p>“Kanımın kanı yaşadığı sürece,” dedi Qotho şövalyeye. “Khal öldüğü zaman karısı hiç kimse değil.”</p>

    <p>Dany içinin sıkıştığını hissetti. “<em>Khaleesi</em> olmadan önce ejderhanın kanıydım ben. Sör Jorah, <em>khas</em> adamlarımı çağırın.”</p>

    <p>“Hayır,” dedi Qotho. “Gidiyoruz. Şimdilik... <em>Khaleesi.</em>” Haggo’yla birlikte çadırdan çıktılar.</p>

    <p>“Bu senin için iyi değil prenses,” dedi Mormont. “Dothraklar’a göre kansüvarileri <em>khal</em>’la aynı hayatı paylaşır ve Qotho hayatının bittiğini biliyor. Ölü bir adam hiçbir şeyden korkmaz.”</p>

    <p>“Kimse ölmedi,” dedi Dany. “Sör Jorah kılıç gücünüze ihtiyacım olabilir. Gidip zırhınızı giyinseniz iyi olur.” Kendine bile itiraf edemediği kadar çok korkuyordu.</p>

    <p>Şövalye reverans yaptı. “Nasıl isterseniz,” diyerek dışarı çıktı.</p>

    <p>Dany, Miri Maz Duur’a döndü. Kadının gözlerinde tedirginlik vardı. “Bir kere daha kurtardın hayatımı,” dedi.</p>

    <p>“Sen de onu kurtarmalısın,” dedi Dany. “Lütfen...”</p>

    <p>“Bir köleden bir şey rica etmezsin,” dedi Mirri sertçe. “Yapmasını söylersin.” Şiltenin üstünde ateşler içinde yatan Drogo’nun yanına gidip uzun uzun ona baktı. “Rica ya da emir hiç fark etmez. Bir şifacının onun için yapabileceği bir şey yok.” <em>Khal</em>’ın gözleri kapanmıştı. Mirri parmağıyla tek gözünü açtı. “Ağrısı için haşhaş sütü içti değil mi?”</p>

    <p>“Evet,” dedi Dany.</p>

    <p>“Ona ateşkabuğu ve ısırmabenilerden lapa yapmıştım, yarayı kuzu derisiyle sarmıştım.”</p>

    <p>“Yaktığını söyledi. Çıkardı. Bitkici kadın ona rahatlatıcı ıslak bir merhem yaptı.”</p>

    <p>“Evet yakar. Ateşin büyülü iyileştirme güçleri vardır. Sizin tüysüz adamlarınız bile bilir bunu.”</p>

    <p>“Ona yeni bir lapa hazırla,” diye yalvardı Dany. “Bu sefer çıkarmasına asla izin vermem.”</p>

    <p>“Artık çok geç leydim,” diye karşılık verdi Mirri. “Artık sadece gideceği karanlık yolu kolaylaştırabilirim. Gece topraklarında acı çekmeden atını sürsün diye.”</p>

    <p>Kadının söyledikleri Dany’nin göğsüne saplanmış bir bıçak gibiydi. Tanrıları bu kadar kızdıracak ne yapmıştı? Sonunda güvenli bir yer bulmuştu kendine. Sonunda sevginin ve umudun tadını almıştı. Sonunda eve dönebilecekti. Ve şimdi her şeyi kaybediyordu. “Hayır,” diye yalvardı. “Onu kurtar. Seni özgür bırakacağım, yemin ederim. Bir yolu olmalı... bir büyü, bir...”</p>

    <p>Mirri Maz Duur ayağa kalktı ve gece kadar siyah gözleriyle Dany’ye baktı. “Bir büyü var,” dedi fısıltıdan bile hafif bir sesle. “Ama zor ve kara bir büyü leydim. Bazıları ölümün daha temiz olduğunu söyler. Büyüyü Asshai’de öğrendim ve ders için büyük bedel ödedim. Hocam Gölge Topraklar’dan bir kan büyücüsüydü.”</p>

    <p>Dany ürperdi. “O halde sen gerçekten bir maegi’sin...”</p>

    <p>“Öyle miyim?” Mirri Maz Duur gülümsedi. “Şu anda kocanızı sadece bir <em>maegi</em> kurtarabilir Gümüş Leydi.”</p>

    <p>“Başka bir yol yok mu?”</p>

    <p>“Yok.”</p>

    <p>Khal Drogo sarsılarak bir nefes aldı.</p>

    <p>“Yap,” dedi Dany. Korkmamalıydı. O ejderhanın kanıydı. “Kurtar onu.”</p>

    <p>“Bir bedeli var,” diye uyardı tanrıkadını.</p>

    <p>“At, altın, ne istersen veririm.”</p>

    <p>“At ya da altın işe yaramaz. Bu kan büyüsü leydim. Hayatın bedeli ancak ölümle ödenir.”</p>

    <p>“Ölüm?” Kollarını kendini korumak ister gibi bedenine sardı. Topuklarının üstünde ileri geri sallanıyordu. “Benim ölümüm mü?” Gerekirse Drogo uğruna ölebileceğini düşündü. Ejderhanın kanını taşıyordu. Korkmazdı. Ağabeyi Rhaegar da sevdiği kadın uğruna ölmüştü.</p>

    <p>“Hayır,” dedi Mirri Maz Duur. “Sizin ölümünüz değil <em>Khaleesi.</em>”</p>

    <p>Dany bir rahatlama duygusuyla titredi. “Yap.”</p>

    <p><em>Maegi</em> başıyla onayladı. “Madem istediniz, öyle olacak. Hizmetçilerinizi çağırın.”</p>

    <p>Rakharo ve Quaro küvete sokarken Drogo çaresizce debelendi. “Hayır,” dedi mırıltıyla. “Hayır, ata binmemiz gerek.” Suya girdiğinde bütün gücü üzerinden akıp gitmiş gibi görünüyordu.</p>

    <p>“Atını getirin,” dedi Mirri Maz Duur. Jhogo devasa aygırı çadırın içine soktu. Hayvan ölüm kokusu aldığında gözlerini devirerek kişneyip şahlandı. Üç adam zar zor tutu atı.</p>

    <p>“Ne yapacaksın?” diye sordu Dany.</p>

    <p>“Kana ihtiyacımız var,” diye cevapladı Mirri. “Tek yolu bu.”</p>

    <p>Jhogo elini <em>arakh</em>’ına götürerek geriledi. On altı yaşında, kamçı gibi ince, korkusuz, neşeli, dudaklarının üstünde ilk bıyıklarının gölgesi görünmeye başlamış bir delikanlıydı. Dany’nin önünde diz çöktü. “<em>Khaleesi,</em> bunu yapmamalısınız. Bırakın bu maegi’yi öldüreyim.”</p>

    <p>“Onu öldürürsen <em>khal</em>’ı öldürmüş olursun,” dedi Dany.</p>

    <p>“Bu kan büyüsü. Bunu yapmak yasak.”</p>

    <p>“Ben <em>khaleesi</em>’yim ve yasak değil diyorum. Khal, Vaes Dothrak’ta bir atın kalbini çıkardı ve ben oğlumuzun gücüne güç katsın diye onu yedim. Bu da aynı. <em>Aynı.</em>”</p>

    <p>Rakharo ve Quaro, hayvanı <em>khal</em>’ın çoktan ölmüş gibi görünür halde yattığı, suyuna kan ve iri akan küvetin yanına getirmeye kalktıklarında aygır bağırarak şahlandı. Mirri Maz Duur, Dany’nin anlamadığı bir dilde bir şarkı mırıldandı ve elinde bir bıçak belirdi. Dany bıçağın nereden çıktığını görmemişti. Çok eski görünüyordu. Kırmızı bronzdan dövülmüş yaprak şekilli bir bıçaktı. Üzerinde kadim işlemeler vardı. <em>Maegi</em> bıçağı aygırın asil başının altına sokup boğazını boylu boyunca kesti. Hayvan, boğazından kırmızı bir nehir gibi oluk oluk kan akarken titriyordu. <em>Khas</em> adamları tutmuyor olsa yere devrilecekti. Atın kanı döne döne Drogo’nun yattığı suya karışırken, “Ey aygırın gücü, at binenin içine ak,” diyordu Mirri. “Ey yaratığın gücü, adamın içine ak.”</p>

    <p>Jhogo aygırın ağırlığının altında debelenirken dehşete düşmüş gibi görünüyordu. Ölü ete dokunmaktan çekiniyor ama bırakmaktan da korkuyordu. <em>Sadece bir at,</em> diye düşündü Dany. Eğer bir atın hayatıyla Drogo’nunkini satın alabilecekse bin kat fazlasını ödemeye hazırdı.</p>

    <p>Sonunda atı bıraktıklarında Drogo’nun yattığı su kıpkırmızıydı ve suda onun yüzünden başka bir şey görünmüyordu. Mirri Maz Duur’un atın leşiyle işi yoktu. “Yakın onu,” dedi Dany. Böyle yapılması gerektiğini biliyordu. Bir adam öldüğünde atı da öldürülür, gece topraklarında sırtına binebilsin diye sahibiyle birlikte cenaze alevlerinin içine yatırılırdı. Adamlar leşi sürükleyerek çadırdan çıkardı. Her yer kana bulanmıştı. Çadırın ipek duvarları bile kırmızıya boyanmış, yerdeki halılar kanla ıslanmıştı.</p>

    <p>Soba yakıldı. Mirri Maz Duur kömürlerin üstüne kırmızı bir toz serpti. Toz, dumana baharatlı ve hoş bir koku katmasına rağmen Eroeh hıçkırarak dışarı kaçtı. Dany’nin içi korkuyla doldu ama geri dönemeyecek kadar fazla yol almışlardı. Hizmetçilerini gönderdi. “Siz de onlarla gidin Gümüş Leydi,” dedi Mirri Maz Duur.</p>

    <p>“Kalacağım,” dedi Dany. “Bu adam beni yıldızların altında aldı ve içimdeki çocuğa can verdi. Onu bırakmayacağım.”</p>

    <p>“Gitmek zorundasınız. Şarkıyı okumaya başladığımda bu çadıra kimse girmemeli. Şarkı eski ve karanlık güçleri uyandıracak. Bu gece burada ölüler dans edecek. Hiçbir canlı onlara bakmamalı.”</p>

    <p>Dany çaresizce boyun eğdi. “Kimse girmeyecek.” Küvete eğilip Drogo’nun alnından öptü. <em>“Onu bana geri getir,”</em> diye fısıldadı Mirri Maz Duur’a. Dışarı çıktı.</p>

    <p>Dışarıda, güneş ufuk çizgisinde alçalmaya başlamıştı. Gökyüzü çürük bir kırmızıydı. <em>Khalasar</em> kamp kurmuştu. Çadırlar ve minderler göz alabildiğince araziye yayılmıştı. Sıcak bir rüzgâr esti. Jhogo ve Aggo aygırı yakmak için bir ateş çukuru kazıyordu. Bronz maskeler kadar sert yüzlerden meydana gelen bir kalabalık Dany’nin etrafına toplanmış, kapkara gözlerle onu izliyordu. Sör Jorah’ı gördü. Zırhını ve derilerini giymişti. Alnından ter akıyordu. Önündeki insanları ite ite Dany’nin yanına geldi. Dany’nin arkasında bıraktığı kıpkırmızı ayak izlerini gördüğünde yüzündeki bütün kan çekildi. “Sen ne yaptın küçük aptal?” dedi pürüzlü bir sesle.</p>

    <p>“Onu kurtarmak zorundaydım.”</p>

    <p>“Kaçabilirdik,” dedi şövalye. “Seni sağ salim Asshai’ye götürebilirdim prenses. Buna gerek...”</p>

    <p>“Ben gerçekten sizin prensesiniz miyim?” diye sordu adama.</p>

    <p>“Öyle olduğunu biliyorsun. Tanrılar ikimizi de korusun.”</p>

    <p>“Öyleyse şimdi bana yardım edin.”</p>

    <p>Sör Jorah’ın yüzü kederlendi. “Keşke nasıl yapacağımı bilebilseydim.”</p>

    <p>Mirri Maz Duur’un sesi yükseldi. Ulumaya benzer bir inleme Dany’nin sırtını ürpertti. Dothraklar’dan bazıları endişeyle mırıldanarak geri çekildi. İçeride yanan soba yüzünden çadır ışıldıyordu. Dany kana bulanmış kum ipeğinin ardında hareket eden gölgeleri izledi.</p>

    <p>Mirri Maz Duur dans ediyordu ve yalnız değildi.</p>

    <p>Dany, Dothraklar’ın yüzündeki çırılçıplak korkuyu gördü. “Bu <em>olamaz,</em>” diye gürledi Qotho.</p>

    <p>Onun döndüğünü görmemişti Dany. Cohollo ve Haggo da onunla birlikteydi. Bıçaklarla, iğnelerle ve ateşle şifa veren hadımları getirmişlerdi.</p>

    <p><em>“Olacak,”</em> diye karşılık verdi Dany.</p>

    <p><em>“Maegi,”</em> diye kükredi Haggo. Ve yaşlı Cohollo, Drogo’nun doğduğu gün hayatı ona bağlanan Cohollo, Dany’ye her zaman nazik davranan Cohollo, Dany’nin yüzüne tükürdü.</p>

    <p>“Öleceksin <em>maegi,</em>” diye ant içti Qotho. “Ama önce diğer <em>maegi</em> ölmeli.” <em>Arakh</em>’ını çekip çadıra doğru yürümeye başladı.</p>

    <p>“Hayır,” diye bağırdı Dany. “Oraya <em>giremezsin.</em>” Adamı omzundan yakaladı ama Qotho onu savurdu. Karnındaki çocuğu korumak için kollarını göbeğine siper ederek dizlerinin üstüne düştü Dany. “Onu durdurun,” diye bağırdı <em>khas</em>’a. “Onu öldürün!”</p>

    <p>Rakharo ve Quaro çadır kapısının iki yanında durdu. Quaro’nun eli kamçısına gittiği anda Qotho bir dansçı zarafetiyle <em>arakh</em>’ını havaya kaldırıp bir yay çizerek aşağı indirdi. <em>Arakh,</em> Quaro’nun omzuna indi. Parlak çelik deriyi, kası ve kemiği kesip geçti. Genç savaşçı bedeninden kanlar boşalarak geriye düştü.</p>

    <p>Qotho <em>arakh</em>’ını geri çekerken, <em>“At efendisi,”</em> diye seslendi Sör Jorah. “Bir de beni dene.” Uzunkılıcını kınından çıkardı.</p>

    <p>Qotho bir küfür savurarak döndü. <em>Arakh</em> hızla hareket ederken Quaro’nun kanı sıcak rüzgârla yağan bir yağmur gibi etrafa serpildi. <em>Arakh,</em> Sör Jorah’ın yüzünden sadece birkaç santim uzakta uzunkılıçla çarpıştı. Qotho öfkeden ulurken iki silah titreyerek birbirlerini tuttu. Şövalye, zırhını giymişti. Eldiveni, boyunluğu, bacak koruması ve göğüs plakası vardı ama miğferi başında değildi.</p>

    <p>Şövalye üzerine atılırken Qotho yıldırım gibi yanıp sönen <em>arakh</em>’ını başının üzerinde çevirerek geriledi. Şövalye elinden gelen en iyi şekilde hamle yapmaya çalışıyordu ama <em>arakh</em> o kadar hızlı savruluyordu ki Qotho’nun dört <em>arakh</em>’ı bir o kadar da kolu varmış gibi görünüyordu. Dany zırha inen metalin sesini duydu. Kıvrımlı bıçak zırh eldivenini sıyırıp geçerken metallerin arasından kıvılcımlar saçıldı. Bu sefer gerileyen Sör Mormont oldu. Qotho hamle yapmak için öne çıktı. Şövalyenin yüzünün sol yanından kan akıyordu ve kalçasına aldığı bir darbe bacak korumasında derin bir yarık açarak topallamasına sebep oldu. Qotho şövalyeye, korkak, süt çocuğu, demir elbiseli hadım diye bağırarak alay ediyordu. “Şimdi gebereceksin!” dedi <em>arakh</em>’ı kızıl alacakaranlıkta parlarken. Bebek çılgınca Dany’nin karnını tekmeliyordu. <em>Arakh</em> zırhın yarılmış yerinden içeri dalarak şövalyenin bacağına saplandı.</p>

    <p>Mormont inledi, tökezledi. Dany karnında ani bir sancı hissetti. Bacaklarının arası ıslanmıştı. Qotho bir zafer çığlığı attı ama <em>arakh</em>’ı kemiğe denk gelmişti ve bir an orada takılı kaldı.</p>

    <p>Bu yeterliydi. Sör Jorah bütün gücüyle kılıcını aşağı indirdi. Et, kas ve kemik parçalandı. Qotho’nun kolu incecik bir deri parçasına ve sinire bağlı halde sallanıyordu. Şövalyenin bir sonraki darbesi Dothraklının kulağına indi. Darbenin şiddetiyle Qotho’nun kafası patlayacakmış gibi göründü.</p>

    <p>Dothraklar bağırıyorlardı, Mirri Maz Duur çadırın içinde bir insana ait olmayan seslerle uluyordu, Quaro ölürken su diye yalvarıyordu. Dany yardım için çığlık attı ama kimse onu duymuyordu. Rakharo, Haggo’yla dövüşüyordu. Jhogo’nun kamçısı şimşek gibi bir ses çıkararak şaklayıp Haggo’nun boğazına dolanana kadar <em>arakh</em>’ın <em>arakh</em>’la dansı devam etti. Jhogo kamçıyı geri çekti, kansüvarisi geriye doğru tökezledi, dengesini ve silahını kaybetti. Rakharo uluyarak öne çıktı ve <em>arakh</em>’ını iki eliyle birden savurarak Haggo’nun başına indirdi. Silahın ucu iki gözünün arasına saplandı. Kalabalığın arasından bir taş fırlatıldı. Dany’nin omzu yarılmıştı, kanıyordu. “Hayır,” diye ağladı. “Hayır bunu durdurun. Bu bedel çok fazla.” Havada taşlar uçuşmaya başladı. Dany emekleyerek çadıra doğru gitmeye çalıştı ama Cohollo onu saçlarından yakalayarak kafasını arkaya çekti. Dany boğazına dayanan çeliğin soğukluğunu hissetti. “Bebeğim,” diye bağırdı. Belki tanrılar o anda duymuştu çığlığını, Cohollo ölmüştü. Aggo’nun fırlattığı ok adamın koltuk altından girip ciğerlerini ve kalbini delmişti.</p>

    <p>Dany sonunda kafasını kaldıracak gücü bulduğunda kalabalığın dağılmaya başladığını gördü. Dothraklar ağır ağır çadırlarına ve şiltelerine gidiyordu. Bazıları eyerlerine atlayıp uzaklaşıyordu. Güneş batmıştı. Ateş çukurları öfkeyle çıtırdayıp havaya turuncu közler tükürüyordu. Dany ayağa kalkmaya çalıştı ama ıstırap onu bir devin elleri gibi yakalayıp sıktı. Soluğu kesildi. Bütün yapabildiği kısa nefesler almak için çabalamaktı. Mirri Maz Duur’un sesi bir ağıt gibi yükseliyordu. Çadırın içinde gölgeler dönüyordu.</p>

    <p>Bir el göğsünün altına girdi, Sör Jorah onu yerden kaldırıyordu. Şövalyenin yüzü kan içindeydi ve kulağının yarısı kopmuştu. Tekrar sancı girdi, adamın kollarının arasında kıvranıyordu. Şövalyenin hizmetçilere seslendiğini duydu. <em>Hepsi bu kadar korkuyor mu?</em> Cevabı biliyordu. Bir acı dalgası daha vurdu. Dany çığlığını yuttu. Oğlunun iki elinde de hançer var gibiydi. Sanki karnını deşerek dışarı çıkmak için uğraşıyordu. “Doreah, kahrol,” diye bağırdı Sör Jorah. “Buraya gel, ebe kadınları çağır.”</p>

    <p>“Gelmeyecekler. Onun lanetlendiğini söylüyorlar.”</p>

    <p>“Gelecekler, yoksa kafalarını keserim.”</p>

    <p>Doreah hıçkırdı. “Hepsi gitti lordum.”</p>

    <p><em>“Maegi,”</em> dedi biri. Aggo muydu? “Onu <em>maegi</em>’ye götürün.”</p>

    <p><em>Hayır,</em> demek istedi Dany. <em>Oraya girmemeliyiz.</em> Ama ağzını açtığında uzun bir acı çığlığı çıktı ve bütün vücudundan ter boşaldı. <em>Bunların neyi var? Göremiyorlar mı?</em> Çadırın içinde gölgeler dans ediyordu. Sobanın ve küvetin etrafında dönüyorlardı. İpek duvarların arkasındaki karanlık şekillerden bazıları insan gibi görünmüyordu. İri bir kurdun gölgesini gördü Dany. Ve ateşte yanan bir adamınkini.</p>

    <p>“Kuzu Kadın doğum yatağının bütün sırlarını biliyor,” dedi Irri. “Öyle söylemişti, duydum.”</p>

    <p>“Evet,” diye onayladı Doreah. “Ben de duydum.”</p>

    <p><em>Hayır,</em> diye bağırdı Dany. Belki sadece bağırdığını sandı çünkü dudaklarının arasından bir fısıltı bile çıkmamıştı. Onu taşıyorlardı. Gözlerini açıp ölü gökyüzüne baktı. Siyah, ıssız ve yıldızsız. <em>Hayır, lütfen.</em> Mirri Maz Duur’un sesi yükseldi, bütün dünya onun sesiyle dolmuş gibiydi. <em>Gölgeler!</em> diye çığlık attı Dany. <em>Dansçılar!</em></p>

    <p>Sör Jorah onu çadırın içine taşıdı.</p>
  </div>
</body>
</html>
