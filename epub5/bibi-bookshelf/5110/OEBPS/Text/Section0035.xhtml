<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>“Son duasını ben yaptım,” dedi Sör Barristan Selmy arabanın arkasındaki cansız bedene bakarak. “Burada kimsesi yokmuş. Vadi’de annesi olduğunu söylediler.”</p>

    <p>Soluk şafak aydınlığında uyuyor gibi görünüyordu genç şövalye. Yakışıklı bir delikanlı değildi ama ölüm sert yüz hatlarını yumuşatmıştı. Sessiz rahibeler ona en güzel kıyafetlerini giydirmişti. Boğazındaki mızrak deliğini kapatması için uzun boyunlu kadife bir tunik. Eddard Stark delikanlıya baktı ve kendisi yüzünden ölüp ölmediğini merak etti. Henüz Ned onunla konuşmaya fırsat bulamadan, bir Lannister sancak beyi boğazını delmişti. Bu bir tesadüf olabilir miydi? Bunu asla öğrenemeyeceğini düşündü.</p>

    <p>“Hugh dört yıl boyunca Lord Arryn’in yaverliğini yapmıştı,” diye devam etti Selmy. “Kral kuzeye yola çıkmadan önce, Jon’un anısına çocuğu şövalye ilan etmişti. Delikanlı çok hevesliydi ama korkarım ki hazır değildi.”</p>

    <p>“Şövalyelik için mi?”</p>

    <p>“Ölüm için.”</p>

    <p>Delikanlının kana bulanmış hilalli mavi peleriniyle üzerini örttü Ned. Annesi oğlunun neden öldüğünü sorduğunda, Kral Eli Turnuvası’nda Lord Eddard Stark için dövüşürken öldüğünü söyleyeceklerdi. Bu düşünce Ned’e acı veriyordu. “Bu çok anlamsız. Savaş bir oyuna dönüştürülmemeli.” Ned arabanın yanında duran, gözleri hariç her tarafını kapatan grilere bürünmüş kadına döndü. Sessiz rahibeler delikanlıyı defin için hazırlamıştı. Ölünün yüzüne bakmak şanssızlık getirirdi. “Zırhını Vadi’ye yollayın. Anneciği onu saklamak isteyecektir.”</p>

    <p>“Zırh epey gümüş eder,” dedi Sör Barristan. “Çocuk bu turnuva için özel olarak yaptırmış. Sade ama iyi bir işçilik. Demir ustasına olan borcunu ödeyebildi mi bilmiyorum.”</p>

    <p>“Dün ödedi lordum, ederinden çok daha fazlasını ödedi,” dedi Ned. Sessiz rahibeye döndü. “Zırhı annesine gönderin, demir ustasıyla ben ilgilenirim.” Rahibe başını indirdi.</p>

    <p>Daha sonra Sör Barristan’la birlikte kralın çadırına doğru yürüdüler. Kamp alanı canlanmaya başlamıştı. Ateş çukurlarında kızartılan sosislerin baharatlı ve sarımsaklı kokusu havaya yayılıyordu. Genç yaverler aldıkları emirleri yerine getirmek için koşuştururken, efendileri esneyip gerinerek güne başlamaya çalışıyordu. Koltuk altına ördek sıkıştırmış olan bir hizmetkâr onları gördüğünde dizlerinin üzerine çöktü, “Lordlarım,” dedi. Kolunun altındaki ördek kanatlarını çırparak kaçmaya çalışıyordu. Çadırların dışına asılmış kalkanlar sahiplerinin kim olduklarını bağırıyor gibiydi: Denizgözcüsü’nün gümüş kartalı, Bryce Caron’ın bülbülü, Redwynelar’ın salkım üzümü, benekli domuz, kızıl öküz, yanan ağaç, beyaz koç, üç sarmal, tek boynuzlu mor at, dans eden kız, kara engerek, ikiz kuleler, boynuzlu baykuş ve tabii ki Kral Muhafızları’nın gösterişli beyaz arması.</p>

    <p>Sör Meryn’in kalkanının önünden geçerken, “Kral bugünkü meydan dövüşüne katılmak istiyor,” dedi Sör Barristan. Ned kalkana baktı. Loras Tyrell, Meryn’i attan düşürdüğü sırada mızrağıyla derin bir yarık bırakmıştı ahşabın üstünde.</p>

    <p>“Evet,” dedi Ned huzursuzca. Jory gece onu uyandırmış ve haberleri vermişti. Sonrasında iyi uyuyamamasına şaşmamak gerekirdi.</p>

    <p>Sör Barristan rahatsız görünüyordu. “Gecelerin güzelliği şafakla biter ve şaraptan doğan çocuklar gün ışığında terk edilir, derler.”</p>

    <p>“Öyle derler,” diye onayladı Ned. “Ama Robert bunu yapmaz.” Diğer adamlar sarhoş cesaretiyle ağızlarından çıkan şeyleri tekrar düşünebilirdi ama Robert Baratheon söylediği her şeyi kelimesi kelimesine hatırlar ve geri adım atmazdı.</p>

    <p>Kralın çadırı nehrin hemen kıyısındaydı, sabah sisinin içinde boğulmuştu. Altın rengi ipekten yapılmış çadır bütün kamptaki en büyük ve en görkemli yapıydı. Girişin hemen dışında Robert’ın savaş baltası duruyordu. Baratheon Hanedanı’nın taçlı erkek geyiğiyle süslenmiş devasa çelik kalkan hemen yanındaydı.</p>

    <p>Ned, Robert’ı şarap sarhoşluğundan uyanamamış halde hâlâ yatarken bulmayı ummuştu ama şans ondan yana değildi. Robert elindeki parlak bira kupasıyla, zırhını bağlamaya çalışan iki genç yavere küfredip duruyordu. Yaver çocuklardan biri, “Majesteleri, bu zırh küçük yapılmış size olmuyor,” dedi neredeyse ağlayarak. Robert’ın kalın boğazına bağlamaya çalıştığı boyun zırhı elinden düştü ve yerde yuvarlandı.</p>

    <p><em>“Yedi cehennem!”</em> diye küfretti Robert. “Bu işi de kendim yapmak zorunda mıyım? İkinizin de üstüne edeyim ben. Orada öylece durup zırlama Lancel. <em>Al şunu</em> yerden!” Delikanlı fırlayıp boyun zırhını alırken, Robert gelen konuklarını gördü. “Şu sersemlere bak Ned. Bu iki yaveri bana karım buldu. İkisi de işe yaramazdan da beter. Bir zırhı doğru dürüst giydirmeyi bile beceremiyorlar. Bir de yaver olacaklar. Bunlar olsa olsa ipek giyinmiş domuz.”</p>

    <p>Ned’in çocukların neden iş yapamaz olduklarını anlaması için sadece bakması yeterliydi. “Çocukların bir suçu yok,” dedi krala. “Zırhına sığamayacak kadar şişmansın Robert.”</p>

    <p>Robert Baratheon birasından uzun ve büyük bir yudum aldı, boş kupayı gecelik kürkünün üzerine fırlattı, ağzını elini tersiyle sildi ve, “Şişman? <em>Şişman</em> öyle mi? Sen kralınla böyle mi konuşuyorsun?” diye sordu. Ardından bir kahkaha koyuverdi. “Ah, lanet olası Ned. Her zaman haklı olmak zorunda mısın?”</p>

    <p>Kral kendilerine dönene kadar gergin bir şekilde gülümsüyordu yaverler. “Siz, evet siz ikiniz. El’i duydunuz. Kral bu zırha giremeyecek kadar şişman. Gidip Sör Aron Santagar’ı bulun. Zırh için göğüs genişletici bir parçaya ihtiyacım olduğunu söyleyin. <em>Hadi! Ne bekliyorsunuz?</em>”</p>

    <p>Çocuklar aceleyle çadırdan çıkmaya çalışırken çarpıştı. Robert onlar gidene kadar ciddiyetini korumayı başardı ama yalnız kaldıklarında kahkahalarla sarsılıyordu.</p>

    <p>Sör Barristan Selmy de kralla birlikte gülüyordu. Hatta Eddard Stark bile hafifçe gülümsemişti. Buna rağmen, kasvetli düşünceler içini oymaya devam ediyordu. Genç yaverleri incelemekten kendini alamamıştı. Yakışıklı, zarif ve iyi yetiştirilmiş delikanlılardı. Altın renkli bukleleri olan çocuk ancak Sansa’nın yaşındaydı. Diğeri on beş civarında olmalıydı. Kum rengi saçları vardı ve kraliçenin koyu yeşil gözlerine sahipti.</p>

    <p>“Ah, keşke Santagar’ın yüzünü görebilseydim. Umarım çocukları başka bir yere göndermek zorunda kalır da o iki aptal bütün gün koşturur.”</p>

    <p>“Şu delikanlılar,” dedi Ned, “Lannisterlar mı?”</p>

    <p>Robert gözlerinde biriken yaşları silerken başıyla onayladı. “Kuzenler. Lord Tywin’in erkek kardeşinin çocukları. Ölü kardeşlerinden birinin. Belki de sağ olanlarından birinindir, bilemiyorum. Hatırlamıyorum. Karımın oldukça kalabalık bir sülalesi var.”</p>

    <p><em>Ve oldukça hırslı bir sülale,</em> diye düşündü Ned. İki yaver çocukla bir alıp veremediği yoktu ama kralın gece ve gündüz kraliçenin akrabalarıyla kuşatılmış olması onu rahatsız ediyordu. Lannisterlar’ın mevki ve itibara düşkünlükleri sınır tanımıyordu. “Dün gece kraliçeyle aranda tatsız konuşmalar geçtiğini duydum.”</p>

    <p>Robert’ın bütün neşesi bir anda kaçtı. “Kadın beni meydan dövüşüne katılmaktan menetmeye kalktı. Şu anda kalede somurtmakla meşgul. Kız kardeşin beni asla bu şekilde utandırmazdı.”</p>

    <p>“Sen Lyanna’yı benim tanıdığım gibi tanımıyordun. Sen onun güzelliğini gördün sadece ama güzelliğinin altındaki sert çelikle hiç karşılaşmadın. Sana o dövüşte hiç işin olmadığını söylerdi.”</p>

    <p>“Sen de mi?” diye kükredi kral. “Sen huysuz bir adamsın Stark. Kuzeyde fazla kaldın, kanın donmuş senin. <em>Benimki</em> hâlâ akıyor.” Söylediklerini kanıtlamak istermiş gibi göğsüne vurdu.</p>

    <p>“Sen kralsın,” diye hatırlattı Ned.</p>

    <p>“O Demir Taht’ta oturmam gerektiğinde oturuyorum işte. Sırf orada oturuyorum diye diğer adamların arzuladığı şeyleri isteyemez miyim? Ara sıra biraz şarap, yatakta kıvranan bir kadın, bacaklarımın arasında atımı hissetmek? Yedi cehennem Ned! Birilerine <em>vurmak</em> istiyorum.”</p>

    <p>Sör Barristan lafa karıştı, “Majesteleri, bir kralın meydan dövüşünde yarışması görülmüş şey değil. Diğer yarışmacılara büyük haksızlık olur. Size saldırmayı kim göze alabilir ki?”</p>

    <p>Robert bu sefer geri adım atacakmış gibi görünüyordu. “Neden? Hepsi göze alabilir. Tabii güçleri yeterse. Ve son dövüşe kadar gelen...”</p>

    <p>“...sen olursun,” diye kralın cümlesini tamamladı Ned. Selmy’nin lafı doğru yere getirdiğini anlamıştı. Meydan dövüşünün tehlikeleri Robert için tatlı bir heyecandı ama az önce duydukları gururuna dokunmuştu. “Sör Barristan haklı. Yedi Krallık’ta sana zarar vermeyi göze alabilecek tek bir adam bile yoktur.”</p>

    <p>Kral ayağa kalktı, yüzü kıpkırmızı olmuştu. “Siz bana bu beş para etmez korkakların <em>kazanmama izin vereceğini</em> mi söylüyorsunuz?”</p>

    <p>“Böyle olacağı muhakkak,” dedi Ned ve Sör Barristan sessizce başını sallayarak onayladı.</p>

    <p>Robert bir an için öyle öfkelenmişti ki konuşamadı. Çadırın diğer ucuna yürüdü, döndü, tekrar yürüdü, yanlarına geldi. Gözleri öfke doluydu. Zırhın göğüs plakasını yerden aldı ve Sör Barristan’a attı. “Dışarı çık,” dedi soğuk bir sesle. “Seni öldürmeden hemen dışarı çık.”</p>

    <p>Sör Barristan çadırdan hemen çıktı. Kralın sesini duyduğunda Ned de onun arkasından gitmek üzereydi. “Sen kal, Ned.”</p>

    <p>Ned geri döndü. Robert tekrar bira kupasını aldı, köşedeki bira fıçısından doldurup Ned’e uzattı. “İç,” dedi kabaca.</p>

    <p>“İstemiyorum...”</p>

    <p>“<em>İç.</em> Kralın emrediyor.”</p>

    <p>Ned kupayı alarak içti. Siyah, koyu ve göz yaşartacak kadar sert bir biraydı.</p>

    <p>Robert oturdu. “Lanet olsun Ned Stark. Sen ve Jon Arryn, ikinizi de çok sevdim. Bana neler ettiniz böyle? Kral sen olmalıydın. Ya da Jon.”</p>

    <p>“Sizin daha iyi gerekçeleriniz vardı Majesteleri.”</p>

    <p>“Sana içmeni söyledim, tartışmanı değil. Beni sen kral yaptın, en azından kralı dinleyecek kadar nezaket göster. Bana bir bak Ned. Kral olmanın bana yaptıklarına bir bak. Tanrılar! Zırhına giremeyecek kadar şişmanlamış bir kral. Ben bu hale nasıl geldim?”</p>

    <p>“Robert...”</p>

    <p>“İç ve sessiz kal, kral konuşuyor. Bu lanet olası tahtı kazanırken hiç olmadığım kadar canlıydım ben ve şimdi o tahtta otururken hiç olmadığım kadar ölüyüm. Ve Cersei... Onun için Jon Arryn’e teşekkür etmeliyim. Lyanna benden alındıktan sonra evlenmeye hiç niyetim yoktu benim ama Jon kraliyetin bir veliahta ihtiyacı olduğunu söyledi. Cersei Lannister iyi bir seçim olur dedi. Viserys Targaryen bir gün babasının tahtını almaya kalkışırsa, bu evlilik Lord Tywin’i bana bağlayacaktı.” Kral kafasını salladı. “O yaşlı adamı seviyordum, yemin ederim ki seviyordum ama şimdi düşününce, o Ay Oğlan’dan bile büyük bir aptaldı. Cersei’ye baktığında güzel bir kadın görürsün ama gerçekte <em>buz</em> gibidir. Bacaklarının arasını açmak o kadar zordur ki, Casterly Kayası’nın bütün altınlarını orasında saklıyor sanırsın. Eğer içmeyeceksen birayı bana ver de ziyan olmasın.” Kupayı Ned’in elinden aldı, bütün birayı bir dikişte içti ve geğirdi. “Kızın için üzgünüm Ned. Kurt için yani. Benim oğlum yalan söylüyordu biliyorum. Ruhum üzerine bahse girerim ki yalan söylüyordu. Benim oğlum... Çocuklarını seviyorsun değil mi?”</p>

    <p>“Bütün kalbimle,” dedi Ned.</p>

    <p>“Sana bir sır vereyim. Tahttan vazgeçmeyi düşündüm defalarca. Yanıma savaş baltamı ve atımı alıp Özgür Şehirler’e giden gemilerden birine binmeyi hayal ettim. Bir şövalye gibi savaşmayı, kadınlarla düşüp kalkmayı. Ben bunlar için yaratılmışım. Beni durduran nedir biliyor musun? Tahtta oturan Joffrey ve hemen yanında durup kulağına ne yapacağını fısıldayan Cersei’nin gözlerimin önüne gelişi. Benim oğlum. Bu çocuk nasıl benim oğlum olabilir Ned?”</p>

    <p>“O daha küçük bir çocuk,” dedi Ned kendini zorlayarak. Prens Joffrey’den hoşlandığı söylenemezdi ama Robert’ın sesindeki acıyı duyuyordu. “Sen onun yaşındayken nasıl asiydin hatırlasana.”</p>

    <p>“Benim oğlum asi olsa bu kadar düşünmezdim. Sen onu hiç tanımıyorsun. Ah, belki de haklısın. Jon benden umudunu kesiyordu zaman zaman ama ben yine de iyi bir kral oldum.” Robert sessizce dinleyen Ned’e baktı, “Şimdi konuşabilir ve benimle aynı fikirde olduğunu söyleyebilirsin.”</p>

    <p>“Majesteleri,” diye dikkatlice konuşmaya başladı Ned.</p>

    <p>Robert, Ned’in sırtına vurdu. “Benim Aerys’ten daha iyi bir kral olduğumu söyle de kurtul. Sen onur ve aşk söz konusu olduğunda asla yalan söylemezsin Ned Stark. Hâlâ gencim ve sen burada benim yanımdasın. Artık her şey farklı olacak. Bu krallıkla ilgili şarkılar söylenecek. Lannisterlar’ın canı cehenneme. Burnuma jambon kokusu geliyor. Sence bugün kim şampiyon olur? Mace Tyrell’in oğlunu gördün mü? Çiçek Şövalyesi diyorlar delikanlıya. İşte o çocuğun babası olmak her adama gurur verir. Geçen turnuvada Kral Katili’ni altın poposunun üzerine oturttu. Cersei’nin yüzündeki ifadeyi görmeliydin. Karnım ağrıyana kadar gülmüştüm. Çocuğun şafak vakti kadar güzel on dört yaşında bir kız kardeşi varmış, Renly söyledi...”</p>

    <p>Nehir kenarına kurulan sofrada siyah ekmek, kaynatılmış ördek yumurtası, soğanla kızarmış balık ve jambon yiyerek kahvaltı ettiler. Kralın hüznü sabah sisiyle birlikte dağıldı. Robert portakal yerken, çocukluklarında Kartal Yuvası’nda geçirdikleri bir sabahı hatırlayıp anlatmaya başladığında neşesi geri gelmişti. “...Jon’a bir fıçı portakal vermişti hatırlıyor musun? Ama portakallar çürüktü. Ben de elimdekini salonun duvarına fırlatayım derken, portakal gidip Dacks’in burnuna çarptı. Onu hatırlıyor musun? Redfort’un yüzü çiçek bozuğu yaveri. O da bana bir portakal fırlattı. Daha Jon müdahale edip yüzümüze etmeye fırsat bulamadan Büyük Salon’da portakallar uçuşmaya başladı.” Robert gürültülü kahkahalar atıyordu. Ned bile gülümsüyordu. O günü hatırlamıştı.</p>

    <p>Bu konuşan Ned’in birlikte büyüdüğü çocuktu. Bu tanıdığı ve sevdiği Robert Baratheon’dı. Eğer Bran’a yapılan saldırının arkasında Lannisterlar’ın olduğunu kanıtlayabilirse, Jon Arryn’i öldürenlerin onlar olduğunu ispatlayabilirse dinlerdi bu adam. Cersei ve Kral Katili tarih olurdu. Eğer Lord Tywin batıyı ayaklandırmaya cesaret ederse, Üç Dişli Mızrak’ta Rhaegar’ı ezdiği gibi onu da ezerdi Robert. Açıkça görebiliyordu artık.</p>

    <p>Bu kahvaltı, Eddard Stark’ın uzun zamandır yediği her şeyden daha lezzetliydi. Kahvaltı boyunca daha kolay, daha sık gülümsedi. Turnuvanın tekrar başladığı zamana kadar. Son mızrak müsabakalarını Sansa’yla birlikte izlemeye söz vermişti; Rahibe Mordane bugün rahatsızdı ve Sansa mızrak finalini izlemeye kararlıydı. Ned, Robert’ı gördü, kralın yanındaki koltuk boştu. Cersei turnuvaya gelmemeyi tercih etmişti. Bu durum bile Ned’e umut veriyordu.</p>

    <p>Kalabalığı yararak kızının oturduğu bölüme doğru yürüdü ve ilk karşılaşma için borular çalarken Sansa’yı buldu. Sansa kendisini öyle bir kaptırmıştı ki Ned’in geldiğini fark etmedi bile.</p>

    <p>Meydana ilk çıkan Sandor Clegane oldu. Gri siyah zırhının üzerine zeytin yeşili bir pelerin giymişti. Pelerin ve tazı başı miğferi süssüzlüğünün istisnalarıydı.</p>

    <p>Jaime Lannister, kızıl doru savaş atının üzerinde mızrak meydanına çıktığında, “Kral Katili’nin üstüne yüz altın ejder,” diye bağırdı Serçeparmak. Jaime’nin atına yaldızlı bir örme zırh giydirilmişti ve adamın kendisi de tepeden tırnağa ışıldıyordu. Mızrağı bile Yaz Adaları’nın altın ağacından yapılmıştı.</p>

    <p>“Anlaştık,” diye geri bağırdı Lord Renly. “Tazı bu sabah onu yemek istiyor gibi görünüyordu.”</p>

    <p>“Aç köpekler bile kendilerini besleyen eli ısırmamaları gerektiğini bilir,” diye cevap verdi Serçeparmak kuru bir sesle.</p>

    <p>Miğferinin siperini ses çıkacak kadar sert kapatan Sandor Clegane pozisyon aldı. Sör Jaime Lannister seyircilerin arasındaki bir kadına öpücük gönderdi, miğferinin siperini zarifçe kapadı ve mızrak meydanının bir ucunda o da yerini aldı. İki yarışmacı da mızraklarını aldı.</p>

    <p>İki adamın da kaybettiğini görmek Ned Stark’ı çok mutlu ederdi ama Sansa neredeyse nemli gözlerle ve sabırsızca izliyordu. Atların dörtnala koşmasıyla seyirciler coştu ve derme çatma bir şekilde yapılmış olan izleyici yerleri sallanmaya başladı. Tazı atının üzerine eğildi, mızrağını kaya gibi sağlam tutuyordu ama Jaime Lannister tam darbe alacağı sırada eyerinin üzerinde yana kaymayı başardı. Clegane’in vuruşu aslan armalı altın kalkanda kaybolurken kendi kalkanı da sert bir darbe aldı; ahşap parçalara ayrılmıştı. Sandor Clegane sendeledi ve eyerinden düşmemek için çabaladı. Sansa soluğunu tutmuştu. Kalabalıktan heyecan dolu sesler yükseldi.</p>

    <p>“Paranı nasıl harcayacağımı düşünüyorum,” dedi Serçeparmak, Lord Renly’ye.</p>

    <p>Tazı zar zor da olsa eyerinin üstünde kalmayı başarmıştı. Atını sertçe durdurup döndürdü ve ikinci geçiş için meydanın başına gitti. Jaime Lannister kırılan mızrağını attı, zarif bir hareketle yaverinden yeni bir mızrak aldı. Tazı atını tekrar dörtnala koşturmaya başladı. Jaime de onu karşılamak için aynı hızda sürüyordu atını. Jaime tam darbeden önce eyerinin üstünde kaydığında, bu defa Sandor da aynı yöne doğru kaydı. Buluşan mızraklar havada paramparça oldu. Mızrak kıymıkları yere düşerken binicisiz bir kızıl doru savaş atı alanda tek başına yürüyor ve yiyecek ot arıyordu. Jaime Lannister toprak zeminde yuvarlanıyordu. Altınlar içinde ve çökmüş halde.</p>

    <p>“Tazı’nın kazanacağını biliyordum,” dedi Sansa.</p>

    <p>Serçeparmak onu duymuştu. “İkinci karşılaşmayı kimin kazanacağını da biliyorsan, Lord Renly ceplerimi tamamen boşaltmadan söyle,” diye seslendi. Ned gülümsedi.</p>

    <p>“İblis’in burada olmaması büyük talihsizlik, iki kat fazla altın kazanabilirdim,” diye karşılık verdi Renly.</p>

    <p>Jaime Lannister sonunda ayağa kalkmıştı ama miğferi başında ters dönmüştü ve yere çarpan kısmı ezilmişti. Şimdi kafasından çıkmıyordu. Seyirciler parmaklarıyla göstererek Jaime’yi yuhalıyordu. Lordlar ve leydiler gülüşmelerini saklamaya çalışıyor olsalar da bunu başaramıyorlardı. Kral Robert’ın herkesten daha yüksek sesle kahkahalar attığını duyabiliyordu Ned. Sonunda, Jaime Lannister’ı kolundan tutup bir demir ustasına götürmek zorunda kaldılar. Kör ve adımları karışmış halde.</p>

    <p>Bütün bunlar olurken, Sör Gregor Clegane meydandaki yerini almıştı. Dev gibiydi. Ned Stark’ın gördüğü en iri adamdı. Robert Baratheon ve kardeşleri de iri erkeklerdi, Tazı da öyleydi. Kışyarı’ndaki eksik akıllı seyis Hodor’un yanında bütün kale cüce gibi kalırdı ama Gregor Clegane, nam-ı diğer Yürüyen Dağ bütün bu iri adamlara tepeden bakacak büyüklükteydi. Boyu iki buçuk metreye yakındı, aşırı geniş omuzları ve küçük bir ağacın gövdesine benzeyen kolları vardı. Bindiği savaş atı zırhlı bacaklarının arasında bir midilli gibi görünüyordu ve uzun mızrağı elinde bir süpürge sapı gibi kalmıştı.</p>

    <p>Kardeşinin aksine Gregor sarayda yaşamıyordu. Savaşlar ve turnuvalar için tek başına yolculuk eden, yalnızlığı tercih etmiş bir adamdı. Kral Toprakları düştüğünde Lord Tywin’in yanında yer almıştı. On yedi yaşında yeni şövalye ilan edilmiş genç bir delikanlıydı o zamanlar. O yaşında bile gövdesi ve acımasızlığıyla isim yapmıştı. Bebek Prens Aegon Targaryen’ı duvara fırlatıp kafatasını ezen kişinin Gregor olduğu söylenirdi. Bebeği öldürdükten sonra Dorne Prensesi Elia’ya tecavüz ettiği, ardından kılıçtan geçirdiği de söylenenler arasındaydı. Bütün bunlar Gregor’un duyabileceği yerlerde söylenemezdi.</p>

    <p>Ned Stark, Gregor’la konuştuğunu hatırlamıyordu. Gregor, Balon Greyjoy isyanı sırasında onlarla birlikteydi ama bin atlıdan biriydi sadece. Ned adamı izledi. Dedikodulara kulak asan biri değildi ama Gregor Clegane hakkında söylenenler dehşet vericiden de öteydi. Çok yakında üçüncü kez evlenecekti ve ilk iki karısının ölümüyle ilgili korkunç söylentiler vardı. Gregor’un kalesindeki hizmetkârların şüpheli şekilde ortadan kaybolduğu, köpeklerin bile büyük salona girmekten korktukları konuşulurdu. Kız kardeşini öldüren tuhaf olay, erkek kardeşinin yüzünü harabeye çeviren yangın ve babasının hayatına mal olan açıklanamaz bir av kazası. Aile kalesi, bütün hazine ve mallar Gregor’a kalmıştı. Küçük kardeşi Sandor aynı gün kaleyi terk edip yeminli kılıcı olarak Lannisterlar’ın hizmetine girmiş ve bir ziyaret için dahi geri dönmemişti.</p>

    <p>Çiçek Şövalyesi alana girdiğinde kalabalıktan meraklı mırıltılar yükseldi. Ned kızının, “Ah! Çok <em>yakışıklı,</em>” diye fısıldadığını duydu. Sör Loras Tyrell bir fidan gibi inceydi. Göz kamaştıracak kadar parlatılmış gümüş zırhına siyah sarmaşıklar ve ufak beni unutma çiçekleri işlenmişti. Çiçeklerdeki mavilerin safirlerle elde edildiğini seyircilerle aynı anda fark etti Ned. Binlerce insan aynı anda soluksuz kalmış gibiydi. Delikanlının omuzlarından ağır bir pelerin sarkıyordu. Yün pelerinine yeni açmış yüzlerce beni unutma çiçeği dikilmişti. Gerçek çiçekler.</p>

    <p>Şövalyenin atı da kendisi gibi inceydi. Süratle koşmak için yaratılmış gri ve güzel bir kısrak. Gregor Clegane’in aygırı, kısrağın kokusunu aldığında kişnedi. Yüksek Bahçe’den gelen çocuk atına dizleriyle bir komut verdi ve at bir dansçı zarafetiyle kenara kaydı. Sansa, Ned’in koluna yapıştı. “Baba, Sör Gregor’un ona bir şey yapmasına izin verme,” dedi. Sansa’nın, Sör Loras’ın dün verdiği kırmızı gülü yakasına taktığını fark etti Ned. Jory bundan da bahsetmişti.</p>

    <p>“Bunlar turnuva mızrakları. Uçları köreltilmiş, sadece darbe için kullanılıyor. Yani kimseye bir şey olmayacak,” dedi Ned. Ama dün boğazı delinerek can veren çocuğu unutmamıştı ve kelimeler boğazında takılıyordu.</p>

    <p>Sör Gregor atını zapt etmekte zorlanıyordu. Aygır çığlık atar gibi kişniyor, kafasını sallıyor ve yeri dövüyordu. Yürüyen Dağ ayağındaki zırhlı çizmelerle hayvanı sertçe tekmeledi. At şaha kalktığında Gregor az kalsın yere düşüyordu.</p>

    <p>Çiçek Şövalyesi, kralı selamladı, meydanın ucundaki yerini aldı ve mızrağını hazır etti. Sör Gregor atının dizginleriyle savaşarak pozisyon aldı ve dövüş aniden başladı. Dağ’ın aygırı dörtnala koşup rüzgâr gibi öne fırladı. Şövalyenin kısrağı ipek gibi akarak koşmaya başladı. Sör Gregor, söz dinlemeyen atının dizginleriyle boğuşup hayvanı düz bir çizgide koşturmaya çalışırken kalkanını kaldırdı, mızrağını doğrulttu ve bir an sonra Loras Tyrell tepesindeydi. Mızrağının ucu tam oraya dayanmıştı. Göz açıp kapayıncaya kadar Dağ yere yuvarlandı. O kadar iriydi ki, bir metal ve et düğümü halinde atını da kendisiyle birlikte düşürdü.</p>

    <p>Ned alkışları, tezahüratları, ıslıkları, hayret dolu mırıltıları ve heyecanlı konuşmaları duydu. Dağ’ın tuhaf kahkahası da seslere karışmıştı. Çiçek Şövalyesi meydanın başına döndü. Mızrağı bile kırılmamıştı. Halk delikanlı için deliye dönmüştü.</p>

    <p>Meydanın tam ortasındaki Gregor düğümden kurtularak ayağa kalktı. Miğferini çıkarıp yere fırlattı. Öfkeden gözleri kararmıştı, saçları yüzüne düşüyordu. “Kılıcım!” diye bağırdı yaverine. Çocuk koşarak kılıcı efendisine getirdi. Aygır, Gregor’un yanında duruyordu.</p>

    <p>Gregor Clegane kılıcını öyle bir öfkeyle savurdu ki, hayvanın başı gövdesinden tek hamlede neredeyse tamamen ayrıldı. Kalabalığın tezahürat sesleri bir kalp atışı kadar kısa zamanda feryatlara dönüştü. Aygır dizlerinin üzerine düştüğü sırada, Gregor elinde kanlı kılıcıyla Çiçek Şövalyesi’ne doğru yürümeye başlamıştı bile. <em>“Durdurun onu!”</em> diye bağırdı Ned ama sesi gürültüde kayboldu. Herkes bağırıyordu. Sansa ağlıyordu.</p>

    <p>Her şey bir anda oldu. Çiçek Şövalyesi kendi kılıcını almak için bağırdığında, Gregor yaver çocuğu iterek yere savurdu ve genç şövalyenin atının dizginlerini yakaladı. Kısrak kan kokusunu almıştı, şaha kalktı. Loras güçlükle eyerinin üstünde kalmayı başardı. Sör Gregor kılıcını iki eliyle savurarak delikanlının göğsüne indirdi ve genç şövalye atından düştü. Kısrak panikle koşmaya başladı. Gregor kılıcını ölüm vuruşu için ikinci kez havaya kaldırdığında, <em>“Çocuğu rahat bırak,”</em> dedi sert bir ses. Pençe gibi eller Gregor’u çekip çocuktan uzaklaştırdı.</p>

    <p>Dağ sessiz bir öfkeyle kendi etrafında döndü, kılıcını öldürücü bir açıyla ve bütün gücüyle indirdi ama Tazı hamleyi kendi kılıcıyla karşıladı. Sonsuzluk kadar uzun gelen bir süre boyunca, iki kardeş kılıçlarını birbirine sallayıp durdu. Loras Tyrell güvenli bir mesafeye götürülmüştü. Ned, Gregor’un kılıcının vahşi darbelerle Tazı’nın miğferine indiğini üç kez görmüştü ama Tazı ağabeyinin miğfersiz başına tek bir hamle bile yapmadı.</p>

    <p>Sonunda her şeyi bitiren kralın sesi oldu... kralın sesi ve yirmi kılıç. Jon Arryn onlara, bir kumandanın etkileyici bir savaş sesine ihtiyacı olduğunu söylemişti ve Robert, Üç Dişli Mızrak’ta bunun doğruluğunu kanıtlamıştı. Şimdi yine o sesiyle bağırıyordu. <em>“BU ÇILGINLIĞI HEMEN DURDURUN,”</em> diye kükredi. <em>“KRALINIZ ADINA!”</em></p>

    <p>Tazı hemen bir dizinin üstüne çöktü. Sör Gregor’un kılıcı havayı kesti ve sonunda o da durdu. Kılıcını yere atıp Kral Muhafızları tarafından çevrelenmiş Robert’a baktı. Kral Muhafızları’ndan başka yirmi şövalye ve muhafız daha vardı. Gregor döndü ve Sör Barristan Selmy’yi iterek yürümeye başladı. “Bırakın gitsin,” dedi Robert. Ve her şey bitti.</p>

    <p>“Tazı şimdi şampiyon mu oldu?” diye sordu Sansa.</p>

    <p>“Hayır,” dedi Ned. “Tazı ve Çiçek Şövalyesi arasında son bir karşılaşma olacak.”</p>

    <p>Ama sonuçta Sansa haklı çıktı. Birkaç dakika sonra Sör Loras Tyrell üzerinde basit yün bir takımla sahaya geri geldi ve, “Size hayatımı borçluyum. Gün sizindir sör,” dedi.</p>

    <p>“Ben sör değilim,” diye yanıtladı Sandor ama zaferi, ödülü ve hayatında ilk kez insanların sevgisini kazandı. Sandor alandan ayrılıp çadırına giderken seyirciler onu çılgınca alkışlıyordu.</p>

    <p>Sansa ve Ned ok meydanına doğru yürürken Lord Renly ve Serçeparmak onlara katıldı. “Tyrell kısrağının kızgınlık zamanında olduğunu biliyordu bence,” dedi Serçeparmak. “Yemin ederim ki çocuk her şeyi baştan planlamış. Gregor iri, vahşi aygırları tercih eder. Çocuk bunu biliyor olmalı.” Bu fikir Serçeparmak’ı çok eğlendirmiş gibiydi.</p>

    <p>Sör Barristan Selmy o kadar eğleniyormuş gibi görünmüyordu. “Hileli işlerde çok az onur vardır,” dedi sertçe.</p>

    <p>“Çok az onur ve yirmi bin altın,” diye karşılık verdi Serçeparmak.</p>

    <p>Öğleden sonra, Dorne Hudutları’ndan Anguy isimli bir genç, kısa mesafelerde elenen diğer okçuların ardından, yüz adım mesafesinde Sör Balon Swann ve Jalabhar Xho’yu eleyerek okçuluk müsabakasını kazandı. Ned, Alyn’ı delikanlıya göndererek El Muhafızları’nda bir görev önerdi ama zafer, şarap ve daha önce hiç görmediği kadar fazla altının pırıltısıyla körkütük sarhoş olan çocuk görevi reddetti.</p>

    <p>Meydan dövüşü üç saat sürdü. Hürsüvariler, düşük rütbeli şövalyeler ve isim yapmaya çalışan yeni yaverlerden oluşan kırk kişi dövüşlere katılmıştı. Ellerindeki kör silahlarla, kan ve çamura bulanmış halde, önce güç birliği yapan küçük gruplar halinde mücadele verdiler. Gruplardaki adamlar teker teker devrildikten sonra, sahada tek adam kalana kadar bire bir dövüşe devam ettiler. Kafası kazınmış, alev kılıçlı deli adam Myrli Thoros meydan dövüşünün galibi oldu. Daha önce de pek çok müsabaka kazanmıştı. Elindeki alevli kılıç atları korkutuyordu ve kendisi hiçbir şeyden korkmuyordu. Meydan dövüşünün final çetelesi; üç kırık bacak, bir kırık kürek kemiği, bir düzine kırık parmak, öldürülmek zorunda kalınan iki at, sayılamayacak kadar fazla kesik, çürük ve burkulmaydı. Ned, Robert dövüşe katılmadığı için şükrediyordu.</p>

    <p>Ned akşamki ziyafette uzun zamandır olmadığı kadar umut doluydu. Robert’ın neşesi yerindeydi, Lannisterlar ortada yoktu, hatta kızları bile ağırbaşlı davranıyordu. Jory, Arya’yı ziyafete katılması için yanlarına getirmişti ve Sansa kız kardeşiyle nezaketle konuşuyordu. “Turnuva <em>olağanüstüydü,</em>” dedi içini çekerek. “Sen de gelmeliydin. Dans dersin nasıl geçti?”</p>

    <p>“Her tarafım ağrıyor,” dedi Arya bacağındaki kocaman bir morluğu gururla göstererek.</p>

    <p>“Çok kötü bir dansçı olmalısın,” dedi Sansa şüphe dolu bir ifadeyle.</p>

    <p>Daha sonra, Sansa bir grup şarkıcının söylediği “Ejderhaların Dansı” denen iç içe geçmiş karışık baladları dinlerken Ned, Arya’nın bacağındaki morluğu inceledi. “Umarım Syrio Forel sana fazla yüklenmiyordur,” dedi.</p>

    <p>Arya tek ayağının üstünde durdu. Gün geçtikçe daha başarılı oluyordu bu işte. “Syrio her acının bir ders olduğunu ve her dersin insanı daha güçlü kıldığını söylüyor,” dedi.</p>

    <p>Ned kaşlarını çattı. Syrio Forel denen adamın çok methini duymuştu ve kusursuz Braavos stili Arya’nın ince kılıcı için çok uygundu ama... birkaç gün önce Arya gözlerine siyah bir kumaş parçası bağlamış halde ortalıkta dolaşıyordu. Syrio’nun ona kulaklarıyla ve teniyle görmeyi öğrettiğini söyledi. Bu olaydan önce de dönüşler ve ters taklalar çalışıyordu kız. “Arya, bunu yapmaya devam etmek istediğinden emin misin?” diye sordu Ned.</p>

    <p>Arya başıyla onayladı. “Yarın kedi yakalayacağız.”</p>

    <p>“Kedi,” diyerek iç geçirdi Ned. “Belki bir Braavosluyu tutmakla hata ettim. İstersen derslere Jory ile devam edebilirsin. Ya da Sör Barristan’a gizlice sorabilirim. Yedi Krallık’taki en iyi kılıç dövüşçüsüydü gençliğinde.”</p>

    <p>“Onları istemem. Ben Syrio’yu istiyorum,” dedi Arya.</p>

    <p>Ned elini saçlarına götürdü. İşinde iyi olan her silah ustası, göz bağlamak, tek ayak üstünde durmak, kedi kovalamak, atlı arabaların tepesinden atlamak gibi saçmalıklara hiç bulaşmadan kılıç kullanmanın inceliklerini öğretebilirdi Arya’ya ama Ned kızını iyi tanıyordu ve onun inatçı çenesiyle tartışmanın hiçbir faydası olmayacaktı. “Nasıl istersen,” dedi. Eninde sonunda Arya derslerden sıkılacaktı nasılsa. “Ama lütfen dikkatli ol.”</p>

    <p>“Olurum,” diye söz verdi Arya zıplayarak ayak değiştirirken.</p>

    <p>İlerleyen saatlerde, kızlarıyla şehirden geçip kaleye döndükten ve Sansa’yı rüyalarıyla, Arya’yı yaralarıyla yataklarına güven içinde yatırdıktan sonra, El Kulesi’nin tepesindeki odasına gitti. Gün çok sıcak geçmişti. Odası kapalı kaldığı için havasızdı. Ağır pencereyi açtı ve serin gece rüzgârı odayı doldurdu. Büyük Avlu’nun diğer tarafındaki Serçeparmak’ın odasında titrek bir mum ışığı olduğunu fark etti. Vakit gece yarısını epey geçmişti. Nehir kıyısındaki eğlenceler artık bitiyor olmalıydı.</p>

    <p>Hançeri eline aldı ve incelemeye başladı. Tyrion’ın turnuvada ödül olarak kazandığı, Bran’ı öldürsün diye Kışyarı’na yolladığı hançer. <em>Neden?</em> Cüce neden Bran’ın ölmesini istiyordu? Kim, ne sebeple Bran’ın ölmesini isteyebilirdi?</p>

    <p>Hançer, Bran’ın düşmesi, bunlar bir şekilde Jon Arryn’in ölümüyle bağlantılıydı ama Jon’un ölümündeki sır perdesi hâlâ ilk günkü gibi kapalı duruyordu. Lord Stannis turnuva için Kral Toprakları’na dönmemişti. Lysa Arryn, Kartal Yuvası’nın yüksek duvarları arasında sessizliğini koruyordu. Yaver ölmüştü ve Jory hâlâ genelevleri araştırıyordu. Robert’ın piç oğlundan başka hiç kimseye ulaşamamıştı.</p>

    <p>Zırh ustasının aksi çırağı Robert’ın oğluydu. Ned’in bundan hiç şüphesi yoktu. Baratheon özellikleri çocuğun yüzüne, gözlerine, çenesine ve siyah saçlarına mühürlenmişti. Renly o yaşta bir çocuğun babası olamayacak kadar gençti, Stannis bir piç peydahlayamayacak kadar soğuk ve onurluydu. Gendry, Robert’ın oğluydu.</p>

    <p>Ama bunu bilmek Ned’e ne kazandırıyordu? Yedi Krallık’ın dört bir yanında başka piç çocukları da vardı kralın. Annesi soylu bir kadın olan, Bran yaşlarındaki piçini açıkça kabul etmişti. Çocuk, Lord Renly’nin Fırtına Burnu’ndaki kale kumandanı himayesine verilmişti.</p>

    <p>Ned, Robert’ın ilk çocuğunu da hatırlıyordu. Daha kendisi bile bir çocukken, Vadi’de bir kızın babası olmuştu. Tatlı küçük bir kızdı. Fırtına Burnu’nun genç lordu bebeğin üstüne titriyordu. Robert bebeğin annesine olan ilgisini kaybettikten sonra bile, ufaklıkla oynamak için günlük ziyaretlerine devam etmişti. Ned istese de istemese de bu ziyaretler sırasında Robert’a eşlik etmek zorunda kalmıştı çoğu zaman. Kız şimdi on sekiz on dokuz yaşlarında olmalıydı. Robert onun babası olduğu gün çok daha küçüktü. Garip bir durum.</p>

    <p>Cersei lord kocasının piçlerinden memnun değildi elbette ama yıllar geçtikçe kralın bir ya da yüz piçi olması arasında bir fark kalmamıştı onun için. Yasaların ve geleneklerin gayrimeşru çocuklara tanıdığı haklar yok denecek gibiydi. Gendry, Fırtına Burnu’ndaki çocuk, Vadi’deki kız, Robert’ın meşru çocukları için tehlike değildi.</p>

    <p>Düşünceleri kapının hafifçe vurulmasıyla kesildi. “Bir adam sizi görmek istiyor lordum,” dedi Harwin. “Adını vermek istemiyor.”</p>

    <p>“İçeri yolla,” dedi Ned merakla.</p>

    <p>Ziyaretçisi, çizmeleri kurumuş çamurla kaplı, en kaba ipliklerden dokunmuş kahverengi ağır bir cübbe giymiş, yüzü başlığının altında gizlenmiş ve elleri kat kat yenin içinde kaybolmuş tıknaz bir adamdı.</p>

    <p>“Kimsin?” diye sordu Ned.</p>

    <p>“Bir dost,” diye cevapladı cübbeli adam garip alçak bir ses tonuyla. “Yalnız konuşmalıyız Lord Stark.”</p>

    <p>Merak tedbirden ağır basmıştı. “Harwin, bizi yalnız bırak,” diye emretti. Kapı kapanıp yalnız kaldıklarından emin olana kadar adam başlığını çıkarmadı.</p>

    <p><em>“Lord Varys?”</em> dedi Ned hayretle.</p>

    <p>“Lord Stark,” dedi Varys nazik bir tonla, bir koltuğa otururken. “Sizinle bir şeyler içebilir miyiz?”</p>

    <p>Ned iki kadehe yaz şarabı doldurdu ve birini Varys’e uzattı. “Bir adım yanınızda yürüsem de sizi tanıyamazdım,” dedi şaşkınlıkla. Hadımı ipekler, satenler, kadifeler içinde görmeye alışmıştı ve karşısında oturan adam leylak değil ter kokuyordu.</p>

    <p>“Ben de tam böyle olmasını umuyordum,” dedi Varys. “Bazı kişilerin ikimizin özel olarak konuştuğunu bilmesi iyi olmaz. Kraliçe sizi yakından izliyor. Bu arada, şarap seçiminiz kusursuz. Teşekkür ederim.”</p>

    <p>“Diğer muhafızlarımı geçmeyi nasıl başardınız?” diye sordu Ned. Porther ve Cayn kulenin kapısında nöbet tutuyorlardı ve Alyn da merdivenlerin başındaydı.</p>

    <p>“Kızıl Kale’de sadece hayaletlerin ve örümceklerin bildiği yollar vardır.” Özür dilermiş gibi gülümsedi. “Çok vaktinizi almayacağım lordum. Bilmeniz gereken bazı şeyler var. Siz Kral Eli’siniz ve kral bir aptal.” Hadımın az önceki hafif ve tuhaf ses tonu kaybolmuştu. Şimdi kamçı gibi sert ve tiz bir sesle konuşuyordu. “Evet biliyorum, sizin arkadaşınız ama buna rağmen bir aptal... ve başına gelecekler var. Eğer siz onu kurtarmazsanız. Bugün kıyısından döndü. Meydan dövüşü sırasında kralı öldüreceklerdi.”</p>

    <p>Ned bir an şaşkınlık içinde sözsüz kaldı. <em>“Kim?”</em></p>

    <p>Varys bir yudum şarap içti. “Bunu bana samimiyetle soruyorsanız Robert’tan daha büyük bir aptalsınız demektir ve ben yanlış safta duruyor olurum.”</p>

    <p>“Lannisterlar,” dedi Ned. “Kraliçe... hayır, buna inanamam. Cersei bile bu kadar hain olamaz. Krala dövüşmemesini o söylemişti.”</p>

    <p>“Dövüşmesini <em>yasaklamıştı.</em> Hem de kardeşinin, şövalyelerinin ve konsey üyelerinin yarısının gözlerinin önünde. Bir düşünün, kralın meydan dövüşüne gireceğinden emin olmak için daha iyi bir yöntem geliyor mu aklınıza?”</p>

    <p>Ned’in içinde korkunç bir huzursuzluk vardı. Hadım çok doğru bir tespit yapmıştı. Robert Baratheon’a, yapamazsın, edemezsin gibi şeyler söyle ve yapacağından emin ol. “Dövüşseydi bile, kim krala saldırmaya cesaret edebilirdi ki?”</p>

    <p>Varys omuz silkti. “Meydan dövüşünde kırk atlı adam vardı. Lannisterlar’ın dostu çoktur. Bütün o hengâmeyi bir düşünün. Çığlık atan atlar, kırılan kemikler, elinde alevli kılıcıyla Myrli Thoros. Majesteleri’ne kazayla denk gelen bir darbeye, o kargaşanın içinde kim cinayet diyebilirdi?” Sürahiye uzanıp kadehini tekrar doldurdu. “Kralın işini bitirdikten sonra katili başında diz çöküp acı içinde ağlayabilirdi. Hıçkırıklarını duyabiliyorum. Soylu ve zarif dul üzüntü dolu adama acır, nazikçe ayağa kaldırır ve affedildiğini söylerdi. İyi Kral Joffrey’nin, adamı bağışlamaktan başka seçeneği kalmazdı.” Hadım elini yanağına götürdü. “Belki de Cersei, Sör Ilyn’e adamın başını vurmasını emrederdi. Lannisterlar için daha az risk, küçük dostları için de kötü bir sürpriz olurdu bu.”</p>

    <p>Ned öfkesinin kabardığını hissediyordu. “Siz bu komployu biliyordunuz ve hiç ses çıkarmadınız mı?”</p>

    <p>“Benim emrimde kuşlar var, savaşçılar değil.”</p>

    <p>“Bana çok daha önce haber verebilirdiniz.”</p>

    <p>“Ah evet. Gelip anlatırdım. Siz ne yapardınız? Doğruca Robert’a giderdiniz. Ve Robert bütün bunları duyduğunda ne yapardı? Merak ediyorum.”</p>

    <p>Ned düşündü. “Hepsine lanet okur ve onlardan korkmadığını göstermek için yine de o meydana çıkardı.”</p>

    <p>Varys ellerini iki yana açtı. “Bir itirafım daha olacak Lord Eddard. Sizin ne tepki vereceğinizden de emin değildim. <em>Neden bana gelmedin?</em> diye soruyorsunuz. Neden olduğunu söylemeliyim. <em>Çünkü size güvenemedim lordum.</em>”</p>

    <p>“Siz <em>bana</em> güvenemediniz?” Ned gerçek bir şaşkınlıkla sormuştu bunu.</p>

    <p>“Kızıl Kale’de iki çeşit insan yaşar Lord Eddard,” dedi Varys. “Diyara sadık olanlar ve sadece kendilerine sadık olanlar. Bu sabaha kadar sizin hangi gruba ait olduğunuzdan emin değildim... anlamak için bekledim... ve şimdi kesin olarak biliyorum.” Bir an için samimiyetle gülümsedi ve bir an için gerçek yüzüyle kalabalıkta taktığı maske bir oldu. “Kraliçenin sizden niye bu kadar çok korktuğunu anlamaya başladım. Evet lordum, anlıyorum.”</p>

    <p>“Onun korkması gereken kişi sizsiniz,” dedi Ned.</p>

    <p>“Hayır. Ben neysem oyum. Kral beni kullanıyor ama bundan utanç duyuyor. Robert’ımız en kudretli savaşçı ama onun gibi bir adamın bile yılanlara, casuslara ve hadımlara zaafı var. Gün gelir de kraliçe kralın kulağına <em>öldür şu adamı</em> diye fısıldarsa, Ilyn Payne göz açıp kapayıncaya kadar koparır benim kafamı. Zavallı Varys için kim yas tutar? Kuzeyde ya da güneyde, örümceklerin arkasından ağıtlar yakılmaz.” Uzanıp hafifçe Ned’in koluna dokundu. “Ama siz Lord Stark, sanıyorum... hayır biliyorum ki... sizi öldürtemez, kraliçe istese bile. Ve bizim kurtuluşumuz bu olabilir.”</p>

    <p>Bütün bunlar çok fazlaydı. Eddard Stark Kışyarı’na dönmeyi istedi bir an. Sade, temiz, Sur’un ardındaki yabanıllardan ve soğuktan başka düşman olmayan kuzeye gitmek istedi. “Robert’ın pek çok sadık dostu olduğundan eminim,” dedi. “Kardeşleri ve...”</p>

    <p>“...karısı mı?” diye lafını kesti Varys. “Robert’ın kardeşleri Lannisterlar’dan nefret ediyor buna şüphe yok. Ama kraliçeden nefret etmekle Robert’ı sevmek aynı şeyler değil. Sör Barristan onurunu seviyor. Yüce Üstat Pycelle itibarını ve Serçeparmak Serçeparmak’ı seviyor.”</p>

    <p>“Kral Muhafızları...”</p>

    <p>“Sadece kâğıttan bir kalkan,” dedi hadım. “Bu kadar şaşırmış görünmeyin Lord Stark. Jaime Lannister da Beyaz Kılıçlar’ın Yeminli Kardeşleri’nden biri ve onun yemininin ne kadar ettiğini hepimiz biliyoruz. Ryam Redwyne ve Ejderha Şövalyesi Prens Aemon’ın beyaz pelerinler giydiği günler artık toza döndü, şarkılarda kaldı. O yedi şövalyenin arasında sadece Sör Barristan Selmy gerçek çeliktendir ve o da artık <em>yaşlı.</em> Sör Boros ve Sör Meryn kemiklerine kadar kraliçeye ait ve diğerleriyle de ilgili ciddi şüphelerim var. Hayır lordum, kılıçlar kınlarından gerçekten çıkarıldığında, Robert’ın yanındaki tek gerçek dost siz olacaksınız.”</p>

    <p>“Robert’ın bunlardan haberi olmalı,” dedi Ned. “Bu anlattıkların doğruysa, bu anlattıklarının ufacık bir bölümü bile doğruysa, kral bunları duymalı.”</p>

    <p>“Peki önüne hangi kanıtlarla gideceğiz? Onların lafına karşılık benim lafım. Küçük kuşlarımın laflarına karşı kraliçenin, Kral Katili’nin, erkek kardeşlerinin, konseyin, doğu ve batı muhafızlarının, Casterly Kayası’nın tüm kudreti. Doğrudan Sör Ilyn’i çağırın daha iyi, zaman kazanmış oluruz. Ben yolun nerede bittiğini biliyorum.”</p>

    <p>“Buna rağmen, söyledikleriniz doğruysa, zaman kollayıp tekrar deneyeceklerdir.”</p>

    <p>“Deneyecekler doğrusu,” dedi Varys. “Ve korkarım ki fazla beklemeden deneyecekler. Siz onları telaşlandırıyorsunuz Lord Eddard. Küçük kuşlarım sürekli dinleyecek. Belki biz, siz ve ben yani, onları birlikte oyalayabiliriz.” Kalktı ve cübbesinin başlığını kafasına geçirdi. Yüzü tekrar kayboldu. “Şarap için teşekkür ederim. Tekrar konuşacağız. Bir dahaki konsey toplantısında bana her zamanki gibi aşağılama dolu tavrınızla davrandığınızdan emin olun. Bunu yapmakta zorlanmayacağınızdan eminim.”</p>

    <p>Ned seslendiğinde hadım kapıya varmıştı. <em>“Varys.”</em> Hadım döndü. “Jon Arryn nasıl öldü?”</p>

    <p>“Bunu ne zaman soracağınızı merak ediyordum.”</p>

    <p>“Anlat.”</p>

    <p>“Adına Lys’in gözyaşları diyorlar. Çok zor bulunur ve çok pahalı bir şey. Su tadında, su gibi berrak. Ardında bir iz de bırakmıyor. Tam bu odada, Lord Arryn’e çeşnici kullanması için yalvarmıştım ama beni dinlemedi. Böyle bir şeyi, ancak insandan aşağılık bir yaratığın yapabileceğini söyledi bana.”</p>

    <p>Ned hikâyenin gerisini biliyordu. “Zehri kim içirdi ona?”</p>

    <p>“Aynı masada şarabını ve etini paylaşan yakın bir dostu ama hangisi? Çok fazla dostu vardı. Lord Arryn zarif ve insanlara güvenen bir adamdı.” Hadım içini çekti. “Bir çocuk <em>vardı.</em> Her şeyini Jon Arryn’e borçluydu. Dul leydi bütün maiyetiyle birlikte Kartal Yuvası’na gittiğinde o Kral Toprakları’nda kaldı. Son zamanlarda işlerinin iyi gittiğini duydum. Beni, genç bir adamın hayatta başarılı olduğunu görmekten fazla mutlu eden bir şey yok.” Sesi yine kamçı gibiydi ve her kelimesiyle bir kez daha vuruyordu. “Hilalli pelerini ve yepyeni zırhıyla turnuvadan iyi bir miktar kazanabilirdi, zamansız ölmesi kötü oldu. Siz daha onunla konuşamadan hayatını kaybetti.”</p>

    <p>Ned zehirlenmiş gibi hissediyordu. “Yaver,” dedi. “Sör Hugh.” Çarklar içinde dönen çarklar; onların içinde dönen başka çarklar. Ned’in kafası zonkluyordu. “<em>Neden?</em> Neden şimdi? Jon Arryn on dört yıldır Kral Eli’ydi. Ne yapıyordu ki onu öldürmek zorunda kaldılar?”</p>

    <p>“Soru soruyordu,” dedi Varys kapıdan çıkarken.</p>
  </div>
</body>
</html>
