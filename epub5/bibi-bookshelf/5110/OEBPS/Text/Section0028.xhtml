<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Bayırın tepesinde, atını Dany’nin yanında durdurmak için dizginleri çekerken, “Dothrak denizi,” dedi Sör Jorah Mormont.</p>

    <p>Tam önlerinde, uçsuz bucaksız, bomboş, ufuk çizgisine ve hatta daha ötesine kadar uzanan dümdüz arazi seriliydi. <em>İşte bu, deniz,</em> diye düşündü Dany. Burada dağlar, ağaçlar, şehirler, yollar yoktu. Rüzgâr estikçe dalgalar gibi hareketlenen upuzun yemyeşil otlar vardı sadece. “Nasıl bir yeşil,” dedi Dany.</p>

    <p>“Şu anda öyle,” diyerek onayladı Sör Jorah. “Bir de çiçeklendiğinde görmelisin burayı. Bir ufuktan diğerine kadar, koyu kırmızı çiçeklerden oluşan bir kan denizine benzer. Kurak mevsimde bir bronz denize dönüşür. Ve bu sadece <em>hranna</em> çocuğum. Burada daha yüzlerce çeşit ot büyür. Limon gibi sarı otlar, çivit rengi otlar, mavi otlar, turuncu otlar ve gökkuşağı gibi rengârenk olanlar. Asshai’nin ardındaki Gölge Topraklar’da, at üstündeki bir adamdan daha uzun, sütcamı rengindeki hayalet otlarından okyanuslar olduğu söylenir. Diğer otları yaşatmaz, geceleri lanetlilerin ruhlarıyla ışıl ışıl parlarlarmış. Dothraklar hayalet otlarının bir gün bütün dünyayı kaplayacağına ve hayatın o gün biteceğine inanırlar.”</p>

    <p>Bu düşünce Dany’yi ürpertmişti. “Şimdi bunlardan bahsetmek istemiyorum,” dedi. “Burası o kadar güzel ki ölen şeyler hakkında düşünmek istemiyorum.”</p>

    <p>“Nasıl emrederseniz <em>Khaleesi,</em>” dedi Sör Jorah saygıyla.</p>

    <p>Dany arkasından gelen sesleri duydu ve döndü. O ve Jorah, birlikte gezintiye çıktıkları kafilenin epey önünden gitmişlerdi ve şimdi geri kalanlar bayırı tırmanarak yanlarına geliyordu. Hizmetçisi Irri ve <em>khas</em>’ının okçuları su gibi akarak hareket ediyorlardı ama Viserys kısa üzengiler ve küçük eyerle mücadele halindeydi. Ağabeyi sefil durumdaydı buralarda. Aslında gelmemeliydi. Illyrio onu uyarmış ve Pentos’ta kalmasını, evinde konuk olmasını önermişti ama Viserys kabul etmemişti. Borcunu ödeyene kadar Drogo’nun yanında kalacaktı. Kendisine söz verilen tacı alana kadar Drogo’nun yanından ayrılmaya niyeti yoktu. “Eğer beni kandırmaya çalışırsa ejderhayı uyandırır ve acının ne demek olduğunu öğrenir,” demişti. Elini emanet kılıcının üzerine koymuş ve yeminler etmişti. Illyrio bu yemini gizli kapaklı bir alayla dinlemiş ve Viserys’e iyi şanslar dilemişti.</p>

    <p>Dany ağabeyinin sızlanmalarını dinlemek istemiyordu bugün. Gün kusursuzdu. Gökyüzü masmaviydi. Döne döne uçarak avlanan bir şahin vardı başlarının üstünde. Her rüzgâr esişinde önlerindeki yeşil deniz dalgalanıyordu. Viserys’in bu muhteşem günü mahvetmesine izin vermeyecekti.</p>

    <p>“Burada bekle,” dedi Dany, Sör Jorah’a. “Hepsine oldukları yerde kalmalarını söyle. Benim emrim olduğunu söyle.”</p>

    <p>Şövalye gülümsedi. Sör Jorah yakışıklı bir adam değildi. Omuzları ve boynu bir boğanınkine benziyordu. Siyah ve kalın tüyler, kollarını ve göğsünü öyle bir kaplamıştı ki kafasına yeterli tüy kalmamıştı. Ama gülümsemesi Dany’de bir güven duygusu uyandırıyordu. “Bir kraliçe gibi konuşmasını öğreniyorsun Daenerys,” dedi.</p>

    <p>“Bir kraliçe gibi değil, bir <em>khaleesi</em> gibi,” dedi Dany. Atını çevirdi ve bayırdan aşağı tek başına koşturmaya başladı.</p>

    <p>İniş dik ve engebeliydi ama Dany korkmuyordu. Yolun bütün tehlikesi ve eğlencesi birbirine karışıp kalbindeki bir şarkıya dönüşüyordu. Bütün hayatı boyunca bir prenses olduğunu söylemişti Viserys ama Daenerys Targaryen gümüşün üzerine bindiği ana kadar bir prenses gibi hissetmemişti hiç.</p>

    <p>En başlarda kolay olmamıştı. Düğünlerinin ertesi sabahı <em>khalasar</em> kamp alanını dağıtmış ve Vaes Dothrak’a doğru doğuya yolculuk etmeye başlamışlardı. Üçüncü günün sonunda Dany öleceğini düşünmüştü. Kalçalarında iğrenç ve kanlı eyer yaraları oluşmuştu. Baldırları morarmış, elleri dizgin tutmaktan su toplamış, sırt ve bacak kasları artık oturur halde bile duramayacağı kadar gerilmişti. Akşam olduğunda atından inebilmesi için hizmetkârlarının yardımına ihtiyaç duyuyordu.</p>

    <p>Gecelerde de teselli bulamıyordu. Khal Drogo at sırtındayken onu görmezden geliyordu. Tıpkı düğünlerinde olduğu gibi. Gecelerini savaşçıları ve kansüvarileriyle içerek, at yarıştırarak, kadınların danslarını, erkeklerin ölümlerini izleyerek geçiriyordu. Onun hayatının bu kısmında Dany’ye yer yoktu. Tek başına ya da Sör Jorah ve ağabeyiyle yemek yiyor, ağlayarak uykuya dalıyordu. Ama her gece, şafak vaktinden biraz önce, Drogo onun çadırına geliyor, aygırına bindiği sertlikle Dany’nin üzerine biniyordu. Dany’ye, Dothraklıların usulünce arkasından yaklaşıyordu hep ve bunun için minnettardı Dany. Böylece gözyaşlarını saklıyor, hıçkırık seslerini yastığına gömüyordu. Drogo işi bittiğinde gözlerini kapatıp horlayarak uykuya dalıyordu ve Dany vücudu morluklar ve ağrılar içinde, her yanı uyuyamayacak kadar sızlar halde, Drogo’nun yanında uzanıyordu.</p>

    <p>Günler ve geceler geçti. Sonunda Dany bir an daha dayanamayacağını düşünür hale gelmişti. Böyle yaşayacağına kendini öldürmeye karar vermişti ki...</p>

    <p>O gece uyuduğunda rüyasında ejderhayı gördü yine. Viserys yoktu bu sefer. Ejderhayla yalnızdı. Ejderhanın pulları simsiyahtı ve kanla ıslanmış, yapış yapış olmuştu. Kendi kanı olduğunu anladı Dany. Ejderhanın gözleri erimiş magmadandı ve ağzından ateş bulutları çıkıyordu. Şarkı söyler gibiydi. Kollarını açtı ve alevlerin onu almasına, sakinleştirmesine, temizlemesine izin verdi. Etinin dağlandığını, karardığını ve üzerinden aktığını, kanının kaynayıp buharlaştığını hissediyordu ama acı duymuyordu. Güçlü, yenilenmiş ve cesur hissediyordu.</p>

    <p>Ve ertesi gün, garip bir şeklide, hiçbir yeri eskisi kadar ağrımıyordu artık. Sanki tanrılar onu duymuş ve haline acımışlardı. Hizmetkârları bile ondaki değişikliği fark etmişlerdi. “<em>Khaleesi,</em> sorun nedir, hasta mısınız?” diye sordu Jhiqui.</p>

    <p>“Hastaydım,” diye yanıtladı Dany. Illyrio’nun düğün hediyesi olarak verdiği ejderha yumurtalarının yanında duruyordu. Kabuğunda hafifçe parmaklarını dolaştırarak en büyük yumurtayı okşadı. <em>Siyah ve kırmızı,</em> diye düşündü, <em>rüyamdaki ejderha gibi.</em> Elinin altındaki taşın ısınmaya başladığını hissediyordu... yoksa hâlâ rüya mı görüyordu? Elini gergin bir halde geri çekti.</p>

    <p>O saat itibarıyla her an biraz daha kolaylaştı her şey. Bacakları güçlendi, su toplamış elleri iyileşti ve nasır bağladı. Yumuşak baldırları toplandı, deri misali kıvraklaştı.</p>

    <p><em>Khal,</em> Dany’ye Dothrak tarzı biniciliği öğretmesi için Irri’ye emir vermişti ama Dany’nin asıl öğretmeni kısrağıydı. Hayvan, Dany’nin her duygusunu biliyormuş, onunla aynı zihni paylaşıyormuş gibi hareket ediyordu. Dothraklar sert ve duygusuz insanlardı. Atlarına bir isim vermek onlara göre değildi. Bu yüzden Dany, sadece gümüş olduğunu düşünüyordu atının. Daha önce hiçbir şeyi bu kadar çok sevmemişti.</p>

    <p>Ata binmek eziyet olmaktan çıktığında, Dany geçtikleri toprakların olağanüstü güzelliklerine dikkat etmeye başlamıştı. <em>Khalasar</em>’ın en önünde at süren Drogo’nun ve kansüvarilerinin yanında yol aldığı için, gittikleri her yer yemyeşil ve mahvolmamış haldeyken çıkıyordu karşılarına. Arkalarındaki sürü bastığı toprağı eziyor, geçtiği nehirleri çamura buluyor ve gerisinde boğucu toz bulutları bırakıyordu ama Dany’nin önüne çıkan araziler hep yemyeşil ve dokunulmamış oluyordu.</p>

    <p>İnişli çıkışlı Norvos tepelerinden, kasaba sakinlerinin, beyaz alçı duvarların üzerinden meraklı gözlerle onları izlediği çiftliklerden geçtiler. Üç geniş ve durgun nehir aştılar. Dördüncüsü dar, hızlı akan ve tehlikeli bir nehirdi. Hayaletlerin siyah mermer sütunlar arasında inlediği söylenen, harap olmuş büyük bir şehrin kalıntılarının kenarındaki masmavi ve yüksek bir şelalenin dibinde kamp kurdular. Bir Dothrak oku kadar düz ve bin yaşındaki Valyria yollarında yarıştılar. Ağaçların gövdelerinin bir şehir kapısı kadar geniş olduğu ve yaprakların altın bir tente gibi başlarının üzerinde durduğu Qohor Ormanı’nda iki hafta ilerlediler. Ormanda boynuzlu ulu geyikler, leoparlar, benekli kaplanlar, iri mor gözlü ve gümüş tüylü lemur maymunları yaşıyordu ama daha <em>khalasar</em> yaklaşmadan bir anda ortadan kayboluyorlardı ve Dany onları görmeye fırsat bulamıyordu.</p>

    <p>Acısı silik bir anıya dönüşüyordu. At üzerinde geçen gün bittiğinde hâlâ ağrılar hissediyordu ama bu sefer tuhaf bir tatlılık vardı ağrılarında. Her sabah eyerine istekle biniyor ve önlerindeki topraklarda onu hangi olağanüstü güzelliklerin beklediğini merak ediyordu. Gecelerden bile haz almaya başlamıştı. Drogo arkasından üzerine çıktığında hâlâ ağlıyordu zaman zaman ama sürekli acı çekmiyordu artık.</p>

    <p>Bayırın dibinde onu çevreleyen otlar uzun ve yumuşaktı. Atını yavaşlatıp kendini yeşil denizin içinde kaybetti, şükürler olsun ki yalnızdı. <em>Khalasar</em>’da bir an bile yalnız kalamıyordu. Khal Drogo’yu sadece sabaha karşı görüyordu ama hizmetçiler yemeğini yediriyor, banyosunu yaptırıyor, geceleri çadırının hemen dışında uyuyor, bir an yanından ayrılmıyorlardı. Drogo’nun kansüvarileri ve <em>khas</em> adamları sürekli çevresindeydi. Ağabeyi Viserys istenmeyen bir gölge gibi gece ve gündüz hep yanındaydı. Dany şimdi de, Viserys’in bayırın tepesinden gelen, sinirden iyice tizleşmiş sesini duyabiliyordu. Sör Jorah’a öfkeyle bağırıyordu. Dany atını sürmeye, Dothrak denizine karışmaya devam etti.</p>

    <p>Yeşil, Dany’yi yuttu. Hava atının, terinin ve saçlarının yağ kokusuna karışmış toprak ve çimen kokuyordu. Dothrak kokusuydu bunlar. Onlar bu kokulara aitti. Dany havayı içine çekti, gülmeye başladı. Birdenbire dünyayı ayaklarının altında hissetmek, ayak parmaklarını siyah ve yoğun toprağa gömmek için büyük bir arzu duydu içinde. Eyerinden inip uzun çizmelerini ayağından çıkarırken, kısrağı denizde otlaması için bıraktı.</p>

    <p>Viserys beklenmedik bir yaz fırtınası gibi geldi ve atının dizginini sertçe çekerek hışımla Dany’nin hemen yanında durdu. <em>“Nasıl cesaret edersin?”</em> diye bağırdı Dany’ye. “<em>Bana</em> emirler mi veriyorsun? <em>Bana?</em>” Atından indi, tökezledi. Tekrar dengesini bulmaya çalışırken yüzü öfkeden kıpkırmızı kesildi. Omuzlarından tutup Dany’yi sarsmaya başladı. “Kim olduğunu unuttun mu? Kendine bir bak! <em>Kendine bir bak!</em>”</p>

    <p>Dany’nin bakmaya ihtiyacı yoktu. Ayakları çıplaktı, saçları yağ içindeydi, Dothraklar’a özgü binici derileri ve düğün hediyesi olarak verilen boyalı yeleklerden birini giyiyordu. Tam da buralara aitmiş gibi görünüyordu. Viserys’in şehir ipeklileri ve örgü zırhı çamurlanmış, lekelenmişti.</p>

    <p>Viserys hâlâ bağırıyordu. “Sen ejderhaya emir veremezsin. Anlıyor musun? Yedi Krallık Lordu’yum ben. Bir at efendisinin fahişesi bana emir veremez.” Elleri Dany’nin yeleğinin altına gitti. Parmakları göğüslerini deliyordu. <em>“Dediğimi duyuyor musun?”</em></p>

    <p>Dany sertçe itti ağabeyini.</p>

    <p>Viserys, lila rengi gözleri hayretle büyümüş halde Dany’ye baktı. Dany kendini ona karşı hiç savunmamıştı daha önce. Asla karşılık vermemişti. Viserys’in yüzü öfkeyle çarpıldı. Dany biliyordu, şimdi canı çok yanacaktı.</p>

    <p><em>Bir çatırtı.</em></p>

    <p>Kamçı bir şimşek gibi ses çıkarmıştı. Halat Viserys’i boynundan yakaladı ve geri çekti. Viserys şaşkın ve nefes alamaz halde çimenlere yuvarlandı. Yerde nefes almak için çabalarken, Dothrak süvarileri bağrışıyordu. Elinde kamçı tutan genç Jhogo, soru olduğu belli olan bir şeyler söyledi Dany’ye ama Dany bir kelimesini bile anlamıyordu. Irri yanlarına geldi, ardından Sör Jorah ve <em>khas</em>’tan diğerleri. “Jhogo, onun öldürülmesini ister misiniz, diye soruyor <em>Khaleesi,</em>” dedi Irri.</p>

    <p>“Hayır,” diye yanıtladı Dany. “Hayır.”</p>

    <p>Jhogo bunu anlamıştı. Diğer bir adam yüksek sesle bir şey söyledi ve Dothraklı adamlar gülmeye başladı. Irri tercüme etti. “Quaro, onu öldürmeseniz bile, saygılı davranmasını öğretmek için bir kulağını kesmeniz gerektiğini düşünüyor,” dedi.</p>

    <p>Ağabeyi yerde, dizlerinin üzerinde, elleri yerdeki toprağa batmış halde ağlıyordu. Hâlâ nefes alabilmek için mücadele veriyordu. Kamçı tam soluk borusunun üstünde sımsıkı sarılıydı.</p>

    <p>“Ona zarar verilmesini istemediğimi söyle,” dedi.</p>

    <p>Irri, söylediklerini Dothrak dilinde tekrarladı. Jhogo kamçıyı tekrar çekti. Viserys ipin ucundaki bir kukla gibi düştü. Deri halattan kurtulunca tekrar yere serildi. Boğazında, kamçının derin bir kesik bıraktığı yerde kandan bir kolye vardı.</p>

    <p>“Böyle bir şeyin olabileceği konusunda onu uyarmıştım leydim,” dedi Sör Jorah. “Ona, emrettiğiniz gibi bayırda kalmasını söylemiştim.”</p>

    <p>“Söylediğinizden şüphem yok,” dedi Dany. Viserys’e bakıyordu. Yerde yatmış, ciğerlerine hava doldurmaya çalışıyordu. Yüzü kıpkırmızıydı ve hıçkırıyordu. Çok acınası bir haldeydi. Aslında geçmişte de her zaman acınası bir halde olmuştu. Dany daha önce nasıl görememişti bunu? İçinde, eskiden o büyük korkunun durduğu yerde, şimdi bir boşluk vardı.</p>

    <p>“Atını alın,” diye emretti Dany, Sör Jorah’a. Viserys ağzı açık Dany’ye bakıyordu. Kız kardeşinin bunları söyleyebildiğine inanamıyordu. Aslında Dany de inanamıyordu bunları söyleyebildiğine. “Erkek kardeşim bizim arkamızda yürüyecek ve <em>khalasar</em>’a yayan olarak dönecek.” Dothraklar arasında, ata binmeyen adam, adam sayılmazdı. Aşağı seviyenin en aşağısındaydı. Gururu ve onuru olmazdı. “Herkes onun gerçek halini görsün.”</p>

    <p><em>“Hayır!”</em> diye bağırdı Viserys. Diğer adamların anlayamayacağı Ortak Dil’de Sör Jorah’a yalvarıyordu. “Vur ona Mormont. Canını yak onun. Bunu sana kralın emrediyor. Bu Dothraklı köpekleri öldür ve ona bir ders ver.”</p>

    <p>Sürgündeki şövalye önce Dany’ye ardından ağabeyine baktı. Çıplak ayakları, çamura bulanmış parmaklarıyla Dany’ye, ipeklileri ve kılıcıyla yerde kıvranan Viserys’e. Dany şövalyenin yüzünden, verdiği kararı okuyabiliyordu. “Yürüyecek <em>Khaleesi,</em>” dedi. Dany gümüşüne binerken Viserys’in atını aldı.</p>

    <p>Viserys şövalyeye baktı ve toprakta oturmaya devam etti. Hiç ses çıkarmıyordu ve kımıldamıyordu. Dany ve diğerleri atlarına binmiş uzaklaşırken Viserys’in gözleri zehir doluydu. Kısa zaman içinde uzun otların arasında görünmez oldu. Dany biraz endişelenmişti. “Sizce yolu bulabilir mi?” diye sordu Sör Jorah’a.</p>

    <p>“Ağabeyiniz kadar kör bir adam bile izlerimizi takip edebilir,” diye cevapladı Sör Jorah.</p>

    <p>“Çok gururludur. Geri dönmeyecek kadar utandı.”</p>

    <p>Jorah güldü. “Başka nereye gidebilir ki? Eğer o <em>khalasar</em>’ın yerini bulamazsa, <em>khalasar</em> onu mutlaka bulur. Dothrak denizinde boğulmak mümkün değil çocuğum.”</p>

    <p>Dany adamın söylediklerinin doğru olduğunu biliyordu. <em>Khalasar</em> sürekli yürüyen büyük bir şehir gibiydi ama kör gibi yürümüyordu. Bir tuzağa, düşmana ya da oyuna karşı uyarmak için, ana kafilenin çok önünde giden keşifçiler vardı her zaman. Kafilenin yan açıklarındaki eşlikçi süvariler de dikkatle koruyordu <em>khalasar</em>’ı. Gözlerinden bir şey kaçması mümkün değildi. Burada, bu topraklarda, ait oldukları yerlerde mümkün değildi bu. Bu araziler onların bir parçasıydı. Artık Dany’nin de bir parçasıydı.</p>

    <p>“Ona vurdum,” dedi. Sesi düşünceliydi. O anda, az önce olan her şey bir rüya gibi gelmeye başlamıştı. “Sör Jorah, sizce... döndüğünde çok öfkeli olacak...” Titriyordu. “Ejderhayı uyandırdım. Öyle değil mi?”</p>

    <p>Sör Jorah homurdandı. “Bir ölüyü uyandırabilir misin kızım? Büyük ağabeyin Rhaegar son ejderhaydı ve Üç Dişli Mızrak’ta öldü. Viserys bir yılan gölgesi bile değil.”</p>

    <p>Şövalyenin bu delici sözleri Dany’yi sarsmıştı. O güne kadar inandığı her şeyi sorguluyordu şimdi. “Siz... siz ona kılıç yeminiyle bağlanmıştınız.”</p>

    <p>“Evet bunu yaptım kızım,” dedi Sör Jorah. “Eğer ağabeyin bir yılanın gölgesinden ibaretse, ona yeminle bağlanmış hizmetkârları nedir?” Sesi acı doluydu.</p>

    <p>“O hâlâ gerçek kral. O...”</p>

    <p>Sör Jorah atını durdurup Dany’ye baktı. “Şimdi gerçeklerden konuşalım. Sen Viserys’i tahtta otururken görmek ister misin gerçekten?”</p>

    <p>Dany düşündü. “İyi bir kral olamaz. Olabilir mi?”</p>

    <p>“Ondan kötüleri olmuştu ama sadece birkaç tane.” Şövalye atını tekrar hareketlendirdi.</p>

    <p>Dany hemen yanında sürüyordu kısrağını. “Yine de, halk onu bekliyor. Yargıç Illyrio halkın onun için ejderha sancakları diktiğini ve Dar Deniz’in ötesinden çıkıp geleceği gün için dua ettiğini söylüyor,” dedi.</p>

    <p>“Halk yağmur, sağlıklı çocuklar ve uzun bir yaz mevsimi için dua eder sadece,” dedi Sör Jorah. “Soylu lordların kendi aralarında oynadığı taht oyunları onların hiç umurunda değildir. Onlar sadece huzur içinde yaşamak ister.” Omuz silkti. “Taht oyunları onların hiç umurunda değildir.”</p>

    <p>Dany uzunca bir süre sesini çıkarmadan sürdü atını. Bir bilmece oyununu çözer gibi Sör Jorah’ın sözlerini anlamaya çalışıyordu. Halkın, tahtta oturanın İşgalci ya da gerçek kral olmasını umursamaması, Viserys’in bütün hayatı boyunca Dany’ye anlattığı şeylere tamamen ters düşüyordu ama düşündükçe Sör Jorah’ın söyledikleri gerçekle daha çok örtüşüyordu.</p>

    <p>“Siz ne için dua ediyorsunuz Sör Jorah?” diye sordu.</p>

    <p>“Ev,” dedi şövalye özlem dolu sesiyle.</p>

    <p>“Ben de ev için dua ediyorum,” dedi Dany.</p>

    <p>Sör Jorah güldü. “Öyleyse bir etrafına bak <em>Khaleesi,</em>” dedi.</p>

    <p>Dany baktı ama düzlükler değildi gördüğü. Kral Toprakları’ndaki, Fatih Aegon’ın yaptırdığı Kızıl Kale’ydi. Dany’nin doğduğu Ejderha Kayası’ydı. Dany’nin zihin gözü her pencerede bin meşalenin yandığını görüyordu. Dany’nin zihin gözünde her kapı kırmızıya boyanmıştı.</p>

    <p>“Ağabeyim Yedi Krallık’ı asla geri alamayacak,” dedi. Bunu aslında uzun zamandır bildiğini fark etti. Bunu bütün hayatı boyunca biliyordu aslında ama yüksek sesle söylemeye, hatta fısıldamaya bile cesaret edememişti. İşte şimdi Sör Jorah’a, bütün dünyaya söylüyordu.</p>

    <p>Sör Jorah tartan gözlerle baktı Dany’ye. “Alamayacağını mı düşünüyorsun?”</p>

    <p>“Kocam ona bir ordu verse bile orduyu Kral Toprakları’na çıkaramaz,” dedi. “Bir sikkesi bile yok ve onun adına yemin etmiş tek şövalye, onun bir yılan gölgesi bile olmadığını düşünüyor. Dothraklar onun zayıflığıyla alay ediyor. Bizi asla eve götüremeyecek.”</p>

    <p>“Akıllı çocuk,” diyerek gülümsedi Sör Jorah.</p>

    <p>“Ben çocuk değilim,” dedi Dany kızarak. Topuklarıyla ata vurdu ve gümüş şaha kalkarak dörtnala koşmaya başladı. Daha hızlı, daha hızlı, Jorah, Irri ve diğerleri çok geride kalana kadar, saçlarında ılık rüzgâr ve yüzünde batan güneşin kızıllığı daha hızlı koşturdu kısrağı. <em>Khalasar</em>’a vardığında akşam olmuştu.</p>

    <p>Köleler çadırını bir yaz gölcüğünün kenarına kurmuşlardı. Ottan devşirilmiş çadırlardan gelen insan seslerini duyabiliyordu. Kısa zaman sonra, bayırda yanında olan adamlar otların arasında neler olduğunun hikâyesini anlatmaya başladıklarında kahkahalar yükselecekti kamp yerinden. Viserys sürünerek kampa vardığında, her adam, her kadın onun bir yürüyen olduğunu bilecekti. <em>Khalasar</em> da hiçbir şey sır olarak kalmazdı.</p>

    <p>Dany gümüşü tımar edilmesi için kölelere teslim etti ve çadırına girdi. Duvarları ipeklerle kaplanmış çadırın için serin ve loştu. Kapı kanadını kapattığı anda, çadırın köşesinde duran ejderha yumurtalarına ateşten parmakların dokunduğunu görür gibi oldu. Bir anda binlerce kızıl alev gözlerinin önünde yüzmeye başladı. Gözlerini kırptı ve alevler kayboldu.</p>

    <p><em>Taş,</em> dedi kendi kendine. <em>Bunlar sadece taş, Illyrio bile taş olduklarını söyledi ve ejderhalar öldü.</em> Avucunu siyah yumurtanın üzerine koydu ve parmaklarını kıvrımları üzerinde açtı. Taş ılıktı. Sıcaktı hatta. “Güneş,” diye fısıldadı. “Yolda güneş ısıtmış olmalı yumurtaları.”</p>

    <p>Hizmetçilerine banyosunu hazırlamalarını emretti. Doreah çadırın dışında bir ateş yaktı. Irri ve Jhiqui büyük bakır küveti –bir düğün hediyesi daha– getirip gölden su taşımaya başladılar. Su buharlar çıkaracak kadar ısındığında Irri, Dany’nin küvete girmesine yardım etti ve ardında o da küvete girdi.</p>

    <p>“Bir ejderha gördün mü hiç?” diye sordu Irri sırtını keselerken ve Jhiqui saçlarının arasına girmiş kum tanelerini temizlerken. İlk ejderhaların, Asshai’nin ardındaki Gölge Topraklar’dan ve Yeşim Denizi’nin kıyılarından geldiğini duymuştu. Belki oralarda hâlâ yaşayanlar vardı.</p>

    <p>“Ejderhalar öldü, <em>Khaleesi,</em>” dedi Irri.</p>

    <p>“Öldü,” diyerek onayladı Jhiqui, “çok, çok zaman önce.”</p>

    <p>Viserys, son Targaryen ejderhasının bir buçuk asır önce, Ejderha Felaketi Üçüncü Aegon’ın hükümdarlığı sırasında öldüğünü söylemişti. O kadar önce değilmiş gibi geliyordu Dany’ye. “Her yerde mi?” diye sordu hayal kırıklığı içinde. “Doğudakiler bile mi?” Kıyamet, Valyria ve Uzun Yaz Toprakları’nın üzerine çöktüğünde batıdaki büyücülük ölmüştü; ne fırtına ozanları, ne büyüyle dövülmüş çelikler, ne de ejderhalar kurtulabilmişti ama Dany doğuda her şeyin farklı olduğunu duyardı hep. İnsan başlı, aslan gövdeli akrep kuyruklu mantikorların hâlâ Yeşim Denizi’nin adalarında gezindiği, şahmeranların Yi Ti’nin vahşi ormanlarını istila ettiği, Asshai’de, fırtına ozanlarının, cincilerin, kâhinlerin işlerini açık açık yapabildiği ve gölge bağcılarının, kan büyücülerinin gece karanlığında korkunç büyülerle uğraştığı söylenirdi. Neden ejderhalar da olmasındı ki?</p>

    <p>“Ejderha yok,” dedi Irri. “Cesur adamlar onları öldürdü. Ejderhaların çok korkunç ve şeytani yaratıklar olduğu bilinir.”</p>

    <p>“Bilinir,” diyerek onayladı Jhiqui.</p>

    <p>“Qarth’tan gelen bir tüccar, ejderhaların aydan geldiğini söylemişti bana bir keresinde,” dedi sarışın Doreah. Elindeki havluyu Dany için ateşin üzerinde ısıtıyordu. Jhiqui ve Irri, Dany’yle yaşıttı. Drogo, babalarının khalasar’ını yerle bir edince bu kızları köle olarak almıştı. Doreah daha büyüktü. Yirmi yaşlarındaydı. Illyrio, Lys’teki bir zevk evinden getirmişti onu.</p>

    <p>Dany merakla ve hızla kafasını çevirince, ıslak gümüş saçları gözlerinden geçerek savruldu. “Aydan mı?”</p>

    <p>“Bana ayın bir yumurta olduğunu söylemişti, <em>Khaleesi.</em> Bir zamanlar gökyüzünde iki tane ay varmış ama bir tanesi güneşe fazla yaklaşmış ve sıcaktan çatlamış. Binlerce ama binlerce ejderha güneşe doğru savrulmuş ve alevleri yutmuş. İşte bu yüzden alev soluyorlarmış. Bir gün, gökteki bu ay da güneşe yaklaşıp çatlayacak ve ejderhalar geri dönecek.”</p>

    <p>İki Dothraklı kız kıkırdayıp gülüştüler. “Sen saman kafalı bir kölesin,” dedi Irri. “Ay bir yumurta değil. Ay bir tanrı. Güneşin karısı. Bu bilinir.”</p>

    <p>“Bilinir,” diye onayladı Jhiqui.</p>

    <p>Küvetten çıktığında Dany’nin teni kızarmıştı. Jhiqui, vücudunu yağlamak için Dany’yi yatırdı. Irri üzerine baharatlı çiçekler ve tarçından yapılmış parfüm döktü. Doreah gümüş gibi parlayana kadar saçlarını fırçaladı. Dany ayı, yumurtaları ve ejderhaları düşünüyordu.</p>

    <p>Meyve, peynir ve kızarmış ekmekten oluşan basit bir akşam yemeği getirildi. Yanında ballı şarap vardı. “Doreah, gel ve bu akşam benimle birlikte ye,” dedi Dany diğer hizmetçilerini yollarken. Lysli kızın bal rengi saçları ve gökyüzü gibi gözleri vardı.</p>

    <p>Yalnız kaldıklarında kız gözlerini yere indirdi. “Beni onurlandırdınız <em>Khaleesi,</em>” dedi ama bu onur değil hizmetti. Ay gökyüzünde iyice tırmanana kadar oturup konuştular.</p>

    <p>O gece Drogo çadırına geldiğinde Dany onu bekliyordu. Drogo çadırın kapısında durdu ve şaşırmış halde Dany’ye baktı. Dany ayağa kalktı, üzerindeki ipeklileri sıyırıp yere attı ve, “Bu gece dışarı çıkmalıyız lordum,” dedi. Dothraklar insan için önemli olan her şeyin gökyüzünün altında yapılması gerektiğine inanırlardı.</p>

    <p>Khal Drogo, saçlarındaki çanlar hafif sesler çıkarırken, ay ışığının altında yürüyen Dany’yi takip etti. Çadırının birkaç adım uzağındaki, çimenlerden yapılmış yatağa geldiklerinde Dany kocasını kendine çekti. Drogo arkasını döndürmeye çalıştığında elini adamın göğsüne koyup, “Hayır,” dedi. “Bu gece gözlerine bakacağım.”</p>

    <p><em>Khalasar</em>’da gizlilik denen şey yoktu. Drogo’yu soyarken insanların izlediğini biliyor ve konuşma seslerini duyuyordu. Doreah’ın öğrettiği her şeyi kocasına yaparken bütün <em>khalasar</em>’ın gözlerinin üzerinde olduğunu hissediyordu ama önemli değildi. O, <em>khaleesi</em> idi ve önemli olan, Drogo’nun gözleriydi. Kocasının üzerine çıktı ve gümüşü sürdüğü gibi çılgınca ve korkusuzca hareket etmeye başladı. Khal Drogo zevk anına ulaştığında Dany’nin adını bağırdı.</p>

    <p>Jhiqui, Dany’nin karnındaki belli belirsiz yumuşak çıkıntıyı okşayıp, “<em>Khaleesi,</em> karnınızda çocuk var,” dediğinde, Dothrak denizinin içlerindeydiler.</p>

    <p>“Biliyorum,” demişti Dany.</p>

    <p>On dördüncü isim günüydü.</p>
  </div>
</body>
</html>
