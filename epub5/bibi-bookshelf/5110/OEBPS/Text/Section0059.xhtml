<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Khal Drogo tatmin olduktan sonra yer yatağından kalktı ve Dany’nin başucunda bir kule gibi dikildi. Sobada yanan ateşin kızıl alevlerinde teni bronz gibi ışıldıyordu ve eski dövüşlerin göğsünde bıraktığı silik yara izleri görülüyordu. Dağınık mürekkep karası saçları omuzlarından aşağı akıyor belinin altına kadar iniyordu. Erkekliği ıslak ıslak parlıyordu. <em>Khal</em>’ın uzun bıyıklarının altındaki ağzı öfkeyle bükülmüştü. “Dünyanın tepesine çıkacak aygırın demir koltuklara ihtiyacı yok,” dedi.</p>

    <p>Dany, uzun ve muhteşem kocasına bakabilmek için dirseğinin üstünde doğruldu. En çok saçlarını seviyordu adamın. Saçları hayatı boyunca bir kez bile kesilmemişti. Bir kez bile yenilmemişti. “Kehanetler, aygır dünyanın her ucuna koşacak diyor,” dedi.</p>

    <p>“Dünya kara tuz denizinde bitiyor,” diye karşılık verdi Drogo. Çanaktaki sıcak suya bir parça bez daldırıp vücudundaki teri ve yağı sildi. “Hiçbir at zehirli sudan geçemez.”</p>

    <p>“Özgür Şehirler’de binlerce gemi var,” dedi Dany, daha önce defalarca söylediği gibi. “Yüz ayaklı ahşap atlar. Rüzgârla kanatlanıp denizleri uçarak geçiyorlar.”</p>

    <p>Khal Drogo bunları duymak istemiyordu. “Ahşap atlardan ve demir koltuklardan konuşmayacağız artık.” Elindeki bezi attı ve giyinmeye başladı. “Bugün otlara gidip avlanacağım, karım kadın,” dedi boyalı deri yeleğini üstüne geçirirken. Üstünde altın, gümüş ve bronz madalyonlar olan kemerini beline taktı.</p>

    <p>“Peki güneşim ve yıldızım,” dedi Dany. Kansüvarileriyle birlikte <em>hrakkar</em>’ın peşine düşeceklerdi. Bu toprakların iri beyaz aslanı. Eğer zaferle geri dönerlerse kocasının neşesi yerinde olacaktı, belki o zaman Dany’yi dinlerdi.</p>

    <p>En vahşi yaratıklar <em>khal</em>’ı korkutmuyordu. Yeryüzünde nefes alan hiçbir insandan çekinmiyordu ama deniz bambaşka bir meseleydi. Dothraklar’a göre atların içemediği her su zehirliydi. Okyanusların gri yeşil kabarık suları onları batıl bir tiksintiyle dolduruyordu. Drogo en cesur, en gözü kara, en güçlü at efendisiydi ama konu deniz olunca değil. Dany onu bir gemiye bindirmenin bir yolunu bulabilseydi...</p>

    <p><em>Khal</em> ve kansüvarileri sırtlarında yaylarıyla yola çıktıklarında Dany hizmetçilerini çağırdı. Kendisini öyle şişman ve hantal hissediyordu ki, eskiden etrafında dört dönen hizmetçilerin varlığı onu son derece rahatsız ederken, şimdi güçlü kolları ve hünerli ellerinden gelen her türlü yardımı memnuniyetle karşılıyordu. Onu ovalayıp temizlediler ve uçuşan, bol, ipek bir elbise giydirdiler. Doreah saçlarını tararken Jhiqui’yi Sör Jorah Mormont’u bulması için gönderdi.</p>

    <p>Şövalye hemen geldi. At kılından yapılmış binici pantolonu ve boyalı deri yelek giyiyordu. Bir süvariye benzemişti. Geniş göğsü ve kaslı kolları sık siyah kıllarla kaplıydı. “Prensesim, emriniz nedir?”</p>

    <p>“Kocamla konuşmalısınız,” dedi Dany. “Dünyanın tepesine çıkacak aygırın dünyadaki bütün topraklara sahip olacağını ve zehirli suyu geçmesine gerek olmadığını söylüyor. Rhaego doğduktan sonra <em>khalasar</em>’ıyla birlikte doğuya gidip Yeşim Denizi’nin çevresindeki toprakları ele geçirecekmiş.”</p>

    <p>Şövalye düşünceli görünüyordu. “<em>Khal,</em> Yedi Krallık’ı hiç görmedi,” dedi. “Onun için hiçbir şey ifade etmiyor. Ara sıra oralar hakkında düşünüyorsa bile, fırtınalı denizlerin ortasında kayalara tutunmuş, Lorath ya da Lys gibi küçücük şehirler olduğunu varsayıyordur. Doğunun zenginlikleri ona çok daha cazip geliyor.”</p>

    <p>“Ama <em>batıya</em> gitmeli,” dedi Dany umutsuzca. “Lütfen anlamasını sağlayın.” Dany de Yedi Krallık’ı hiç görmemişti ama ağabeyinin anlattığı hikâyeler sayesinde hepsini avucunun içi gibi biliyordu sanki. Viserys belki bin kez Dany’yi oralara götüreceğine söz vermişti ama sözleri de onunla birlikte ölmüştü.</p>

    <p>“Dothraklar her şeyi kendi sebepleriyle, kendilerine uygun gördükleri zamanda yaparlar,” dedi şövalye. “Sabırlı olun prenses. Ağabeyinizin düştüğü yanlışa düşmeyin. Eve döneceğiz, size söz veriyorum.”</p>

    <p>Ev? Bu kelime Dany’yi hüzünlendiriyordu. Sör Jorah’ın Ayı Adası vardı. Peki Dany için ev neresiydi? Birkaç hikâye, aklına dua gibi yazılmış birkaç isim, kırmızı bir kapının gittikçe silikleşen hayali... Vaes Dothrak sonsuza dek evi miydi artık? Dosh khaleen kocakarılarına baktığında kendi geleceğine mi bakıyordu yoksa?</p>

    <p>Sör Jorah yüzündeki hüznü görmüş olmalıydı. “Dün gece devasa bir kervan geldi <em>Khaleesi.</em> Tam dört yüz at, Tüccar Kaptan Byan Votyris kumandasında, Norvos ve Qohor’dan dolaşarak Pentos’tan gelmişler. Belki Illyrio mektup göndermiştir. Batı Pazarı’na gitmek ister misiniz?”</p>

    <p>Dany hareketlendi. “Evet isterim,” dedi. Bir kervan şehre geldiğinde pazar canlanıyordu. Adamların bu sefer hangi hazinelerle geldiği asla tahmin edilemezdi ve Özgür Şehirler’de olduğu gibi Valyria dilinde konuşan insanları duymak Dany’ye iyi geliyordu. “Irri, bana bir tahtırevan hazırlat.”</p>

    <p>“<em>Khas</em>’ınıza haber vereyim,” dedi Sör Jorah çekilirken.</p>

    <p>Drogo onunla birlikte olsaydı Dany gümüş atına binerdi. Dothraklı kadınlar neredeyse doğurdukları ana kadar at üstünden inmiyordu ve Dany de kocasına zayıf görünmek istemiyordu ama hazır <em>khal</em> avdayken, bir tahtırevanın yumuşak minderlerine uzanıp kırmızı ipek perdeler sayesinde güneşten korunarak Vaes Dothrak’ta dolaşmak hiç fena olmazdı. Sör Jorah da atını eyerledi. <em>Khas</em>’tan dört genç savaşçı ve Dany’nin hizmetçileriyle birlikte tahtırevanın hemen yanında at sürdü.</p>

    <p>Hava bulutsuz ve sıcaktı. Gökyüzü masmaviydi. Rüzgâr estiğinde yoğun çimen ve toprak kokusu burnunu dolduruyordu. Tahtırevan çalıntı anıtların önünden geçerken gölgelere girip çıkıyordu. Dany sallanarak ölü kahramanların ve unutulmuş kralların yüzlerini inceliyordu; yanıp küle dönmüş şehirlerin tanrılarının dualara yanıt verip vermeyeceğini merak etti.</p>

    <p><em>Eğer ben ejderhanın kanından olmasaydım burası benim evim olabilirdi,</em> diye düşündü hüzünle. O khaleesi idi, güçlü bir kocası ve hızlı bir atı vardı. Etrafında pervane olan hizmetçilere, onun güvenliği için canını verecek savaşçılara, yaşlandığında <em>dosh khaleen</em>’de onu bekleyen itibarlı bir mevkiye sahipti... ve bir gün dünyaya hükmedecek bir oğlan taşıyordu karnında. Bütün bunlar herhangi bir kadın için yeterli olabilirdi... ama ejderha için değil. Viserys ölünce sadece Dany kalmıştı. O tek ejderhaydı. O kralların ve fatihlerin tohumundandı. Karnındaki çocuk da öyleydi. Bunu asla unutmamalıydı.</p>

    <p>Batı Pazarı kerpiç evlerle, hayvan kümesleriyle ve kireç sıvalı meyhanelerle çevrilmiş, kare şeklinde çok geniş bir alandı. Yerden yükselen kapılı tepecikler, toprağın derinliklerinden yeryüzüne çıkmaya çalışan yaratıkların hörgüçleri gibi görünüyor, esneyen kara ağızları aşağıdaki mağaramsı serin mahzenlere açılıyordu. Pazarın içi, sıra sıra dizilmiş tezgâhlar ve yamuk yumuk koridorlardan oluşan bir labirente benziyordu.</p>

    <p>Pazar yerine vardıklarında yüz civarı tüccar, getirdikleri malları kervandan indirip tezgâhlara yerleştirmekle meşguldü. Bütün kalabalığa ve harekete rağmen Dany’nin Pentos ve diğer Özgür Şehirler’de gördüğü tıklım tıklım pazar yerleriyle kıyaslandığında Batı Pazarı suskun ve terk edilmiş görünüyordu. Tüccarlar, Vaes Dothrak’a doğudan ve batıdan geliyorlardı ama amaçlarının getirdikleri malları satmaktan çok takas etmek olduğunu anlatmıştı Sör Jorah. Kutsal şehrin huzurunu bozmadıkları, Dağların Anası’na ya da Dünyanın Rahmi’ne saygısızlık etmedikleri ve <em>dosh khaleen</em>’i geleneksel hediyeler olan tuz, tohum ve gümüşle onurlandırdıkları sürece, tüccarların güven içinde gelip gitmelerine izin veriliyordu. Dothraklar alışveriş işini tam manasıyla kavrayamıyorlardı.</p>

    <p>Dany, bütün o tuhaf kokuları, sesleri ve görüntüsüyle Doğu Pazarı’nı seviyordu. Çoğu sabahını orada, ağaç yumurtası, keçiboynuzu ve yeşil fasulye kemirerek, büyücülerin ulumaya benzeyen şarkılarını dinleyerek, gümüş kafeslere kapatılmış mantikorları, dev gri filleri ve Jogos Nhai’den getirilen siyah çizgili beyaz atları izleyerek geçiriyordu. İnsanları seyretmekten de hoşlanıyordu: Siyah ve sessiz Asshailileri; uzun ve solgun Qarthlıları; parlak gözlü ve maymun kuyruğuna benzeyen şapkalarıyla Yi Ti’den gelen insanları; burunlarında, göğüs uçlarında demir halkalar, yanaklarında yakutlar olan Bayasabhadlı, Shamyrianalı ve Kayakayanayalı savaşçı bakireleri; göğüsleri, kolları, bacakları dövmelerle dolu, yüzleri maskelerin ardında gizli, ürkütücü Gölge Adamlar’ı. Doğu Pazarı Dany için sihir ve sırlarla dolu bir yerdi.</p>

    <p>Batı Pazarı ise ev gibi kokuyordu.</p>

    <p>Irri ve Jhiqui tahtırevandan inmesine yardım ederlerken havayı kokladı; hissettiği keskin biber ve sarımsak kokusu, Dany’ye uzun zaman önce Tyrosh ve Myr’de geçen günlerini hatırlatıp gülümsetti. Ardından Lys’in çarpıcı derecede tatlı parfüm kokularını aldı. Zarif Myr dantelleri ve renk renk enfes yünleri taşıyan köleleri gördü. Kervan nöbetçileri bakır miğferleri, sarı pamuktan örülmüş dize gelen tunikleri ve deri kemerlerinden sarkan boş kılıç kınlarıyla birlikte koridorların arasında geziniyorlardı. Bir tezgâhın arkasında, üzeri altın ve gümüş desenlerle süslenmiş çelik göğüs plakası olan ve miğferine masal yaratıkları işlenmiş bir zırh sergileniyordu. Hemen yan tezgâhtaki oldukça genç kadın, Lannis Limanı’ndan getirdiği altın işlerini, yüzükleri, broşları, önden bağlamalı kolyeleri ve son derece titizlikle işlenmiş madalyonları satıyordu. Kadının tezgâhını iri bir hadım koruyordu. Kadife kıyafetleri ter lekeleriyle kaplanmış kel ve dilsiz hadım tezgâha yaklaşanları korkutucu bakışlarıyla süzüyordu. Koridorun sonunda, Yi Ti’den gelmiş şişman bir kumaş taciri, Pentoslu bir adamla yeşil boya kumaşı üstüne sıkı bir pazarlık yapıyordu. Yi Tili kafasını öne arkaya sallarken şapkasının maymun kuyruğu da kafasıyla birlikte gidip geliyordu.</p>

    <p>Tezgâhların arasındaki gölgelik koridorda yürürken, “Küçük bir kızken pazar yerinde oyun oynamaya bayılırdım,” dedi Dany, Sör Jorah’a. “Çok <em>canlıydı</em> oralar. Bütün o bağrışan, kahkaha atan insanlar, göz kamaştıran güzel eşyalar... gerçi bir şey satın alacak sikkemiz olmazdı ama... ara sıra bir sosis ya da ballı parmak... Yedi Krallık’ta ballı parmak var mı? Tyrosh’ta pişirilenlerden?”</p>

    <p>“Çörek mi? Bilemiyorum prensesim.” Şövalye eğildi, “Bana az bir zaman için müsaade ederseniz, gidip kaptanı bulayım ve mektup var mı öğreneyim.”</p>

    <p>“Pekâlâ. Ben de bulmanıza yardım edeyim.”</p>

    <p>“Sizin yorulmanıza hiç gerek yok,” dedi Sör Jorah. Sabırsızca gözlerini kaçırdı. “Siz pazarın keyfini çıkarın. İşimi bitirir bitirmez size katılacağım.”</p>

    <p>Kalabalığın arasında aceleyle yürüyen şövalyeye bakarken, <em>garip,</em> diye düşündü Dany. Neden onunla gitmesini istemediğini anlayamamıştı. Kaptanla konuştuktan sonra bir kadın bulmak istiyordu belki. Fahişelerin bu kervanlarda yolculuk ettiğini biliyordu. Bazı adamlar çiftleşme konusunda tuhaf şekilde utangaç oluyorlardı. Omuz silkti. “Gelin,” dedi diğerlerine.</p>

    <p>Dany pazardaki gezisine kaldığı yerden devam edince hizmetçileri de peşine takılıp onu takip etti. “Ah, şuna bak,” diye seslendi Doreah’a. Bir taş ocağının üstünde et ve soğan kızartan ufak bir kadının tezgâhını işaret ederek, “İşte bahsettiğim sosis çeşidi buydu,” dedi. “Bol bol acı biber ve sarımsak kullanarak pişiriyorlar.” Yaptığı keşiften çok mutlu olmuştu, diğerlerinin de sosis yerken ona katılmalarında ısrar etti. Hizmetçileri sırıtıp kıkırdayarak sosisleri kurt gibi midelerine indirdiler ama <em>khas</em>’ın gençleri eti koklayıp şüpheyle inceliyordu. Birkaç lokma yedikten sonra, “Bunlar benim hatırladıklarımdan farklılar,” dedi Dany.</p>

    <p>“Pentos’ta sosisleri domuz etinden yapıyorum,” diye yanıtladı yaşlı kadın. “Ama bütün domuzlarım Dothrak denizinde öldü <em>Khaleesi.</em> O yüzden at eti kullandım fakat baharatı aynıdır.”</p>

    <p>“Ah,” dedi Dany hayal kırıklığıyla ama Quaro sosisten çok memnun kalmış gibiydi, bir tane daha istedi. Rakharo onu geçmek zorundaydı ve gürültülü bir geğirmeyle üçüncüsünü de aldı. Dany kıkırdadı.</p>

    <p>“Drogo, ağabeyiniz <em>Khal Rhaggat</em>’a taç giydirdikten sonra hiç gülmemiştiniz <em>Khaleesi,</em> sizi yine gülerken görmek güzel,” dedi Irri.</p>

    <p>Dany utangaç bir şekilde gülümsedi. Tekrar gülümsemek tatlıydı gerçekten. Küçük bir kız gibi hissetmişti kendini.</p>

    <p>Sabahın yarısını pazarda gezinerek geçirdiler. Dany, Yaz Adaları’ndan getirilmiş kuş tüyü bir pelerin görüp beğendi ve pelerini ona hediye ettiler. Hediye karşılığında kemerinden çıkardığı gümüş bir madalyonu tüccara verdi. Dothraklar alışveriş meselesini böyle hallediyorlardı. Bir kuş satıcısı kırmızı yeşil bir papağana Dany’nin adını söylemeyi öğretti. Dany yine güldü ama kuşu almayı reddetti. <em>Khalasar</em>’da kırmızı yeşil bir papağanla ne yapabilirdi ki? Ama ona çocukluğunu hatırlatan kokulu yağ ve parfümlerden onlarca şişe aldı. Kırmızı kapılı büyük evi bir kez daha görebilmesi için gözlerini kapatıp onları koklaması yeterliydi. Doreah, bir sihirbazın tezgâhındaki doğurganlık muskasına uzun uzun bakınca muskayı aldı ve hizmetçisine hediye etti. Irri ve Jhiqui için de hediye bulması gerektiğini düşündü.</p>

    <p>Köşeyi döndüklerinde, yüksük büyüklüğündeki kadehlerle şaraplarını tattıran bir şarap tüccarının tezgâhını gördüler. Adam, “Tatlı kırmızılar,” diye bağırıyordu kusursuzca konuştuğu Dothrak dilinde. “Lys, Volantis ve Arbor’dan gelen tatlı kırmızılarım var. Lys’ten beyazlarım var. Tyrosh’tan armut konyağı, ateş şarabı, biber şarabı, Myr. Dumanböğürtleni’nin solgun yeşil nektarları. Andalish ekşileri. Hepsi burda, hepsi burda.” Ufak tefek, ince, yakışıklı bir adamdı. Sarı saçları tam Lys tarzına uygun olarak kıvrılmış ve parfümlenmişti. Dany tezgâhın önünde duraklayınca adam eğildi. “<em>Khaleesi</em> tatmak ister mi? Dorne’dan tatlı kırmızı getirdim leydim. Eriklerin, vişnelerin ve koyu meşelerin şarkısını söylüyor. Bir fıçı, bir kadeh, bir yudum? Tadına bir kez bakın, çocuğunuza benim adımı vereceksiniz.”</p>

    <p>Dany gülümsedi. “Oğlumun bir adı var ama yine de yaz şarabını tadacağım,” dedi Valyria dilinde, Özgür Şehirler’de kullanılan aksanla. Aradan geçen bunca zamandan sonra kelimeler diline garip gelmişti. “Sadece tadımlık lütfen.”</p>

    <p>Üstündeki kıyafetler, yağlanıp örülmüş saçları ve güneşte bronzlaşmış cildi yüzünden tüccar onu Dothraklı sanmış olmalıydı. Konuştuğunda adam şaşkınlık içinde bakakalmıştı. “Leydim, siz... Tyroshlu... olabilir misiniz?”</p>

    <p>“Dilim Tyroshlu, kılığım Dothraklı ama ben Batıdiyar’dan, Gün Batımı Krallıkları’ndanım,” diye yanıtladı Dany.</p>

    <p>Doreah öne çıktı. “Atlı adamların <em>khaleesi</em>’si, Yedi Krallık Prensesi, Targaryen Hanedanı’ndan Daenerys Fırtınadadoğan’la konuşma onuruna nail oldunuz,” dedi.</p>

    <p>Şarap tüccarı tek dizinin üstüne çöküp başını eğdi, “Prensesim.”</p>

    <p>“Kalkın,” diye emretti Dany. “Şu bahsettiğiniz şarabı tatmak istiyorum.”</p>

    <p>Adam kalktı. “Bu Dorne sirkesi bir prensese göre değil. Arbor’dan sek kırmızım var. Taze, nefis. Lütfen size bir fıçı hediye etmeme izin verin.”</p>

    <p>Khal Drogo, Özgür Şehirler’e yaptığı ziyaretlerde üstün bir şarap zevki geliştirmişti. Böyle nadir bir şarabın onu çok memnun edeceğini biliyordu Dany. “Beni onurlandırmış olursunuz sör,” dedi adama tatlı bir mırıldanmayla.</p>

    <p>“Onur bana aittir.” Adam tezgâhın arkasından küçük bir meşe fıçı çıkardı. Fıçının üzerinde yakılarak işlenmiş bir salkım üzüm motifi vardı. “Redwyne Hanedanı’nın arması,” dedi adam. “Arbor’dan. Bundan daha iyi bir şarap yok.”</p>

    <p>“Khal Drogo ile birlikte içeceğiz. Aggo, fıçıyı tahtırevanıma götür lütfen.” Dothraklı genç şarap fıçısını götürürken şarap tüccarının gözleri parlıyordu.</p>

    <p>Sör Jorah’ın, “<em>Hayır.</em> Aggo, fıçıyı yere bırak,” diyen sesini duyana kadar şövalyenin geri döndüğünün farkına varmamıştı Dany.</p>

    <p>Aggo, Dany’ye baktı. Dany tereddüt ederek başıyla onayladı. “Sör Jorah, bir terslik mi var?”</p>

    <p>“Canım çekti. Şarapçı, aç şu fıçıyı.”</p>

    <p>Satıcı yüzünü buruşturdu. “Bu şarap <em>khaleesi</em>’ye layık. Sizin zevkinize göre değil sör,” dedi.</p>

    <p>Sör Jorah tezgâha iyice yanaştı. “Eğer açmazsan fıçıyı kafanda kırıp ben açacağım.” Kutsal şehirde silah taşıyamıyordu ama eklemleri kılla kaplı, güçlü, sert ve büyük elleri yeterince tehlikeliydi. Şarap tüccarı bir an tereddüt ettikten sonra fıçının tıpa kapağını bir çekiçle kırdı.</p>

    <p>“Doldur,” diye emretti Sör Jorah. Dany’nin <em>khas</em>’ından dört genç savaşçı, çatık kaşları ve koyu badem gözleriyle şövalyeye bakıyorlardı.</p>

    <p>“Böyle zengin bir şarabı nefes aldırmadan içmek bir suç,” diye karşılık verdi şarap tüccarı adam. Çekici hâlâ yerine bırakmamıştı.</p>

    <p>Jhogo’nun eli kamçısına gitti ama Dany koluna dokunarak delikanlıyı durdurdu. “Sör Jorah’ın istediğini yapın,” dedi. İnsanlar durup onları izlemeye başlamıştı.</p>

    <p>Şarap tüccarı sıkıntılı bir ifadeyle Dany’ye baktı ve, “Prenses nasıl emrederse,” dedi. Fıçıyı yerden kaldırmak için çekici bir kenara bıraktı. Yüksük büyüklüğündeki tatma kadehlerine şarap doldurdu. Şarabı o kadar özenli boşalttı ki bir damlası bile kadehlerin dışına dökülmedi.</p>

    <p>Sör Jorah kadehi kaldırıp kokladı. Yüzü asıktı.</p>

    <p>“Güzel, değil mi?” dedi şarap tüccarı. “Meyvenin kokusunu alabiliyor musunuz sör? Arbor esansı. Şunun tadına bakın ve dilinize değen en zengin, en iyi şarap olmadığını söyleyin lordum.”</p>

    <p>Sör Jorah kadehi adama uzattı. “Önce siz tadın,” dedi.</p>

    <p>“Ben mi?” diyerek güldü adam. “Ben bu nadir şarabı içmeye layık biri değilim lordum. Hem, kendi malını içen bir şarap tüccarı zavallıdır.” Gülümsemesi samimi gibiydi ama Dany adamın alnında biriken ter damlalarını görebiliyordu.</p>

    <p><em>“İçeceksin,”</em> dedi Dany sertçe. “Kadehi hemen kafana dik yoksa Sör Jorah bütün fıçıyı ağzından içeri boşaltabilsin diye seni yere yatırmalarını emrederim.”</p>

    <p>Şarap satıcısı omuz silkti, kadehe uzandı... ama kadeh yerine fıçıyı kaptı ve iki eliyle birden Dany’ye fırlattı. Sör Jorah fıçı çarpmasın diye Dany’yi itti. Şarap fıçısı omzuna çarpıp yere düştü ve paramparça oldu. Dany tökezleyerek dengesini kaybetti. <em>“Hayır!”</em> diye bağırıp ellerinin üstüne düşmek için kollarını uzattığında Doreah onu yakaladı ve geri itti. Böylece karnının değil bacaklarının üstüne düştü Dany.</p>

    <p>Tüccar tezgâhın üstüne zıplayarak Aggo’yla Rakharo’nun arasından geçmek için hareketlendi. Quaro, <em>arakh</em>’ına uzandı ama silahı belinde değildi. Tam o anda, şarap satıcısı Quaro’yu iterek tezgâhların arasından aşağı doğru koşmaya başladı. Dany, Jhogo’nun kamçısının sesini duydu ve deri kayışın kıvrılarak tüccarın bacağını yakaladığını gördü. Adam yüzüstü toprağa yuvarlandı.</p>

    <p>Bir düzine kervan nöbetçisi koşarak geldi. Yanlarında efendileri Norvoslu Tüccar Kaptan Byan Votyris de vardı. Kaptan eski deri gibi cildi ve kulaklarına kadar uzanan bıyıkları olan ufak tefek bir adamdı. Tek kelime bile edilmeden neler olduğunu anlamış gibi görünüyordu. Yerdeki şarap tüccarını göstererek, “Bu sefil adamı götürün, <em>khal</em>’ı bekleme keyfi yaşasın,” diye emretti. İki nöbetçi tüccarı ayağa kaldırdı. “Bütün mallarını da size hediye ediyorum prenses,” dedi Dany’ye. “Pişmanlığımızın küçük bir göstergesi.”</p>

    <p>Doreah ve Jhiqui, Dany’nin ayağa kalkmasına yardım etti. Kırık fıçıdan dökülen zehirli şarap toprağa yayılıyordu. Dany titreyerek, “Nasıl bildiniz?” diye sordu Sör Jorah’a. <em>“Nasıl?”</em></p>

    <p>“Adama kadehi uzatana kadar bilmiyordum <em>Khaleesi,</em>” dedi şövalye. “Öncesinde de Illyrio’nun mektubunu okudum. Korktum.” Gözleri pazar yerindeki yabancıların yüzlerinde dolaştı. “Gelin, bunları burada konuşmayalım.”</p>

    <p>Geri dönerlerken Dany ağlamak üzereydi. Ağzında o çok iyi bildiği tat vardı: Korku. Yıllarca Viserys’ten korkarak yaşamıştı. Bu ondan da beterdi. Artık sadece kendisi için korkmuyordu, bebeği de vardı. Oğlu onun korkusunu hissetmiş olmalıydı, karnının içinde huzursuzca hareket ediyordu. Dany ona uzanabilmeyi, dokunabilmeyi, onu sakinleştirebilmeyi istiyordu. Karnını okşadı. “Sen ejderhanın kanısın küçüğüm,” diye fısıldadı tahtırevan sallanarak ilerlerken. “Sen ejderhanın kanısın. Ejderha korkmaz.”</p>

    <p>Kapılı küçük tepeciğin altı Dany’nin Vaes Dothrak’taki eviydi. Sör Jorah dışında herkesin gitmesini emretti. Minderlere uzanırken sordu, “Söyleyin bana, İşgalci miydi?”</p>

    <p>“Evet.” Şövalye katlanmış bir parşömen çıkardı. “Yargıç Illyrio’dan Viserys’e yazılmış bir mektup. Robert Baratheon sizin ve ağabeyinizin öldürülmesi karşılığında toprak ve unvan verecekmiş.”</p>

    <p>“Ağabeyime mi?” Hıçkırması yarı kahkaha gibiydi. “Henüz haberi yok değil mi? İşgalci’nin toprakları ve unvanları Drogo’ya vermesi gerekecek.” Bu sefer kahkahası yarı hıçkırma gibiydi. Korumak istermiş gibi kendine sarıldı. “Ve ben, dediniz. Sadece ben mi?”</p>

    <p>“Siz ve bebek.”</p>

    <p>“Hayır. Oğlumu benden alamaz.” Ağlamayacaktı. Karar vermişti. Korkuyla titremeyecekti. <em>İşgalci şimdi ejderhayı uyandırdı,</em> dedi kendi kendine... ve gözleri, kadife yuvalarında dinlenen ejderha yumurtalarına gitti. Üzerlerindeki yeşil, kızıl, altın pulcukların ışıltıları, havada yüzerek yumurtaların etrafında dönüp duruyordu. Tıpkı bir kralın etrafında dolanan nedimler gibi.</p>

    <p>Onu ele geçiren delilik korkuyla doğmuş olmaktan mı kaynaklanıyordu? Yoksa kanında tuhaf bir bilgelik mi gömülüydü? Dany anlayamıyordu. Kendi sesinin, “Sör Jorah, sobayı yakın,” dediğini duydu.</p>

    <p><em>“Khaleesi?”</em> Şövalye ona endişeyle bakıyordu. “Hava çok sıcak. Emin misiniz?”</p>

    <p>Daha önce hiç bu kadar emin olmamıştı. “Evet. Biraz üşüdüm. Sobayı yakın.”</p>

    <p>Şövalye reverans yaptı. “Nasıl emrederseniz.”</p>

    <p>Kömürler tutuştuğunda Sör Jorah’ı gönderdi. <em>Sadece yanıp çatlayacak. O kadar güzel ki. Eğer mahvolursa Sör Jorah bana aptal diyecek. Ama yine de... Ama yine de...</em></p>

    <p>İki eliyle birden taşıdığı yumurtayı ateşin içine koydu ve közlerin ortasına itti. Yumurta ısıyı içtikçe üzerindeki pullar parlıyordu sanki. Alevler küçük kırmızı dilleriyle taşı yalıyordu. Diğer iki yumurtayı da siyah olanın yanına, közlerin arasına yerleştirdi. Sobadan uzaklaştığında boğazındaki nefesi bile titriyordu.</p>

    <p>Kömürler kül olana kadar izledi. Yükselen kıvılcımlar bacadan dışarı çıkıp gitti. Isı dalgalar halinde yumurtaların pürüzsüz yüzeyinde gezindi. Ve hepsi buydu.</p>

    <p><em>Ağabeyin Rhaegar son ejderhaydı,</em> demişti Sör Jorah. Dany üzüntüyle yumurtalara baktı. Ne bekliyordu ki? Bunlar binlerce yıl önce canlıydı ama şimdi güzel birer taştı sadece. Ejderhalar çıkmayacaktı. Bir ejderha hava ve ateş demekti. Canlı et demekti, ölü taş değil.</p>

    <p>Khal Drogo döndüğünde soba yine soğuktu. Drogo’nun arkasından gelen Cohollo’nun atına büyük beyaz bir aslan yüklenmişti. Gökyüzünde yıldızlar görünmeye başlamıştı. <em>Khal</em> aygırından aşağı atladı. <em>Hrakkar</em>’ın pençe darbeleriyle yaralanmış bacağını gösterirken kahkaha atıyordu. “Sana onun postundan bir pelerin yaptıracağım ay ışığım,” dedi Dany’ye.</p>

    <p>Dany o sabah pazarda olanları anlattığında kahkaha kesildi. Khal Drogo sessizliğe gömüldü.</p>

    <p>“Bu zehirci ilkti ama son olmayacak,” diye uyardı Sör Jorah. “Bir adam lordluk unvanı için çok şeyini tehlikeye atabilir.”</p>

    <p>Drogo bir süre sessizliğini korudu. “Bu zehir satıcısı ay ışığımdan kaçtı. Peşinden koşması onun için daha iyi olurdu. Koşacak. Jhogo, Andal Jorah, sürümden hangi atı isterseniz seçin, sizindir. Benim kızılımı ve ay ışığımın gümüşünü bırakın, hangisini isterseniz seçin. Yaptıklarınız için size hediyemdir.</p>

    <p>Ve Drogo’nun oğlu Rhaego, dünyanın tepesine çıkacak aygır. Onun için de bir hediyem var. Ona, annesinin babasına ait demir koltuğu vereceğim. Ona Yedi Krallık’ı vereceğim. Ben, Drogo, <em>khal,</em> bunu yapacağım.”</p>

    <p>Sesi yükseldi ve gökyüzüne çıktı. “<em>Khalasar</em>’ı alıp batıya, dünyanın bittiği yere gideceğim. Daha önce hiçbir <em>khal</em>’ın yapmadığını yapacak, ahşap atların üstünde tuzlu kara denizi geçeceğim. Demir giysili adamları öldürecek, taştan evlerini yerle bir edeceğim. Kadınlarına tecavüz edip çocuklarını köle yapacağım ve onların kırık dökük tanrılarını Dağların Anası’nın önünde diz çöktürmek için Vaes Dothrak’a getireceğim. Ben, Bharbo’nun oğlu Drogo, yemin ediyorum. Dağların Anası’nın önünde, yukarıdaki yıldızların şahitliğinde, yemin ediyorum.”</p>

    <p>Drogo’nun <em>khalasar</em>’ı iki gün sonra Vaes Dothrak’tan ayrıldı. Güneybatıya doğru çılgınca at sürüyorlardı. Başlarında kızıl aygırının üstündeki Khal Drogo vardı. Gümüşünün sırtındaki Daenerys kocasının yanında yol alıyordu. Şarap satıcısı elleri ve boynu prangalanmış halde, yalın ayak arkalarında koşuyordu. Zincirleri Dany’nin gümüşüne bağlıydı. Dany atını sürdükçe peşinden koşuyordu. Çıplak ayak. Tökezleye tökezleye. Ona hiç zarar gelmeyecekti... koşabildiği sürece.</p>
  </div>
</body>
</html>
