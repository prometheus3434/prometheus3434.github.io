<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Tek kulaklı kara kedi sırtını kamburlaştırdı ve Arya’ya tısladı.</p>

    <p>Arya binaların arasındaki dar geçide atladı. Çıplak ayaklarının üzerine ustaca ve hafifçe düşerek hemen dengesini buldu. Kalp atışlarını dinledi, derin derin nefes alıp verdi. <em>Gölge kadar sessiz,</em> dedi kendi kendine, <em>tüy kadar hafif.</em> Siyah erkek kedi tedbirli gözlerle Arya’nın gelişini izliyordu.</p>

    <p>Kedileri yakalamak zor işti. Kolları henüz iyileşmemiş izlerle doluydu ve her iki dizi de taklalar atıp yerlerde yuvarlanırken kanayıp yara olmuştu. En başta aşçının tembel ve şişman kedisi bile Arya’yı alt etmeyi başarmıştı ama Syrio onu gece gündüz çalışmaya zorlamıştı. Elleri kolları kanar halde Syrio’ya koştuğunda, “O kadar yavaş mısın? Daha hızlı ol kızım. Düşmanların sana tırmık atmakla kalmayacak,” demişti. Tırmık izlerinin üstüne Myr ateşi denen bir merhem sürmüştü. İlaç öyle kötü yakıyordu ki Arya çığlık atmamak için dudaklarını ısırmak zorunda kalmıştı. Sonra, onu yine kedilerin peşine düşmeye yollamıştı Syrio.</p>

    <p>Kızıl Kale kedilerle <em>doluydu.</em> Güneşin altında yayılıp yatan tembel yaşlı kediler, kuyruklarını sallayan soğuk gözlü fare avcısı kediler, iğne gibi tırnakları olan küçük kedi yavruları, bakımlı ve tüyleri taranmış leydi kedileri, çöp yığınlarını karıştıran kötü huylu sokak kedileri. Arya hepsini teker teker kovalayıp yakalamış ve gururla Syrio’ya götürmüştü ama... bu hariç. Bu tek kulaklı siyah şeytanı bir türlü yakalayamıyordu. “Kalenin gerçek kralı bu işte,” dedi altın pelerinli adamlardan biri. “Günahtan daha yaşlı ve iki kat kötü. Bir keresinde kral, kalede kraliçenin babası için ziyafet düzenliyordu. Bu siyah piç masanın üstüne atladı ve Lord Tywin’in parmakları arasından bütün bir bıldırcını kapıp götürdü. Kral öyle bir kahkaha attı ki patlayacak sandık. Sen bu kediden uzak dur çocuğum.”</p>

    <p>Arya bu kedinin peşinden kalenin etrafında, iki kez El Kulesi’nin çevresinde, iç kale avlusu etrafında, ahırlarda, dolambaçlı merdivenlerde, domuz ağılında, altın pelerinli muhafızların kışlasında, nehir suru dibi boyunca, bir yukarı bir aşağı Hain Yolu’nda, bir kuyunun etrafında, tuhaf tuhaf binaların arasında öyle çok koşmuştu ki, artık nerede olduğunu bile bilmiyordu.</p>

    <p>İşte şimdi sıkıştırmıştı onu. İki yandaki yüksek duvarların arası dardı ve kedinin arkasında penceresiz, uzun, yekpare bir duvar vardı. <em>Gölge Kadar sessiz,</em> diye tekrarladı, ileri kaydı, <em>tüy kadar hafif.</em></p>

    <p>Kediden üç adım uzaktayken kara şeytan fırladı. Sola, sonra sağa, tekrar sola, sağa. Arya önünü kesiyordu. Erkek kedi bir kez daha tısladı ve Arya’nın bacaklarının arasından kaçmak için öne atıldı. <em>Yılan kadar kaygan,</em> diye düşündü Arya ve kedi ellerinin arasında sıkıştı. Kedinin pençeleri deri yeleğini yolarken, Arya hayvanı iyice göğsüne bastırmış halde kendi etrafında dönüyor ve kahkahalar atıyordu. Hayvanı iki gözünün arasından hızlıca öptü ve kedi, yüzüne tırmık atamadan kafasını geriye çekti. Kedi miyavlayıp tükürdü.</p>

    <p>“Bu oğlan, kediye ne yapıyor?”</p>

    <p>Arya bir anda ürktü ve kediyi elinden düşürdü. Sesin geldiği tarafa döndü. Kara şeytan göz açıp kapayıncaya kadar ortadan kayboldu. Dar aralığın başında altın lüleli, mavi saten elbiseli, porselen bebekler kadar güzel görünen bir kız duruyordu. Yeleğine inciler ve zıplayan bir geyik işlenmiş, belinde minyatür bir kılıç asılı küçük tombul bir çocuk kızın yanındaydı. <em>Prenses Myrcella ve Prens Tommen.</em> Bir yük atı kadar iri bir rahibe, arkasında kırmızı pelerinli iki Lannister muhafızıyla birlikte çocukların yanına geldi.</p>

    <p>“O kediye ne yapıyordun çocuk,” diye sordu Prenses Myrcella. Kardeşine döndü ve kıkırdayarak, “İşte sana sefil bir oğlan, şuna bir bak,” dedi erkek kardeşine.</p>

    <p>“Sefil ve pis kokulu bir oğlan,” diye karşılık verdi Tommen.</p>

    <p><em>Beni tanımadılar,</em> diye düşündü Arya. <em>Hatta benim bir erkek çocuğu olduğumu sanıyorlar.</em> Bunda şaşılacak bir şey yoktu aslında. Ayakları çıplaktı ve yüzü gözü pislik içindeydi. Deri yeleği kedi tırmıklarıyla paralanmıştı. Paçaları yaralı dizlerinin üstüne kadar sıyrılmış kaba kumaşlı kahverengi bir pantolon giyiyordu. Kedi yakalamaya çalışırken ipek elbiseler giyilemezdi elbette. Çabucak başını indirdi ve bir dizinin üstüne çöktü. Belki kim olduğunun farkına <em>varmazlardı.</em> Eğer varırlarsa hikâyenin sonu gelmezdi. Rahibe Mordane’in kanı donardı ve Sansa utancından bir daha asla konuşmazdı Arya’yla.</p>

    <p>Şişman ve yaşlı rahibe bir adım öne yürüdü. “Oğlum buraya nasıl geldin? Kalenin bu kısmında olman yasak,” dedi.</p>

    <p>“Bu tipleri dışarıda tutmak imkânsız, fareleri dışarıda tutmaya benziyor,” dedi muhafızlardan biri.</p>

    <p>“Kimin oğlusun? Cevap ver,” diye ısrar etti rahibe. “Senin sorunun nedir? Sağır mısın?”</p>

    <p>Arya’nın sesi boğazında takılıp kalmıştı. Eğer konuşursa Myrcella ve Tommen onu mutlaka tanıyacaktı.</p>

    <p>“Godwyn, onu buraya getir,” dedi rahibe. Uzun boylu muhafız Arya’ya doğru yürümeye başladı.</p>

    <p>Korku, güçlü bir el gibi boğazını sıkmaya başlamıştı. Hayatı konuşmasına bağlı olsa bile ağzından tek kelime çıkaracak durumda değildi. <em>Durgun su kadar sakin,</em> dedi kendi kendine.</p>

    <p>Godwyn yanına geldiğinde Arya hareket etti. <em>Yaz ipeği kadar yumuşak.</em> Sol tarafa doğru eğildi. Muhafızın parmak uçları ancak omzuna değebilmişti. Sonra adamın etrafında yarım bir tur atıp önüne geçti. Muhafız arkasına döndüğünde Arya dar aralığın başına doğru hızla koşmaya başlamıştı bile. <em>Geyik kadar seri.</em> Rahibe onu yakalamak için hamle yaptığında, kadının mermer sütunlar kadar kalın ve beyaz bacaklarının arasından kaydı. Prens Tommen’a çarpıp yere düşürdü ve çocuk bir, <em>“Off!”</em> sesi çıkarırken üstünden atladı. İkinci muhafızın yanından kayarak geçti ve bütün gücüyle koşmaya başladı.</p>

    <p>Arkasından bağrışmalar ve giderek yaklaşan ayak sesleri geliyordu. Kendini yere atıp yuvarlandı. Kırmızı pelerinli muhafız tökezledi. Arya tekrar ayağa kalktı. Hemen başının üstünde yüksek ve dar bir pencere gördü. Zıpladı, pervaza tutundu ve kendisini yukarı çekti. Pencereden içeri kayarken soluğunu tuttu. <em>Yılan balığı kadar kaygan.</em> Odanın içine, şaşkın haldeki bir kadının önüne düştü. Kadın kalktı, elbisesinin eteklerini tuttu ve Arya tekrar koşmaya başladı. Kapıdan uzun koridora, oradan bir bahçe avlusuna çıktı. Avlunun köşesinden dönüp bir duvarın üstünden atladı ve dar bir pencereden zifiri karanlık bir odaya girdi. Sesler iyice arkasında kalmıştı sonunda.</p>

    <p>Arya nefes nefeseydi ve nerede olduğunu bilmiyordu. Kaybolmuştu. Onu tanıyıp tanımadıklarını merak ediyordu ama tanımadıklarından hemen hemen emindi. Çok hızlı hareket etmişti. <em>Geyik kadar seri.</em></p>

    <p>Sırtını duvara verip karanlıkta oturdu ve kovalamaca seslerini dinledi ama sadece kalbinin atışını duyabiliyordu. <em>Gölge kadar sessiz,</em> dedi kendine. Nerede olduğunu merak etti. Kızıl Kale’ye ilk geldiklerinde kale içinde kaybolduğunu görüyordu kâbuslarında. Kızıl Kale, Kışyarı’ndan daha küçüktü ama rüyalarında uçsuz bucaksız bir yer haline geliyordu. Hiç sonu yokmuş gibi görünen taş labirentler Arya yürüdükçe şekil değiştiriyordu. Duvarlarına solmuş goblenler asılı kasvetli koridorlarda, bir türlü sonu gelmeyen sarmal merdivenlerde, avlularda, köprülerin üzerinde koşuyordu ve sesi boş kalede yankılanıp duruyordu. Bazı odaların kızıl duvarlarından kan damlıyordu ve odaların hiçbirinde pencere olmuyordu. Bazen babasının sesini duyuyordu ama sese doğru ne kadar hızlı koşarsa koşsun ses ondan uzaklaşıyor, sonunda tamamen yok oluyor ve Arya karanlıkta tek başına kalıyordu.</p>

    <p>Şu anda da çok karanlıktı. Dizlerini göğsüne çekti ve titredi. On bine kadar sessizce sayıp bekleyebilirdi. O zamana kadar peşindekiler vazgeçmiş olurdu ve Arya da sessizce olduğu yerden çıkar, eve dönmenin bir yolunu bulurdu.</p>

    <p>Gözleri karanlığa iyice alışmış halde seksen yediye kadar saydığında odanın hafifçe aydınlanmaya başladığını fark etti. Yavaş yavaş çevresindeki nesneler şekillenmeye başladı. Kocaman aç gözler karanlığın içinden Arya’ya bakıyordu ve loş ışıkta uzun keskin dişli bir çene belli belirsiz seçilebiliyordu. Kaça kadar saydığını unuttu. Gözlerini kapadı, dudaklarını ısırdı ve korkuyu başından savdı. Gözlerini tekrar açtığında canavarlar gitmiş olacaktı. Syrio’nun orada, yanında olduğunu ve kulağına fısıldadığını hayal etti. <em>Durgun su kadar sakin. Ayı kadar güçlü. Dişi kurt kadar gözü kara.</em> Gözlerini açtı.</p>

    <p>Canavarlar hâlâ oradaydı ama artık korkusu kalmamıştı.</p>

    <p>Arya ağırca ayağa kalktı ve temkinli adımlarla yürümeye başladı. Canavar kafaları her taraftaydı. Merakla birine dokundu, gerçek olup olmadıklarını anlamak istiyordu. Parmakları devasa bir çeneye değdi. Gayet gerçekti. Eline değen kemik pürüzsüz, soğuk ve sertti. Parmağını çenedeki bir dişin üzerinde gezdirdi. Siyah ve keskin. Karanlıktan yapılmış bir hançer. Titredi.</p>

    <p>“Bunlar ölü,” dedi yüksek sesle. “Bunlar kafatası; bana zarar veremezler.” Ama canavar Arya’nın orada olduğunu biliyordu sanki. Boş göz çukurlarının loş odada kendisini izlediğini hissediyordu ve bu loş, mağaraya benzer yerde Arya’dan hiç hoşlanmayan bir şeyler var gibiydi. Yavaşça uzaklaştı kafatasından ve daha büyük bir başkasına çarptı. Bir an, kafatasının keskin dişinin bir parça et koparmak için omzunu ısırdığını düşündü. Arya döndü, keskin diş deri yeleğine takıldı ve kocaman bir parçayı koparıp aldı. Koşmaya başladı. Önünde diğerlerinden de büyük bir kafatası daha belirdi ama Arya yavaşlamadı bile. Bir kılıç uzunluğundaki dişlerin üstünden atladı, çenelerin arasından geçti ve kendini kapıya attı.</p>

    <p>Ağır ahşap kapının üstünde bulduğu büyük demir halkayı çekti. Kapı sıkışmıştı, halkaya bir daha asıldı. Kapı içeri doğru ağırca açılırken, korkunç bir gıcırdama sesi çıkıyordu. Ses o kadar yüksekti ki, Arya bütün şehrin duyabileceğini düşündü. Kapı, arasından kayıp geçilecek kadar açıldığında kendini dışarı attı.</p>

    <p>Eğer az önceki oda için karanlık deniyorsa, çıktığı yer yedi cehennemin en koyu kara çukuru olmalıydı. <em>Durgun su kadar sakin,</em> dedi kendine. Gözlerinin karanlığa alışması için uzunca bir süre bekledi ama o zaman bile görebildiği tek şey az önce çıktığı kapının belli belirsiz gri hatlarıydı. Ellerini yüzünün önünde salladı, havayı hissetti, hiçbir şey göremiyordu. Kördü. <em>Bir su dansçısı bütün duyularıyla görür,</em> diye hatırlattı kendine. Gözlerini kapadı, bir, iki, üç, nefesini düzenledi ve ellerini kollarını karanlığa uzattı.</p>

    <p>Parmakları sol tarafta pürüzlü bir duvara değdi. Duvarı takip etti. Karanlıkta küçük ve tedbirli adımlarla ilerledi. <em>Bütün koridorlar bir yere çıkar. İçeri giren bir yol varsa, dışarı da çıkıyordur. Korku, kılıçtan derin keser.</em> Arya korkmayacaktı. Duvar birdenbire bitti ve yüzüne serin bir esinti vurdu. Çok uzun bir yoldan gelmiş gibi hissediyordu. Saçları alnına yapışmıştı.</p>

    <p>Epey aşağıdan geldiği belli olan sesler duydu. Çizmelerin toprağa sürtünmesi, uzaktan gelen insan konuşmaları. Bir an için, bir meşalenin uzak ve titrek ışığı duvara vurdu ve Arya nerede olduğunu anladı. Yerin derinliklerine inen, yedi metre çapındaki aksıyla muazzam büyüklükteki kara kuyunun en tepesindeydi. Büyük taşlar merdiven görevi görsünler diye büyük sarmal duvara sabitlenmişti. Sonsuzmuşçasına döne döne aşağı iniyorlardı. Yaşlı Dadı’nın anlattığı cehennem merdivenleri gibiydi. Ve bir şey, dünyanın bağırsaklarından çıkıp yukarı tırmanıyordu...</p>

    <p>Arya kafasını aşağı uzattı ve yüzüne çarpan soğuk ve karanlık nefesi hissetti. Aşağıda yanan meşaleyi gördü, o kadar yükseklikten bir mum alevi gibi görünüyordu. İki adam vardı, devasa gölgeleri duvardaydı. Kuyuda yankılanan seslerini duyabiliyordu. Ağır ağır yukarı çıkıyorlardı.</p>

    <p>“...piçlerden birini buldu,” dedi bir adam. “Diğerleri de yakında ortaya çıkar. Bir gün, iki gün, on beş gün...”</p>

    <p>“Peki gerçeği öğrendiğinde ne olacak? Ne yapacak?” diye sordu diğer ses Özgür Şehirler’in akıcı aksanıyla.</p>

    <p>“Bunu sadece tanrılar bilir,” diye cevap verdi ilk ses. Meşaleden yükselen, yükseldikçe bir yılan gibi kıvrılan gri isi görebiliyordu Arya. “Aptallar, oğlunu öldürmeye çalıştılar, daha kötüsü bu işi yüzlerine gözlerine bulaştırdılar. O bütün bunların altında kalacak bir adam değil. Söylemedi deme, aslanlar ve kurtların birbirlerinin boğazına saldırmasına az kaldı, biz istesek de istemesek de.”</p>

    <p>“Çok erken, çok erken,” dedi aksanlı ses. “Savaş hiç iyi olmaz. Hazır değiliz. Ertele.”</p>

    <p>“İstersen zamanı da durdurayım. Sen beni büyücü mü sandın?”</p>

    <p>Diğer ses kıkırdadı. “Büyücüden farkın yok.” Meşale serin havayı yaladı. Gölgeler neredeyse Arya’nın tepesine gelmek üzereydi. Az bir zaman sonra meşaleyi taşıyan adam Arya’nın görüş sahasına girmişti. Arkadaşı hemen arkasındaydı. Arya hızla merdivenlerden çekildi, duvarın iyice dibine sokuldu ve yüzüstü yatıp zeminde kayboldu.</p>

    <p>“Benden ne yapmamı istiyorsun,” diye sordu meşaleyi taşıyan deri cübbeli iri adam. Ayağındaki ağır çizmelere rağmen sessizce ve kayarak yürüyormuş gibi görünüyordu. Çelik başlığının altındaki yaralı yüzü yuvarlaktı ve yeni uzamış koyu sakalları vardı. Kaynatılmış deri üstüne örgü bir zırh giymişti. Kemerinden bir kama ve bir kısakılıç sarkıyordu. Adamdaki bir şey Arya’ya garip bir şekilde tanıdık gelmişti.</p>

    <p>“Eğer bir El öldüyse, ikincisi neden ölmesin?” dedi, aksanlı ve sarı çatal sakallı adam. “Sen bu dansı daha önce de yaptın dostum.” Arya aksanlı sesin sahibini daha önce hiç görmediğine emindi. İğrenç şekilde şişmandı ama buna rağmen tüy gibi yürüyordu. Vücudundaki yağları ancak bir su dansçısının yapabileceği şekilde parmak uçlarında taşıyordu sanki. Meşalenin ışığında parıldayan, parmaklarındaki kırmızı altın ve mat gümüşten yüzükler yakut, safir ve kesik sarı kaplan gözleriyle süslenmişti. Her parmağında bir yüzük vardı, hatta bazı parmaklarında iki.</p>

    <p>“Mazi, şimdi değil. Bu El, önceki değil,” dedi yaralı adam salona girerken. <em>Taş kadar katı, gölge kadar sessiz,</em> dedi Arya kendine. Meşalenin parlak alevi tam gözlerinin önünde olduğu için, duvarın dibine sinmiş halde duran Arya’yı göremiyorlardı.</p>

    <p>“Evet, belki öyle,” dedi çatal sakallı adam. Uzun tırmanıştan sonra soluklanmak için duraklamıştı. “Her halükârda zamana ihtiyacımız var. Prenses hamile. <em>Khal</em> oğlunun doğumunu beklemeden harekete geçmeyecektir. Şu vahşilerin nasıl adamlar olduğunu bilirsin.”</p>

    <p>Meşaleyi taşıyan adam durdu. Arya şiddetli bir gürültü duydu. Meşale alevinde kıpkırmızı görünen kocaman bir kaya plakası, kendisine yakışır bir gümbürtüyle tavandan yere indi. Arya az kalsın çığlık atacaktı. Kuyuya açılan giriş yekpare ve geçilmez bir duvarla kapatılmıştı şimdi.</p>

    <p>“Eğer çok yakında harekete geçmezse geç kalmış olur,” dedi çelik başlıklı adam. “Bu artık iki oyunculu bir oyun değil. Stannis Baratheon ve Leydi Arryn artık uzanamayacağım kadar uzakta ve duyduğuma göre adam topluyorlarmış. Çiçek Şövalyesi, Yüksek Bahçe’ye bir mektup yolladı. Babasından, kız kardeşini saraya göndermesini istiyor. Kız on dört yaşında, bir içim su ve yumuşak başlı. Sör Renly ve Sör Loras, Robert’ın kızı yatağına almasını istiyor. Onunla evlenmesini, onu yeni kraliçe ilan etmesini istiyor. Serçeparmak... onun ne çeşit bir oyun oynadığını bir tek tanrılar bilir. Ama asıl uykumu kaçıran Lord Stark. Piçten haberi var ve kitap onda. Gerçeği öğrenmesi artık an meselesi. Şimdi de karısı, Tyrion Lannister’ı kaçırdı, Serçeparmak sağ olsun. Lord Tywin bu hakaret karşısında deliye dönecek ve Jaime’nin o cüce iblise karşı tuhaf bir şefkati var. Eğer Lannisterlar kuzeye girmeye kalkışırlarsa, Tullyler de hareketsiz kalmaz. Sen <em>ertele</em> diyorsun, bense <em>acele et.</em> En iyi jonglörler bile aynı anda yüz labutu düşürmeden havada tutamaz.”</p>

    <p>“Sen kaç jonglöre bedelsin eski dostum. Sen gerçek bir sihirbazsın. Senden sadece bir süre daha sihir yapmanı istiyorum.” Salonda ilerleyerek canavarlı odaya doğru ilerlemeye başladılar.</p>

    <p>“Elimden gelen her şeyi yapacağım,” dedi usulca, meşaleyi taşıyan adam. “Altın lazım ve elli kuş daha.”</p>

    <p>Arya adamların iyice uzaklaşmasını bekledi ve sürünerek arkalarından gitti. <em>Gölge kadar sessiz.</em></p>

    <p>“O kadar çok mu?” Meşalenin ışığı Arya’dan uzaklaştıkça sesler belirsizleşiyordu. “Senin istediklerini bulmak zor... yazılanları anlamak için çok genç... belki daha büyükleri... o kadar kolay ölmez...”</p>

    <p>“Hayır... Genç olanlar daha güvenli... onlara nazik davran...”</p>

    <p>“...çenelerini tutarlarsa...”</p>

    <p>“...tehlikeli...”</p>

    <p>Arya, sesler tamamen duyulmaz olduktan sonra bile, kendisini çağıran dumanlı bir yıldıza benzeyen meşaleyi hâlâ görebiliyordu. İki kez gözden kaybolacak gibi oldu ama Arya dümdüz ilerlemeye devam etti. Her iki seferde de kendini dik ve dar merdivenlerin başında buldu. Meşale onun olduğu yerden aşağıda parlıyordu. Aceleyle merdivenlerden inerek ışığın olduğu yere gitmeye çalıştı. Bir taşa takılıp tökezledi ve düştü. Elinin altında ahşapla desteklenmiş toprak bir zemin vardı. Geldiği yolun daha önceki bölümleri cilalı taştan yapılmıştı.</p>

    <p>Peşlerinden millerce gitmiş olmalıydı. Sonunda kaybolmuşlardı. İleride başka gidecek yer yoktu. Tekrar duvarı buldu ve takip etti. Kör ve kaybolmuş. Karanlıkta Nymeria’nın da onunla birlikte yürüdüğünü hayal ediyordu. Sonunda, dizlerine kadar gelen, leş gibi kokan bir suyun içinde buldu kendini. Keşke Syrio’nun söylediği gibi su üstünde dans edebilseydi. Bir daha ışık göremeyeceğini düşünmeye başlamıştı. Yüzünde rüzgârı hissettiğinde hava tamamen kararmıştı.</p>

    <p>Nehre akan bir kanalizasyonun ağzında buldu kendini. Öyle kötü kokuyordu ki hemen oracıkta üstündekileri çıkarıp nehrin karanlık sularına atladı. Kendisini temiz hissedene kadar yüzdü ve titreyerek kıyıya çıktı. Nehrin kenarında kirli kıyafetlerini ovuşturarak yıkamaya çalışırken yanından geçen atlı adamlar, ay ışığı altında iki büklüm çamaşır yıkayan çırılçıplak küçücük kızı ya görmediler ya da umursamadılar.</p>

    <p>Kaleden millerce uzaktaydı ama Aegon Tepesi’ndeki Kızıl Kale’yi görebilmek için, Kral Toprakları’nın neresinde olursan ol kafanı kaldırıp yukarı bakman yeterliydi. Kalenin giriş kapısına vardığında kıyafetleri hemen hemen kurumuştu. Yivli kapı indirilmiş, kapı parmaklıkları takılmıştı. Yan kapılardan birine gitti. İçeri alınmasını söylediği muhafız alaycı gözlerle ona baktı. “Haydi uzaklaş buradan,” dedi adam. “Mutfak artıkları bitti. Karanlık çöktükten sonra dilenmek yasak.”</p>

    <p>“Ben dilenci değilim,” dedi Arya. “Burada yaşıyorum.”</p>

    <p>“Sana <em>uzaklaş</em> dedim. Duyman için kulağına bir boru dayamak mı lazım?”</p>

    <p>“Babamı görmek istiyorum.”</p>

    <p>Muhafızlar bakıştı. “Ben de kraliçeyi becermek istiyorum ama bir şey olduğu yok,” dedi genç olan muhafız.</p>

    <p>Yaşlı olan iyice sinirlenmişti. “Baban kim senin sefil oğlan? Şehrin fare avcısı mı?”</p>

    <p>“Kral Eli,” dedi Arya.</p>

    <p>İki muhafız birden gülmeye başladı. Yaşlı muhafız bir köpeğe vuracakmış gibi Arya’ya doğru hareketlendi ama Arya gelen hareketi daha başlamadan görmüştü. Hemen geri çekildi ve adam ona dokunmadı bile. “Oğlan değilim. Kışyarı’ndan Arya Stark’ım. Bana parmağını değdirecek olursan babam kafanı kazığa geçirir. Bana inanmıyorsan El Kulesi’nden Jory Cassel’ı ya da Vayon Poole’u çağırabilirsin.” Ellerini beline koydu. “Şimdi, kapıyı açacak mısın, yoksa duyman için kulağına bir boru mu dayamak lazım?”</p>

    <p>Harwin ve Şişman Tom’un nezaretinde girdiği salonda, dirseğinin yanında hafifçe yanan yağlı bir lamba duran babası tek başınaydı. Lord Stark’ın önünde o güne kadar gördüğü en kalın kitap duruyordu. Okunaksız yazılarla dolu sarı sayfaları kurumuş dev cilt, rengi solmuş deriyle kaplıydı. Harwin’in açıklamasını dinledikten sonra kitabı kapattı babası. Adamları teşekkür ederek gönderdi. Yüzü kaya gibi sertti.</p>

    <p>“Seni bulmaları için adamlarımın yarısını seferber ettiğimin farkında mısın?” diye sordu Eddard Stark yalnız kaldıklarında. “Rahibe Mordane korkudan kendini kaybetti. Saatlerdir septte sağ salim geri dönmen için dualar ediyor. Arya, benim iznim olmadan kale kapısının dışına kesinlikle çıkamayacağını biliyorsun.”</p>

    <p>“Kale kapısından çıkmadım,” diye atıldı. “Yani, amacım dışarı çıkmak değildi. Aşağıdaki mahzenlerdeydim ve yolum bir tünele çıktı. Gidilecek başka yol yoktu. Çok karanlıktı. Etrafı görebileceğim bir meşale ya da mum bulamadığım için tünelin duvarını takip etmek zorunda kaldım. Canavarlar yüzünden mahzene geldiğim yoldan geri dönemedim. Baba, seni <em>öldürmekten</em> bahsediyorlardı! Canavarlar değil, o iki adam. Beni görmediler çünkü gölge kadar sessiz ve taş kadar sert duruyordum. Senin bir kitabın ve bir piçin olduğunu söylediler. Bir El öldüyse, diğeri de ölebilir dediler. Bahsettikleri kitap bu mu? Piç derken Jon’dan bahsediyorlardı herhalde.”</p>

    <p>“Jon mu? Arya sen neden bahsediyorsun? Bunları kim söyledi?”</p>

    <p>“<em>Onlar</em> söyledi. Parmakları yüzüklü, çatal sakalı sarı, şişman bir adam ve çelik başlıklı, örgü zırhlı öteki adam. Şişman olan, ertelemek zorundayız, dedi ama diğeri daha fazla jonglörlük yapamam çünkü kurtlarla aslanlar birbirlerinin boğazına sarılacak dedi.” Gerisini hatırlamaya çalışıyordu ama duyduğu her şeyi tam olarak anlayamamıştı. Ve şimdi bütün duydukları karmakarışık olmuştu kafasının içinde. “Şişman olan prenses hamile dedi. Çelik başlığı olan meşaleyi taşıyordu. İşin maskaralığa döndüğünü de söyledi. Acele etmeleri gerektiğini söyledi. Sanırım sihirbazdı.”</p>

    <p>“Bir sihirbaz,” dedi Ned gülümsemeden. “Uzun bir sakalı ve sivri uçlu yaldızlı bir şapkası da var mıydı?”</p>

    <p>“Hayır! Yaşlı Dadı’nın hikâyelerindeki gibi değil. Sihirbaz gibi <em>görünmüyordu.</em> Arkadaşı ona bir sihirbaz olduğunu söylüyordu.”</p>

    <p>“Seni uyarıyorum Arya. Bütün bunları uyduruyorsan...”</p>

    <p>“Hayır, <em>söylediğim</em> gibi! Mahzendeki gizli kapılı yerdeydi. Ben kedi yakalıyordum ve...” Prens Tommen’ı devirdiğini anlatırsa babası <em>gerçekten</em> sinirlenecekti. “...sonra o pencereyi buldum. O odada canavarlar vardı.”</p>

    <p>“Sihirbazlar ve canavarlar,” dedi babası. “Çok ilginç bir macera yaşadığın anlaşılıyor. Şu konuşmalarını duyduğun adamlar maskaralıktan ve jönglörlükten bahsediyorlardı değil mi?”</p>

    <p>“Evet,” dedi Arya. “Ama...”</p>

    <p>“Arya, onlar oyunculardı büyük ihtimalle,” dedi babası. “Turnuvadan üç beş sikke kazanmak umuduyla Kral Toprakları’na gelen en az bir düzine kumpanya var. O iki ahmağın kale içinde ne işleri vardı emin değilim ama belki kral özel bir gösteri için çağırtmıştır onları.”</p>

    <p>“Hayır,” diyerek inatla kafasını salladı Arya. “Onlar oyuncu değil...”</p>

    <p>“Hiçbir durumda insanları gizlice takip etmemeli ve casusluk yapmamalısın. Ayrıca, kızımın başıboş kedilerin arkasından koşup duvarlardan atlamasını, garip pencerelerden içeri girmesini de hoş karşılamıyorum. Şu haline bir bak tatlı kızım. Kolların tırmıklarla dolu. Bu iş fazla uzadı. Syrio Forel’e onunla konuşmak istediğimi...”</p>

    <p>Sözü kapının çalınmasıyla kesildi. “Lord Eddard, rahatsız ettiğim için bağışlayın,” dedi Desmond kapıyı açarken. “Kara kardeşlerden bir adam burada ve huzurunuza çıkmak için yalvarıyor.”</p>

    <p>“Benim kapım Gece Nöbetçileri’ne her zaman açıktır,” dedi Lord Stark.</p>

    <p>Desmond adamı odaya getirdi. Adam çirkin ve kamburdu. Uzun zamandır kesilmemiş bir sakalı ve daha uzun zamandır yıkanmamış leş gibi giysileri vardı. Buna rağmen babası adamı nezaketle karşıladı ve adını sordu.</p>

    <p>“Adım Yoren lordum,” dedi adam. “Bu saatte geldiğim için özür dilerim.” Arya’nın önünde eğildi. “Bu ufaklık oğlunuz olmalı. Sizin görünüşünüzü almış.”</p>

    <p>“Ben <em>kızım,</em>” dedi Arya bezginlikle. Adam Sur’dan geliyorsa Kışyarı’ndan da geçmiş olmalıydı. “Ağabeylerimi tanıyor musunuz?” diye sordu heyecanla. “Robb ve Bran, Kışyarı’ndalar. Jon, Sur’da. Jon Kar. O da Gece Nöbetçileri’ne katıldı. Onu tanıyor olmalısınız. Kırmızı gözlü, beyaz bir ulu kurdu var... Jon keşiflere çıkmaya başladı mı? Bu arada, ben Arya Stark.” Kokan kıyafetler içindeki adam şaşırmış halde Arya’ya bakıyordu ama Arya bir türlü konuşmasına engel olamıyordu. “Sur’a geri dönerken bir mektup götürebilir misiniz? Bir mektup yazarsam Jon’a verebilir misiniz?” Arya ağabeyinin yanında olmasını istiyordu o anda. Jon ona inanırdı. Karanlık odaya, canavarlara, çatal sakallı şişman adama, çelik başlıklı sihirbaza, Arya’nın anlattıklarına Jon inanırdı.</p>

    <p>“Kızım sık sık nezaket kurallarını unutuyor,” dedi Eddard Stark belli belirsiz bir gülümsemeyle. “Lütfen bağışlayın Yoren. Sizi kardeşim Benjen mi yolladı?”</p>

    <p>“Beni yaşlı Mormont’tan başka <em>kimse</em> yollamadı lordum. Sur’a adam toplamak için buradayım ve Robert’ın bir dahaki konsey toplantısında dizimin üstüne çöküp ihtiyaçlarımızı haykıracağım. Belki kral ve El’in zindanlarında kurtulmak istedikleri birkaç pislik vardır. Şimdi burada konuşma sebebimiz Benjen Stark elbette. Onun kanı kara akardı. O kan onu sizin kardeşiniz olduğu kadar benim de kardeşim yapar. Onun uğruna geldim. Zor yoldan geldim. Az kalsın atım ölüyordu ama diğerlerini arkamda bırakmayı başardım.”</p>

    <p>“Diğerleri mi?”</p>

    <p>Yoren tükürdü. “Paralı askerler, hürsüvariler ve öbür çöplükler. Han onlarla doluydu. Hepsi kokuyu aldı. Kan kokusunu, altın kokusunu. Sonuçta ikisi de aynı kokuyor. Hepsi Kral Toprakları’na doğru yola çıkmadı. Bazıları Casterly Kayası’na gidiyor ve kaya buradan daha yakın. Lord Tywin şimdiye kadar haberleri almış olmalı. Buna emin olabilirsiniz.”</p>

    <p>“Hangi haberleri?”</p>

    <p>Yoren, Arya’ya baktı. “Bunları yalnızken anlatsam daha iyi lordum,” dedi.</p>

    <p>“Dediğiniz gibi olsun. Desmond, kızımı odasına götür.” Arya’yı alnından öptü. “Sohbetimize yarın sabah devam edeceğiz,” dedi.</p>

    <p>Arya kök salmış gibi olduğu yerde duruyordu. “Jon’a kötü bir şey olmadı değil mi?” diye sordu Yoren’e. “Ya Benjen amcama?”</p>

    <p>“Benjen Stark için bir şey diyemem. Kar’a gelince, son gördüğümde gayet iyiydi. Beni düşündüren başka şeyler var.”</p>

    <p>Desmond, Arya’nın elini tuttu. “Gidelim küçük leydim. Babanızı duydunuz.”</p>

    <p>Arya’nın itaat etmekten başka seçeneği yoktu. Keşke yanında Desmond yerine Şişman Tom olsaydı. O zaman kapının önünde oyalanmak için bir bahane bulur, Yoren’in anlatacaklarını duyabilirdi ama Desmond kandırılamayacak kadar sabit fikirliydi. “Babamın kaç muhafızı var?” diye sordu odasına doğru yürürlerken.</p>

    <p>“Burada, Kral Toprakları’nda mı? Elli.”</p>

    <p>“Onu kimsenin öldürmesine izin vermezsiniz değil mi?”</p>

    <p>Desmond güldü. “Bu konuda hiç endişe etmeyin küçük leydim. Lord Eddard’ı gece gündüz kolluyoruz. Ona kimse zarar veremez.”</p>

    <p>“Lannisterlar’ın elliden fazla adamı var,” dedi Arya.</p>

    <p>“Evet bu doğru ama bir kuzeyli kılıç, on güneyli kılıç eder. Siz rahat rahat uyuyabilirsiniz.”</p>

    <p>“Ya bir sihirbaz onu öldürsün diye gönderildiyse?”</p>

    <p>“O durumda,” dedi Desmond uzunkılıcını çekerek, “sihirbazlar da diğer insanlar gibi başını kestiğinde ölüyor.”</p>
  </div>
</body>
</html>
