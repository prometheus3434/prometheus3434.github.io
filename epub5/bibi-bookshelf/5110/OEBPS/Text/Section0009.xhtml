<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Ziyaretçiler altın, gümüş ve parlatılmış çelikten bir nehir gibi kale kapılarından içeri aktı. Sancaktarlar, şövalyeler, yeminli kılıçlar ve hürsüvarilerden oluşan üç yüz kişilik nehrin üzerinde, taç giymiş geyiğiyle Baratheon sancağı, kuzey rüzgârıyla dalgalanıyordu.</p>

    <p>Ned atlıların çoğunu tanıyordu. İşte dövülmüş altın kadar sarı saçlarıyla Sör Jaime Lannister ve korkunç şekilde yanmış yüzüyle Sandor Clegane geliyordu. Yanlarındaki uzun çocuk veliaht prensti ve arkalarındaki cüce adam da İblis Tyrion Lannister’dı.</p>

    <p>Fakat kafilenin önünde at süren, kraliyet muhafızlarına mensup kar beyazı pelerinler giymiş iki şövalyenin eşlik ettiği şişman adam Ned’e yabancı göründü. Ta ki, savaş atının sırtından aşağı atlayıp tanıdık bir narayla kemiklerini kırmak istermişçesine Ned’e sarılana dek. “<em>Ned!</em> O ifadesiz yüzünü tekrar görmek ne güzel.” Kral, Ned’i baştan aşağı süzüp bir kahkaha attı. “Hiç değişmemişsin.”</p>

    <p>Keşke Ned de aynı şeyleri söyleyebilseydi. Atlarını tahtı ele geçirmek için yan yana sürdükleri vakitten bu yana on beş yıl geçmişti. Fırtına Burnu Lordu, o zamanlar tertemiz tıraşlı, keskin bakışlı, genç bir kızın hayalindeki kadar kaslı bir adamdı. Zırhını kuşanıp hanedanına ait boynuzlu miğferini kafasına geçirdiği zaman iki metrelik bir deve dönüşür, diğer erkeklere tepeden bakardı. Bir devin gücüne sahipti zaten. Ned’in asla kaldıramayacağı ağırlıktaki demirden yapılmış dikenli savaş baltasını kendisine silah olarak seçmişti. O günlerde deri ve kan kokusu bir parfüm gibi üzerine sinmişti.</p>

    <p>Şimdi üzerine sinen parfüm, parfümdü işte ve eni neredeyse boyu kadar olmuştu. Ned kralı en son dokuz yıl önce. Balon Greyjoy isyanı sırasında, kendisini Demir Adaları’nın kralı ilan eden serserinin haddini bildirmek için geyik ve ulu kurt güçlerini birleştirdiklerinde görmüştü. Greyjoy’un düşen kalesinde yan yana durdukları, Greyjoy’un teslim olduğu, Ned’in asi lordun oğlunu esir ve muhafız olarak himayesine aldığı günden bu yana, kral en az elli kilo almıştı. Demir kadar kara ve sert sakalı çenesinin altındaki iki kat gıdıyı ve aşağı sarkan iki yanağını saklıyordu ama devasa göbeğini ve gözlerinin altındaki siyah halkaları örtebilecek hiçbir şey yoktu.</p>

    <p>Robert şu anda sadece Ned’in arkadaşı değil, aynı zamanda kralıydı. “Majesteleri, Kışyarı sizindir,” dedi saygıyla.</p>

    <p>O sırada kafiledeki diğer adamlar da atlarından inmeye başladı. Seyisler hayvanları almak için yanlarına gidiyordu. Robert’ın kraliçesi Cersei çocuklarıyla birlikte yayan giriş yapmıştı. Kırk güçlü yük atı tarafından çekilen, iki güverteli, yağlı meşeden ve varaklı metalden yapılmış tekerlekli kapalı araba kale kapısından geçemeyecek kadar genişti. Ned, kraliçesinin yüzüğünü öpmek için karda diz çökerken, Robert uzun zamandır görmediği kız kardeşine sarılıyormuş gibi sarılmıştı Catelyn’e. Ardından iki ailenin de çocukları öne çıktı ve tanıtıldı.</p>

    <p>Resmi selamlaşmalar biter bitmez kral, ev sahibine, “Beni mahzen mezara götür Eddard,” dedi. “Saygılarımı sunayım.”</p>

    <p>Ned, aradan onca yıl geçmesine rağmen bunu hatırladığı için krala büyük bir sevgi duydu. Hemen bir fener getirtti. Konuşmalarına gerek bile yoktu. Kraliçe itiraz etti. Şafak vaktinden beri yoldalardı. Herkes yorgundu ve üşümüştü. İlk önce temizlenip dinlenmeleri gerekirdi. Ölüler bekleyebilirdi. Daha fazla sızlanamadan Robert kraliçeye bir bakış attı. İkiz kardeşi Jaime sessizce kraliçenin koluna girdi ve kadın daha fazla konuşmadı.</p>

    <p>Ned ve neredeyse tanıyamadığı kralı, birlikte mahzen mezarın merdivenlerinden aşağı inmeye başladılar. Sarmal taş merdivenler oldukça dardı. Ned elinde fenerle önden gidiyordu. “Kışyarı’na asla varamayacağımızı düşünmeye başlamıştım,” diye şikâyet etti kral merdivenlerden inerken. “Güneyde Yedi Krallık’tan bahsederken, sana düşen bölgenin diğer altısının toplamından daha büyük olduğu unutuluyor.”</p>

    <p>“Umarım yolculuğunuz keyifli geçmiştir Majesteleri.”</p>

    <p>Robert homurdandı. “Bataklıklar, ormanlar ve mezralar. Boğaz’ın kuzeyinde neredeyse bir tane bile doğru düzgün han yok. Böylesine uçsuz bucaksız bir boşluk görmemiştim daha önce. Senin <em>ahalin</em> nerede?”</p>

    <p>“Dışarı çıkamayacak kadar utangaçlar sanırım,” diyerek takıldı Ned. Merdivenlerden yükselen soğuğu hissediyordu. Dünyanın derinliklerinden çıkıp gelen buz gibi bir nefes. “Kuzeyde yaşayanlar ortalıkta kral görmeye alışık değil.”</p>

    <p>Robert kıkırdadı. “Belki de hepsi karın altına saklanmıştır. Ne <em>kar,</em> Ned!” Kral dengesini sağlamak için bir eliyle duvara tutunarak merdivenlerden inmeye devam etti.</p>

    <p>“Yaz sonlarında bu kar yağışı olağan,” diye cevapladı Ned. “Umarım kafileyi fazla zorlamamıştır. Bu mevsimde genelde hafiftir yağış.”</p>

    <p>“Karınız Ötekiler’in başına yağsın!” diye bela okudu Robert. “Buralar kış mevsiminde nasıl olur? Düşünürken bile titriyorum.”</p>

    <p>“Kışlar gerçekten zorlu olur,” diye onayladı Ned. “Ama Starklar kolaylıkla atlatır. Her zaman atlattığımız gibi.”</p>

    <p>“Güneye gelmelisin Ned,” dedi Robert. “Uçup gitmeden bir de yazın tadına bakmalısın. Yüksek Bahçe’de göz alabildiğince uzanan altın gül tarlaları var. Meyveler öyle taze olur ki, daha ağzına alır almaz dağılır. Karpuzlar, kavunlar, şeftaliler, ateş erikleri, daha önce böyle tatlı şeyler yememişsindir. Göreceksin, getirdim biraz. Rüzgârın en sert estiği Fırtına Burnu’nda bile hava öyle sıcaktır ki, hareket etmekte zorlanırsın. Ah Ned, kasabaları görmen gerek. Her yerde çiçekler, çeşitli yiyeceklerle dolup taşan pazar yerleri. Yaz şarapları öyle bol ve ucuz ki, sadece havayı koklayarak sarhoş olabilirsin. Herkes şişman ve zengin bizim oralarda.” Kahkaha attı ve geniş göbeğine vurdu. “Ve <em>kızlar!</em>” dedi. Gözleri parlıyordu. “Sana yemin ederim ki, sıcak kızları iyice edepsizleştiriyor. Kalenin tam yanındaki nehirde çırılçıplak yüzüyorlar. Hava kürk ya da yün giyemeyecek kadar sıcak, sokaklarda bile kısacık ipek elbiseler içinde dolaşıyorlar. İpeği olmayan gümüş pamuklular içinde. Ama ne giyerlerse giysinler, sonunda terden sırılsıklam oluyorlar ve ince kumaşlar tenlerine yapışıyor. Çıplak görünüyorlar.” Kral mutlulukla gülüyordu.</p>

    <p>Robert Baratheon her zaman büyük iştahların adamı olmuştu. Zevk almasını bilen bir adamdı. Bu özellikler, Ned Stark’ı anlatmak için kullanılabilecek nitelemeler olmaktan çok uzaktı. Kral bu zevklerinin bedelini ödüyormuş gibi görünüyordu. Merdivenlerin sonuna kadar indiklerinde, Robert nefes nefese kalmıştı. Mahzen mezara adım attıklarında, kralın fener ışığıyla aydınlanan yüzü kıpkırmızı olmuştu.</p>

    <p>“Majesteleri,” diye seslendi Ned saygıyla. Elindeki feneri yarım bir çember çizecek şekilde mahzen mezarda gezdirdi. Gölgeler sallanıyor, hareket ediyordu. Titreyen fener ışığı bastıkları taşları ve mahzenin arkasına doğru ikişer ikişer sıralanmış granit sütunları aydınlatıyordu. Sütunların arasında, ölümlü bedenlerinden kalanları saklayan lahitlerin yanında, duvara yaslanmış tahtlarda ölüler oturuyordu. “O en sonda. Brandon ve babamla birlikte,” dedi Ned.</p>

    <p>Ned yolu göstermek için önde yürümeye başladı ve kral tek bir söz etmeden, yeraltı soğuğundan titreyerek onu izledi. Stark Hanedanı’nın ölüleri arasında yürürken yere vuran ayaklarının sesleri taş zeminde çınlıyor, kubbede yankılanıyordu. Kışyarı Lordları geçişlerini izledi. Lahitlerin kapaklarını mühürleyen taş levhalara suratları oyulmuştu. Ayaklarının dibine kıvrılıp yatmış ulu kurtlarla birlikte uzun sıralar halinde oturmuş, kör gözleriyle sonsuz karanlığı seyrediyorlardı. Canlılar adım attıkça hareket eden gölgeler, tahtlarda oturan heykellere can veriyor gibiydi.</p>

    <p>Eski bir gelenek gereği, bir zamanlar Kışyarı Lordu olan ölülerin kızgın ruhları intikam almak için mezarlarından kalkıp gitmesin diye, her bir taş heykelin kucağına demir uzunkılıçlar konmuştu. En eski heykelin kucağına konan kılıç çoktan paslanıp neredeyse yok olmuş, bir zamanlar konduğu yerde birkaç kırmızı leke bırakmıştı. Ned ruhun serbest kalarak kalede dolaşıp dolaşmadığını merak etti. Dolaşmıyor olmasını umdu. Kışyarı’nın ilk lordları hüküm sürdükleri topraklar kadar sert ve acımasız adamlardı. Ejderha soylular denizin ötesinden gelene kadar, yüzyıllar boyunca hüküm sürmüşler ve kimsenin buyruğu altına girmemeye yemin etmişlerdi. Kendilerine Kuzey Kralları demişlerdi.</p>

    <p>Ned sonunda durdu ve yağ ateşiyle etrafı aydınlatan feneri yukarı kaldırdı. Mahzen mezar karanlığa doğru uzadıkça uzuyordu ama bundan sonraki lahitler boş ve mühürsüzdü. Ölülerini, kendisini ve çocuklarını bekleyen kara delikler. Bu düşünce Ned’i ürpertti. “İşte burası,” dedi.</p>

    <p>Robert başıyla onayladı, diz çöktü ve kafasını öne eğdi.</p>

    <p>Yan yana üç lahit vardı. Lord Rickard Stark, Ned’in babası, uzun sert hatlı bir yüze sahipti. Taş oyma ustası onu gayet iyi tanıyor olmalıydı. Tam bir izzet ifadesiyle, taştan parmakları kucağındaki kılıcı sıkıca kavramış halde oturuyordu tahtında ama gerçek hayatta bütün kılıçlar onu yarı yolda bırakmıştı. Hemen yanındaki daha küçük iki lahitte çocukları yatıyordu.</p>

    <p>Brandon öldüğünde daha yirmisindeydi. Deli Kral Aerys Targaryen’ın emriyle, Nehirova’dan Catelyn Tully ile evlenmesine birkaç gün kala boğularak öldürülmüştü. Babası ölümünü izlemeye mecbur bırakılmıştı. Asıl veliaht oydu. Hükmetmek için doğan Ned’in ağabeyiydi.</p>

    <p>Lyanna ise daha on altısındaydı. Etrafına bulaşan bir güzelliğe sahip küçücük bir kadın çocuk. Ned onu bütün kalbiyle seviyordu; Robert ondan da çok. Lyanna, Robert’ın kadını olacaktı.</p>

    <p>“Çok daha güzeldi,” dedi Robert acıyla heykele bakarken. “Bundan çok daha güzeldi.” Gözleri heykelin gözlerine, ona tekrar can vermek istercesine bakıyordu. Sonunda ayağa kalktı. Ağırlığı dengede durmasını zorlaştırıyordu. “Ah! Kahretsin Ned. Onu <em>böyle bir yere</em> mi gömmek zorundaydın?” Sesi unutulmamış bir acının etkisiyle kükrer gibi çıkıyordu. “O karanlıktan fazlasını hak ediyor...”</p>

    <p>“O Kışyarı’nın Stark’ı. Yeri burası.”</p>

    <p>“O tepelerde bir yerde olmalıydı. Bir meyve ağacının ve güneşin altında. Başının üstünde gökyüzü ve bulutlar olmalıydı. Yağan yağmurlarla temizlenmeliydi.”</p>

    <p>“Ölürken yanındaydım,” diye hatırlattı Ned. “Eve gelmek, Brandon ve babamın yanında huzurlu uykusuna yatmak istedi.” Ned hâlâ kız kardeşinin sesini duyuyordu zaman zaman. <em>Bana söz ver Ned.</em> Odası kan ve gül kokuyordu. <em>Bana söz ver Ned.</em> Ateş bütün gücünü almıştı ve sesi bir fısıltıdan bile zayıf çıkıyordu ama Ned’in verdiği sözü duyduğu anda bütün korkusu kaybolup gitmişti. O anda kız kardeşinin nasıl gülümsediğini hatırlıyordu Ned. Sonra Lyanna hayata tutunmaktan vazgeçmişti. Avuçlarından gül yaprakları döküldü yere. Siyah ve ölü. Ned bundan sonrasını hatırlamıyordu. Onu sessiz bir acıyla kız kardeşinin bedenine sıkıca sarılmış halde bulmuşlardı. Kısa boylu ada adamlarından biri olan Howland Reed ayırmıştı iki kardeşin birbirine kenetlenmiş ellerini. Ned bunların hiçbirini hatırlamıyordu. “Ben Lyanna’ya yine çiçek getireceğim, o çiçekleri çok sever,” demişti.</p>

    <p>Kral hafifçe, dokunduğu canlı bir tenmişçesine taş levhadaki yüzün yanağını okşadı parmaklarıyla. “Lyanna’ya yaptıkları için Rhaegar’ı öldürmeye yemin ettim,” dedi.</p>

    <p>“Öldürdün,” diye karşılık verdi Ned.</p>

    <p>“Ama sadece bir kez,” dedi Robert acıyla.</p>

    <p>Üç Dişli Mızrak’ta nehrin sığ sularında karşı karşıya gelmişlerdi. Robert’ın elinde savaş baltası, başında boynuzlu miğferi vardı. Targaryen prensi simsiyah savaş zırhını giymişti. Göğüs plakasına yakutlarla işlenmiş üç başlı ejderha güneşin altında alev gibi yanıyordu. Dev savaş atlarının ayakları altında dövülen nehir suyu akan kanlar yüzünden kızıla boyanmıştı. Robert, ejderhalı zırha ve altındaki göğse savaş baltasıyla ölümcül bir darbe indirene kadar devam etti mücadeleleri. Ned savaş alanına geldiğinde Rhaegar suda cansız yatıyordu. Her iki tarafın askerleri de üç başlı ejderhadan suya dökülen yakutları toplamaya çalışıyordu.</p>

    <p>“Her gece rüyalarımda tekrar tekrar öldürüyorum onu,” diye itiraf etti Robert. “Bin kez ölse, yine de hak ettiği cezayı alamaz.”</p>

    <p>Ned’in söyleyecek bir şeyi yoktu. Bir süre sessiz kaldıktan sonra, “Artık gitmeliyiz Majesteleri. Kraliçeniz sizi bekliyordur,” dedi.</p>

    <p>“Kraliçemi Ötekiler götürsün,” dedi Robert hoşnutsuz bir sesle. Ağır ağır geldikleri yolu geri yürümeye başlamıştı. “Ve bir kez daha bana ‘Majesteleri’ dediğini duyacak olursam, kafanı mızrağa geçirtirim. Bizim aramızdaki bundan çok daha fazlası.”</p>

    <p>“Biliyorum,” dedi Ned. Kraldan cevap gelmeyince, “Bana Jon’u anlat,” diyerek devam etti.</p>

    <p>Robert başını salladı. “Ben daha önce bu kadar ani hastalanan birini görmedim. Oğlumun isim günü için bir turnuva düzenledik. Onu o gün görseydin sonsuza kadar yaşayacağına yemin ederdin ama iki hafta sonra öldü. Hastalık bağırsaklarına düşmüş ateş gibiydi. Sanki içeriden yanarak tükendi.” Bir sütunun yanında, uzun zamandır ölü olan bir Stark’ın mezarına tutunarak bir an durdu. “O yaşlı adamı seviyordum,” dedi.</p>

    <p>“İkimiz de seviyorduk,” dedi Ned. Bir an sustu. “Catelyn kız kardeşi için endişeleniyor. Lysa yasıyla baş edebiliyor mu?” diye sordu.</p>

    <p>Robert’ın ağzı acıyla çarpıldı. “Doğrusunu istersen baş edemiyor. Jon’u kaybetmek kadını deliye çevirdi. Bütün ısrarlarıma rağmen oğlunu Kartal Yuvası’na geri götürdü. Çocuğu Casterly Kayası’ndaki Tywin Lannister’ın himayesine gönderecektim. Jon’un erkek kardeşi yoktu. Başka oğulları da yok. Jon’un oğlunun bir kadın tarafından yetiştirilmesine razı mı olmalıydım?”</p>

    <p>Ned bir çocuğu Lord Tywin’in himayesine vermektense bir yılan çukuruna atmayı tercih ederdi ama endişelerini söylemek yerine susmayı tercih etti. Bazı eski yaralar asla tamamen kapanmazdı ve en küçük bir sözle yeniden kanamaya başlardı. “Kadın biricik eşini kaybetti,” dedi kelimelerini özenle seçerek. “Belki kocasının ardından oğlunu da yitirmekten korkmuştur. Çocuk daha çok küçük.”</p>

    <p>“Altı yaşında, hastalıklı ve Kartal Yuvası Lordu. Tanrılar ona merhamet etsin,” dedi kral. “Lord Tywin daha önce hiçbir çocuğu himayesine almadı. Lysa onur duymalıydı aslında. Lannisterlar büyük ve soylu bir hanedan ama Lysa bu konuda konuşmayı bile reddetti. Gecenin bir yarısı, kimseye haber vermeden çekip gitti. Cersei fena halde kızdı.” Derin bir nefes aldı. “Çocuğa benim adım verilmişti biliyorsun değil mi? Robert Arryn. Yani adaşım. Onu korumak üzere yemin ettim. Annesi onu benden uzaklara götürürse yeminimi nasıl tutabilirim?”</p>

    <p>“Eğer kabul edersen çocuğu ben himayeme alabilirim,” dedi Ned. “Lysa buna itiraz etmez. Lysa, Catelyn’in kardeşi, burada bizimle yaşayabilir.”</p>

    <p>“Hoş teklif dostum ama çok geç,” diye karşılık verdi Robert. “Lord Tywin çoktan onay verdi. Çocuğu ondan başkasının himayesine vermek büyük bir hakaret olur.”</p>

    <p>“Yeğenimin sağlığını ve mutluluğunu, bir Lannister’ın gururundan daha fazla önemserim,” diyerek itiraz etti Ned.</p>

    <p>“Bir Lannister’la geceleri uyumadığın için böyle konuşabiliyorsun,” dedi ve güldü Robert. Kahkahası mahzenin duvarlarında ve kubbeli tavanda yankılandı. Simsiyah sakalının arasından beyaz dişleri görünüyordu. Kolunu Ned’in omzuna koydu. “Ah Ned,” dedi. “Hâlâ çok ciddisin. Seninle konuşmak için birkaç gün beklemeyi planlamıştım ama görüyorum ki buna gerek yok. Gel, biraz yürüyelim.”</p>

    <p>Sütunların arasında mahzenin merdivenlerine doğru yürümeye başladılar. Taştan kör gözler onları izliyor gibiydi. Kralın kolu hâlâ Ned’in omzundaydı. “Bunca zamandan sonra, neden sonunda Kışyarı’na geldiğimi merak ediyor olmalısın.”</p>

    <p>Ned’in bazı şüpheleri vardı ama bunları dillendirmemeyi tercih etti. “Benim dostluğumu özlediğin için mutlaka,” dedi hafifçe. “Ve Sur da var elbet Majesteleri. Sur’u görmeli, siperleri boyunca yürümeli ve Sur’u bekleyen adamlarımızla sohbet etmelisin. Gece Nöbetçileri eski ihtişamının soluk bir gölgesinden ibaret artık. Benjen diyor ki...”</p>

    <p>“Kardeşinin neler söylediğini elbette en yakın zamanda dinleyeceğim ancak şimdi çok başka endişelerim var,” diyerek sözünü kesti kral. “Sur sekiz bin yıldır ayakta. Birkaç gün daha bekleyebilir. Zor zamanlardan geçiyoruz Ned. İyi adamlara ihtiyacım var. Jon Arryn gibi adamlara. Kartal Yuvası Lordu, Doğu Muhafızı ve Kral Eli olarak uzun yıllar hizmet verdi. Onun boşluğunu doldurmak hiç kolay değil.”</p>

    <p>“Oğlu...” diye söze girdi Ned.</p>

    <p>“Oğlu Kartal Yuvası’nın ve gelirinin vârisi, başka bir şey değil,” diyerek kesti Robert sertçe.</p>

    <p>Bu tepkisi Ned’i şaşırtmıştı. Durdu ve krala döndü, kelimeler kendiliğinden ağzında döküldü. “Arrynler daima Doğu Muhafızı oldu. Görev babadan oğula geçer.”</p>

    <p>“Yeterince büyüdüğü zaman görev yine ona teslim edilebilir belki,” dedi Robert. “Ama ben bu yılı düşünmek zorundayım ve de gelecek yılı. Altı yaşında bir çocuğun orduya komuta edemeyeceği ortada.”</p>

    <p>“Barış zamanı unvan sembolik nasıl olsa. Çocuk unvanını korusun. Hizmetlerine karşılık Jon’a bu kadarını borçluyuz.”</p>

    <p>Kral memnuniyetsizliğini gizlemedi. Kolunu Ned’in omzundan çekti. “Yaptığı hizmet, bağlı olduğu kralına karşı yerine getirmesi gereken bir görevdi. Ona müteşekkir olmadığımı düşünme Ned ama oğlu babası gibi değil. Öyle saf bir çocuk doğunun sorumluluğunu asla alamaz.” Sesinin tonu yumuşadı. “Bu kadar yeter. Tartışmamız gereken çok önemli bir makam var ve ben daha fazla vakit kaybetmek istemiyorum. Benim sana ihtiyacım var Ned.”</p>

    <p>“Ben her zaman emrinizdeyim Majesteleri.” Bunlar söylemesi gereken cümlelerdi ve söylemişti. Ardından duyacaklarından endişeliydi.</p>

    <p>Robert onu duymamış gibiydi. “Kartal Yuvası’nda geçırdığımız o yıllar... <em>Tanrılar,</em> çok güzel yıllardı. Ben seni yine öyle yanımda istiyorum Ned. Seni güneyde, Kral Toprakları’nda istiyorum. Burada, dünyanın son noktasında, kimsenin işine yaramadığın bu yerde değil.” Robert durdu. Karanlığa baktı. Bir an için bir Stark kadar melankolik göründü. “Sana yemin ederim ki, bir tahtta oturmak, bir tahtı kazanmaktan katbekat zor. Yasalarla uğraşmak sıkıcı bir iş ve sikkeleri saymak çok daha beter. Ve halk... bitip tükenmek bilmiyorlar. O kahrolası demir koltukta oturuyorum ve beynim uyuşana, popom düzleşene kadar şikâyetlerini dinliyorum. Hepsi bir şey istiyor. Kimi para, kimi arazi, kimi adalet. Ya söyledikleri yalanlar... Lordlarım ve leydilerim de onlardan matah değil. Yağcılarla ve aptallarla çevrilmiş haldeyim. Ned, insan çıldıracak gibi oluyor. Yarısı bana doğruyu söylemiyor diğer yarısıysa doğrunun ne olduğunu bile bilmiyor. Bazı geceler, keşke Üç Dişli Mızrak’ta kaybetseydim diyorum. Tamam, tabii ki içten gelerek değil ama yine de...”</p>

    <p>“Anlıyorum,” dedi Ned yumuşak bir sesle.</p>

    <p>Robert ona baktı. “Sanırım anlıyorsun,” dedi. “Eğer anlıyorsan, aradığım adamın sen olduğun biliyorsun eski dostum.” Gülümsedi. “Lord Eddard Stark, seni Kral Eli ilan ediyorum.”</p>

    <p>Ned dizlerinin üzerine çöktü. Teklif onu şaşırtmamıştı. Kral onca yolu başka hangi sebeple gelmiş olabilirdi ki? Kral Eli, bütün Yedi Krallık’taki en güçlü ikinci adamdı. Kral adına konuşur, kralın ordularına kumandanlık eder, kralın adaletini uygulardı. Kralın yokluğunda ve hastalığında, Demir Taht’ta otururdu. Robert, Ned’e diyar kadar büyük unvan teklif ediyordu.</p>

    <p>Ama bu, Ned’in dünyada istediği son şey bile değildi.</p>

    <p>“Majesteleri, ben bu onura layık değilim,” dedi.</p>

    <p>Robert dayanamayarak espri kokan bir nara attı. “Eğer seni onurlandırmak isteseydim, emekliye ayırırdım. Ben yiyip içip göbeğimi büyütüp, erkenden mezara girmek için gereken her şeyi yaparken, sen krallığı yöneteceksin.” Koca göbeğine vurdu. “Kral Eli’yle ilgili atasözünü bilir misin?” diye sordu.</p>

    <p>Ned o atasözünü biliyordu. “Kral düşler, El yapar,” dedi.</p>

    <p>“Bir keresinde bir balıkçı kızla yatmıştım,” dedi Robert. “Halk arasında bu atasözünün amiyane bir söylenişi daha varmış. Kral yer, El pisliğini toplar.” Kafasını geriye atıp gürültülü bir kahkaha kopardı. Mahzenin karanlığından yankılanan kahkahasını soğuk gözlü ölü Starklar onaylamıyordu sanki.</p>

    <p>Sonunda kahkahası hafifledi ve durdu. Ned hâlâ bir dizinin üzerinde yerdeydi, gözleri yukarıda krala bakıyordu. “Kahretsin Ned,” diye şikâyet etti kral. “Hiç olmazsa bir gülümsemeyle beni eğlendirebilirsin.”</p>

    <p>“Burada kışlar öyle soğuk olur ki, insanın kahkahası boğazında donar ve boğarak öldürür adamı, der eskiler. Belki bu yüzden biz Starklar çok eğlenceli bir soy değiliz,” dedi Ned hemen.</p>

    <p>“Benimle güneye gel ve sana yeniden gülmeyi öğreteyim,” diye söz verdi kral. “Bu kahrolası tahtı kazanmama yardım ettin. Şimdi onu elimde tutmama yardım et. Biz ikimiz birlikte hükmedecektik. Lyanna yaşıyor olsaydı seninle kardeş olacaktık. Sadece dostlukla değil, kanla bağlanmış olacaktık. Hâlâ çok geç değil. Benim bir oğlum var ve senin bir kızın. Benim Joff’um ve senin Sansa’n sayesinde hanedanlarımız birleşebilir. Tıpkı Lyanna ve benim bir zamanlar soylarımızı birleştireceğimiz gibi.”</p>

    <p>İşte bu teklif Ned’i şaşırtmıştı. “Sansa daha on bir yaşında.”</p>

    <p>Robert sabırsızca elini salladı. “Söz kesecek kadar büyük. Evlilik için üç beş yıl bekleyebilirler.” Gülümsedi. “Haydi, artık ayağa kalk ve evet de kahrolası adam.”</p>

    <p>“Hiçbir şey bana daha büyük bir onur bahşedemez Majesteleri,” diye cevapladı Ned. “Bütün bu onurlu teklifler son derece ani oldu. Düşünmek için biraz zaman bahşedebilir misiniz? Karımla da konuşmam gerek...”</p>

    <p>“Evet, elbette. Catelyn’e de söyle. Düşünmen gerekiyorsa düşün.” Kral elini uzattı ve Ned’i ayağa kaldırdı. “Sadece çok uzun bekletme beni. Bilirsin, o kadar sabırlı bir adam değilim.”</p>

    <p>Bir an, Ned’in içini korkunç bir his kapladı. Burası, kuzey, onun eviydi. Etraflarındaki taş heykellere baktı. Mezarlığın dondurucu sessizliğinde uzun bir nefes aldı. Ölülerin gözlerini üzerinde hissediyordu. Hepsi konuşulanları dinliyordu. Biliyordu. Ve kış geliyordu.</p>
  </div>
</body>
</html>
