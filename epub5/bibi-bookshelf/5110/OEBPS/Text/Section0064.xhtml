<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Ordu, yol ağzından Boğaz’ın kara çamurlu arazilerine inip ardındaki nehir topraklarına yayıldığında Catelyn’in endişeleri çoğalmıştı. Durgun ve sert ifadesiyle maskelemeye çalıştığı bütün korkusu içindeydi ve aştıkları her fersahta biraz daha büyüyordu. Günleri gerilimli, geceleri huzursuzdu ve gökyüzünde gördüğü her kuzgun dişlerine kadar titremesine sebep oluyordu.</p>

    <p>Babası için korkuyordu ve uğursuz sessizliğinin sebebini merak ediyordu. Kardeşi Edmure için korkuyordu ve bir mücadele sırasında Kral Katili’yle karşı karşıya gelirse ona yardım etmeleri için tanrılara yalvarıyordu. Ned için, kızları için, Kışyarı’nda bıraktığı güzel oğulları için korkuyordu. Onlar için yapabileceği hiçbir şey yoktu. Onların düşüncesini bir kenara koyup kendisini toparlamaya çalışıyordu. <em>Gücünü Robb için saklamalısın,</em> dedi kendine. <em>Şu anda sadece ona yardım edebilirsin. Kuzey kadar sert ve cesur olmak zorundasın. Catelyn Tully. İşte şimdi gerçek bir Stark olmalısın. Tıpkı oğlun gibi.</em></p>

    <p>Robb, dalgalanan Kışyarı sancağının altında, en önde at koşturuyordu. Her gün farklı bir lorddan ona katılmasını istiyor, böylece yol boyunca planları hakkında konuşabiliyorlardı. Fark gözetmeden her lordu sırayla onurlandırıyor, tıpkı babası gibi birbirlerine karşı ağırlıklarını tartarak her adamını dinliyordu. <em>Ned’den ne kadar çok şey öğrenmiş,</em> diye düşünüyordu Catelyn oğlunu izlerken. <em>Ama öğrendikleri yeterli olacak mı?</em></p>

    <p>Karabalık yüz hızlı at ve adam seçmiş, ordunun hareketini gizlemek ve yolu kontrol etmek amacıyla onların epey önüne geçmişti. Sör Brynden’in süvarilerinin getirdiği raporlar Catelyn’in tatmin etmiyordu. Lord Tywin’in ordusu hâlâ güneyde, günlerce yol uzaktaydı... ama Geçit Lordu Walder Frey, Yeşil Çatal üzerindeki kalelerine yaklaşık dört bin adamlık bir kuvvet yığmıştı.</p>

    <p>“Yine geç kaldı,” dedi Catelyn haberi aldığında. Tıpkı Üç Dişli Mızrak’ta olduğu gibiydi. Kardeşi Edmure kendisine bağlı sancak beylerini çağırmıştı, Lord Frey’in Nehirova’ya gidip adamlarıyla birlikte Tully ordusuna katılması gerekirdi ama o yine kalesinde oturuyordu işte.</p>

    <p>“Dört bin adam,” diye tekrar etti Robb kızgınlıktan öte kafası karışmış bir ifadeyle. “Lord Frey, Lannisterlar’la tek başına savaşmayı düşünüyor olamaz. Kuvvetini bize katacağına şüphe yok.”</p>

    <p>“Yok mu?” diye sordu Catelyn. Robb ve bugünkü yol arkadaşı Robett Glover’a katılmak için öne çıkmıştı. Arkalarındaki adamlar ağır ağır ilerleyen bir mızrak, ok ve sancak ormanı gibi görünüyordu. “Ben şüphe ederim. Walder Frey’den hiçbir şey bekleme, böylece bir sürprizle karşılaşmazsın.”</p>

    <p>“Lord Frey babanın sancak beyi.”</p>

    <p>“Bazı adamlar yeminlerini diğerlerinden daha fazla ciddiye alır Robb. Walder Frey’in Casterly Kayası’yla arası, babamı rahatsız edecek ölçüde iyi olmuştur her zaman. Oğullarından biri Tywin Lannister’ın kız kardeşiyle evli. Bu küçük bir ayrıntı elbette. Lord Frey’in yıllar içinde çok fazla çocuğu oldu ve hepsi birileriyle evlenecek kuşkusuz ama yine de...”</p>

    <p>“Lannisterlar’la bir olup bize ihanet edeceğini mi düşünüyorsunuz leydim?” diye sordu Robett Glover.</p>

    <p>Catelyn içini çekti. “Doğrusunu söylemem gerekirse Lord Frey’in kendisi bile Lord Frey’in ne yapacağını bilmiyor. Yaşlı adamlardaki ihtiyat, delikanlılardaki hırs var onda, kurnazlıkta da hiç geri kalmaz.”</p>

    <p>“İkizler’den geçmek zorundayız anne,” dedi Robb hararetli bir şekilde. “Nehri geçmenin başka yolu yok. Sen de biliyorsun.”</p>

    <p>“Evet. Bunu Walder Frey de biliyor. Emin ol.”</p>

    <p>O gece Kral Yolu’na ve nehre eşit mesafedeki bataklıkların kuzey köşesinde kamp kurdular. Theon Greyjoy önlerinde ilerleyen Sör Brynden’den yeni haberler getirdi. “Sör Brynden, Lannisterlar’la karşı karşıya geldiğini size iletmemi istedi. En az bir düzine gözcü bu yakınlarda Lord Tywin’e rapor götüremeyecekmiş. Aslında hiç götüremeyecekler,” dedi Theon sırıtarak. “Uzak keşifçilerinin başında Sör Addam Marbrand varmış. Geçtiği yerleri yakıp yıkarak güneye doğru çekiliyormuş. Nerede olduğumuzu aşağı yukarı biliyormuş ama Karabalık ikiye bölündüğümüz zamanı asla bilmeyeceğine dair yemin ediyor.”</p>

    <p>“Tabii Lord Frey söylemezse,” dedi Catelyn sert bir sesle. “Theon, amcamın yanına döndüğünde ona İkizler’in çevresine en iyi okçularını yerleştirmesini söyle. Burçlardan kalkan her kuzgunu indirsinler. Hareketlerimizi Lord Tywin’e uçuracak tek bir haberci kuş istemiyorum.”</p>

    <p>“Sör Brynden bunu da önceden düşündü leydim,” dedi Theon kibirli bir gülümsemeyle. “Birkaç kuzgun daha düşürürsek ziyafet vermeye yeter. Tüylerini de size şapka yapmak için saklayacağım.”</p>

    <p>Amcası Brynden’in kendinden çok daha önde olduğunu bilmeliydi Catelyn. “Lannisterlar tarlalarını yakıp karakollarını yağmalarken Freyler ne yapıyormuş peki?”</p>

    <p>“Sör Walder ve Sör Addam’ın savaşçıları arasında bir mücadele olmuş,” diye yanıtladı Theon. “Buradan yarım günlük mesafede Freyler tarafından kargalara yem olsun diye asılmış Lannister cesetleri gördük. Buna rağmen Lord Walder’ın kuvvet çoğunluğu hâlâ İkizler’de bekliyor.”</p>

    <p>Bunun Lord Walder’ın mührü olduğunu düşündü Catelyn. Geride dur, bekle, mecbur bırakılmadığın sürece risk alma.</p>

    <p>“Eğer Lannisterlar’la savaştıysa belki yeminini tutmaya kararlıdır,” dedi Robb.</p>

    <p>Catelyn o kadar emin değildi. “Kendi topraklarını müdafaa etmek farklı, Lord Tywin’in karşısına meydan savaşında çıkmak farklı,” dedi.</p>

    <p>Robb, Theon Greyjoy’a döndü. “Karabalık, Yeşil Çatal’ı geçmenin başka bir yolunu bulabildi mi?”</p>

    <p>Theon kafasını salladı. “Nehir çok kabarık ve şiddetli akıyor. Sör Brynden bu kadar kuzeyde geçecek sığ bir nokta bulamayacağımızı söyledi.”</p>

    <p>“O geçit <em>şart,</em>” dedi Robb burnundan soluyarak. “Belki atlarımız nehrin karşısına yüzebilir. Ama sırtlarında zırhlı adamlar varken bu imkânsız. Çeliklerimizi, zırhlarımızı, miğferlerimizi ve mızraklarımızı karşıya yüzdürmek için sallar yapmamız gerekir ama bunun için ne ağacımız <em>ne de</em> yeterli vaktimiz var. Lord Tywin kuzeye yürüyor...” Elini yumruk haline getirdi.</p>

    <p>“Lord Frey’in yolumuzu kesmeye çalışması için çıldırmış olması gerekir,” dedi Theon olağan özgüveniyle. “Ondan beş kat daha kalabalığız. Mecbur kalırsan İkizler’i alabilirsin Robb.”</p>

    <p>“O kadar kolay olmaz ve zamanında alınamaz,” diye uyardı Catelyn. “Siz kuşatma için hazırlık yaparken Lord Tywin ordusunu getirip arkadan saldırır.”</p>

    <p>Robb’un gözleri Catelyn ve Greyjoy arasında gidip geliyor, bir cevap arıyor ama bulamıyordu. Bir an için zırhına, kılıcına ve sakalına rağmen on beş yaşından bile küçük göründü. “Lord babam ne yapardı?” diye sordu annesine.</p>

    <p>“Karşıya geçecek bir yol bulurdu,” diye cevap verdi Catelyn. “Ne pahasına olursa olsun.”</p>

    <p>Ertesi sabah haber getirmek için bizzat Sör Brynden Tully geldi. Geçit Şövalyesi’yken giydiği ağır çelik zırh yerine, süvarilerin kullandığı metal örgü zırhlardan giyiyordu ama pelerinini hâlâ obsidiyen camından yapılmış karabalık iğnesi tutuyordu.</p>

    <p>Atından inen amcasının yüzü mezarlık gibiydi. “Nehirova surlarının hemen aşağısında bir çatışma olmuş,” dedi asık suratla. “Esir aldığımız bir Lannister gözcüsünden öğrendik. Kral Katili, Edmure komutasındaki ordusunu bozguna uğratmış ve Üç Dişli Mızrak lordlarını dağıtmış.”</p>

    <p>Soğuk bir el Catelyn’in kalbini sıktı. “Kardeşim?”</p>

    <p>“Yaralı ve esir alınmış,” dedi Sör Brynden. “Lord Blackwood ve diğer sağ kalanlar Nehirova’da, Jaime’nin ordusunun kuşatması altında.”</p>

    <p>Robb gergin görünüyordu. “Onları zamanında kurtarmak için ufacık bir umut istiyorsak şu lanet nehrin karşısına geçmek zorundayız.”</p>

    <p>“Bu kolayca yapılacak bir şey değil,” diye uyardı Sör Brynden. “Lord Frey bütün gücünü kale duvarlarının içine çekti. Kapılar kapalı ve sürgülü.”</p>

    <p>“Kahrolası adam,” diye küfretti Robb. “Eğer yaşlı aptal geçmeme razı olmazsa bana duvarlarını yerle bir etmekten başka seçenek bırakmayacak. Gerekirse İkizler’i yerle bir ederim. Bu hoşuna gider mi bakalım?”</p>

    <p>“Huysuz bir çocuk gibi konuşuyorsun Robb,” dedi Catelyn sertçe. “Bir çocuk bir engelle karşılaşır ve aklına ilk gelen gidip engeli devirmek olur. Bir lord, kılıçla başarılamayacak şeylerin sözlerle başarılabileceğini bilmek zorundadır.”</p>

    <p>Robb, bu ağır eleştiri karşısında kızardı. “Ne demek istediğini anlat anne,” dedi hafif bir sesle.</p>

    <p>“Freyler tam altı yüz yıldır geçidi ellerinde tutuyor. Altı yüz yıldır bir kez bile geçiş bedelini almadıkları olmadı.”</p>

    <p>“Ne bedeli, ne istiyorlar?”</p>

    <p>Catelyn gülümsedi. “İşte biz de ne istediklerini öğrenmek zorundayız.”</p>

    <p>“Ya bedelini ödemeyi reddedersem?”</p>

    <p>“O zaman en iyisi Moat Cailin’e geri çekilip Lord Tywin’i beklemen olur. Ya da kendine kanatlar bulman. Başka bir seçenek göremiyorum.” Catelyn atını mahmuzlayarak uzaklaştı. Söylediklerini düşünmesi için oğlunu yalnız bıraktı. Yeri annesi tarafından işgal ediliyormuş gibi hissetmesi iyi olmazdı. <em>Ona cesaret kadar akıl da öğrettin mi Ned? Ona diz çökmeyi de öğrettin mi?</em> Yedi Krallık’ın toprakları bu dersi asla öğrenememiş cesur adamların mezarlarıyla doluydu.</p>

    <p>Geçit lordlarının evi olan İkizler, öncü birliklerinin görüş alanına girdiğinde neredeyse öğlen vakti gelmişti.</p>

    <p>Yeşil Çatal burada iyice derinleşiyor ve çok şiddetli akıyordu ama Freyler yüzyıllarca önce nehrin üzerine bir köprü inşa etmiş ve geçenlerden aldıkları paralarla zengin olmuşlardı. Köprü pürüzsüz gri taşlardan yapılmış, aynı anda iki büyük arabanın yan yana geçebileceği kadar geniş, devasa bir kemerdi. Köprünün tam ortasında yükselen Su Kulesi, okçu pencereleri, ölüm delikleri ve yivli kapılarıyla hem nehre, hem de yola hâkimdi. Freyler köprüyü tam üç nesilde tamamlamıştı. İzinsiz geçişleri engellemek için köprünün yapımı tamamlanır tamamlanmaz her iki ucuna da sağlam ahşap kaleler inşa etmişlerdi.</p>

    <p>Ahşap kaleler yerlerini uzun zaman önce taş kalelere bırakmıştı. İkizler –alçak, çirkin, her açıdan birbirinin aynısı, aradaki köprüyle bağlanmış iki korkutucu kale– asırlardır geçidi gözlüyordu. Yüksek perde duvarlar, derin hendekler, ağır meşe ve demir kapılar girişleri koruyordu. Köprünün ayakları geniş iç kalelerin içinden yükseliyordu ve her iki uçta da yivli kapılar ve gözcü kuleleri vardı. Su Kulesi ise köprüyü savunmak üzere yapılmıştı.</p>

    <p>Kalelerin çatışmayla alınamayacağını anlaması için tek bir bakış Catelyn’e yeterli olmuştu. Burçlar mızraklarla, kılıçlarla ve akrep mancınıklarla donatılmıştı. Her ok penceresinde ve ölüm deliğinde birer okçu konuşlanmıştı. Açılır kapanır köprüler havaya kaldırılmış, yivli kapılar indirilmiş ve sürgülenmişti.</p>

    <p>İri Jon onları bekleyen şeyi gördüğünde bağırıp küfretmeye başladı. Lord Rickard Karstark sessizliğe gömüldü. “Buraya taarruz edemeyiz lordlarım,” dedi Roose Bolton.</p>

    <p>“Ve öteki yakadaki kaleyi kontrol altına alamadıktan sonra kuşatmayla alınamaz,” diye ekledi Helman Tallhart, sıkıntı dolu bir şekilde. Derin yeşil suların karşısındaki batı kalesi, doğudaki kardeşinin yansıması gibi görünüyordu. “Zamanımız olsaydı bile, ki açıkça yok, yapılamazdı.”</p>

    <p>Kuzey lordları kaleyi incelerken sürgülü bir iskele açıldı ve ahşap bir köprü hendeğin üzerine indi. Lord Walder’ın pek çok oğlundan dördünün önderlik ettiği bir düzine şövalye onları karşılamak için ileri yürüdü. Sancaklarının gümüş grisi zemini üzerinde ikiz kaleler vardı. Lord Walder’ın vârisi Sör Stevron Frey konuştu. Sör Stevron altmış yaşını geçmiş, kendi torunları olan, yorgun, yaşlı, sinsi bir adamdı ama nezaketi elden bırakmamıştı. “Lord babam sizleri karşılamak için beni gönderdi. Bu kudretli orduyu kimin yönettiğini öğrenmek istiyor.”</p>

    <p>“Ben,” dedi Robb atını öne sürerek. Robb zırhlıydı. Atının yan tarafında asılı olan kalkanının üzerine Starklar’ın kadim kurdu işlenmişti ve Boz Rüzgâr yanında yürüyordu.</p>

    <p>Yaşlı şövalyenin sulu gri gözleri Robb’a biraz alayla bakıyor olsa da atı kadim kurdun varlığından huzursuzlanmıştı. Kişneyerek hayvandan uzaklaşmaya çalışıyordu. “Lord babam kalede onunla sofrasını paylaşıp burada bulunma amacınızı açıklamanızı rica ediyor.”</p>

    <p>Şövalyenin sözleri bir mancınıktan atılan koca taşlar gibi lordların içine düştü. Hiçbiri onaylamıyordu. Küfrettiler, tartıştılar, birbirlerine bağırdılar.</p>

    <p>“Bunu yapmamalısınız lordum,” dedi Galbart Glover, Robb’a. “Lord Walder’a güvenemeyiz.”</p>

    <p>Roose Bolton başıyla onayladı. “Oraya yalnız girdiğiniz anda artık onun elindesiniz. Sizi Lannisterlar’a satabilir, bir zindana kapatabilir ya da boğazınızı kesebilir.”</p>

    <p>“Eğer bizimle konuşmak istiyorsa kapılarını açsın ve sofrasını <em>hepimizle</em> paylaşsın,” dedi Sör Wendel Manderly.</p>

    <p>“Ya da buraya teşrif etsin ve Robb’la burada, hem bizim, hem sizin adamlarınızın gözleri önünde konuşsun,” diye önerdi kardeşi Sör Wylis.</p>

    <p>Catelyn Stark lordların endişelerine katılıyordu ama Sör Stevron’ın duyduklarından hoşlanmadığını görebiliyordu. Birkaç cümle sonra bütün şanslarını yitireceklerdi. <em>“Ben gideceğim,”</em> dedi yüksek sesle.</p>

    <p>“Siz mi leydim?” İri Jon’un kaşları iyice çatılmıştı.</p>

    <p>“Anne, bundan emin misin?” diye sordu Robb. Onun emin olmadığı çok açıktı.</p>

    <p>“Hiç olmadığım kadar,” diyerek yalan söyledi Catelyn. “Lord Walder babamın sancak beyidir. Onu bebekliğimden beri tanırım. Bana zarar vermez.” <em>Tabii kendi çıkan söz konusu değilse,</em> dedi içinden ama bazı gerçeklerin söylenmemesi daha iyiydi ve bazı yalanlar gerekliydi.</p>

    <p>“Babamın Leydi Catelyn’le konuşmaktan memnun olacağına eminim,” dedi Sör Stevron. “İyi niyetimizin bir göstergesi olarak kardeşim Sör Perwyn, Leydi Catelyn dönene kadar burada sizinle birlikte kalacak.”</p>

    <p>“Kendisini onur konuğumuz kabul ederiz,” diye karşılık verdi Robb. Onları karşılamaya gelen dört Frey’in en genç olanı Sör Perwyn atından indi ve dizginlerini kardeşlerinden birine uzattı. “Annemin gün batımına kadar dönmüş olmasını istiyorum Sör Stevron,” dedi Robb. “Burada fazla oyalanmaya niyetli değilim,” diye ekledi.</p>

    <p>Sör Stevron Frey nazik bir şekilde başıyla onayladı. “Nasıl isterseniz lordum.” Catelyn atını ileri sürdü ve geriye bakmadı. Lord Walder’ın oğulları çevresini sardı.</p>

    <p>Babası bir keresinde Lord Walder’ın bütün Yedi Krallık’ta bir tarafından ordu çıkarabilecek tek adam olduğunu söylemişti Catelyn’e. Geçit Lordu onu doğu kalesinin büyük salonunda, yaşayan yirmi oğlu (dışarıdaki Sör Perwyn’le birlikte sayılan yirmi bir oluyordu) kendisinin otuz altı, oğullarının on dokuz erkek torunu, sayısız kızı, kız torunları, piçleri ve piç torunlarıyla birlikte karşıladığında Catelyn adamın ne demek istediğini anlamıştı.</p>

    <p>Lord Walder doksan yaşında, iyice kurumuş, pembe kel kafası karaciğer lekeleriyle kaplı, gut yüzünden tek başına yürüyemeyecek kadar hasta, aksi bir adamdı. On altı yaşında solgun ince bir kız olan son karısı hizmetkârlar lordu içeri taşırken tahtırevanın yanında yürüyordu. Kız, sekizinci Leydi Frey idi.</p>

    <p>“Bunca yıldan sonra sizi tekrar görmek büyük mutluluk lordum,” dedi Catelyn.</p>

    <p>Yaşlı adam Catelyn’e şüphe dolu gözlerle bakıyordu. “Öyle mi? Ben bundan emin değilim. Tatlı sözlerini kendinize saklayın Leydi Catelyn. Oğlunuz yanıma gelmeyecek kadar gururlu mu? <em>Sizinle</em> ne işim var benim?”</p>

    <p>Catelyn, İkizler’e son geldiğinde genç bir kızdı. Lord Walder o zamanlarda da aksi, keskin dilli ve nezaketten nasibini almamış bir adamdı. Yıllar onu daha da kötü yapmıştı. Kelimelerini dikkatle seçmeli ve yaşlı adamın sözlerinden rahatsız olmamalıydı.</p>

    <p>“Baba,” dedi Sör Stevron kınama dolu bir tavırla. “Leydi Catelyn sizin davetiniz üzerine burada, unuttunuz mu?”</p>

    <p>“<em>Sana</em> soran oldu mu? Lord Frey olmadın daha. Ben ölene kadar da olmayacaksın. Babanı öldü mü sanıyorsun? Senden emir alacak değilim.”</p>

    <p>“Soylu konuğumuzun önünde bu konuşmaların olması çok yakışıksız baba,” dedi genç oğullarından biri.</p>

    <p>“Şimdi de piçlerimden nezaket dersi alıyorum,” diye yakındı Lord Frey. “Canım nasıl isterse öyle konuşurum. Ben üç kral ve bir o kadar da kraliçe gördüm. Senin gibilerden ders almaya ihtiyacım olduğunu mu sanıyorsun Ryger? Annene tohumumu ilk akıttığım zaman keçi sağıyordu.” Kırmızı yüzlü genç adamı bir parmak işaretiyle salondan gönderdi ve oğullarından ikisine döndü. “Danwell, Whalen, inmeme yardım edin.”</p>

    <p>Oğulları Lord Frey’i tahtırevandan indirdi ve sırt dayama yerine bir köprüyle birbirine bağlı iki kale figürü oyulmuş, siyah meşeden yapılma yüksek Frey makamına oturttular. Lordun genç karısı sürünerek yürüyormuş gibi geldi ve adamın bacaklarına bir battaniye örttü. Sonunda yerleştiğinde Catelyn’i çağırdı ve kâğıt gibi kuru dudaklarıyla elini öptü. “İşte, gerekli nezaketi gösterdim. Belki oğullarım çenelerini kapatır şimdi. Neden buradasınız Leydi Catelyn?”</p>

    <p>“Kapılarınızı açmanızı rica etmek için lordum,” diye cevapladı Catelyn nezaketle. “Oğlum ve sancak beyleri nehri geçip yollarına devam etmek için sabırsızlanıyor.”</p>

    <p>“Nehirova’ya mı?” Kıkırdadı. “Ah, söylemenize gerek yok. Henüz kör değilim. Yaşlı adam hâlâ harita okuyabiliyor.”</p>

    <p>“Nehirova’ya,” diye onayladı Catelyn. İnkâr etmesi için sebep yoktu. “Sizi de orada görmeyi beklerdim lordum. Hâlâ babamın sancak beyisiniz, öyle değil mi?”</p>

    <p><em>“Hah,”</em> dedi Lord Walder, yarı homurdanma, yarı gülme gibi bir ses çıkararak. “Savaşçılarımı çağırdım. Evet çağırdım. Buradalar. Onları duvarlarda görmüşsünüzdür. Niyetim bütün güçlerim bir araya geldiğinde yola çıkmaktı Leydi Catelyn. Daha doğrusu oğullarımı yollamak. Gördüğünüz gibi ben yürüyecek durumda değilim.” Söylediklerini onaylayacak birini arıyormuş gibi salona bakındı ve elli yaşlarında tıknazca, uzun bir adama seslendi. “Ona söyle Jared. Niyetimin böyle olduğunu söyle.”</p>

    <p>“Öyleydi leydim, şerefim üzerine,” dedi Sör Jared Frey. İkinci karısından dünyaya gelen oğullarından biriydi.</p>

    <p>“Beceriksiz kardeşinizin mücadeleyi biz daha yola çıkamadan kaybetmesi benim hatam mı?” Sırtını koltuğunun minderlerine yasladı ve kendi açısından anlattığı olayın mantığını çürütmesini bekliyormuş gibi meydan okuyan gözlerle Catelyn’e baktı. “Kral Katili’nin onu bir kalıp peyniri baltayla kesiyormuşçasına kolayca alt ettiğini duydum. Oğullarım neden hızla güneye, ölüme koşsun? Güneye gidenlerin hepsi tekrar kuzeye kaçıyor.”</p>

    <p>Catelyn memnuniyetle bu yaşlı adamın yüzüne tükürür, bedenini bir ateşin üzerinde çevire çevire kızartırdı ama köprüyü açtırmak için sadece birkaç saat vakti kalmıştı. “Bütün bu söyledikleriniz Nehirova’ya daha çabuk gitmemiz için yeterli sebepler,” dedi Catelyn sakin bir tavırla. “Nerede konuşabiliriz lordum?”</p>

    <p>“Zaten konuşuyoruz,” dedi Lord Frey. Lekeli pembe kafasını döndürdü. “Neyi seyrediyorsunuz?” diye bağırdı sülalesine. “Hepiniz çıkın. Leydi Stark benimle yalnız görüşmek istiyor. Sadakatimi gözden geçirecek olabilir. <em>Hah.</em> Hepiniz gidin. Kendinize yapacak işe yarar bir şeyler bulun. Evet, sen de çık kadın. Dışarı, dışarı, <em>dışarı.</em>” Oğulları, kızları, torunları, piçleri, yeğenleri bir nehir gibi salonun dışına akarken Lord Frey, Catelyn’e doğru eğilip, “Hepsi ölmemi bekliyor,” diye itiraf etti. “Stevron tam kırk yıldır bekliyor ama onu hayal kırıklığına uğratmaya devam ediyorum. <em>Hah.</em> O lord olsun diye neden öleyim? Sorarım size. Ölmeyeceğim.”</p>

    <p>“Yüz yaşınıza kadar yaşamanızı dilerim.”</p>

    <p>“İşte bu onları kudurtur. Hiç şüphe yok. Şimdi, ne söylemek istiyorsunuz?”</p>

    <p>“Karşıya geçmek istiyoruz,” dedi Catelyn.</p>

    <p>“Ah, öyle mi? Bunu zaten biliyorum. Size neden izin vereyim?”</p>

    <p>Catelyn bir an öfkeyle doldu. “Eğer kendi burçlarınıza tırmanacak kadar güçlü olsaydınız, oğlumun yirmi bin kişilik bir ordusu olduğunu kendiniz görebilirdiniz Lord Frey.”</p>

    <p>“Lord Tywin buraya geldiğinde yirmi bin taze ceset olacaklar,” diye karşılık verdi yaşlı adam. “Beni korkutmaya çalışmayın leydim. Kocanız Kızıl Kale’nin dibinde bir hücrede. Babanız hasta, ölüyor olabilir. Ağabeyiniz, Jaime Lannister’ın elinde. Benim korkmam için ne sebep var? Oğlunuzdan mı korkacağım? Oğullarınıza karşılık oğullarımı koysam, sizinkiler öldüğünde benim elimde hâlâ on sekiz evlat kalır.”</p>

    <p>“Babama edilmiş bir yemininiz var,” diye hatırlattı Catelyn.</p>

    <p>Kafasını sallayıp güldü. “Ah, evet. Ağzımdan çıkmış bir takım sözler... ama krala da yemin ettim diye hatırlıyorum. Artık kral Joffrey. Bu durumda siz, oğlunuz ve yanınızdakiler asilerden başka bir şey değilsiniz. Eğer kuş kadar beynim olsaydı sizi haşlamaları için Lannisterlar’a yardım ederdim.”</p>

    <p>“Neden etmiyorsunuz?” diye üstüne gitti Catelyn.</p>

    <p>Lord Frey küçümseme dolu bir ifadeyle homurdandı. “Muhteşem ve gururlu Lord Tywin. Batı Muhafızı, Kral Eli, aman ne büyük adam. Altın şuyu, altın buyu, orada aslanları, burada aslanları. Bahse girerim çok fazla fasulye yiyor ve aynı benim gibi gaz çıkarıyor ama bunu asla kabul etmez. Bu kadar böbürlenecek neyi var ki? Sadece iki oğlu var, birisi de yamuk yumuk bir yaratık. Oğullarımız karşılaşsa, onunkiler öldükten sonra bana hâlâ on dokuz <em>buçuk</em> evlat kalır.” Yüksek sesle kıkırdadı. “Eğer Lord Tywin yardımımı istiyorsa ayağıma gelip <em>istemeli.</em>”</p>

    <p>Bu, Catelyn’in duymak istediği şeydi. “Yardımınızı istiyorum lordum,” dedi alçakgönüllü bir tavırla. “Kocam, babam ve oğullarım da benim sesim vasıtasıyla rica ediyorlar.”</p>

    <p>Lord Walder kemikli parmağıyla Catelyn’in yüzüne dokundu. “Tatlı sözlerini kendinize saklayın leydim. Öyle sözleri karımdan duyuyorum zaten. Onu gördünüz mü? On altı yaşında taze bir çiçek ve bütün balı benim. Seneye bu zamanlarda bana bir oğul vereceğine bahse girerim. Belki de o <em>oğlanı</em> vâris yaparım. Bu diğerlerini kudurtmaz mı?”</p>

    <p>“Size pek çok oğul vereceğinden eminim.”</p>

    <p>Kafası yukarı aşağı hareket ediyordu. “Lord babanız düğünüme gelmedi. Bunu hakaret olarak kabul ediyorum, ölüyor olsa da. Bundan öncekine de gelmemişti. Bana Merhum Lord Frey diyor. Benim ölü olduğumu mu düşünüyor? Size yemin ederim ki değilim. Tıpkı babasını gömdüğüm gibi onu da gömerim. Sizin aileniz beni her zaman aşağıladı. İnkâr etmenize, yalan söylemenize gerek yok, bunun doğru olduğunu siz de biliyorsunuz. Yıllar önce babanıza gidip, oğlunu kızımla evlendirmesini rica ettim. Neden olmasın? Edmure’dan bir iki yaş büyük bir kızım için düşünmüştüm. Ama Edmure ona ısınmazsa başka kızlarım da vardı. Genç olanlar, yaşlı olanlar, bakireler, dullar, canı nasıl isterse. Ama hayır. Lord Hoster duymak bile istemedi. Tatlı sözler söyledi, bahaneler uydurdu. Bütün <em>istediğim</em> bir kız evlattan kurtulmaktı.</p>

    <p>Şu sizin kız kardeşiniz de en az o kadar kötü. En fazla bir yıl önceydi, Jon Arryn hâlâ Kral Eli’ydi. Turnuvaya oğullarımı izlemeye gittim. Stevron ve Jared mızrak müsabakasına çıkamayacak kadar yaşlı artık ama Danwell, Hosteen ve Perwyn yarıştı. Piçlerimden birkaçı da meydan dövüşüne katıldı. Beni o kadar utandıracaklarını bilseydim, o kadar yol gidip yorulmazdım. Hosteen’in o Tyrell eniği tarafından atsız bırakıldığını görmek için onca yolu teptim. Çocuk, Hosteen’in yarı yaşında. Papatya Şövalyesi diyorlar ya da öyle bir şey. Danwell alt seviyeli bir şövalyeye yenildi! Bazen bu ikisinin benden olup olmadığını merak ediyorum. Üçüncü karım bir Crakehall’dı. Crakehall kadınları fahişe ruhludur. Neyse, boş verin. Daha siz doğmadan önce ölmüş bir kadından size ne?</p>

    <p>Kız kardeşinizden bahsediyordum. İki erkek torunumun, Lord ve Leydi Arryn’in himayesinde saraya alınmasını istedim. Karşılığında onların oğlunu himayeme alıp burada, İkizler’de eğitmeyi teklif ettim. Benim torunlarım kralın sarayında bulunamayacak kadar değersiz mi? İyi eğitimli, iyi huylu sessiz çocuklardır. Walder, Merrett’in oğlu. Ona benim adımı verdiler. Öbürü... <em>hah,</em> adını hatırlamıyorum... o da başka bir Walder olabilir. Çocuklarına sürekli benim adımı verip duruyorlar, böylece onları kayıracağımı düşünüyorlar... onun babası hangisiydi şimdi?” Yüzü kırıştı. “Neyse, Lord Arryn teklifimi reddetti. Bu konuda kız kardeşinizi suçluyorum. Teklifimi duyduğunda sanki oğlunu bir kumpanyaya satmayı önermişim ya da oğlanı alıp hadım edeceğimi söylemişim gibi donup kaldı. Sonra Lord Arryn oğlunu Ejderha Kayası’na gönderip Stannis Baratheon’ın himayesine vereceğini söyledi. Kız kardeşiniz tek bir nezaket sözü etmeden, fırtına gibi çekip gitti. Lord benden yüzlerce kez özür diledi ama özür ne işe yarar? Sorarım size.”</p>

    <p>Catelyn kaşlarını çattı. “Ben, Lysa’nın oğlunun Casterly Kayası’na, Lord Tywin’in himayesine gönderileceğini biliyordum.”</p>

    <p>“Hayır. Lord Stannis’e verilecekti,” dedi Walder Frey rahatsız olmuş bir tavırla. “Sizce ben Lord Stannis’i, Lord Tywin’den ayıramaz mıyım? İkisi de sıçamayacak kadar gururlu birer kıç deliği. Neyse, boş verin. İkisinin arasındaki farkı biliyorum. Hatırlayamayacak kadar yaşlı olduğumu mu düşünüyorsunuz? Doksan yaşındayım ve hafızam gayet kuvvetli. Bir kadınla neler yapılır, onu da hatırlıyorum. Yeni karım seneye bu zamanlar bana bir erkek evlat daha verecek. Ya da bir kız. Buna engel olmak mümkün değil. Kız ya da erkek. Kıpkırmızı, buruş buruş ve bağırarak doğacak. Ve karım ona ya Walder ya da Walda adını koymak isteyecek.”</p>

    <p>Leydi Walder’ın bebeğine ne isim koyacağı Catelyn’in umurunda değildi. “Lord Arryn’in, oğlunu Stannis Baratheon’ın himayesine vereceğinden emin misiniz?”</p>

    <p>“Evet, evet, evet,” dedi yaşlı adam. “Ama adam öldü. Şimdi ne fark eder ki? Nehri geçmek istediğinizi söylemiştiniz.”</p>

    <p>“Evet, istiyoruz.”</p>

    <p>“Ama geçemezsiniz,” dedi Lord Walder gevrek bir ses tonuyla. “Ben izin vermediğim takdirde geçemezsiniz. Neden izin vereyim? Tullyler ve Starklar bana hiç dostluk göstermedi.” Koltuğuna iyice yaslandı, kollarını göğsünde birleştirip sırıttı. Bir cevap bekliyordu.</p>

    <p>Geri kalanı pazarlıktan ibaretti.</p>

    <p>Kalenin kapıları açıldığında güneş ağır ağır batıdaki tepelerin arasına gömülüyordu. Köprü gıcırtılarla aşağı indirildi. Yivli kapı yukarı çekildi ve Leydi Catelyn, oğlunun ve sancak beylerinin yanına dönmek üzere atıyla köprüde ilerledi. Yanında çeşitli rütbelerden mavi çelik zırhlar giymiş mızraklı adamlara önderlik eden Sör Jared Frey, Sör Hosteen Frey, Sör Danwell Frey ve Lord Walder’ın piç oğlu Ronel Nehir vardı.</p>

    <p>Robb annesini karşılamak için atını öne doğru koşturdu. Boz Rüzgâr aygırla yarışıyordu. “Tamamdır,” dedi Catelyn. “Lord Walder geçmene izin veriyor. Ayrıca, İkizler’i savunmak için burada kalacak olan dört yüz adam dışında bütün kılıçları da senin. Kendi adamlarından da dört yüz kişiyi burada bırakmanı tavsiye ederim. Kılıçlılardan ve okçulardan oluşan bir grup. Lord Walder kendisine güç katacak bir teklifi geri çeviremez... ama başlarına güvenebileceğin bir adam ver. Lord Walder’ın sözünü tutmak konusunda yardıma ihtiyacı olabilir.”</p>

    <p>“Nasıl istersen anne,” diye karşılık verdi Robb adamlarını incelerken. “Belki... Sör Helman Tallhart. Ne dersin?”</p>

    <p>“İyi seçim.”</p>

    <p>“Peki karşılığında bizden ne istedi?”</p>

    <p>“Birkaç kılıçlı adam ayırabilirsen, Lord Walder’ın iki torununa Kışyarı’na kadar eşlik edecek refakatçilere ihtiyacım var,” dedi Catelyn. “Onları muhafız olarak himayemize almayı kabul ettim. İkisi de küçük çocuk. Biri yedi, diğeri sekiz yaşında. Galiba ikisinin adı da Walder. Kardeşin Bran kendi yaşlarında iki arkadaşa sevinecektir.”</p>

    <p>“Hepsi bu mu? İki çocuk? Bu karşıya geçmek için ödenecek küçük bir...”</p>

    <p>“Lord Frey’in oğlu Olyvar da bizimle birlikte gelecek,” diyerek devam etti Catelyn. “Senin özel yaverin olacak. Babası kısa zamanda iyi bir şövalye olmasını arzuluyor.”</p>

    <p>“Bir yaver,” deyip omuz silkti Robb. “İyi. Bu da iyi. Eğer...”</p>

    <p>“Ayrıca, kız kardeşin Arya sağ salim eve dönerse, her ikisi de uygun yaşa geldiğinde Lord Walder’ın en küçük oğlu Elmar’la evlenecek.”</p>

    <p>Robb şaşkın görünüyordu. “Arya bundan hiç hoşlanmayacak.”</p>

    <p>“Ve sen de savaş bittiğinde, Lord Walder’ın kızlarından biriyle evleneceksin. Lord Frey istediğin kızı seçebileceğini söyleyerek nezaket gösterdi. Senin için uygun olabilecek pek çok kızı olduğunu düşünüyor.”</p>

    <p>Robb kıpırdamadı bile. “Anlıyorum,” dedi.</p>

    <p>“Onaylıyor musun?”</p>

    <p>“Reddedebilir miyim?”</p>

    <p>“Karşıya geçmek istiyorsan, hayır.”</p>

    <p>“Onaylıyorum,” dedi Robb. Daha önce hiçbir zaman bu kadar erkek görünmemişti. Oğlanlar kılıçlarla oynayabilirdi ama ne anlama geldiğini bilerek bir evlilik anlaşması yapmak lordlara özgü bir işti.</p>

    <p>Hilal şeklindeki ay nehrin üzerinde yüzerken karşıya geçtiler. İki sıralı ordu çelikten bir yılan gibi kıvrılarak batı kalesinin kapılarını aşıp ileri doğru yollarına devam etmek üzere, doğu kalesinin kapısından iç kaleye, oradan da köprüye çıktı.</p>

    <p>Catelyn yılanın başında oğlu, amcası Brynden ve Sör Stevron Frey’le birlikte yol alıyordu. Şövalyeler, mızrakçılar, hürsüvariler, binek okçulardan oluşan atlı birliklerinin onda dokuzu arkalarından geliyordu. Hepsinin birden köprüyü geçmesi saatler sürdü. Catelyn daha sonra, sayısız at toynağının köprüde yankılanan sesini, Lord Walder’ın tahtırevanı üstünde geçişi izleyişini, Su Kulesi’ndeki ok pencerelerinden ve ölüm deliklerinden bakan gözleri hatırlayacaktı.</p>

    <p>Kuzey ordusunun mızraklı, kılıçlı ve okçu piyadelerden oluşan büyük bir bölümü Roose Bolton komutasında doğu kıyısında kaldı. Robb, Roose Bolton’a güneye doğru yürümesini ve Lord Tywin komutasında kuzeye giden devasa Lannister ordusunu karşılamasını emretti.</p>

    <p>İyi ya da kötü. Oğlu zarı atmıştı.</p>
  </div>
</body>
</html>
