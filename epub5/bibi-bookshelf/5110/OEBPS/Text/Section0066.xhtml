<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Çatışma sona ermişti. Dany gümüşün üzerinde ölülerin arasında dolaşıyordu. Hizmetçileri ve khas’ının adamları gülümseyerek, birbirleriyle şakalaşarak arkasından geliyorlardı.</p>

    <p>Araziye ekili çavdar ve mercimekler atların toynaklarıyla toprağa gömülmüştü. Dothraklar, oklardan ve <em>arakh</em>’lardan yepyeni bir tarla yapıp etrafı kanla sulamışlardı. Ölmek üzere olan atlar Dany yanlarından geçtikçe kafalarını kaldırıp çığlık atıyordu. Yaralı adamlar inleyerek dualar ediyordu. <em>Jaqqa rhan,</em> yani baltalı merhamet adamları ölülerin arasında dolaşıyor, hem ölülerin, hem ölmekte olanların kafalarını kesiyordu. Bir grup küçük kız merhamet adamlarının peşinden gidiyor, cesetlerden çıkardıkları oklarla sepetlerini dolduruyordu. Hepsinden sonra, <em>khalasar</em>’ın peşinden hiç ayrılmayan, zayıf ve aç vahşi köpek sürüsü gelip cesetleri kokluyordu.</p>

    <p>Koyunlar öleli çok olmuştu. Karınlarından oklar çıkmış, sinekler yüzünden siyaha boyanmış gibi görünen binlerce koyun vardı. Koyunları öldürenlerin Khal Ogo’nun atlıları olduğunu biliyordu Dany. Drogo’nun <em>khalasar</em>’ındaki adamlar oklarını koyunlara harcamaz, çobanları öldürmeyi tercih ederdi.</p>

    <p>Kasaba ateşe verilmişti. Kara dumanlar çevreyi bulandırarak mavi gökyüzüne çıkıyordu. Süvariler kuru çamurdan yapılmış yıkık duvarların arkasında bir ileri bir geri hareket ederek, dumanın arasından görebildikleri sağ kalmışları kamçılarıyla bir araya topluyorlardı. Ogo’nun <em>khalasar</em>’ındaki kadınlar ve çocuklar, yenilgilerine ve esir düşmüşlüklerine rağmen sessiz bir gururla yürüyorlardı. Onlar artık birer köleydi ama bundan korkmuyormuş gibi görünüyorlardı. Kasaba halkı için durum farklıydı. Dany onlara acıyordu çünkü dehşetin nasıl bir şey olduğunu hatırlıyordu. Kararmış ve ifadesiz yüzleriyle anneler ağlayan çocuklarının ellerinden tutmuş, sendeleyerek yürüyorlardı. Aralarında çok az erkek vardı. Sakatlar, korkaklar ve büyükbabalar.</p>

    <p>Sör Jorah, bu kasabada yaşayan insanların kendilerine Lhazareenler dediğini söylemişti ama Dothraklar onlara <em>haesh rakhi</em> yani Kuzu İnsanlar adını takmıştı. Dany bir zamanlar onları Dothraklar’la karıştırabilirdi çünkü onların da badem şekilli gözleri vardı ve bakır tenliydiler. Ama şimdi, basık ve düz suratlarıyla, tuhaf şekilde kısacık kesilmiş saçlarıyla çok yabancı görünüyorlardı Dany’ye. Koyun sürüleri güdüyor ve sebzeyle besleniyorlardı. Khal Drogo onların nehrin güney kıyısına ait olduğunu söylemişti. Dothrak denizinin otları koyunlara göre değildi.</p>

    <p>Dany, bir oğlanın fırlayarak nehre doğru koştuğunu gördü. Bir atlı çocuğun yolunu kesti, döndürdü ve diğer adamlar etrafını çevirip kamçılarını yüzüne indirmeye başladı. Dörtnala gelen başka bir atlı çocuğa arkasından yaklaştı, baldırlarından kan akana kadar kamçıladı. Bir diğerinin kamçısı ayak bileğine dolandı. Çocuk yerde daireler çizerek sürüklendi. Sonunda oyun oynamaktan sıkılan adamlar artık ayağa kalkamayacak hale gelen çocuğun sırtına bir ok sapladı.</p>

    <p>Sör Jorah, Dany’yi kasabanın kırık kapısının dışında karşıladı. Zırhının üstüne koyu yeşil bir pelerin giymişti. Zırh eldiveni, bacak koruması ve miğferi koyu yeşil çelikten yapılmıştı. Dothraklar zırhı yüzünden şövalyeyle dalga geçip korkak olduğunu söylemişlerdi ama Sör Jorah bu hakareti adamların yüzüne geri tükürmüştü. Öfke patlamış, uzunkılıç <em>arakh</em>’larla buluşmuştu. Alay edenlerin arasında sesi en yüksek çıkan adam, kan kaybından ölmek üzere yolun gerisinde bir yerde bırakılmıştı.</p>

    <p>Sör Jorah atını sürerken düz tepeli miğferinin siperini kaldırdı. “Kocanız sizi kasabanın içinde bekliyor.”</p>

    <p>“Drogo yaralanmadı, değil mi?”</p>

    <p>“Birkaç kesik,” diye cevap verdi Sör Jorah. “Önemli bir şey yok. Bugün iki <em>khal</em>’ı kılıçtan geçirdi. Önce Khal Ogo, ardından onun yerine geçip yeni <em>khal</em> olacak oğlu Fogo. Kocanızın kansüvarileri saçlarından zillerini kesip aldı. Şimdi Drogo’nun her adımı eskisinden biraz daha gürültülü.”</p>

    <p>Ogo ve oğlu, Viserys’in taçlandırıldığı ziyafet sırasında Drogo’yla beraber yüksek sırayı paylaşmışlardı ama orası Vaes Dothrak’tı. Dağların Anası’nın eteklerinde bütün <em>khalasar</em>’lar kardeşti ve düşmanlıklar bir kenara bırakılmak zorundaydı. Otla kaplı arazide durum farklıydı. Khal Drogo, Ogo’yu yakaladığında Ogo’nun <em>khalasar</em>’ı kasabaya saldırıyordu. Atların toprak duvarlar ardında yarattığı toz bulutunu görünce Kuzu İnsanlar’ın ne düşündüğünü merak ediyordu Dany. Belki birkaçı, genç ve aptal olanlardan, tanrıların onları duyup yardım gönderdiğini, kurtulduklarını sanmıştı.</p>

    <p>Yolun karşısında Dany’nin yaşlarında bir kız tiz çığlıklar atarak ağlıyordu. Dany, kızın bir atlı tarafından yüzüstü cesetlerin üstüne itildiğini gördü. Adam kızın üstüne çıkıp içine girerken, diğer atlılar tepelerinde durmuş sıralarının gelmesini bekliyordu. Dothraklar’ın Kuzu İnsanlar’a getirdiği kurtuluş buydu.</p>

    <p>Kafasını çevirirken, <em>ben ejderhanın kanıyım,</em> diye hatırlattı kendine Daenerys Targaryen. Dişlerini sıktı, kalbini katılaştırdı ve kapıya doğru atını sürmeye devam etti.</p>

    <p>“Ogo’nun süvarilerinin çoğu kaçtı,” dedi Sör Jorah. “Buna rağmen yaklaşık on bin esir var.”</p>

    <p><em>Köleler,</em> diye düşündü Daenerys. Khal Drogo onları nehrin alt bölgesine, Köle Koyu’ndaki kasabalardan birine götürecekti. Ağlamak istiyordu ama güçlü olmak zorundaydı. <em>Bu bir savaş. Savaşlar böyle olur. Bu Demir Taht için ödediğin bedel.</em></p>

    <p>“<em>Khal</em>’a onları Meereen’e götürmesini tavsiye ettim,” dedi Sör Jorah. “Bir köle kervanının vereceği fiyattan çok daha fazlasını verirler orada. Illyrio’nun söylediğine göre geçen yıl o kasabada bir veba salgını olmuş. Genelevler sağlıklı genç kızlar için normalin iki katı ücret ödüyormuş. On yaşının altındaki erkek çocuklar için ise üç katını. Eğer yolculuk sırasında ölmezlerse, elimizdeki esirlerin satışından kazanacağımız altınlarla lazım olan gemilerin hepsini satın alabilir, yelken açacak gemicileri tutarız.”</p>

    <p>Tecavüze uğrayan kız yürek parçalayan bir ses çıkardı. Hıçkırıklara karışmış uzun bir çığlık. Dany dizginlerini sımsıkı tuttu ve gümüşü döndürdü. “Durdurun onları,” diye emretti Sör Jorah’a.</p>

    <p><em>“Khaleesi?”</em> Şövalyenin sesi şaşkınlık doluydu.</p>

    <p>“Beni duydunuz,” dedi Dany. “Onları durdurun.” Dothrak dilinin sert aksanıyla <em>khas</em>’ına konuşuyordu. “Jhogo, Quaro, siz de Sör Jorah’a yardım edin. Tecavüz istemiyorum.”</p>

    <p>Savaşçılar tereddütle birbirlerine baktı.</p>

    <p>Sör Jorah atını Dany’ye yaklaştırdı. “Prensesim, merhametli bir kalbiniz var ama anlamıyorsunuz. Bu her zaman böyledir. Bu adamlar <em>khal</em> için kan akıttılar ve şimdi de ödüllerini alıyorlar.”</p>

    <p>Yolun karşısındaki kız hâlâ çığlık atıyordu. Tekdüze lisanı Dany’nin kulaklarına yabancıydı. İlk adam işini bitirmişti ve ikincisi kızın üstündeydi.</p>

    <p>“O bir kuzu kız,” dedi Quaro. Dothrak dilinde konuşuyordu. “Onun bir değeri yok <em>Khaleesi.</em> Atlılar onu onurlandırıyor. Kuzu İnsanlar koyunlarla yatar. Bu bilinir.”</p>

    <p>“Bilinir,” diyerek onayladı hizmetçisi Irri.</p>

    <p>“Bilinir,” dedi Drogo’nun hediye ettiği gri aygırın üstündeki Jhogo. “Eğer çığlığı sizi rahatsız ettiyse Jhogo size onun dilini getirir <em>Khaleesi.</em>” <em>Arakh</em>’ını çekti.</p>

    <p>“Ona zarar verilmesini istemiyorum,” dedi Dany. “O benim. Size emrettiğim şeyi yapın. Aksi takdirde Khal Drogo’ya hesap verirsiniz.”</p>

    <p><em>“Ai, Khaleesi,”</em> dedi Jhogo atını mahmuzlarken. Quaro ve diğerleri onu takip etti. Saçlarındaki ziller çınlıyordu.</p>

    <p>“Onlarla gidin,” dedi Dany, Sör Jorah’a.</p>

    <p>“Emredersiniz.” Şövalye ona merak dolu gözlerle bakıyordu. “Siz gerçekten ağabeyiniz gibisiniz.”</p>

    <p>“Viserys?” dedi Dany, anlamamıştı.</p>

    <p>“Hayır,” diye cevap verdi şövalye. “Rhaegar.” Atını koşturdu.</p>

    <p>Dany, Jhogo’nun bağırdığını duydu. Tecavüzcüler ona gülüyordu. İçlerinden biri Jhogo’ya karşı geldi. Jhogo <em>arakh</em>’ını çekti ve adamın kafası omuzlarından aşağı düşüp yuvarlandı. Kahkahalar adamlar silahlarına davranırken küfürlere dönüşmüştü ama tam o sırada Quaro, Aggo ve Rakharo yanlarında belirdi. Aggo gümüş atının üzerindeki Dany’yi göstererek adamlara bir şeyler söyledi. Atlılar siyah gözleriyle Dany’ye baktı. Öfkeli oldukları belliydi. Biri yere tükürdü. Diğerleri küfrederek atlarına bindi.</p>

    <p>Bütün bunlar olup biterken, kızın üzerindeki adam içine girip çıkmaya devam etmişti. Aldığı zevk yüzünden yanı başında olanları duymamış, görmemişti. Sör Jorah atından indi ve zırh eldivenli eliyle adamı kızın üzerinden çekip attı. Dothraklı çamurun içinde yuvarlandı. Elinde bir bıçakla hemen ayağa kalktı ve Aggo’nun boğazına sapladığı okla öldü. Mormont kızı cesetlerin üzerinden alarak kan lekesi dolu peleriniyle sardı. Kızı Dany’nin yanına getirdi. “Onu ne yapmak istiyorsunuz?”</p>

    <p>Kız titriyordu. Gözleri kocaman olmuştu ve matlaşmıştı. Saçları kanla yapış yapıştı. “Doreah, yaralarıyla ilgilen. Sen atlılar gibi görünmüyorsun, belki senden korkmaz. Diğerleriniz, benimle gelin.” Atıyla kırık kapıdan girdi.</p>

    <p>Kasabanın içi daha beter durumdaydı. Evlerin çoğu yanıyordu ve <em>jaqqa rhan</em> görevinin başındaydı. Dar ve kıvrımlı patikalar başsız cesetlerle doluydu. Tecavüz edilen başka kadınların yanından geçtiler. Dany her seferinde dizginlerini çekti, <em>khas</em>’ını gönderip tecavüzü durdurmalarını emretti ve kadınları köle olarak aldı. Tecavüzden kurtardığı kırk yaşlarında şişmanca bir kadın, Ortak Dil’de konuşarak Dany’ye şükranlarını sundu. Diğerleri boş gözlerle bakmıştı sadece. Dany üzülerek ondan korktuklarını fark etti. Onları çok daha kötü bir kader için kurtardığını düşünüyorlardı.</p>

    <p>“Hepsine sahip çıkamazsın çocuğum,” dedi Sör Jorah dördüncü kez durduklarında. Adamları yeni kölelerini gümüşün arkasında bir sürü halinde yürütüyordu.</p>

    <p>“Ben <em>khaleesi</em>’yim, Yedi Krallık’ın vârisiyim. Ejderhanın kanıyım,” diye hatırlattı Dany. “Ne yapamayacağımı söylemek sizin haddiniz değil.” Kasabanın diğer tarafında yanan bir ev alevler içinde, gürültüyle çöktü. Dany çığlıkları ve korkmuş çocukların ağlamalarını duydu.</p>

    <p>Khal Drogo’yu çamurdan duvarlarıyla, kahverengi soğana benzeyen kubbesiyle, kare şeklinde, penceresiz bir tapınağın önünde otururken buldular. Hemen yanında boyundan yüksek bir kelle yığını vardı. Kuzu İnsanlar’ın kısa oklarından biri kolunun etli üst kısmına saplanmıştı. Göğsündeki geniş kesikten akan kan bedeninin yarısını kırmızıya boyamıştı. Üç kansüvarisi yanındaydı.</p>

    <p>Jhiqui, iyice büyüyen karnı yüzünden hantallaşmış Dany’nin attan inmesine yardım etti. Dany <em>khal</em>’ın yanına gidip önünde diz çöktü. “Güneşim ve yıldızım yaralanmış,” dedi. <em>Arakh</em> kesiği genişti ama çok derin sayılmazdı. Sol göğüs ucu gitmişti. Kanlı ve büyük bir deri parçası, ıslak bir havlu gibi göğsünden aşağı sarkıyordu.</p>

    <p>“Sadece çizik ay ışığım. Ogo’nun kansüvarilerinden birinin <em>arakh</em>’ı yaptı,” dedi Khal Drogo, Ortak Dil’de. “Onu öldürdüm. Ogo’yu da kestim.” Kafasını salladı. Örgüsündeki ziller şıngırdadı. “Bu duyduğun Ogo. <em>Khalakka</em>’sı Fogo’yu kestiğimde yeni <em>khal</em> olmuştu.”</p>

    <p>“Benim güneş ışığımın karşısında hiç kimse duramaz,” dedi Dany. “Sen dünyanın tepesine çıkacak aygırın babasısın.”</p>

    <p>Atlı bir savaşçı geldi, eyerinin üstünden eğilerek Haggo’yla konuştu. Dany’nin anlayamayacağı kadar seri konuşuyorlardı ama öfkeli cümleler kurdukları belliydi. İri yarı kansüvarisi <em>khal</em>’a dönmeden önce ağır ve kızgın gözleriyle Dany’ye baktı. “Bu, Ko Jhaqo’nun <em>khas</em>’ından Mago,” dedi. “<em>Khaleesi</em> onun ganimetini almış. Üstüne çıkmaya hak kazandığı kuzu kızlardan birini.”</p>

    <p>Khal Drogo’nun yüzü sert ve ifadesizdi ama Dany’ye çevirdiği gözleri merak doluydu. “Bana bu işin doğrusunu anlat ay ışığım,” dedi Dothrak dilinde.</p>

    <p>Dany daha iyi anlaşılmak için <em>khal</em>’ın kendi dilinde, sade ve tane tane olanları anlattı.</p>

    <p>Konuşması bittiğinde Drogo’nun kaşları çatılmıştı. “Savaşların sonunda böyle olur. O kadınlar artık bizim kölemiz ve onlara canımız ne istiyorsa yaparız.”</p>

    <p>“Benim canım da onları korumak istiyor,” dedi Dany fazla ileri gidip gitmediğini merak ederek. “Eğer savaşçıların bu kadınların üstüne çıkmak istiyorlarsa onlara nazik davransınlar. Onları karıları olarak alsınlar. Kadınları <em>khalasar</em>’a katsınlar ki kadınlar da yeni oğlanlar doğursun.”</p>

    <p>Kansüvarilerinin en zalimi olan Qotho kahkaha attı. “Atlar kuzuyla ürer mi?”</p>

    <p>Adamın sesindeki bir şeyler Dany’ye Viserys’i hatırlatmıştı. Öfkeyle kansüvarisine döndü. “Ejderhalar hem atları hem kuzuları yer,” dedi.</p>

    <p>Khal Drogo gülümsedi. “Bakın nasıl da öfkeleniyor!” dedi. “İçindeki benim oğlum. Dünyanın tepesine çıkacak aygır. Onu ateşiyle dolduruyor. Atını ağır sür Qotho... eğer annesi seni oturduğun yerde ateşe vermezse, oğlu çamurda boğar. Ve sen Mogo, çeneni kapat ve binecek başka kadın bul. Bunlar <em>khaleesi</em>’nin.” Dany’ye uzanmak için kolunu kaldırdı ama ani bir acıyla suratı değişti ve başını diğer tarafa çevirdi.</p>

    <p>Dany kocasının çektiği ıstırabı görebiliyordu. Yaraları Sör Jorah’ın söylediğinden çok daha ağırdı. “Şifacılar nerede?” diye sordu sertçe. <em>Khalasar</em>’da iki çeşit şifacı vardı; şifalı bitkici kısır kadınlar ve köle hadımlar. Kısır kadınlar merhemlerle, iksirlerle, büyülerle çalışırdı. Hadımlarsa iğneler, bıçaklar ve alevlerle. “Neden <em>khal</em>’la ilgilenmiyorlar?”</p>

    <p>“<em>Khal</em> tüysüz adamları gönderdi <em>Khaleesi,</em>” dedi yaşlı Cohollo. Dany, kansüvarisinin sol omzunda derin bir yara olduğunu gördü.</p>

    <p>“Çok fazla atlı yaralandı,” dedi Drogo inatçı bir tavırla. “Önce onları iyileştirsinler. Bu ok sinek ısırığından farksız. Kesik de oğluma göstereceğim yeni bir yara izi sadece.”</p>

    <p>Dany kocasının göğsündeki yüzülmüş derinin altındaki kasları görüyordu. Koluna saplı okun açtığı delikten hâlâ kan sızıyordu. “Khal Drogo bekletilemez,” diye ısrar etti. “Jhogo, hemen şu hadımları bul ve buraya getir.”</p>

    <p>“Gümüş Leydi,” dedi arkasındaki kadınlardan biri. “Ben Kudretli Süvari’nin yaralarıyla ilgilenebilirim.”</p>

    <p>Dany arkasına döndü. Kendisine köle olarak aldığı şişman, düz burunlu, daha önce ona teşekkürlerini sunmuş olan kadın konuşuyordu.</p>

    <p>“<em>Khal</em> kuzularla yatan bir kadının yardımına muhtaç değil,” diye kükredi Qotho. “Aggo, şunun dilini kes hemen.”</p>

    <p>Aggo kadının saçlarını çekip bıçağını boğazına dayadı.</p>

    <p>Dany elini kaldırdı. “Hayır. O benim. Bırakın konuşsun.”</p>

    <p>Aggo önce Dany’ye, ardından Qotho’ya baktı ve bıçağını indirdi.</p>

    <p>“Niyetim kötü değil cesur biniciler,” dedi kadın. Akıcı bir şekilde Dothrak dilinde konuşuyordu. Üzerindeki kıyafetlerin hafif ve kaliteli yünden yapıldığı belliydi ama yırtılmış, çamurlanmış ve kanla ıslanmıştı. Elbisenin yırtılmış yakalarını çekiştirip göğüslerini örtmeye çalıştı. “Şifa sanatında maharet sahibiyim.”</p>

    <p>“Kimsin sen?” diye sordu Dany.</p>

    <p>“Adım Mirri Maz Duur. Bu tapınağın tanrıkadınıyım.”</p>

    <p><em>“Maegi,”</em> diye homurdandı Haggo. Eli <em>arakh</em>’ına gitti. Bakışı karanlıktı. Dany adamın kullandığı kelimeyi, ateş başında oturdukları bir gece Jhiqui’nin anlattığı hikâyeden hatırlıyordu. <em>Maegi,</em> şeytanlarla düşüp kalkan, en kara büyülerle uğraşan, ruhsuz, zalim, korkunç kadınlara verilen isimdi. Gece karanlığı çöktüğünde insanlara yaklaşır, bedenlerinden güçlerini ve canlarını emerdi bu kadınlar.</p>

    <p>“Ben bir şifacıyım,” dedi Mirri Maz Duur.</p>

    <p>“Kuzuların şifacısı,” diye bağırdı Qotho. “Kanımın kanı, bu <em>maegi</em>’yi öldür ve tüysüz adamları bekle derim.”</p>

    <p>Dany kansüvarisinin patlamasını görmezden geldi. Bu yaşlı, şişman ve şefkatli kadın bir <em>maegi</em> gibi görünmüyordu. “Şifa sanatını nerede öğrendin Mirri Maz Duur?”</p>

    <p>“Benden önceki tanrıkadını annemdi. Bana Yüce Çoban’ı memnun edecek bütün şarkıları ve duaları ezberletti. Köklerden, yapraklardan ve meyvelerden kutsal merhemler ve dumanlar yapmayı öğretti. Daha genç ve güzel olduğum zamanlarda, bir kervanla Gölge’nin oradaki Asshai’ye gidip onların büyücülerinden dersler aldım. Çeşit çeşit topraklardan bir sürü gemi geliyordu Asshai’ye. Ben de orada kalıp uzaklarda yaşayan insanların şifa yöntemlerini öğrenmeye çalıştım. Jogos Nhai’den gelen bir ay ozanından doğum şarkıları öğrendim. Sizin insanlarınızdan biri bana otun, atın ve mısırın büyülerini öğretti. Gün Batımı Krallıkları’ndan bir üstat derimizin altında yatan sırları gösterdi.”</p>

    <p>“Bir üstat mı?” dedi Sör Jorah.</p>

    <p>“Kendine Marwyn derdi,” diye cevap verdi kadın. Ortak Dil’de konuşmuştu. “Denizden. Denizin ötesinden. Yedi Krallık demişti. Gün Batımı Krallıkları. Erkekleri çelikten yapılmış ve ejderhalar hüküm sürüyormuş.”</p>

    <p>“Asshai’de bir üstat,” dedi Sör Jorah şaşkınlıkla. “Söyle bana tanrıkadını, Marwyn dediğin adamın boynunda ne vardı?”</p>

    <p>“Onu boğacakmış gibi görünen bir zincir, Demir Lord. Farklı farklı metallerden halkalar.”</p>

    <p>Şövalye, Dany’ye baktı. “Sadece Eski Şehir’deki Hisar’da yetişmiş olan üstatlar o zincirleri takar,” dedi. “O adamlar şifacılık hakkında her şeyi bilir.”</p>

    <p>“Benim <em>khal</em>’ıma neden yardım etmek istiyorsun?”</p>

    <p>“Bütün insanlar tek bir sürüdür. Bize öyle öğretildi,” diye cevap verdi Mirri Maz Duur. “Yüce Çoban beni dünyaya kuzularını iyileştirmem için yolladı. Hangisi, nerede karşıma çıkarsa.”</p>

    <p>Qotho, kadının yüzüne sert bir tokat attı. “Bizler kuzu değiliz <em>maegi.</em>”</p>

    <p>“Kes şunu,” dedi Dany öfke dolu sesiyle. “O benim kölem ve ona zarar vermemeni emrediyorum.”</p>

    <p>Khal Drogo ikna olmuştu. “Bu okun kolumdan çıkması gerek Qotho.”</p>

    <p>“Evet Kudretli Süvari,” dedi Mirri Maz Duur, elini moraran yanağına götürmüştü. “Göğsünüzün de yıkanıp dikilmesi gerek. Yoksa yara iltihaplanır.”</p>

    <p>“Yap öyleyse,” diye emretti Khal Drogo.</p>

    <p>“Kudretli Süvari, aletlerim ve merhemlerim tapınağın içinde. Şifa güçleri orada çok kuvvetlidir.”</p>

    <p>“Ben seni taşırım kanımın kanı,” dedi Haggo.</p>

    <p>Khal Drogo adamı eliyle uzaklaştırdı. “Bir erkeğin yardımına ihtiyacım yok,” dedi. Sesi sert ve gururluydu. Kendi başına ayağa kalktı. Herkese yukarıdan bakan bir kule gibiydi. Ogo’nun <em>arakh</em>’ıyla kesilmiş göğsünden taze bir kan dalgası aktı. Dany hızlıca kolunun altına girdi. “Ben erkek değilim,” diye fısıldadı. “Bana yaslanabilirsin.” Drogo kocaman kolunu Dany’nin omzuna koydu. Çamur duvarlı tapınağa girerlerken Dany kocasının ağırlığının bir kısmını taşıdı. Üç kansüvarisi onları takip ediyordu. Dany, Sör Jorah ve <em>khas</em> adamlarına kapıda nöbet tutmalarını ve kendileri içerideyken tapınağın ateşe verilmesini engellemelerini emretti.</p>

    <p>Bir dizi küçük odadan geçerek tapınağın ortasındaki kubbeli büyük salona girdiler. Tavandaki gizli pencerelerden giren soluk ışık salonu bir parça aydınlatıyordu. Duvarlardaki apliklere asılmış meşaleler dumanlar çıkararak yanıyordu. Toprak zemine koyun postları serilmişti. “Oraya,” dedi Mirri Maz Duur eliyle kaideyi göstererek. Mavi damarlı devasa taş blokun üzerine, koyun sürülerinin başında yürüyen çobanlar oyulmuştu. Khal Drogo’yu yatırdılar. Yaşlı kadın sobaya bir avuç dolusu kuru yaprak attı. Salon hoş kokulu bir dumanla doldu. “Siz dışarıda bekleseniz iyi olur,” dedi adamlara.</p>

    <p>“Bizler onun kanının kanıyız,” diye karşılık verdi Cohollo. “Burada kalacağız.”</p>

    <p>Qotho, Mirri Maz Duur’un yanına yaklaştı. “Şunu bil Kuzu Tanrısı’nın karısı, <em>khal</em> acı çekerse sen de çekersin.” Hançerini çıkarıp kadına gösterdi.</p>

    <p>“Ona zarar vermeyecek,” dedi Dany. Bu düz burunlu, yassı suratlı yaşlı kadına güvenebileceğini hissediyordu. Hem onu tecavüzcülerin elinden kurtarmıştı.</p>

    <p>“İlle de kalacaksanız yardım edin o zaman,” dedi Mirri kansüvarisine. “Kudretli Süvari çok güçlü. Oku etinden çıkarırken onu tutun. Kımıldamaması gerek.” Oymalı bir sandıktan şişeler, kutular, bıçaklar ve iğneler çıkarırken yırtık elbisesinin üst kısmı beline kadar düştü. Hazırlığı bittiğinde okun dikenli sapını kırarak gövdesini dışarı çekti. Tekdüze Lhazareen dilinde şifa şarkıları söylüyordu. Sobanın üstünde kaynattığı bir sürahi şarabı yaraların üstüne döktü. Khal Drogo bir küfür savurdu ama kımıldamadı. Kadın okun açtığı yarayı ıslak yapraklarla sardı ve derisi yüzülmüş göğsüyle ilgilenmeye başladı. Yüzülmüş deriyi yerine çekmeden önce, açık yarayı soluk yeşil bir merhemle kapladı. <em>Khal</em> dişlerini iyice sıkıp çığlığını yuttu. Tanrıkadını gümüş bir iğne ve bir makara ipek iplikle deriyi dikmeye başladı. İşi bittiğinde dikişlerin üzerine kırmızı bir merhem sürüp yapraklarla örttü. Bütün göğsü lime lime olmuş bir kuzu derisiyle sardı. “Size öğreteceğim duaları okumalı ve kuzu derisini tam on gün on gece göğsünüzde tutmalısınız,” dedi. “Ateşiniz çıkacak. Kaşıntınız olacak. Ve yara iyileştiğinde çok büyük bir iz kalacak.”</p>

    <p>Khal Drogo doğruldu. “Ben yara izlerime şarkı söylerim kuzu kadın.” Kollarını esnetip, kaşlarını çattı.</p>

    <p>“Şarap ya da haşhaş sütü içmeyin,” diyerek devam etti kadın. “Ağrınız olacak ama zehir ruhlarıyla savaşabilmek için bedeninizin güçlü kalması gerek.”</p>

    <p>“Ben <em>khal</em>’ım,” dedi Drogo. “Ağrının üstüne tükürür, canım ne isterse onu içerim. Cohollo, bana yeleğimi getir.” Yaşlı adam aceleyle dışarı çıktı.</p>

    <p>“Az önce doğum şarkılarından bahsettin...” dedi Dany çirkin Lhazareenli kadına.</p>

    <p>“Ben o kanlı yatakla ilgili her şeyi bilirim Gümüş Leydi. Daha bir bebek bile kaybetmedim,” diye karşılık verdi Mirri Maz Duur.</p>

    <p>“Zamanım yaklaştı,” dedi Dany. “Mümkünse doğumu senin yaptırmanı isterim.”</p>

    <p>Khal Drogo kahkaha attı. “Ay ışığım, bir köleden bir şey rica etmezsin, yapmasını söylersin. Sen ne emredersen onu yapar.” Kaideden aşağı atladı. “Gelin kanımın kanları. Aygırlar bizi bekler. Burası küle dönmüş. Yola çıkma vaktidir.”</p>

    <p>Haggo, <em>khal</em>’ı takip etti ama Qotho, Mirri Maz Duur’a sert bir bakış bahşedecek kadar oyalandı. “Unutma <em>maegi, khal</em> yaşadıkça yaşarsın.”</p>

    <p>“Siz nasıl söylerseniz süvari,” dedi kadın şişelerini ve kavanozlarını toplarken. “Yüce Çoban sürüyü korur.”</p>
  </div>
</body>
</html>
