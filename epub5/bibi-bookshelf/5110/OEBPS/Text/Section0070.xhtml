<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Dükkânlardan gelen taze ekmeğin kokusu, Arya’nın o güne kadar kokladığı bütün parfümlerden daha güzeldi. Derin bir nefes aldı ve güvercine doğru yaklaştı. Etine dolgun kuşun kahverengi benekleri vardı. Yerdeki kırıntıları yemekle meşguldü ama Arya’nın gölgesi üstüne düşer düşmez havalandı.</p>

    <p>Arya’nın tahta kılıcı kuşu yerden bir metre yukarıda yakaladı ve güvercin uçuşan kahverengi tüylerin arasında yere düştü. Arya göz açıp kapayıncaya kadar kuşun tepesinde bitti. Bir kanadını yakaladı. Hayvan kanat çırpıp gagalıyordu. Kuşu avucuna aldı. Kırıldığını hissedene kadar boynunu çevirdi.</p>

    <p>Kedi yakalamaktan daha <em>kolaydı.</em></p>

    <p>Yoldan geçen bir rahip soru soran gözlerle Arya’ya baktı. “Burası güvercin yakalamak için en iyi yer,” dedi Arya üstünü silkeleyip yere düşen kılıcını alırken, “kırıntılar için geliyorlar.” Rahip hemen uzaklaştı.</p>

    <p>Güvercini kemerine bağlayıp yolun aşağısına doğru yürümeye başladı. Bir adam, içinden böğürtlenli, limonlu ve kayısılı kek kokuları yükselen bir el arabasını itiyordu. Arya’nın midesinden gurultular geliyordu. “Bir tane alabilir miyim?” diye sordu. “Bir dilim limonlu ya da hangisi olursa...”</p>

    <p>Adam Arya’yı baştan aşağı süzdü. Gördüğü şeyden hoşlanmadığı belliydi. “Üç bakır,” dedi.</p>

    <p>Arya parmaklarını ahşap kılıcının üstünde tıklattı. “Şişman bir güvercinle takas edelim,” dedi.</p>

    <p>“Güvercinini Ötekiler alsın,” diye cevap verdi adam.</p>

    <p>Kekler hâlâ sıcaktı. Fırından yeni çıkmışlardı ve kokuları ağzını sulandırıyordu ama üç bakırı yoktu... bir bakırı da yoktu. Syrio’nun <em>görmek</em> hakkında söylediklerini hatırlayarak adama baktı. Kısa boyluydu. Küçük, yuvarlak bir göbeği vardı. Yürürken sol ayağı hafifçe topallıyordu. Bir kek alıp kaçarsa adamın onu asla yakalayamayacağını düşünüyordu ki, “Kirli ellerini tezgâhımdan uzak tut. Altın pelerinliler hırsız lağım fareleriyle nasıl baş edeceklerini çok iyi bilir,” dedi adam.</p>

    <p>Arya tedirginlikle arkasına baktı. Şehir Muhafızları’ndan iki altın pelerinli bir ara sokağın başında duruyordu. Altın sarısına boyanmış ağır pelerinleri neredeyse yere değecek kadar uzundu. Siyah çizmeler ve eldivenler giymişlerdi. Birinin belinde uzun bir kılıç asılıydı, diğeri demir bir sopa taşıyordu. Keklere son kez iştahla baktı ve el arabasının başından ayrılıp uzaklaştı. Muhafızlar onunla hiç ilgilenmemişti ama onları görmek bile midesinin düğümlenmesine sebep oluyordu. Mümkün olduğunca Kızıl Kale’den uzak kalmaya çalışsa da, bu kadar mesafeden bile yüksek kırmızı duvarlarda çürüyen kafaları görebiliyordu. Kalabalık karga sürüleri çığlıklar atarak kafaların üstünde uçuyordu. Sinekler kadar çoklardı. Bit Çukuru’nda, altın pelerinlilerin Lannisterlar’la bir oldukları, kumandanlarına Üç Dişli Mızrak’ta arazi, lordluk unvanı ve konseyde bir sandalye verildiği konuşuluyordu.</p>

    <p>Başka şeyler de duyuyordu Arya. Korkutucu şeyler. Ona göre hiç mantığı olmayan şeyler. Bazıları, babasının Kral Robert’ı öldürdüğünü ve hemen ardından Lord <em>Renly</em> tarafından öldürüldüğünü söylüyordu. Bazıları, iki sarhoş kardeşin kavga ettiği ve kralın, Lord Renly tarafından öldürüldüğü konusunda ısrar ediyordu. Lord <em>Renly</em>’nin gecenin bir yarısı adi bir hırsız gibi şehirden kaçmasının başka ne sebebi olabilirdi? Bir hikâyeye göre kral avlanırken bir domuz tarafından öldürülmüştü, bir diğerine göre de bir domuzu <em>yerken</em> ölmüştü. Midesini o kadar çok doldurmuştu ki masada çatlayıp kalmıştı. Hayır masada ölmüş ama Örümcek Varys onu zehirlemiş diye anlatıyordu birisi, bir başkası kralı zehirleyenin <em>kraliçenin</em> ta kendisi olduğunu iddia ediyordu. Hayır frengiden öldü. Hayır bir kılçık yüzünden boğuldu.</p>

    <p>Bütün hikâyelerin tek bir ortak yönü vardı; Kral Robert ölmüştü. Yüce Baelor Septi’nin yedi kulesindeki çanlar bütün bir gün ve gece çalmıştı. Yaslarının gök gürültüsü bronz bir nehir gibi bütün şehre akmıştı. Çanların sadece bir kralın ölümünün ardından böyle çalındığını söylemişti bir dericinin oğlu.</p>

    <p>Bütün istediği eve gitmekti ama Kral Toprakları’ndan ayrılmak düşündüğü kadar kolay değildi. Bütün dudaklarda bir savaş söylentisi vardı ve şehir surlarındaki altın pelerinliler en az kafasındaki bitler kadar kalabalıktı. Geceleri Bit Çukuru’ndaki çatılarda ya da ahırlarda uyuyordu ve bölgeye pek uygun bir isim verildiğinin farkına varması çok uzun sürmemişti.</p>

    <p>Kızıl Kale’den kaçtığından bu yana her gün, şehrin yedi kapısını da sırayla ziyaret ediyordu. Ejderha Kapısı, Aslan Kapısı ve Eski Kapı şimdi kapalı ve sürgülüydü. Çamur Kapısı ve Tanrı Kapısı açıktı ama sadece şehre girenlere. Şehirden çıkışların o kapılardan yapılması yasaklanmıştı. Şehirden çıkmasına izin verilenler Kral Kapısı’nı ve Demir Kapı’yı kullanıyordu ama oralarda da kırmızı pelerinli, aslan miğferli Lannister muhafızları sürekli nöbet tutuyordu. Arya, Kral Kapısı’na yakın bir hanın çatısından kapıyı gözlemişti. Lannister muhafızları bütün arabaları ve kervanları arıyorlardı, süvarileri heybelerini açmaya zorluyorlardı, adım atmaya kalkan herkesi sorguluyorlardı.</p>

    <p>Bazen Karasu’yu yüzerek geçmeyi düşünüyordu ama akıntı çok şiddetliydi ve sular derindi. Gemiye binecek ya da kayıkçılara verecek sikkesi de yoktu.</p>

    <p>Babası ona asla çalmamasını öğretmişti ama nedenini hatırlamak gittikçe güçleşiyordu. Eğer bir an önce şehirden ayrılmazsa altın pelerinlilerle karşılaşmayı göze almak zorunda kalacaktı. Tahta kılıcıyla kuş avlamayı öğrendiğinden beri aç kalmıyordu ama bu kadar çok güvercin yemenin onu hasta edeceğinden korkuyordu. Bit Çukuru’nu bulmadan önce birkaçını çiğ çiğ yemişti.</p>

    <p>Çukur’daki ara sokaklarda yan yana sıralanmış güveççiler vardı. Dükkânlardaki büyük toprak kazanlar yıllardır kaynıyordu. Güvercinin yarısı karşılığında bir gün önceden kalan bir somun ekmek ve “bir kâse kahverengi” veriyorlardı. Hatta kuşun tüylerini kendin yolarsan, diğer yarısını bir şişe geçirip senin için çıtır çıtır kızartıyorlardı. Arya bir bardak süt ve bir dilim limonlu kek için dünyaları verebilirdi ama kahverengi de fena sayılmazdı. İçine genelde arpa, havuç, soğan, turp, hatta bazen elma parçaları koyuyorlardı. Üstü genelde koyu bir yağ tabakasıyla kaplı oluyordu. Arya, kahverenginin içindeki etin kaynağını düşünmemeye çalışıyordu çoğu zaman. Arada bir parça balık da yiyordu.</p>

    <p>Tek sorun güveççilerin asla boş olmamasıydı. Yemeğini midesine indirirken kendisini izleyen gözleri hissedebiliyordu. Bazıları çizmelerine ya da pelerinine bakıyordu ve Arya onların ne düşündüğünü biliyordu. Ama bazı gözlerin kıyafetlerinin altına baktığını hissediyordu ki onların ne düşündüğünü <em>anlayamıyordu,</em> asıl korkutucu olan buydu. Birkaç kez onu takip etmiş ve ara sokaklarda kovalamışlardı ama şimdiye kadar onu yakalamayı başaran çıkmamıştı.</p>

    <p>Satmayı düşündüğü gümüş bilezik, kaleden kaçtığı ilk gece Domuz Çıkmazı’ndaki yıkık bir evde uyurken iyi kıyafetleriyle birlikte çalınmıştı. Hırsızlar sadece üstündeki pelerinini, deri kıyafetlerini, tahta kılıcını... ve İğne’yi bırakmışlardı. Arya, İğne’nin üstüne yatmış olmasa onu da alırlardı çünkü değeri bütün çalınanların toplamından daha fazlaydı. O günden beri, beline astığı kılıcını gizlemesi için pelerinini sağ omzundan aşağı sarkıtarak dolaşıyordu. Hırsızları korkutması için tahta kılıcını sol elinde herkesin görebileceği şekilde taşıyordu ama güveççilerin olduğu ara sokakta, elinde bir savaş baltası taşısa da korkmayacak adamlar vardı. Bu durum bayat ekmek ve güvercine karşı iştahını kapatmaya yeterli oluyordu. Bazı geceler o adamların bakışlarına maruz kalmaktansa aç uyumayı tercih ediyordu.</p>

    <p>Şehrin dışına çıkabilse böğürtlen toplayabilir, elma ve kiraz çalabileceği meyve bahçeleri bulabilirdi. Güneye gelirken Kral Yolu üstünde birkaç tanesine rastladığını hatırlıyordu. Ormanda kökleri kazabilir, hatta tavşanların peşine düşebilirdi. Şehir içinde fareler, kediler ve çelimsiz köpeklerden başka kovalanacak bir şey yoktu. Güveççilerin köpek leşleri için bir avuç bakır ödediğini duymuştu ama bunu düşünmek bile istemiyordu.</p>

    <p>Un Caddesi’nin aşağı kısmı dolambaçlı ara sokaklar ve kesişen yollardan oluşan bir labirent gibiydi. Arya altın pelerinlilerle arasındaki mesafeyi korumaya çalışarak kalabalığın arasında dolaşıyordu. Her zaman caddenin ortasından yürümesi gerektiğini öğrenmişti. Ara sıra at arabalarından ve atlardan kaçmak zorunda kalıyordu ama en azından onların geldiğini görebiliyordu. Kenarlardan yürürsen insanlar seni kolaylıkla çekip alabilirdi. Bazı ara sokaklardaysa duvarlara sürüne sürüne yürümekten başka çare yoktu. Binalar birbirine öyle yakındı ki biraz daha eğimli olsalar birbirlerine değebilirlerdi.</p>

    <p>Yuvarlanan bir çemberin arkasından bağıra çağıra koşan küçük çocuklar yanından geçti. Arya üzüntüyle onlara baktı. Bran, Jon ve bebek Rickon’la birlikte çember oynadığı günleri hatırlamıştı. Rickon’ın ne kadar büyüdüğünü, Bran’ın mutsuz olup olmadığını merak etti. Jon’un orada olup “küçük kız kardeşim” demesi, saçını karıştırması için her şeyini verebilirdi. Gerçi saçlarının karıştırılmaya ihtiyacı yoktu. Su birikintilerinde kendisini görebiliyordu. Saçlarının daha fazla karışması mümkün değildi.</p>

    <p>Ona uyuyacak bir yer verecek bir arkadaş edinmek umuduyla sokakta gördüğü çocuklarla konuşmaya çalışıyordu ama yanlış şeyler söylüyor olmalıydı. Çocuklar ona tedirgin gözlerle bakıyor ve onlara fazla yaklaşırsa koşarak uzaklaşıyorlardı. Çocukların ablaları ve ağabeyleri Arya’ya cevaplayamayacağı sorular soruyor, onunla alay ediyor, kızın eşyalarını çalmaya çalışıyordu. Daha dün, Arya’nın iki katı yaşındaki zayıf, çıplak ayaklı bir kız Arya’yı yere serip deri çizmelerini almaya kalkışmıştı ama Arya tahta kılıcıyla kızın kulağına vurup kan içinde kaçmasını sağlamıştı.</p>

    <p>Bit Çukuru’na giden yokuştan aşağı inmeye başladığında başının üstünde bir martı dönerek uçuyordu. Arya düşünceli gözlerle kuşa baktı ama kılıcının o yüksekliğe ulaşması imkânsızdı. Martı denizi düşünmesine sebep oldu. Belki kurtuluş denizdeydi. Yaşlı Dadı ticari kadırgalara binip maceradan maceraya koşan delikanlıların hikâyelerini anlatırdı eskiden. Belki Arya da böyle yapabilirdi. Nehir kıyısına gitmeye karar verdi. Bugün Çamur Kapısı’nı ziyaret etmemişti ve nehir kıyısı da oraya yakındı zaten.</p>

    <p>Arya nehre vardığında iskeleler garip bir şekilde sessizdi. Balık pazarını boylu boyunca yürüyen iki altın pelerinliyi gördü ama adamlar ona dikkat etmiyorlardı. Tezgâhların yarısı boştu ve rıhtımda her zamankinden çok daha az gemi vardı. Altın rengine boyanmış kraliyet savaş gemilerinden üçü, kürekleri inip kalktıkça gövdeleriyle suyu yararak savaş düzeninde Karasu’da hareket ediyordu. Arya bir süre gemileri izledikten sonra nehir boyunca yürümeye başladı.</p>

    <p>Üçüncü iskelede, gri ve beyaz renkli yün pelerinler giymiş muhafızları gördüğünde bir an için kalbinin durduğunu sandı. Kışyarı’nın renkleri gözlerini yaşlarla doldurmuştu. Muhafızların arkasında üç direkli bir kadırga demir atmıştı. Arya kadırganın gövdesine yazılmış ismi okuyamıyordu. Tuhaf kelimeler Myr, Braavos hatta Yukarı Valyria dilinde yazılmış olabilirdi. Yanından geçen bir liman işçisini kolundan yakaladı. “Bu gemi nedir?” diye sordu.</p>

    <p>“Myr’den <em>Rüzgâr Cadısı,</em>” diye cevap verdi adam.</p>

    <p><em>“Hâlâ burada,”</em> diye bağırdı Arya. Liman işçisi ona şaşkın gözlerle baktı, omuz silkti ve yoluna devam etti. Arya iskeleye doğru koştu. <em>Rüzgâr Cadısı</em> babasının kiraladığı gemiydi. Onları eve götürecekti ve hâlâ bekliyordu. Arya çoktan gitmiş olduğunu düşünmüştü.</p>

    <p>Muhafızlardan biri eli kılıcının kabzasında volta atarken diğer ikisi oturmuş zar atıyordu. Arya kendisini ağlarken görmelerini istemediği için durdu ve gözlerini kuruladı. Gözleri, gözleri, gözleri, neden...</p>

    <p><em>Gözlerinle bak,</em> diye fısıldadı Syrio.</p>

    <p>Arya baktı. Babasının bütün adamlarını tanırdı. Gri beyaz pelerinli üç muhafız yabancıydı. “Sen,” diye seslendi volta atan muhafız. “Burada ne arıyorsun oğlum?” Zar oynayan adamlar kafalarını kaldırıp baktı.</p>

    <p>Arya koşarak kaçmamak için kendisini zor tutuyordu ama kaçmaya başladığı anda peşine düşeceklerini biliyordu. Kendini adamlara doğru yürümeye zorladı. Onlar bir kız çocuğu arıyordu ama Arya’nın bir erkek olduğunu sanmışlardı. Öyleyse Arya da bir erkek çocuğu <em>olurdu.</em> “Bir güvercin almak ister misiniz?” diye sordu. Belinde asılı olan güvercini gösterdi.</p>

    <p>“Defol buradan,” dedi muhafız.</p>

    <p>Arya adamın dediğini yaptı. Korkmuş gibi görünmek için rol yapmaya ihtiyacı yoktu. Diğer muhafızlar oyunlarına geri döndü.</p>

    <p>Bit Çukuru’na nasıl geldiğini hatırlamıyordu ama kaldırımsız dar sokağa vardığında nefes nefeseydi. Çukur’un kendine has bir kokusu vardı. Domuz ahırlarının, dericilerin ve ahırların kokusu, ucuz meyhaneler ve genelevlerden yükselen ekşi kokulara karışıyordu. Arya labirentin içinde yürüdü. Bir güveççiden yükselen kaynar kahverenginin kokusu burnuna çarpana kadar güvercininin kaybolduğunu fark etmemişti. Koşarken belinden düşmüş olmalıydı. Belki de o farkına bile varmadan biri çalmıştı. Bir an için ağlamak istedi yine. Şimdi tekrar Un Caddesi’ne gidip şişman bir güvercin yakalamak zorundaydı.</p>

    <p>Şehrin diğer ucundan gelen çan sesleri duyuldu.</p>

    <p>Arya dikkat kesilerek dinledi. Çanların bu çalışının ne anlama geldiğini merak ediyordu.</p>

    <p>“Bu ne şimdi?” diye seslendi güveç dükkânındaki bir adam.</p>

    <p>“Yine çanlar çalıyor, tanrılar bizi korusun,” diye bağırdı yaşlı bir kadın.</p>

    <p>Renkli ipekler içindeki bir fahişe, bir binanın ikinci kattaki penceresini açıp, “Şimdi de çocuk kral mı öldü?” diye seslendi pencereden sokağa doğru sarkarak. “Çocuk işte. Asla çok dayanmazlar.” Kahkaha atmaya başladığında pencerede beliren çıplak bir adam kadının arkasından kollarını beline doladı. Boynunu ısırıp sallanan ağır göğüslerini avuçladı.</p>

    <p>“Seni aptal pislik,” diye karşılık verdi sokaktaki bir adam. “Kral falan ölmedi, bunlar çağrı vuruşları. Sadece bir kulenin çanı çalıyor. Kral öldüğünde şehirdeki bütün çanlar çalınır.”</p>

    <p>“Isırmayı kes, yoksa ben <em>senin</em> zillerini çalacağım,” dedi kadın arkasından sarılmış adamı dirseğiyle iterek. “Kral ölmediyse kim öldü o zaman?”</p>

    <p>“Bu bir çağrı,” diye tekrarladı sokaktaki adam.</p>

    <p>Arya’yla yaşıt gibi görünen iki çocuk bir su birikintisinde zıplayıp etrafa çamur saçarak sokaktan geçti. Yaşlı bir kadın küfretti ama onlar hiç umursamadan koşturmaya devam etti. Diğer insanlar da çanların sebebini anlamak için tepeye doğru yürümeye başlamıştı. Arya, diğerlerinden daha ağır yürüyen bir erkek çocuğunun peşinden koştu. “Nereye gidiyorsun?” diye bağırdı. “Neler oluyor?”</p>

    <p>Çocuk yürümeye ara vermeden arkasına baktı. “Altın pelerinliler onu septe taşıyor,” diye cevap verdi.</p>

    <p>“Kimi?” diye bağırdı Arya daha hızlı koşmaya başlarken.</p>

    <p><em>“El,”</em> dedi çocuk. “Bugün başı kesilecekmiş, Buu öyle söyledi.”</p>

    <p>Bir araba yolda derin bir tekerlek izi bıraktı. Çocuk yarığın üstünden atladı ama fark etmeyen Arya tökezleyip düştü. Yere önce yüzü çarptı. Bir taşa denk gelen dizi sıyrıldı, el parmakları ezildi. İğne bacaklarının arasında sallanıyordu. Sol elinin başparmağı kanla kaplanmıştı. Kanı emdiğinde tırnağının yarısının etinden ayrıldığını gördü. Elleri zonkluyordu. Dizleri de kan içinde kalmıştı.</p>

    <p><em>“Yolu açın!”</em> diye bağırdı biri sokağın karşısından. <em>“Redwyne lordları için yolu açın!”</em> Dörtnala koşan devasa atların sırtındaki dört muhafız tarafından ezilmeden önce can havliyle kenara kaçtı Arya. Bordo ve mavi damalı pelerinler giyiyorlardı. Hemen arkalarından kestane rengi kısraklara binmiş iki genç lord geliyordu. Arya, çilli ve kare yüzlü Redwyne ikizleri Sör Horas ve Sör Hobber’ı daha önce yüzlerce kez görmüştü. Sansa ve Jeyne Poole ikizleri ne zaman görseler Sör Dehşet’le Sör Salya diyerek kıkırdarlardı. Ama ikizler komik görünmüyordu bugün.</p>

    <p>Herkes hızla aynı yöne doğru koşuyor, çanın ne için olduğunu anlamak istiyordu. Çanlar şimdi daha büyük şiddetle vuruyor gibiydi. Arya insanlardan oluşan akıntıya katıldı. Etinden ayrılan tırnağı öyle kötü zonkluyordu ki ağlamamak için kendini zor tutuyordu. Etrafındaki heyecan dolu sesleri dinleyerek dudaklarını ısırıp yürümeye devam etti.</p>

    <p>“...Kral Eli Lord Stark’ı Yüce Baelor Septi’ne götürüyorlar.”</p>

    <p>“Çoktan öldüğünü duydum.”</p>

    <p>“Yakında, çok yakında. Kafasını kesecekler.”</p>

    <p>“Çoktan kestiler. Hain.”</p>

    <p>Arya konuşabilmek için çabalıyordu. “O <em>asla...</em>” diye başladı cümlesine ama o sadece bir çocuktu ve tepesinde konuşan diğer adamların sesi onun sesini bastırıyordu.</p>

    <p>“<em>Aptal!</em> Kafasını falan kesmeyecekler. Yüce Sept’in merdivenleri ne zamandan beri vatan hainleriyle süsleniyor?”</p>

    <p>“İyi de onu orada şövalye falan ilan edecekleri yok ki. Kral Robert’ı öldürenin Stark olduğunu duydum. Ormanda boğazını kesmiş sonra da kralı bir yaban domuzunun öldürdüğünü söylemiş.”</p>

    <p>“Ah, bu doğru değil. Kralı erkek kardeşi öldürmüş. Şu Renly denen. Miğferindeki altın boynuzlarla yapmış.”</p>

    <p>“Sen şu yalancı çeneni kapat kadın. Ne dediğini bilmiyorsun. Genç lord dürüst ve iyi bir adam.”</p>

    <p>Rahibeler Caddesi’ne vardıklarında kalabalık neredeyse üst üsteydi artık. Arya kendini Visenya Tepesi’ne doğru giden insan nehrinin akışına bıraktı. Beyaz mermer meydanda iğne atılsa yere düşmezdi. İnsanlar heyecanla bağrışıyor, Büyük Baelor Septi’ne biraz daha yakınlaşabilmek için itişip kakışıyordu. Çanlar burada sağır ediciydi.</p>

    <p>Arya kılıcını sıkı sıkı tutmuş, emekleyerek atların bacaklarının arasından ilerliyordu. Kalabalığın tam ortasında bütün görebildiği kollar, bacaklar, karınlar ve septin yedi uzun kulesiydi. Bir araba gördü. Tepesine tırmanıp etrafı izlemeyi düşündü ama diğer insanlar da aynı şeyi akıl etmiş olmalıydı. Arabacı bir küfür savurup kamçısıyla çevresindeki kalabalığı dağıttı.</p>

    <p>Arya çıldırmış gibiydi. Kalabalığın önüne geçmek için bütün gücüyle insanları iterek ilerlemeye çalıştığında dev bir heykel kaidesinin dibine savruldu. Başını kaldırıp rahip kral Kutsal Baelor’a baktı. Kılıcını beline takıp kaideye tırmandı. Tırnağı kopmuş parmağından akan kan beyaz mermerin üstünde kırmızı izler bırakıyordu ama devam etti ve kralın ayaklarının arasına çıktı.</p>

    <p>İşte o an babasını gördü.</p>

    <p>Lord Eddard iki muhafızın arasında, septin kapılarının dışındaki rahip minberinde duruyordu. Göğsüne kurt işlenmiş gri kadife bir takım ve yakası kürklü gri yün bir pelerin giyiyordu ama Arya’nın daha önce hiç görmediği kadar zayıflamıştı. Yüzü acıyla çekilmiş gibiydi. Ayakta durmaktan çok ayakta tutuluyordu sanki. Kırık bacağındaki sargı grileşmiş ve çürümüştü.</p>

    <p>Bizzat Yüce Rahip, babasının yanındaydı. Kısa boylu ve çok şişmandı. Uzun, beyaz bir cübbe giymişti. Başında, her hareket ettiğinde gökkuşağı oluşturan, saf altın ve kristallerden yapılmış gösterişli bir taç vardı.</p>

    <p>Septin kapılarında ve yüksek mermer minberin iki yanında lordlardan ve şövalyelerden oluşan bir grup bekliyordu. Aralarında olan Joffrey’yi fark etmemek mümkün değildi. Bütün giysileri kırmızıydı. İpeklere ve satenlere zıplayan geyikler, kükreyen aslanlar işlenmişti. Başına altın bir taç takmıştı. Kraliçe annesi hemen yanındaydı. Kırmızı şeritli siyah bir yas elbisesi giyiyordu. Başında siyah elmaslarla süslenmiş bir duvak vardı. Arya, dört kral muhafızı ile birlikte duran, kar beyazı bir pelerin ve gri bir zırh giymiş Tazı’yı tanıdı. Desenli damask kumaşından yapılmış bir elbise ve yumuşak terlikleri içindeki Varys’i gördü. Gümüş pelerinli, keçi sakallı küçük adamın da bir zamanlar annesi için düello yapmış lord olduğunu tahmin etti.</p>

    <p>Ve işte hepsinin ortasında, gökyüzü mavisi ipeklilerini giymiş, bileklerine gümüş bilezikler takmış, kızıl saçları yıkanıp kıvrılmış Sansa duruyordu. Arya kaşlarını çattı. Sansa’nın o insanların arasında ne işi vardı? Ve neden o kadar mutlu görünüyordu?</p>

    <p>Bir sıra altın pelerinli, mızraklı adam kalabalığı geride tutmaya çalışıyordu. Başlarında, altın işlemeli siyah bir zırh kuşanmış irice bir adam vardı. Kumandanın pelerini gerçek altın ipliklerden örülmüş gibi parıldıyordu.</p>

    <p>Çanlar sonunda sustu ve büyük meydana bir sessizlik çöktü. Babası konuşmaya başladı ama sesi öyle zayıf ve ince çıkıyordu ki Arya ne söylediğini duyamıyordu. İnsanlar bağırmaya başladı. <em>“Ne? Daha yüksek sesle konuş!”</em> Altın pelerinli adam babasını sertçe dürttü. <em>Onu rahat bırak!</em> diye bağırmak istedi Arya ama kimsenin onu dinlemeyeceğini biliyordu. Dudaklarını ısırdı.</p>

    <p>Babası sesini yükseltti ve baştan başladı. “Ben Kışyarı Lordu ve Kral Eli Eddard Stark,” dedi. Sesi meydanda çınlıyordu. “Buraya tanrıların ve insanların huzurunda yaptığım hainliği itiraf etmek için geldim.”</p>

    <p><em>“Hayır,”</em> diye mırıldandı Arya. Kalabalık bağırıp çığlık atmaya başlamıştı. Havada küfürler, hakaretler uçuşuyordu. Sansa yüzünü ellerinin arkasına sakladı.</p>

    <p>Babası sesini iyice yükseltti. “Kralın bana olan inancına, arkadaşım Robert’ın güvenine ihanet ettim,” diye bağırdı. “Çocuklarını koruyacağıma dair yemin etmeme rağmen, daha Robert’ın kanı soğumadan oğlunu tahttan indirip öldürme ve tahtı kendim için ele geçirme planı yaptım. Yüce Rahip, Kutsal Baelor ve Yedi söylediklerime şahitlik etsin; Joffrey Baratheon, Demir Taht’ın tek gerçek veliahtıdır, Yedi Krallık Lordu’dur ve Diyar’ın Koruyucusu’dur.”</p>

    <p>Kalabalıktan bir taş fırlatıldı. Arya taşın babasına çarptığını görünce çığlık attı. Altın pelerinliler düşmemesi için babasını tuttu. Alnındaki yarıktan kan boşalıyordu. Gökyüzünden taş yağmaya başladı. Bir tanesi babasının solundaki muhafıza denk geldi. Bir diğeri altın ve siyah zırhlı şövalyenin göğüs plakasına çarptı. Kral Muhafızları’ndan iki şövalye kalkanlarını kaldırarak Joffrey ve kraliçenin önüne geçti.</p>

    <p>Arya elini pelerininin içine götürerek İğne’nin kabzasını tuttu. Daha önce hiçbir şeyi sıkmadığı bir güçle kılıcın başını sıkıyordu. <em>Tanrılar, ne olur onu koruyun,</em> diye dua etti. <em>Babamın canını yakmalarına izin vermeyin.</em></p>

    <p>Yüce Rahip, Joffrey ve annesinin önünde diz çöktü. “Günah işleyen cezasını çeker,” dedi Arya’nın babasınınkinden çok daha yüksek ve pes bir sesle. “Bu adam bu kutsal mekânda, tanrıların ve insanların gözü önünde günahlarını itiraf etti.” Ayağa kalkıp kollarını gökyüzüne uzattığında başındaki tacın etrafında gökkuşakları dans ediyordu. “Tanrılar adaletlidir. Kutsal Baelor onların aynı zamanda merhametli de olduğunu öğretti bize. Bu haine ne yapılmalı Majesteleri?”</p>

    <p>Bin ağız aynı anda bağırıyordu ama Arya ne dediklerini duymuyordu. Prens Joffrey... hayır, <em>Kral</em> Joffrey... şövalyelerin kalkanlarının arkasından çıktı. “Annem, Lord Eddard’ın siyahları giymesine izin vermemi rica etti ve Leydi Sansa da babasının hayatı için yalvardı.” Sansa’ya baktı ve <em>gülümsedi.</em> Arya bir an için dualarının kabul edildiğini düşündü ama Joffrey kalabalığa dönüp konuşmaya devam etti. “Fakat onlarda yumuşak kadın kalbi var. Kralınız olarak ben, hainlik gibi büyük bir suçun cezasız kalmasına göz yumamam. Sör Ilyn, bana hainin başını getirin.”</p>

    <p>Kalabalık kükredi. Arya, insanlar birbirlerini itip üstüne tırmandığı heykelin kaidesine yaslandıkça heykelin sallandığını hissediyordu. Yüce Rahip, kralın pelerinini tuttu. Varys kollarını sallaya sallaya krala doğru koşturuyordu. Hatta kraliçe bile oğluna hararetle bir şeyler söylemeye çalışıyordu ama Joffrey kafasını iki yana salladı. Kral Adaleti Sör Ilyn zırh giymiş etsiz bir iskelet gibi aralarından yürümeye başladığında lordlar ve şövalyeler iki yana açıldı. Arya uzaktan belli belirsiz bir ses halinde Sansa’nın çığlığını duydu. Dizlerinin üstüne düşmüş, delirmiş gibi ağlıyordu. Sör Ilyn minberin merdivenlerini tırmandı.</p>

    <p>Arya, İğne’yi kınından çekerek heykelin ayaklarının arasından kalabalığın içine atladı. Üstüne düştüğü kasap önlüğü giymiş adamı yere devirdi. O anda kendisine çarpan biri yüzünden az kalsın o da düşüyordu. Etrafı koşturan, itekleyen insanlarla çevriliydi, yerdeki zavallı kasabın üstüne basarak geçiyorlardı. Arya, İğne’yi savurarak kendisine yol açıyordu.</p>

    <p>Sör Ilyn Payne minbere çıktığında altın ve siyah zırhlı şövalye emri verdi. Altın pelerinliler Lord Eddard’ı başı kenardan dışarı sarkacak şekilde mermere yatırdı.</p>

    <p>Bir adam, “Hey sen!” diye bağırdı Arya’ya ama Arya adamı devirip geçti. İnsanları iterek, aralarından kıvrılarak, karşısında duran herkese kılıcını sallayarak ilerliyordu. Bir el beceriksizce bacaklarını yakalamaya çalıştı, Arya tekmeleyerek elin sahibinden kurtuldu. Bir kadın yere düştü, Arya kadının sırtına basarak yürümeye devam etti. Ama işe yaramıyordu. <em>İşe yaramıyordu,</em> çok fazla insan vardı. Kendisine bir delik açtığı anda yolu tekrar kapanıyordu. Bir adam Arya’yı yumrukladı. Sansa’nın çığlıkları hâlâ duyuluyordu.</p>

    <p>Sör Ilyn sırtına asılı kından bir çift el kılıcı çıkardı. Kılıcı havaya kaldırdığında güneş koyu renk metalin üstünden dans ederek aktı ve kılıcın her türlü usturadan daha keskin kenarları ışıldadı. <em>Buz,</em> diye düşündü Arya. <em>Elindeki kılıç Buz.</em> Gözyaşları onu kör bırakarak yanaklarından aşağı akmaya başladı.</p>

    <p>Kalabalığın içinden aniden çıkan bir çift kol Arya’yı omuzlarından yakaladı. Kollar üstüne öyle sert atılmıştı ki İğne, Arya’nın elinden uçarak uzağına düştü. Ayakları yerden kesilmişti. Adam, Arya’yı bez bir bebekmiş gibi kolaylıkla kaldırmıştı. Karmakarışık uzun siyah saçlı, sakallı ve çürük dişli bir surat kendi suratına yaklaşıp, <em>“Bakma!”</em> diye hırladı.</p>

    <p>“Ben... ben...” diye hıçkırdı Arya.</p>

    <p>Yaşlı adam, Arya’yı öyle sert salladı ki dişleri birbirine vurdu. “Çeneni ve gözlerini kapat <em>oğlum.</em>” Çok, çok uzaktan gelen bir ses duydu Arya. Yumuşak, iç çeker gibi bir ses. Sanki bir milyon insan aynı anda nefesini bırakmıştı. Yaşlı adamın demir gibi parmakları koluna gömülmüştü. “Bana bak. Evet, aynen böyle, bana.” Adamın nefesi ekşi şarap kokuyordu. “Hatırladın mı oğlum?”</p>

    <p>Hatırlamasını sağlayan kokuydu. Arya adamın yağlı saçlarını gördü, çarpık omuzlarını örten iyice yıpranmış siyah pelerinini ve kendisine bakan kısık kara gözlerini. Babasını ziyaret eden kara kardeşi hatırlıyordu.</p>

    <p>“Hatırladın, değil mi? İşte zeki bir oğlan,” dedi adam. Tükürdü. “Buradaki işleri bitti. Benimle geleceksin ve çeneni kapalı tutacaksın.” Arya cevap vermek için ağzını açtığında adam onu bir kez daha salladı. Bu sefer daha şiddetli. “<em>Çeneni kapat,</em> dedim.”</p>

    <p>Meydan boşalıyordu. İnsanlar kendi hayatlarına dönmek için dağılırken çevrelerindeki baskı azaldı. Arya’nın hayatıysa elinden alınmıştı. Uyuşmuş halde adamın yanında yürümeye başladı. <em>Yoren, evet adı Yoren’di,</em> diye düşündü. Adam İğne’yi uzatana kadar onu aldığının farkında bile değildi Arya. “Umarım bunu kullanmayı beceriyorsundur oğlum,” dedi adam.</p>

    <p>“Ben erkek...” diyerek cümleye başladı Arya.</p>

    <p>Adam onu bir kapıya doğru itti. Kirli ellerini saçına geçirip kafasını geri doğru çekti. “...akıllı bir <em>erkek</em> değilim demeye çalışıyorsun değil mi?”</p>

    <p>Öbür elinde bir hançer vardı.</p>

    <p>Hançer gözlerinin önünde parladığında Arya tekmeler savurarak kendini çıldırmış gibi geri çekti ama adam saçlarını sıkı sıkı yakalamıştı. Öyle kuvvetli tutuyordu ki, kafa derisinin açıldığını hissetti. Dudaklarında gözyaşlarının tuzlu tadı vardı.</p>
  </div>
</body>
</html>
