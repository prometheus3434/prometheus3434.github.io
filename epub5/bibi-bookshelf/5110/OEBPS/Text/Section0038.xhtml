<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>“Robert, sana yalvarıyorum. Ağzından çıkanları kulağın duyuyor mu? Bir çocuğu öldürtmekten bahsediyorsun.”</p>

    <p><em>“O fahişe hamile!”</em> Kralın yumruğu konsey masasının üstüne indi ve odayı gök gürültüsü gibi inletti. “Seni bunun olacağına dair uyarmıştım Ned. Hendek mezarlarda sana bunun olacağını söylemiştim ama beni dinlemedin. Şimdi dinleyeceksin. Onları ölü istiyorum. Hem anneyi hem karnındaki bebeği, ikisini de. Ayrıca Viserys de ölecek. Yeterince açık mı? <em>Hepsinin ölüsünü istiyorum!</em>”</p>

    <p>Diğer konsey üyeleri orada değilmiş gibi yapmak için olağanüstü çaba harcıyordu. Ned’den daha akıllı olduklarına şüphe yoktu. Eddard Stark’ın hayatındaki en yalnız anlardan biriydi. “Eğer bunu yaparsan şerefin sonsuza kadar lekelenecek.”</p>

    <p>“Onlar ölsün de, gerekirse şerefim lekeli olsun. Kendi boğazımın üstünde sallanan baltanın gölgesini göremeyecek kadar kör değilim ben.”</p>

    <p>“Balta yok,” dedi Ned, kralına. “Sadece yirmi yıl önceki bir gölgenin gölgesi o gördüğün. Tabii öyle bir gölge varsa...”</p>

    <p>“<em>Varsa</em> mı?” dedi Varys hafif bir sesle. “Lordum beni tanımıyorsunuz. Ben krala ve konseye yalan istihbarat getirmem.”</p>

    <p>Ned soğuk bakışlarla hadımı süzdü. “Siz bu masaya, dünyanın öbür ucundaki bir hainin fısıltılarını getiriyorsunuz lordum,” diye karşılık verdi. “Belki Mormont yanılıyor, belki Mormont yalan söylüyor.”</p>

    <p>“Sör Jorah bana yalan söylemeyi göze alamaz,” dedi Varys gülümseyerek. “Buna inanın lordum. Prenses hamile.”</p>

    <p>“Öyle olsun. Eğer yanılıyorsanız korkmaya gerek yok. Eğer kız düşük yaparsa korkmaya gerek yok. Eğer oğlan yerine kız doğurursa korkmaya gerek yok, eğer bebek doğum sırasında ölürse korkmaya gerek yok.”</p>

    <p>“Ya erkek doğurursa?” diye bağırdı Robert. “Ya o bebek yaşarsa?”</p>

    <p>“Aramızda hâlâ Dar Deniz olacak. Dothraklar’ın atları yüzme öğrendiği gün korkarım.”</p>

    <p>Kral şarabından bir yudum aldı ve masanın karşı ucunda duran Ned’e doğru eğildi. “Yani sen bana, ejderha dölü, kıyılarıma ordusuyla çıkana kadar hiçbir şey yapmamamı öneriyorsun. Bu doğru mu?”</p>

    <p>“Bu ‘ejderha dölü’ hâlâ annesinin karnında,” dedi Ned. “Aegon bile sütten kesilmeden önce fethe çıkamamıştı.”</p>

    <p>“<em>Tanrılar!</em> Bir boğa kadar inatçısın Stark.” Kral, konsey masasına göz gezdirdi. “Sizler dilinizi mi yuttunuz? Bu donmuş yüzlü ahmağın aklını başına getirecek bir sözünüz yok mu?”</p>

    <p>Varys kaypakça gülümsedi ve elini hafifçe Ned’in koluna koydu. “Vicdan muhasebenizi anlayabiliyorum Lord Stark, emin olun ki anlayabiliyorum. Bu kötü haberleri konsey masasına taşımaktan da büyük üzüntü duyuyorum. Hakkında konuştuğumuz şey korkunç ve <em>utanç verici,</em> evet. Ama biz hükmedenler, diyarın iyiliği için, bizi derinden üzse de bazen utanç verici şeyleri yapmak zorunda kalabiliyoruz.”</p>

    <p>Lord Renly omuz silkti. “Mesele bana gayet basit görünüyor. Viserys ve kız kardeşini yıllar önce öldürmeliydik ama kardeşim Majesteleri Robert, Jon Arryn’i dinleyerek büyük bir hata yaptı.”</p>

    <p>“Merhamet asla hata değildir Lord Renly,” dedi Ned. “Üç Dişli Mızrak’ta, Sör Barristan bir düzine iyi adamımızı kılıçtan geçirdi. Robert’la benim arkadaşlarımızı. Sör Barristan yaralı ve ölmek üzereyken bize getirildiğinde Roose Bolton onun boğazını kesmek için kollarını sıvadı hemen. Fakat ağabeyiniz Robert, ‘Bir şövalyeyi sadık ve iyi bir dövüşçü olduğu için öldürmeyeceğim,’ dedi. Barristan’ın yaralarını iyileştirmek için kendi üstadını görevlendirdi.” Soğuk gözlerle krala baktı, “Keşke o merhametli adam bugün de burada olsaydı,” dedi.</p>

    <p>Robert utanmış ve yüzü kızarmıştı. “İkisi aynı şey değil,” diyerek itiraz etti. “Sör Barristan Kral Muhafızları’nın şövalyesiydi.”</p>

    <p>“Oysa Daenerys daha on dört yaşında bir kız çocuğu,” dedi Ned. Konuyu mantık sınırlarının ötesinde zorladığının farkındaydı ama sessiz kalamazdı. “Sana sorarım Robert, biz neden Targaryenlar’a karşı ayaklandık? Çocukların ölmesine engel olmak için değildiyse niye?”</p>

    <p>“<em>Targaryenlar</em>’ın sonunu getirmek için,” diye kükredi kral.</p>

    <p>“Majesteleri, sizin Rhaegar’dan korktuğunuzu hiç düşünmedim.” Sesindeki küçümsemeyi gizlemeye çalıştı ama başarılı olamadı. “Yıllar, doğmamış bir çocuğun gölgesinden korkup titreyecek kadar zayıflattı mı sizi?”</p>

    <p>Robert’ın rengi mora döndü. “Daha fazla ileri gitme Ned,” diye uyardı parmağını El’e doğrultarak. “Burada kralın kim olduğunu unuttun mu yoksa?”</p>

    <p>“Hayır Majesteleri,” dedi Ned. “Ya siz?”</p>

    <p><em>“Yeter!”</em> diye haykırdı kral. “Konuşmaktan sıkıldım. Ya bu işi bitiririm ya da lanetlenirim. Sizler ne diyorsunuz?”</p>

    <p>“Kız öldürülmeli,” dedi Lord Renly.</p>

    <p>“Başka seçeneğimiz yok,” diye mırıldandı Varys. “Üzücü, çok üzücü.”</p>

    <p>Sör Barristan Selmy soluk mavi gözleriyle krala baktı ve, “Majesteleri, düşmanı savaş alanında yenmek onurlu iştir ama doğmamış bir çocuğu anne karnında öldürmenin onurlu hiçbir yanı yoktur. Lütfen beni affedin ama bu konuda Lord Stark’ın yanında yer alacağım.”</p>

    <p>Yüce Üstat Pycelle boğazını temizledi. Bu işi dakikalarca uzatacak gibi göründü bir an. “Benim makamım hükmedene değil, diyara hizmet gerektirir. Bir zamanlar, şimdi Kral Robert’a tavsiyelerde bulunduğum gibi, Kral Aerys’e da sadakatle tavsiyeler verdim, yani bu kızın doğacak çocuğuna karşı kötü bir duygum yok. Buna rağmen size sormalıyım, eğer tekrar bir savaş çıkarsa kaç asker ölür? Kaç köy küle döner? Kaç bebek anne koynundan alınıp mızrağa geçirilir?” Elini gösterişli beyaz sakalına götürdü, sonsuz üzgün, sonsuz yorgun şekilde. “On binlerce insanın sağ kalması için Daenerys Targaryen’ın bugün ölmesi daha mantıklı, hatta daha iyi niyetli bir şey olmaz mı?”</p>

    <p>“İyi niyetli,” dedi Varys. “Ah, çok doğru ve çok güzel söylediniz Yüce Üstat. Tanrılar Daenerys Targaryen’a bir erkek evlat bahşederse diyar kana bulanır.”</p>

    <p>Serçeparmak sona kalmıştı. Ned baktığında adam esniyordu. “Çok çirkin bir kadınla yatağa girmek zorunda kalınca yapılacak en iyi şey gözlerini kapatıp işini görmektir,” dedi. “Beklemek kadını güzelleştirmez. Öp ve bitir.”</p>

    <p><em>“Öp?”</em> diye tekrarladı Sör Barristan tiksintiyle.</p>

    <p>“Çeliğin öpücüğü,” diye karşılık verdi Serçeparmak.</p>

    <p>Robert, Ned’e döndü. “Sonuç ortada Ned. Sen ve Selmy bu konuda çoğunluk sağlayamadınız. Şimdi asıl önemli soru, kızı kim öldürecek?”</p>

    <p>“Mormont bir kraliyet affı bekliyor,” diye hatırlattı Lord Renly.</p>

    <p>“Hem de umutsuzca,” diye ekledi Varys. “Ama aynı zamanda hayatta kalmak da ister. Prenses, Vaes Dothrak’a yaklaştı. Oralarda onun yanında bıçak çekmek bile ölüm demektir. Bir <em>khaleesi</em>’ye bıçak göstermeye kalkan zavallı bir Dothraklı adamın başına gelenleri size anlatırsam bu gece uyuyamazsınız.” Elini pudralı yanağına götürdü. “Şimdi, zehir... diyelim ki Lys’in gözyaşları. Khal Drogo karısının ölümünün doğal yollarla olmadığını asla anlayamaz.”</p>

    <p>Yüce Üstat Pycelle’in gözleri büyüdü. Şüphe dolu bakışlarını hadımın üstüne dikti.</p>

    <p>“Zehir korkakların silahıdır,” dedi kral.</p>

    <p>Ned yeterince duymuştu. “On dört yaşında bir kızı öldürmek için kiralık katil gönderebiliyorsun ve hâlâ onurdan mı bahsediyorsun?” Sandalyesini geri itip kalktı. “Kendin yap Robert. Kılıcı, hükmü veren indirir. Onu öldürmeden önce gözyaşlarını gör, son sözlerini dinle. Ona en azından bu kadarını borçlusun.”</p>

    <p><em>“Tanrılar!”</em> dedi kral. Laf ağzından öyle bir çıkmıştı ki, içindeki patlamaya hazır öfkeyi güçlükle zapt ettiği belliydi. “Lanet olası, ciddisin.” Dirseğinin yanındaki şarap sürahisine uzandı ve boş olduğunu gördü. Sürahiyi alıp bütün gücüyle duvara fırlattı. Sürahi küçük parçalara ayrıldı. “Şarabım da sabrım da tükendi. Bu kadar konuşma yeter. İşi bitirin.”</p>

    <p>“Ben cinayetin bir parçası olmayacağım Robert. Eğer bunu yapacaksan üstüne mührümü basmamı bekleme.”</p>

    <p>Bir an için Robert, Ned’in söylediklerini anlamamış gibi göründü. Kendisine karşı gelinmesi sık tattığı bir yemek değildi. Duydukları kafasında anlam kazanmaya başladıkça yüzü değişti. Gözleri kısıldı ve boğazından alnına doğru kızardı. Parmağını öfkeyle Ned’e doğrulttu. “Sen Kral Eli’sin Ned Stark. Ben ne emrediyorsam onu yapacaksın ya da ben kendime yeni bir El bulacağım.”</p>

    <p>“Yeni El’e başarılar diliyorum.” Ned pelerininin boğazına iğnelenmiş görev nişanı olan süslü gümüş El rozetini yavaşça çıkardı. Masanın üstüne, tam kralın önüne bıraktı. O rozeti boynuna takan ve bütün kalbiyle sevdiği dostu olan adamı acıyla hatırladı. “Senin bundan çok daha iyi bir adam olduğunu sanıyordum Robert. Ben çok daha soylu bir adamı kral yaptık sanıyordum,” dedi.</p>

    <p>Robert’ın yüzü morarmıştı. <em>“Dışarı çık!”</em> diye bağırdı. Kendi öfkesinde boğulacak gibiydi. “Dışarı çık lanet olası. Seninle işim bitti. Ne bekliyorsun? Defol. Kışyarı’na koş. Bir daha yüzüne bakmayacağım, emin ol. Bir daha yüzüne baktığımda kafan mızrakta olur!”</p>

    <p>Ned reverans yaptı ve tek kelime bile etmeden topuğunun üstünde döndü. Sırtında Robert’ın gözlerini hissedebiliyordu. Ned konsey odasından çıkarken toplantı kaldığı yerden devam etti. “Braavos’ta Yüzsüz Adamlar denen bir topluluk var,” dedi Üstat Pycelle.</p>

    <p>“Onların ne kadar <em>pahalı</em> olduğuyla ilgili bir fikriniz var mı?” diye şikâyet etti Serçeparmak. “Onlara ödeyeceğimizin yarısıyla paralı askerlerden kurulu küçük bir ordu alınır. Üstelik sıradan bir tüccar için geçerli bu. Bir prenses için kim bilir ne kadar isterler.”</p>

    <p>Kapı Ned’in arkasından kapandı ve sesler kesildi. Kral Muhafızları’ndan Sör Boros Blount, beyaz peleriniyle kapıda bekliyordu. Göz ucuyla merak dolu bir bakış yöneltti Ned’e ama soru sormadı.</p>

    <p>El Kulesi’ne giden avluyu geçerken hava ağır ve iç bunaltıcıydı. Yakın zamanda yağmur düşeceğini hissedebiliyordu. Ned bundan mutluluk duyardı. Belki de yağmurla kendisini daha az kirlenmiş hissedebilirdi. Odasına geldiğinde Vayon Poole’u çağırttı. Kâhya hemen geldi, “Beni görmek istemişsiniz El, dedi.”</p>

    <p>“Artık El değilim,” diye karşılık verdi Ned. “Kral ve ben bir anlaşmazlık yaşadık. Kışyarı’na dönüyoruz.”</p>

    <p>“Bir an önce hazırlıklara başlarım lordum. On beş gün içinde yola çıkmaya hazır oluruz.”</p>

    <p>“On beş günümüz olmayabilir. Bir günümüz bile olmayabilir. Kral, kafanı mızrağa geçirilmiş görmek istiyorum gibi şeyler söyledi.” Ned kaşlarını çattı. Kralın ona zarar verebileceğine gerçekten inanmıyordu, Robert bunu yapmazdı. Şimdi öfke doluydu ama Ned güven içinde gözünün önünden kaybolduğunda, öfkesi her zaman olduğu gibi soğuyup gidecekti.</p>

    <p><em>Her zaman olduğu gibi?</em> Birdenbire, huzursuzca Rhaegar Targaryen’ı düşünürken buldu kendini. <em>On beş yıldır ölü ve Robert ondan ilk günkü kadar nefret ediyor.</em> Rahatsız edici bir gerçekti. Catelyn ve cüceyle ilgili mesele vardı bir de. Yoren geçen gece onu uyarmıştı. O konu gün ışığı gibi ortaya çıkacaktı ve kral öfkesinden deliye dönecekti... Tyrion Lannister’ın Robert için zerre kadar değeri yoktu ama olay gururuna dokunacaktı ve kraliçenin ne yapacağını kestirmek zordu.</p>

    <p>“Benim önceden yola çıkmam en iyisi olacak. Yanıma kızlarımı ve birkaç muhafızı alacağım. Geri kalanınız hazırlıklarınız bitince yola çıkarsınız. Jory’yi bilgilendir ama başka kimseye tek kelime söyleme. Ben ve kızlar kaleden ayrılana dek hiçbir şey yapma. Kale gözlerle, kulaklarla dolu. Ne planladığımın bilinmesini istemiyorum.”</p>

    <p>“Emredersiniz lordum.”</p>

    <p>Kâhya ayrıldığında Eddard Stark pencereye gitti ve pervaza oturdu. Robert ona başka bir seçenek bırakmamıştı. Ona teşekkür borçluydu. Kışyarı’na dönmek iyi olacaktı. Oradan hiç ayrılmamalıydı. Oğulları onu bekliyordu. Belki evine döndükten sonra, Catelyn’le bir oğulları daha olurdu. Gençlerdi hâlâ. Son zamanlarda sık sık karla ilgili rüyalar görüyordu. Ve Kurt Ormanı’nın derin sessizliğiyle ilgili rüyalar.</p>

    <p>Bunlara rağmen kaleden ayrılma fikri onu sinirlendiriyordu. Çok şey yarım kalacaktı. Robert ve konseyindeki korkak yağcıların diyarı meteliksiz bırakması çok yakındı... daha kötüsü, borçlarına karşılık krallığı Lannisterlar’a satabilirlerdi. Jon Arryn’in ölümü de hâlâ kafasındaydı. Jon’un öldürüldüğüne ikna olacak kadar ipucu elde etmişti ama bunlar bir hayvanın ormandaki ayak izleriydi sadece. Henüz canavarın kendisini görememişti. Yakınlarda bir yerde pusuya yatıp gizlenmiş bir hain olduğunu hissedebiliyordu.</p>

    <p>Birdenbire Kışyarı’na deniz yoluyla dönebileceği geldi aklına. Ned bir deniz adamı değildi; normal şartlarda Kral Yolu’ndan gitmeyi tercih ederdi ama bir gemiyle yola çıktığı takdirde Ejderha Kayası’na uğrayıp Stannis Baratheon’la görüşebilirdi. Pycelle denizin öte tarafına haberci kuzgunla bir mektup göndererek, Ned’in Sör Stannis’ten konseydeki yerine dönmesini rica ettiğini bildirmişti. Henüz bir cevap gelmemişti ve bu sessizlik Ned’in şüphelerinin artmasına sebep oluyordu. Stannis, Jon Arryn’in ölümüne sebep olan sırrı biliyordu, Ned bundan emindi. Aradığı gerçek, Targaryen Hanedanı’nın kadim ada kalesinde onu bekliyor olabilirdi.</p>

    <p><em>Peki o gerçeği bulduğunda ne olacak? Bazı sırların açığa çıkmaması daha güvenlidir. Bazı sırlar en güvendiğin ve en sevdiğin insanlarla bile paylaşılamayacak kadar tehlikelidir.</em> Ned, Catelyn’in getirdiği hançeri kemerinden çıkardı. İblis’in hançeri. Cüce neden Bran’ın ölmesini istiyordu? Çocuğu susturmak için şüphesiz. Bu yepyeni bir sır mıydı? Yoksa aynı örümcek ağının başka bir ucu mu?</p>

    <p><em>Robert</em> bütün bunların bir parçası olabilir miydi? Buna inanması zordu ama bir zamanlar Robert’ın bir çocuk katili olabileceğine inanmak da zordu. Catelyn, Ned’i uyarmaya çalışmıştı. <em>Kral senin için bir yabancı.</em> Kral Toprakları’ndan ne kadar çabuk ayrılırsa o kadar iyi olacaktı. Eğer yarın kuzeye giden bir gemi varsa, Ned’in de o gemide olması gerekiyordu.</p>

    <p>Vayon Poole’u tekrar çağırttı ve öğrensin diye limana yolladı. Derhal ve sessizce. “Bana çok hızlı bir gemi ve ehil bir kaptan bul,” dedi. “Geminin kamaralarının boyutu ya da rahatlığı umurumda değil. Hızlı ve güvenli olsun yeter. Bir an önce ayrılmak istiyorum.”</p>

    <p>Poole henüz odadan çıkmadan Tomard bir ziyaretçisi olduğunu haber vermek için girdi. “Lord Baelish sizi görmek istiyor lordum.”</p>

    <p>Ned bir an adamı görmemeyi düşündü ama henüz tamamıyla özgür değildi. Özgür kalana dek onların oyununu oynamalıydı. “İçeri gönder Tom.”</p>

    <p>Lord Petyr, sanki bu sabah hiçbir şey olmamış gibi aylak aylak odaya girdi. Gümüş ve bej renkli kadife bir takım, siyah tilki kürkleriyle süslenmiş ipek bir pelerin ve artık yüzüne yapışmış olan o alaycı gülümsemesini giymişti.</p>

    <p>Ned adamı soğukça karşıladı. “Neden burada olduğunuzu sorabilir miyim Lord Baelish?”</p>

    <p>“Çok vaktinizi almayacağım, zira Leydi Tanda’yla akşam yemeği yiyeceğiz. Bofa balığı tartı ve kızarmış süt domuzu. Beni kız kardeşiyle evlendirmeye çalışıyor. Bu yüzden sofrası her daim muhteşem. Doğrusunu isterseniz, o domuzla her an evlenebilirim ama siz kimseye söylemeyin, bofa balığına bayılıyorum.”</p>

    <p>“Sizi yılan balıklarınızdan ayırmak istemem,” dedi Ned küçümseyen bir bakışla. “Şu anda sizden daha az görmek istediğim birinin adı aklıma gelmiyor.”</p>

    <p>“Ah, eğer biraz daha düşünürseniz birkaç isim bulacağınızdan hiç şüphem yok. Mesela Varys. Cersei. Ya da Robert. Kral size çok dargın. Bu sabah siz aramızdan ayrıldıktan sonra hakkınızda epey konuştu. Hatırladığım kadarıyla, <em>küstahlık</em> ve <em>nankörlük</em> kelimeleri epey sık kullanıldı.”</p>

    <p>Ned adama cevap vermeye tenezzül etmedi. Oturmasını da söylemedi ama Serçeparmak bir koltuğa kuruldu. “Siz ayrıldıktan sonra onları Yüzsüz Adamlar’ı tutmamaları için ikna etmek bana düştü. Bunun yerine Varys, prensesin işini halledenin lord ilan edileceği haberini her yere yayacak.”</p>

    <p>Ned tiksintiyle dolmuştu. “Yani kiralık katillere unvan veriyoruz artık.”</p>

    <p>Serçeparmak omuz silkti. “Unvanlar ucuz. Yüzsüz Adamlar çok pahalı. Doğrusunu isterseniz, Targaryen kızına, sizin o şerefle ilgili sözlerinizden daha çok yardım ettim. Bırakın lordluk hayaliyle sarhoş olan birkaç paralı asker onu öldürmeyi denesin. Büyük ihtimalle yüzlerine gözlerine bulaştıracaklar ve Dothraklar’ın gözü her zamankinden daha fazla kızın üzerinde olacak. Yüzsüz Adamlar’dan biri gitseydi, kız şu an gömülüyor olurdu.”</p>

    <p>Ned kaşlarını çattı. “Konsey masasında oturup çirkin kadınlardan, çeliğin öpücüklerinden bahsediyorsunuz ve şimdi bana gerçek niyetinizin kızı korumak olduğunu söylüyorsunuz. Siz benim nasıl bir aptal olduğumu sanıyorsunuz?”</p>

    <p>“Epeyce büyük bir aptal doğrusu,” dedi Serçeparmak gülerek.</p>

    <p>“Cinayet fikri sizi hep böyle eğlendirir mi Lord Baelish?”</p>

    <p>“Beni eğlendiren cinayet değil Lord Stark. Sizsiniz. İncecik bir buz tabakasının üstünde dans etmeye çalışan bir adam gibi hükmetmeye çalışıyorsunuz. Suya çok soylu bir düşüş yaşayacağınızı söyleyebilirim. Bu sabah ilk çatlağın sesini duydum.”</p>

    <p>“İlk ve son,” dedi Ned. “Burada işim kalmadı.”</p>

    <p>“Kışyarı’na ne zaman dönmeyi planlıyorsunuz lordum?”</p>

    <p>“Mümkün olduğunca çabuk. Bu sizi neden ilgilendiriyor?”</p>

    <p>“İlgilendirmiyor... ama akşamüstü hâlâ burada olursanız, adamınız Jory’nin umutsuzca bulmaya çalıştığı geneleve götürebilirim sizi. Catelyn’e söylemeyeceğime söz veriyorum.”</p>
  </div>
</body>
</html>
