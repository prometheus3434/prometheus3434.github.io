<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Vaes Dothrak’ın At Kapısı, toynakları yerden otuz metre yükseklikte birbirine değerek kavisli bir kemer oluşturan şaha kalkmış iki devasa bronz attan yapılmıştı.</p>

    <p>Dany duvarları olmayan, hatta... görünürde <em>binaları</em> bile bulunmayan bir şehrin neden bir kapısı olduğunu anlayamıyordu ama muhteşem iki at, arkalarındaki uzak mor dağların manzarasına çerçeve oluyordu. Khal Drogo yanında kansüvarileriyle <em>khalasar</em>’ına liderlik ederek onları tanrı yolundan geçirirken, bronz atların gölgesi rüzgârla dalgalanan çimenlerin üzerine düşüyordu.</p>

    <p>Dany, Sör Jorah ve tekrar ata binmiş olan ağabeyi Viserys’le birlikte yan yana yol alıyordu. Ağabeyini <em>khalasar</em>’a yürüyerek dönmekle cezalandırdığı çimenlikteki o günden sonra, Dothraklılar gülerek <em>Khal Rhae Mhar</em> demeye başlamışlardı Viserys’e. Yani, Çıplak Ayaklı Kral. Ertesi gün Khal Drogo ona at arabalarında bir yer önermiş ve Viserys kabul etmişti. İnatçı cehaleti yüzünden kendisiyle nasıl alay edildiğini anlamamıştı. At arabaları hadımlar, sakatlar, doğum yapan kadınlar, çok küçük ve çok yaşlı olanlar içindi. Bu durum ona yeni bir isim kazandırdı. <em>Khal Rhaggat,</em> Çekçek Kralı. Viserys, <em>khal</em>’ın bu teklifle Dany adına özür dilediğini sanmıştı. Gerçeği ağabeyine söylemesin diye Sör Jorah Mormont’a yalvarmak zorunda kalmıştı Dany. Viserys’in daha fazla utanmasını istememişti. Sör Jorah biraz utanmanın krala iyi geleceğini söyledi ama Dany’nin ricasını kırmadı. Viserys’in tekrar at üstüne binebilmesi için, Dany’nin Drogo’ya epey yalvarması ve Doreah’tan öğrendiği yatak oyunlarını oynaması gerekmişti.</p>

    <p>Bronz kemeri geçtiklerinde, “<em>Şehir</em> nerede?” diye sordu. Etrafta ne bir bina ne de insanlar vardı. Sadece çimenler ve iki yanına Dothraklar’ın yüzyıllardır yağmaladıkları çeşitli topraklardan getirilmiş anıtların sıralandığı yol.</p>

    <p>“İleride,” diye cevapladı Sör Jorah. “Dağların altında.”</p>

    <p>At Kapısı’nın ötesinde, yağmalanmış tanrılar ve çalıntı kahramanlar yolun iki yanında durmuş geçişlerini izliyordu. Dany gümüş atını sürerken, ölü şehirlerin unutulmuş ilahları kırık yıldırım oklarını gökyüzüne fırlatıyordu. Yüzleri delik deşik ve lekeli, isimleri zamanın sisleri arasında kaybolmuş taştan krallar tahtlarında oturmuş onlara bakıyordu. Mermer kaidelerin üzerine yerleşmiş, çiçeklere bürünmüş kıvrak bakireler dans ediyor, ellerindeki kırık testilerden yola hava döküyorlardı. Yolun yanındaki çimenlerin üstünde canavarlar oturuyordu; gözlerinin yerinde mücevherler olan demir ejderhalar, kükreyen griffonlar, saldırmaya hazır çatallı kuyruklarıyla mantikorlar ve Dany’nin isimlerini bilmediği daha onlarca farklı canavar. Bazı heykellerin güzelliği Dany’nin nefesini kesiyordu ama bazıları öyle şekilsiz ve ürkütücüydü ki bakmaya cesaret edemiyordu. O heykellerin büyük ihtimalle Asshai’nin ardındaki Gölge Topraklar’dan geldiğini söyledi Sör Jorah.</p>

    <p>“Ne kadar çoklar,” dedi Dany gümüş atı ağır adımlar atarken. “Ve ne çok farklı yerden gelmişler.”</p>

    <p>Viserys etkilenmiş gibi görünmüyordu. “Ölü şehirlerin çöplükleri,” dedi. Çok az Dothraklının anlayabildiği Ortak Dil’i kullanmaya özen gösteriyordu. Buna rağmen Dany arkasını dönüp bir duyan olmuş mudur diye <em>khas</em> adamlarına bakma ihtiyacı hissetti. Viserys kaygısızca konuşmaya devam ediyordu. “Bu vahşilerin bütün bildiği, kendilerinden daha iyi insanların yaptığı şeyleri çalmak... ve öldürmek.” Güldü. “Öldürmeyi gerçekten <em>biliyorlar,</em> onlara bu yüzden ihtiyacım var zaten.”</p>

    <p>“Onlar artık benim halkım,” dedi Dany. “Onlara vahşiler dememelisin kardeşim.”</p>

    <p>“Ejderha arzu ettiği gibi konuşur,” dedi Viserys... Ortak Dil’de. Arkalarında at süren Aggo ve Rakharo’ya baktı ve aşağılayıcı bir ifadeyle güldü. “Görüyorsun işte, vahşiler medeni insanların konuştuğu dili anlayamıyorlar.” On beş metre boyunda, tek parçalı yosun bağlamış bir heykelin yanından geçiyorlardı. Viserys sıkıntı dolu gözlerle heykele baktı. “Drogo’nun bana ordumu vermesi için bu harabelerin içinde daha ne kadar oyalanacağız? Beklemekten sıkıldım,” dedi.</p>

    <p>“Prensesin, Dothraklı <em>dosh khaleen</em>’e takdim edilmesi...”</p>

    <p>“Kocakarılara, evet,” diye şövalyenin sözünü kesti Viserys. “Ve karnındaki enik için bir kehanet şarlatanlığı yapılacağını da söylemiştin. Bunlardan bana ne? At eti yemekten de bu vahşilerin iğrenç kokusundan da bıktım.” Âdetler gereği tuniğinin geniş ve kat kat koluna dikilmiş lavanta kesesini kokladı. Kese pek işe yaramıyor olmalıydı çünkü tunik leş gibiydi. Viserys’in Pentos’tan ayrılırken giydiği ipekliler ve ağır yünlüler yolda iyice kirlenmiş ve terden çürüyecek hale gelmişti.</p>

    <p>“Batı Pazarı’nda damağınıza uygun şeyler bulabilirsiniz Majesteleri,” dedi Sör Jorah. “Özgür Şehirler’in tüccarları buraya sık sık gelir ve mal satar. <em>Khal</em> verdiği sözü uygun gördüğü bir vakitte yerine getirecektir.”</p>

    <p>“Getirse iyi olur,” dedi Viserys. “Bana bir taç söz verildi ve onu almaya kararlıyım. Ejderhayla alay edilmez.” Altı memesi ve dağ gelinciği kafası olan bir heykel görüp daha yakından incelemek için gitti.</p>

    <p>Dany rahatlamıştı ama daha az tedirgin sayılmazdı. Ağabeyi onu duyamayacak kadar uzaklaştığında Sör Jorah’a döndü, “Güneşim ve yıldızıma dua ediyorum ki onu daha fazla bekletmesin,” dedi.</p>

    <p>Şövalye düşünceli gözlerle Viserys’in arkasından bakıyordu. “Ağabeyiniz zamanını Pentos’ta geçirmeliydi. Onun <em>khalasar</em>’da yeri yok. Illyrio onu uyarmaya çalıştı.”</p>

    <p>“On bin adamını alır almaz gidecek. Lord kocam ona altın bir taç söz verdi.”</p>

    <p>Sör Jorah homurdandı. “Evet <em>Khaleesi,</em> ama... Dothraklar biz batılılardan daha farklı bakıyor bu meselelere. Ben de, Illyrio da defalarca anlattık ama ağabeyiniz anlamıyor. At efendileri tüccar değil. Viserys sizi sattığını düşünüyor ve bedelinizi talep ediyor. Ama Drogo için siz bir hediyesiniz ve Viserys’e bir hediye vermesi gerekiyor... uygun gördüğü zamanda. Hediye <em>istenmez,</em> hele <em>khal</em>’dan asla. <em>Khal</em>’dan hiçbir şey talep edilmez.”</p>

    <p>“Onu böyle bekletmek doğru değil.” Dany, ağabeyini neden savunduğunu bilmiyordu aslında. “Viserys, on bin Dothrak çığlıkçısıyla Yedi Krallık’ı silip süpürebileceğini söylüyor.”</p>

    <p>Sör Jorah yüzünü buruşturdu. “Viserys on bin süpürgeyle bir ahırı bile süpüremez.”</p>

    <p>Dany, şövalyenin sesindeki aşağılayan tona şaşırmış gibi bile yapamazdı. “Peki... eğer Viserys değil de bir başkası olsa?” diye sordu. “Orduyu bir başkası yönetse? Çok daha güçlü birisi, Dothraklar Yedi Krallık’ı fethedebilirler mi?”</p>

    <p>Atları ağır ağır tanrı yolunda giderken Sör Jorah düşündü. “Sürgün hayatımın en başlarında Dothraklar’la karşılaştığımda, onların bindikleri at kadar vahşi, yarı çıplak barbarlar olduğunu düşünmüştüm. Bu soruyu bana o gün sorsaydınız hiç tereddüt etmeden bin tane iyi şövalyenin on bin Dothraklıyı kaçırmaya yeteceğini söylerdim.”</p>

    <p>“Peki şimdi sorarsam?”</p>

    <p>“Şimdi,” dedi şövalye. “Şimdi o kadar emin olamam. Bütün şövalyelerden daha iyi biniciler, kesinlikle daha korkusuzlar ve onlardan çok daha iyi okçular. Yedi Krallık’taki okçular kalkan duvarlarının ardında ya da okçu deliklerinde yayan olarak savaşırlar. Dothrak okçuları at sırtında savaşıyor. Saldırırken de geri çekilirken de aynı şekilde ölümcüller... ve leydim, <em>çok kalabalıklar.</em> Sadece sizin lord kocanızın <em>khalasar</em>’ında tam kırk bin atlı savaşçı var.”</p>

    <p>“Bu gerçekten çok büyük bir sayı mı?”</p>

    <p>“Ağabeyiniz Rhaegar da Üç Dişli Mızrak’a bu kadar adam getirmişti,” dedi Sör Jorah. “Ama bu sayının sadece onda biri şövalyelerdi. Geri kalanlar okçu, hürsüvari ve mızraklı piyadelerdi. Rhaegar düştüğünde pek çoğu silahlarını atıp savaş meydanından kaçtı. Sizce böyle bir ayaktakımı, kana susamış kırk bin çığlıkçının saldırısı karşısında ne kadar dayanabilir? Kaynamış deriler ve örgü zırhlar onları dinmeyen bir ok yağmurundan ne kadar koruyabilir?”</p>

    <p>“Çok dayanamazlar,” dedi Dany. “Zırhları da onları pek korumaz.”</p>

    <p>Sör Jorah başını salladı. “İnanın prensesim. Eğer Yedi Krallık lordlarında, tanrıların kaza verdiği kadar akıl varsa iş asla savaşa varmaz. Süvariler kuşatmaları sevmez. Yedi Krallık’taki en zayıf kaleyi bile alabileceklerinden kuşku duyarım ama Robert Baratheon bir savaşa mahal verecek kadar aptalsa...”</p>

    <p>“Peki öyle mi?” diye sordu Dany. “Yani, aptal mı?”</p>

    <p>Sör Jorah bir an düşündü. “Robert’ın bir Dothraklı olarak doğması gerekirmiş,” dedi sonunda. “Kocanız size, elinde kılıcıyla düşmanını karşılamak yerine taş duvarların ardında saklanan bir adamın ancak bir korkak olabileceğini söyleyecektir. İşgalci bu fikre katılır. Güçlü bir adamdır... ve cesaretli. Bir Dothrak sürüsüyle açık arazide karşılaşmayı göze alacak kadar korkusuz. Ama etrafındaki adamlar... Onların düdüğü başka hava çalar. Kardeşi Stannis, Lord Tywin Lannister, Eddard Stark...” Yere tükürdü.</p>

    <p>“Bu Lord Stark denen adamdan nefret ediyorsunuz, değil mi?”</p>

    <p>“Birkaç bitli kaçak avcı ve o kıymetli onuru yüzünden sevdiğim her şeyi elimden aldı,” dedi acı bir sesle. Dany adamın acısının ilk günkü kadar taze olduğunu görebiliyordu. Şövalye hemen konuyu değiştirdi. “İşte orada,” dedi elini uzatarak. “Vaes Dothrak. At efendilerinin şehri.”</p>

    <p>Khal Drogo ve kansüvarileri, onları büyük Batı Pazarı’ndan geçirip, pazaryerinin arkasındaki geniş yollara çıkardı. Dany gümüş atının üstünde onları takip ederken etraftaki tuhaf şeylere bakıyordu. Vaes Dothrak o güne kadar gördüğü şehirlerin hem en büyüğü, hem de en küçüğüydü. Pentos’un on katı büyüklüğünde olduğunu tahmin ediyordu. Duvarsız, sınırsız, rüzgârlı geniş yolları çimenlerle, yabani çiçeklerle, çamurla kaplı uçsuz bucaksız bir araziydi. Batının Özgür Şehirler’inde kuleler, papaz evleri, kulübeler, köprüler, dükkânlar, konaklar birbirlerinin üstüne yığılmış halde her yeri doldururdu ama Vaes Dothrak tembelce yayılmış, güneşin altında kavrulan eski, kibirli ve bomboş bir şehirdi.</p>

    <p>Binalar bile çok tuhaf görünüyordu gözüne. Taştan oyulmuş çadır biçimli yapılar, neredeyse kale büyüklüğünde ottan yapılmış papaz evleri, devrilecekmiş gibi duran ahşap kuleler, basamaklı mermer piramitler, ağaç kütüklerinden inşa edilmiş çatısız konaklar vardı. Bazı saraylar duvar niyetine dikenli çalılarla çevrelenmişti. “Hiçbir bina diğerine benzemiyor,” dedi Dany.</p>

    <p>“Ağabeyiniz kısmen haklıydı,” dedi Sör Jorah. “Dothraklar inşa etmez. Bundan bin yıl önce, ev yapmak istediklerinde toprağa derin bir çukur kazar ve üstünü otlarla kapatırlardı. Burada gördüğünüz yapılar yağmaladıkları yerlerden getirdikleri köleler tarafından inşa ediliyor. Her biri kendi halkının alışkanlıklarına göre binalar yapıyor.”</p>

    <p>Konakların çoğu, hatta en büyük olanları bile terk edilmiş gibi görünüyordu. “Burada yaşayan insanlar nerede?” diye sordu Dany. Pazar yeri koşuşan çocuklar ve yüksek sesle konuşan adamlarla doluydu ama görebildiği diğer her yer, kendi işine bakan birkaç hadım dışında bomboştu.</p>

    <p>“Sadece <em>dosh khaleen</em> kocakarıları, onların köleleri ve hizmetçileri sürekli olarak kutsal şehirde kalırlar,” diye açıkladı Sör Jorah. “Buna rağmen, tüm <em>khal</em>’lar bütün <em>khalasar</em>’larıyla birlikte Ana’ya dönmek isterse, Vaes Dothrak hepsini aynı anda barındıracak kadar büyüktür. Kocakarılar o büyük buluşmanın bir gün olacağı kehanetinde bulundu; Vaes Dothrak bütün çocuklarını kucaklayabilmek için her zaman hazır.”</p>

    <p>Khal Drogo; Yi Ti, Asshai ve Gölge Topraklar’dan ticaret için gelen kervanların durduğu Doğu Pazarı’nın yakınında, Dağların Anası’nın gölgesinde dur emri verdi. Dany, Illyrio’nun evindeki köle kızın, Drogo’nun iki yüz odalı, gümüş kapılı sarayını anlattığı günü hatırlayıp gülümsedi. “Saray” dedikleri şey, yaklaşık on üç metre uzunluğunda ahşap kaplı duvarları olan, ziyafet salonlarını andıran, kocaman, mağaramsı bir alandan ibaretti. Çatısı, seyrek görülen yağmurlar yağarken kapatılabilecek, sonsuz gökyüzü içeri girsin istendiğinde açılabilecek dikişli ipeklerle kaplanmıştı. Salonun çevresinde yüksek çitli, yeşil otlu geniş at bahçeleri, ateş çukurları, minyatür tepecikler gibi görünen, çimenlerle kaplı yüzlerce yuvarlak toprak ev vardı.</p>

    <p>Küçük bir köle ordusu önden gidip Drogo’nun gelişi için hazırlıklar yapmıştı. Her binici eyerinden atladıktan sonra belindeki <em>arakh</em>’ı çıkarıyor ve taşıdığı diğer silahlarla birlikte bekleyen bir köleye veriyordu. Khal Drogo bile istisna değildi. Sör Jorah, Vaes Dothrak’ta silah taşımanın ve özgür bir adamın kanını dökmenin yasak olduğunu anlatmıştı. Birbiriyle düşmanlığı olan <em>khalasar</em>’lar bile, Dağların Anası’nın eteklerindeyken sorunlarını bir kenara koyar ve aynı sofrada ekmekle suyu paylaşırdı. <em>Dosh khaleen</em> kocakarıları, bütün Dothraklar’ın tek kan, tek <em>khalasar,</em> tek sürü olduğu hükmünü vermişti.</p>

    <p>Irri ve Jhiqui, Dany’nin gümüşten inmesine yardım ederlerken Cohollo geldi. Drogo’nun üç kansüvarisinden en yaşlı olanıydı. Bodur, kel ve çarpık burunlu bir adamdı. Dişleri yirmi yıl önce, genç <em>khalakka</em>’yı kaçırıp babasının düşmanlarına satmayı planlayan paralı askerlerin savurduğu bir gürz tarafından kırılmıştı. Drogo doğduğu gün adamın hayatı ona bağlanmıştı.</p>

    <p>Her <em>khal</em>’ın kansüvarileri vardı. Önceleri batıdaki Kral Muhafızları gibi olduklarını sanmıştı Dany ama bu çok daha ileri bir meseleydi. Jhiqui’nin öğrettiğine göre, bir kansüvarisi <em>khal</em>’ın sadece koruması değil, kardeşi, gölgesi, en korkusuz arkadaşıydı. Drogo, “Kanımın kanı,” diyordu onlar için. Gerçekten öyleydiler. Aynı hayatı paylaşıyorlardı. Eski Dothrak geleneklerine göre, bir <em>khal</em> öldüğünde, ölümün karanlık yollarında tek başına at sürmesin diye kansüvarileri de onunla birlikte ölürdü. Eğer <em>khal</em> bir düşman tarafından öldürüldüyse, kansüvarileri onun intikamını alana kadar hayatta kalır ve işleri bittiğinde mutlulukla mezara girerdi. Bazı <em>khalasar</em>’larda, kansüvarileri <em>khal</em>’ın şarabını, yemeğini, çadırını hatta karısını paylaşırdı ama at istisnaydı. Bir adamın atı sadece ve sadece kendisine aitti.</p>

    <p>Daenerys, Drogo’nun eski gelenekleri devam ettirmiyor olmasından memnundu. Paylaşılmak hoşuna gitmezdi. İhtiyar Cohollo ona nazik davranıyordu ama diğer kansüvarilerinden korkuyordu. Haggo dev gibi ve sessizdi. Çoğu zaman Dany’nin kim olduğunu unutmuş gibi öfkeyle bakıyordu. Qotho’nun gözleri zalimdi ve acı çektirmeye hazır elleri vardı. Adam ne zaman Doreah’ın kolundan tutsa kızın teninde morluklar oluşuyordu. Irri onun yüzünden çoğu gece ağlayarak uyuyordu. Atı bile Qotho’dan korkuyormuş gibi görünüyordu.</p>

    <p>Her şeye rağmen, bu adamların hayatı Drogo’nun hayatına bağlanmıştı ve Dany’nin onları kabul etmekten başka seçeneği yoktu. Bazen, babası da böyle adamlar tarafından korunsaydı her şey farklı olurdu diye düşünüyordu. Şarkılardaki Kral Muhafızları soylu, sadık, dürüst, vakur adamlardı ama babasını onlardan biri öldürmüştü. Şimdi adına Kral Katili denen yakışıklı şövalye ve Cesur Barristan, İşgalci’nin tarafına geçmişti. Yedi Krallık’taki bütün adamların böyle hain olup olmadıklarını merak ediyordu Dany. Doğuracağı çocuk Demir Taht’a oturduğunda, onu Kral Muhafızları’nın hıyanetinden koruyacak kansüvarilerinin olmasını sağlayacaktı.</p>

    <p><em>“Khaleesi,”</em> dedi Cohollo, Dothrak dilinde, “Kanımın kanı Drogo, bu akşam Dağların Anası’na tırmanıp, sağ salim döndüğü için tanrılara kurban vereceğini size iletmemi emretti.”</p>

    <p>Dany, Dağların Anası’na sadece erkeklerin çıkabileceğini biliyordu. Kadınların dağa adım atması yasaktı. “Güneşim ve yıldızıma, onun hayaliyle uyuyacağımı ve sabırsızlıkla dönüşünü bekleyeceğimi söyleyin,” diye karşılık verdi. Müteşekkirdi. Dany hamileliği yüzünden çok kolay yoruluyordu ve bir gece dinlenmekten büyük mutluluk duyacaktı. Hamileliği Drogo’nun Dany’yi daha fazla arzulamasına sebep olmuştu ve son zamanlardaki yatak oyunları Dany’yi fazlasıyla yoruyordu.</p>

    <p>Doreah onu <em>khal</em> ve kendisi için hazırlanmış oyuk tepeye götürdü. Topraktan bir çadıra benzeyen oyuğun için loş ve serindi. Üzerindeki yol pisliğinden arınmak, yorgun kemiklerini dinlendirmek için, “Jhiqui, banyomu hazırla,” diye emretti. Bir süre buralarda oyalanacağım, yarın tekrar gümüş atının sırtına binmek zorunda olmadığını bilmek iyi hissettirmişti.</p>

    <p>Su tam sevdiği gibi kaynar durumdaydı. Jhiqui saçlarını yıkarken, “Bu akşam ağabeyime hediyelerini vereceğim,” dedi. “Kutsal şehirde bir kral gibi görünmeli. Doreah, gidip onu bul ve akşam yemeğinde bana katılmasını rica et.” Viserys, Lysli kıza diğer hizmetçilerden daha iyi davranıyordu. Yargıç Illyrio, Pentos’ta Viserys’in kızla yatmasına izin vermişti. Belki nezaketinin sebebi buydu. “Irri, pazara git. Meyve ve et al. At eti olmasın da ne olursa olsun.”</p>

    <p>“At eti en iyisidir. Adamı güçlü yapar,” dedi Irri.</p>

    <p>“Viserys at etinden nefret ediyor.”</p>

    <p>“Siz nasıl emrederseniz <em>khaleesi.</em>”</p>

    <p>Büyük bir keçi budu ve bir sepet taze meyve sebzeyle geri döndü. Jhiqui, eti tatlı ot ve ateş baklalarıyla pişirirken balla tatlandırdı. Kavun, nar, erik ve Dany’nin daha önce görmediği tuhaf doğu meyveleri vardı. Dany ağabeyine hediye olarak yaptırttığı kıyafetleri çıkardı. Etekleri beyaz ketenle süslenmiş bir tunik, dize kadar çıkan deri sandallar, bronz tokalı zincir bir kemer ve üzerine ateş soluyan bir ejderha resmi boyanmış deri yelek. Bir dilenci gibi görünmezse Dothraklar ona biraz saygı duyarlar diye umuyordu ve belki çimenlerde yaşadıkları tatsızlıktan sonra bozulan ilişkileri biraz düzelirdi. Viserys hâlâ Dany’nin kralıydı ve ağabeyiydi. İkisi de ejderhanın kanını taşıyordu.</p>

    <p>Kum ipeğinden, gri dikişli çimen yeşili bir pelerini diğer hediyelerin yanına koyuyordu ki, Doreah’ı kolundan çekerek sürükleyen Viserys geldi. Kıza vurduğu belliydi. Doreah’ın bir gözü kıpkırmızı olmuştu. “Bana bu fahişeyle emirler yollamaya nasıl <em>cesaret</em> edersin?” dedi ve kızı yere fırlattı.</p>

    <p>Viserys’in öfkesi Dany’yi şaşırtmıştı. “Ben sadece... Doreah, ona ne söyledin?”</p>

    <p>“<em>Khaleesi,</em> beni affedin. İstediğiniz gibi ona gittim ve akşam yemeğinde size katılmasını emrettiğinizi ilettim.”</p>

    <p>“Kimse ejderhaya emir veremez,” diye bağırdı Viserys. “<em>Ben senin kralınım.</em> Sana onun kafasını yollamalıydım.”</p>

    <p>Lysli kız çığlık attı. Dany bir dokunuşla kızı sakinleştirdi. “Korkma, sana zarar vermeyecek. Sevgili ağabeyim, lütfen kızı bağışla. Yanlış ifade etmiş. Ben ondan rica etmesini istemiştim, Majesteleri.” Ağabeyinin kolunu tutup odanın diğer yanına sürükledi. “Bak, bunlar senin için.”</p>

    <p>Viserys şüpheyle kaşlarını çattı. “Bunlar ne?”</p>

    <p>“Yeni elbiseler. Senin için yaptırdım.” Utanarak gülümsedi.</p>

    <p>Viserys baktı ve homurdandı, “Dothrak pılı pırtısı. Şimdi de beni giydirmeye mi kalkışıyorsun?”</p>

    <p>“Lütfen... Bunları giyersen daha serin, daha rahat olacaksın. Düşündüm ki... belki onlar gibi giyinirsen...” Dany ejderhayı uyandırmadan cümleyi nasıl tamamlayacağını bilemiyordu.</p>

    <p>“İstersen saçlarımı da örelim.”</p>

    <p>“Ben asla...” Niye hep bu kadar zalim olmak zorundaydı? O sadece yardım etmek istiyordu. “Senin bir örgün olamaz, çünkü henüz bir zafer kazanmadın.”</p>

    <p>Yanlış şeyler söylemişti. Viserys’in lila rengi gözleri öfkeyle yanıyordu ama hizmetçiler içeride, <em>khas</em> kapıdayken Dany’ye dokunmaya cesaret edemiyordu. Pelerini eline aldı ve kokladı. “Bu gübre gibi kokuyor, belki atıma battaniye yapanın,” dedi.</p>

    <p>“Onu senin için özel olarak Doreah’a diktirdim,” dedi. Kırılmıştı. “Bu kıyafetler bir <em>khal</em>’a layık.”</p>

    <p>“Ben Yedi Krallık Lordu’yum. Üstü çimen lekesi kaplı, saçlarına çanlar takmış bir vahşi değilim.” Viserys tükürdü. Dany’nin kolunu yakaladı. “Sen kim olduğunu unuttun fahişe. Ejderhayı uyandırdığında o kocaman göbeğin seni koruyacak mı sanıyorsun?”</p>

    <p>Parmakları koluna gömüldü. Canı yanıyordu. Dany bir an, ağabeyinin öfkesi karşısında sinmiş o küçük kız çocuğu gibi hissetti kendini. Kolunu uzattı ve eline gelen ilk şeyi yakaladı. Ağabeyine hediye edeceği bronz tokalı, ağır zincir kemer. Bütün gücüyle savurdu.</p>

    <p>Zincir Viserys’in yüzüne çarptı. Bronz tokanın yardığı yanağından kan boşalıyordu. “Kim olduğunu unutan sensin,” dedi. “O gün çimenlikte <em>hiç mi bir şey</em> öğrenmedin sen? Şimdi beni bırak, yoksa <em>khas</em>’ı çağıracağım. Ve dua et de Khal Drogo bütün bunları duymasın yoksa karnını boydan boya kesip kendi bağırsaklarını yedirir sana.”</p>

    <p>Viserys ayağa kalktı. “Krallığımın başına geçtiğimde bugün için pişman olacaksın fahişe,” dedi. Yırtılmış yanağını tutarak odadan çıktı. Hediyelerini bırakmıştı.</p>

    <p>“Yemeğiniz hazır <em>Khaleesi,</em>” diye seslendi Jhiqui.</p>

    <p>“Aç değilim,” diye yanıt verdi Dany üzüntü içinde. “Siz paylaşın ve Sör Jorah’a da yollayın.” Bir an sonra ekledi, “Bana yumurtalardan birini getirin.”</p>

    <p>Irri, koyu yeşil kabuklu yumurtayı getirdi. Dany yumurtayı çevirdikçe pullarının arasındaki bronz benekler parlıyordu. Yan yatıp kıvrıldı, kum ipeğinden yapılmış pelerini üstüne çekti. Yumurtayı şişmiş karnıyla, hassaslaşmış küçük göğüslerinin arasındaki boşluğa yerleştirdi. Çok güzeldi. Bazen, bu yumurtalara sadece yakın olmak bile kendisini güçlü ve cesur hissetmesine yetiyordu. Yumurtaların içine kapatılmış taş ejderhalardan kuvvet çekiyor gibiydi.</p>

    <p>Orada öylece yatıp yumurtaya dokunurken içindeki çocuğun hareket ettiğini hissetti... kardeşine, kanına uzanıyordu sanki. “<em>Sen</em> ejderhasın,” diye fısıldadı karnındaki bebeğe. “<em>Gerçek</em> ejderha sensin. Biliyorum, bunu biliyorum.” Gülümsedi ve uykuya daldı. Rüyasında evini görecekti.</p>
  </div>
</body>
</html>
