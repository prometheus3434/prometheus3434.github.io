<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Arya’nın dikişleri yine yamuk yumuk olmuştu.</p>

    <p>Önündeki kumaşa somurtarak baktıktan sonra, diğer kızlarla yan yana oturan kardeşi Sansa’nın dikişlerine göz attı. Sansa’nın iğne işi kusursuzdu. Herkes böyle söylüyordu. Bir keresinde Rahibe Mordane, “Sansa’nın elleri kadar yetenekli, ince eller görmedim,” demişti leydi annelerine. Leydi Catelyn, Arya’nın ellerini sorduğunda, “Onun elleri bir demircininkiler gibi,” cevabını vermişti.</p>

    <p>Arya, Rahibe Mordane’in düşüncelerini okumuş olmasından korkarak endişeyle odanın diğer tarafına baktı ama rahibe bugün hiç dikkat etmiyordu ona. Gülümseyerek ve hayranlıkla Prenses Myrcella’nın yanında oturuyordu. Kraliyet ailesinden bir kıza kadın sanatlarını öğretmek ayrıcalığı sıkça yaşadığı bir durum değildi. Memnuniyetini, kraliçe kızını derse getirdiğinde de söylemişti. Arya, Prenses Myrcella’nın dikişlerinin de kendi dikişleri gibi yamuk olduğunu görebiliyordu ama Rahibe Mordane’in mutluluk dolu yüzüne bakan, kızın kusursuz iş çıkardığını sanırdı.</p>

    <p>Önündeki kumaşa bakıp dikişleri kurtarmanın bir yolunu aradı ama içini çekerek bıraktı elindeki iğneyi. Hüzünle kız kardeşine baktı. Odanın diğer tarafında bir yandan iğne oyasını yapıyor bir yandan mutlulukla sohbet ediyordu. Sör Rodrik’in küçük kızı Beth Cassel ayaklarının dibinde oturuyor, Sansa’nın söylediği her kelimeyi dikkatle dinliyordu. Yanlarındaki diğer kız Jeyne Poole, Sansa’nın kulağına eğilmiş bir şeyler fısıldıyordu.</p>

    <p>“Ne konuşuyorsunuz?” diye sordu Arya birdenbire.</p>

    <p>Jeyne tedirgince baktı. Beth’in yanakları kızarmıştı. Sansa mahcup olmuş görünüyordu. Hiçbiri cevap vermedi.</p>

    <p>“Söylesenize,” diye ısrar etti Arya.</p>

    <p>Jeyne, Rahibe Mordane’in dinlemediğinden emin olmak için diğer tarafa baktı. Prenses Myrcella bir şeyler anlatıyor, rahibe de diğer kızlarla birlikte kıkırdıyordu.</p>

    <p>“Prens hakkında konuşuyorduk,” dedi Sansa. Sesi hafif bir öpücük kadar yumuşak çıkmıştı.</p>

    <p>Arya hangi prensten bahsettiklerini hemen anlamıştı. Tabii ki Joffrey hakkında konuşuyorlardı. Uzun ve yakışıklı olan. Ziyafette de Sansa’yla birlikte oturmuştu zaten. Arya da şişman olanına kalmıştı elbette.</p>

    <p>“Joffrey, Sansa’dan hoşlanıyor,” diye fısıldadı Jeyne. Bu işte bir payı varmış gibi gururla konuşmuştu. Kışyarı’nın kâhyasının kızıydı ve Sansa’nın en yakın arkadaşıydı. “Hatta ziyafet akşamı Sansa’ya ne kadar güzel olduğunu söylemiş.”</p>

    <p>Küçük Beth kendi kendine rüyadaymış gibi sarılarak, “Prens, Sansa’yla evlenecek,” dedi. “Sansa bütün diyarın kraliçesi olacak.”</p>

    <p>Sansa yanakları kızaracak kadar alçakgönüllüydü. Yanaklarının kızarması ona yakışıyordu. Zaten yaptığı her şeyi zarafetle ve yakışık alacak şekilde yapıyordu. Arya içlenerek baktı ablasına. “Beth böyle hikâyeler uydurmamalısın,” dedi Sansa. Sözleri küçük kızı incitmesin diye hafifçe saçlarını okşamıştı konuşurken. Daha sonra Arya’ya baktı. “Sen prens hakkında ne düşünüyorsun sevgili kardeşim? Yakışıklı değil mi?”</p>

    <p>“Jon, onun kıza benzediğini söylüyor.”</p>

    <p>Sansa iğne oyasına devam ederken iç geçirdi. “Zavallı Jon. Kendisi bir piç olduğu için kıskanıyor,” dedi.</p>

    <p>“O bizim ağabeyimiz,” diye bağırdı Arya. Yüksek sesi akşamüstü sessizliğini bıçak gibi kesmişti.</p>

    <p>Rahibe Mordane gözlerini kaldırdı. Kemikli yüzü, keskin bakışları ve sanki somurtmak için yaratılmış incecik dudakları vardı. Şimdi de somurtuyordu. “Neden bahsediyorsunuz çocuklar?” diye sordu.</p>

    <p>“Üvey ağabeyimiz,” diyerek düzeltti Sansa. Sesi edepli ve yumuşaktı. Rahibeye gülümsedi. “Kardeşim Arya ve ben, bugün prensesin bize katılmasından ne kadar memnun olduğumuzu konuşuyorduk,” dedi.</p>

    <p>Rahibe Mordane başıyla onayladı. “Gerçekten hepimiz için büyük bir onur,” dedi. Prenses Myrcella neler olduğundan emin olamadan, yapılan iltifat karşısında gülümsedi. Rahibe ayağa kalkarak elbisesinin kırışan yerlerini düzeltti ve odanın diğer ucuna yürümeye başladı. “Arya sen neden oyanı işlemiyorsun? Şu dikişlerine bir bakayım.”</p>

    <p>Arya çığlık atmak istiyordu. Rahibenin dikkatini çekip onu bu tarafa getirmek tam da Sansa’nın işiydi zaten. “İşte burada,” diye uzattı kumaşını. Teslim olmuş gibi görünüyordu.</p>

    <p>Rahibe kumaşı inceledi. “Ah Arya, Arya, Arya. Bu işe yaramaz. Bu hiçbir işe yaramaz.”</p>

    <p>Herkes Arya’ya bakıyordu. Bu çok fazlaydı. Sansa kız kardeşinin utancına gülmeyecek kadar iyi yetiştirilmişti ama Jeyne herkes yerine sırıtıyor gibiydi. Prenses Myrcella bile durumuna üzülmüş görünüyordu. Arya gözlerinin yaşla dolduğunu hissetti ve sandalyesinden hızlıca kalkarak kapıya doğru koştu.</p>

    <p>Rahibe Mordane arkasından seslendi. “Arya! Hemen buraya gel. Sakın bir adım daha atayım deme. Bu terbiyesizliğini leydi annene anlatacağım. Soylu prensesin önünde hepimizi utandırıyorsun.”</p>

    <p>Arya kapıda durdu ve döndü. Gözlerinden yaşlar akıyor, dudaklarını ısırıyordu. Katılaşmış vücuduyla hafif bir reverans yapacak kadar eğildi ve prensese, “İzninizle leydim,” dedi.</p>

    <p>Myrcella ona göz kırptı ve yardım almak ister gibi yanındaki kızlara baktı. Ne yapacağını bilmiyormuş gibi görünüyordu ama Rahibe Mordane tereddütsüzdü. “Sen nereye gittiğini sanıyorsun Arya?” diyerek üsteledi.</p>

    <p>Arya rahibeye baktı. “Gidip bir ata nal çakmalıyım,” dedi mümkün olan en sevimli tavırla. Rahibenin yüzünde beliren şaşkınlıktan zevk almıştı. Hızlıca arkasını döndü ve ayaklarının izin verdiği kadar hızlı merdivenlerden aşağı indi.</p>

    <p>Haksızlıktı bu. Sansa her şeye sahipti. Ablası ondan iki yaş büyüktü. Belki Arya doğduğunda bu yüzden hiçbir şey kalmamıştı. Sık sık böyle olduğunu düşünüyordu. Sansa dikiş dikebiliyor, dans edebiliyordu. Şiir yazabiliyordu. Arp ve zil çalabiliyordu. Hepsinden daha kötüsü, Sansa çok güzeldi. Annelerinin, Tullyler’e özgü çıkık elmacık kemiklerini ve gür kızıl kestane saçlarını almıştı. Arya’nın saçlarıysa donuk koyu kahverengiydi. Yüzü uzun ve sertti. Jeyne ona eskiden Arya Atsurat der ve ne zaman yanına gelse kişnerdi. Arya’nın ablasından daha iyi yapabildiği tek şeyin ata binmek olması da üzücüydü. Ata binmenin yanı sıra ev idaresi işlerinde de Sansa’dan daha iyiydi gerçi. Sansa’nın sayılarla arası hiç yoktu. Eğer Sansa gerçekten Prens Joffrey ile evlenecekse, çok iyi bir kâhyaları olması şarttı.</p>

    <p>Merdivenlerin hemen başındaki muhafız odasında bekliyordu Nymeria. Arya’yı görür görmez hemen ayaklarının dibine geldi. Arya güldü. Hiç kimse sevmiyor olsa dahi, bu küçük kurt yavrusu çok seviyordu onu. Her yere birlikte gidiyorlardı. Geceleri Arya’nın odasında, yatağın dibinde uyuyordu yavru. Annesi yasaklamamış olsa Nymeria’yı da dikiş dersine götürürdü. Acaba <em>o zaman</em> Rahibe Mordane dikişlerinin ne kadar kötü olduğundan şikâyet edebilir miydi?</p>

    <p>Arya yavrunun bağını çözerken ufaklık da hafif hafif elini dişliyordu kızın. Yavrunun sapsarı gözleri güneş ışığı vurduğunda iki altın sikke gibi parlıyordu. Arya ona, halkını Dar Deniz’in öbür kıyısına geçiren savaşçı Rhoyne kraliçesinin adını vermişti. Bu bile büyük skandala yol açmıştı. Sansa kendi yavrusuna “Leydi” adını vermişti elbette. Arya komik bir surat yaparak kurt yavrusuna sıkıca sarıldı. Nymeria kulağını yalamaya başlayınca kıkırdadı.</p>

    <p>Rahibe Mordane annesine çoktan haber vermiş olmalıydı. Onu bulmak için odasına bakacaklardı ama Arya karşılaşmak istemiyordu. Daha önemli bir işi vardı. Çocuklar avluda eğitimdeydi. Robb’un, Prens Joffrey’yi sırtüstü yere devirmesini izlemek istiyordu. “Gel,” diye seslendi Nymeria’ya. Koşmaya başladı, yavru kurt zar zor ona yetişmeye çalışıyordu.</p>

    <p>Cephanelik ve Büyük Kule’yi birbirine bağlayan kapalı köprünün bütün avluyu gören bir penceresi vardı. O pencereden talimi izleyebilirdi.</p>

    <p>Nymeria’yla birlikte nefes nefese pencereye vardılar. Jon da oradaydı. Çenesini dizine dayamış halde pervaza tünemiş, avludakileri izliyordu. Kendisini öyle kaptırmıştı ki, bembeyaz kurt yavrusu Arya ve Nymeria’nın yanına gitmek için hareketlenene kadar geldiklerini fark etmedi bile. Nymeria dikkatli adımlarla diğer kurda yaklaştı. Bütün yavrulardan hızlı büyüyen Hayalet onu kokladı, dikkatli ve hafif birkaç ısırıktan sonra iki kurt da yere yattı.</p>

    <p>Jon merakla kız kardeşine baktı. “Senin dikiş dersinde olman gerekmiyor mu kardeşim?” diye sordu.</p>

    <p>Arya yüzünü buruşturdu. “Bu dövüşü kaçırmak istemedim.”</p>

    <p>Jon gülümsedi. “Öyleyse gel bakalım yanıma.”</p>

    <p>Arya pervaza tırmanıp Jon’un yanına oturdu. Aşağıdan homurtular ve çarpma sesleri geliyordu.</p>

    <p>Arya talimdekilerin küçük çocuklar olduğunu gördüğünde hayal kırıklığına uğradı. Bran’ın giysileri o kadar fazla koruyucu yünle kaplanmıştı ki, kuş tüyü bir yatak üzerine bağlanmış zannedilebilirdi. Zaten yeterince tombul olan Prens Tommen giydiği yün koruyucularla tam bir yuvarlak şeklini almıştı. Yaşlı Sör Rodrik Cassel’ın gözetiminde, ellerindeki tahta kılıçlarla birbirlerine dokunurken sözde şövalye hareketleri yapıyor, inliyor, homurdanıyorlardı. Silah Ustası Sör Rodrik, dillere destan beyaz sakallarıyla kaya sağlamlığında bir adamdı. Çocuk ve yetişkin adamlardan oluşan bir düzine kadar muhafız, avludaki çocukları izliyor, tezahürat yapıyordu. Aralarında en çok sesi duyulan Robb’du. Arya, Robb’un hemen yanında, siyah yeleğine hanedanının arması deniz canavarı işlenmiş olan Theon Greyjoy’u fark etti. Greyjoy yüzündeki alaycı ifadeyle oturuyor, avluda yalpalayan çocukları seyrediyordu. Çocukların ikisi de bitap düşmüştü, talim uzun zamandır devam ediyor olmalıydı.</p>

    <p>“Dikiş işinden biraz daha zor sanırım,” dedi Jon.</p>

    <p>“Dikiş işinden biraz daha eğlenceli,” diyerek karşılık verdi Arya. Jon gülümseyip kardeşinin saçlarını muzipçe karıştırdı. Arya yanaklarının kızardığını hissetti. Jon’la her zaman çok yakın olmuşlardı. Tıpkı kendisi gibi, Jon’un yüzü de babasının kopyasıydı. Sadece ikisi benziyordu babalarına. Sansa, Bran ve hatta bebek Rickon, dış görünüşlerini Tullyler’den almışlardı. Büyüleyen bir surat ve ateş gibi yanan saçlar. Arya daha küçük bir çocukken kendisinin de bir piç olduğunu düşünürdü. Bu korkusunu Jon’a söylemiş ve teselliyi yine Jon’da bulmuş, meşru bir Stark olduğuna Jon tarafından ikna edilmişti.</p>

    <p>“Sen neden aşağıda onlarla birlikte değilsin?” diye sordu Arya, Jon’a.</p>

    <p>Jon yarım yamalak bir gülümsemeyle cevap verdi. “Piçlerin, prenslere zarar vermesine izin yok,” dedi. “Prenslerin vücutlarındaki morluklar soylu darbelerden kaynaklanmak zorunda.”</p>

    <p>“Of!” dedi Arya. Mahcup olmuştu. Bilmeliydi. Bugün ikinci kez, hayatın hiç de adaletli olmadığını düşündü.</p>

    <p>Bran, Prens Tommen’a bir darbe indirdi. “Ben Bran’dan daha iyi dövüşebilirim,” dedi Arya. “O yedi yaşında, bense dokuz oldum.”</p>

    <p>Jon on dört yaşının bilgeliğiyle kız kardeşine baktı. “Çok sıskasın,” dedi. Arya’nın kolunu sıkarak kaslarını kontrol etti. İçini çekip kafasını iki yana salladı. “Bu kaslarla bırak bir kılıcı sallamayı, kaldıramazsın bile,” dedi.</p>

    <p>Arya kolunu hızlıca geri çekti ve kızgın gözlerle Jon’a baktı. Jon yine Arya’nın saçlarını karıştırdı gülerek. Bran ve Tommy’nin birbirleri etrafında dönmelerini seyrettiler.</p>

    <p>“Prens Joffrey’yi gördün mü?” diye sordu Jon.</p>

    <p>Arya ilk bakışta görmemişti ama gözleriyle etrafı tarayınca yüksek taş duvarın gölgesinde duran prensi gördü. Prens, Arya’nın tanımadığı genç adamlarla çevriliydi. Lannisterlar’ın ve Baratheonlar’ın yaverleri olmalılardı. Yanlarında onlardan daha büyük adamlar da vardı. Şövalyeler olduklarını tahmin etti Arya.</p>

    <p>“Cübbesinin kollarına bak,” dedi Jon.</p>

    <p>Arya baktı. Prensin cübbesinin göğsüne, süslü püslü bir kalkan işlenmişti. İğne işi kusursuzdu. Cübbenin kolları uçlarına doğru ikiye ayrılıyordu. Bir kanadında kraliyet ailesinin taçlı geyiği, diğerinde Lannisterlar’ın aslanı vardı.</p>

    <p>“Lannisterlar çok kibirlidir,” dedi Jon. “Kraliyet armasının altında olmak yeterlidir sanırsın ama hayır. Annesinin soyunu kralın soyuyla bir tutmaya çalışıyor.”</p>

    <p>“Kadınlar da önemlidir,” diye itiraz etti Arya.</p>

    <p>Jon kıkırdadı. “Belki sen de aynı şeyi yapmalısın kardeşim. Tully ve Stark armalarını birleştirebilirsin mesela,” dedi.</p>

    <p>“Ağzında balık tutan bir kurt mu?” diyerek güldü Arya. “Bu çok aptalca görünür. Ayrıca, eğer bir kız savaşamayacaksa bir arması olması da saçma.”</p>

    <p>Jon omuz silkti. “Kızlar aile armasına sahip olabiliyor ama kılıç kuşanamıyorlar. Piçler kılıç kuşanabiliyorlar ama aile arması taşıyamıyorlar. Kuralları ben koymuyorum sevgili kardeşim.”</p>

    <p>Avludan bir bağırış duyuldu. Prens Tommen tozlar içinde yuvarlanıyor, ayağa kalkmak için uğraşıyor ama beceremiyordu. Üzerindeki koruyucu yünler yüzünden sırtüstü devrilmiş bir kaplumbağaya benziyordu. Bran prensin tam başucunda, kılıcı havada, prens ayağa kalkar kalkmaz bir darbe daha indirmek üzere bekliyordu. İzleyenler kahkaha atmaya başladı.</p>

    <p>“Tamam!” diye bağırdı Sör Rodrik. Elini uzattığı prensin ayağa kalkmasına yardım etti. “İyi bir dövüş oldu. Lew, Donnis, zırhlarını çıkarmalarına yardım edin.” Etrafa bakındı. “Prens Joffrey, Robb. Bir kez daha karşılaşmaya ne dersiniz?”</p>

    <p>Bir önceki mücadele yüzünden kan ter içinde olan Robb heyecanla öne çıktı. “Memnuniyetle.”</p>

    <p>Joffrey, Sör Rodrik’in çağrısıyla güneşin altına doğru yürüdü. Saçları altın gibi parlıyordu. Sıkılmış görünüyordu. “Bu oyun çocuklar için Sör Rodrik,” dedi.</p>

    <p>Theon Greyjoy’un kahkahası duyuldu. “Sizler zaten çocuksunuz,” dedi alay ederek.</p>

    <p>“Robb çocuk olabilir ama ben bir prensim. Stark çocuklarına oyuncak bir kılıç savurmaktan yoruldum.”</p>

    <p>“İndirdiğinden çok daha fazla darbe aldığını unutuyorsun,” dedi Robb. “Yoksa korkuyor musun?”</p>

    <p>Prens Joffrey, Robb’a baktı. “Dehşete kapıldım hatta,” dedi. “Benden o kadar büyüksün ki.” Lannister adamlarından bazıları gülmeye başladı.</p>

    <p>Jon aşağıda olup bitenleri kızgınlıkla izliyordu. “Joffrey gerçek bir pislik,” dedi Arya’ya.</p>

    <p>Sör Rodrik düşünceli bir halde beyaz sakallarını okşuyordu. “Ne teklif ediyorsunuz?” diye sordu prense.</p>

    <p>“Gerçek çelik.”</p>

    <p>“Tamamdır,” diye atıldı Robb. “Pişman olacaksın.”</p>

    <p>Silah ustası, Robb’u susturmak için elini çocuğun omzuna koydu. “Gerçek çelik çok tehlikeli. Kenarları köreltilmiş turnuva kılıçları kullanmanıza izin verebilirim.”</p>

    <p>Joffrey bir şey söylemedi ama Arya’nın daha önce görmediği yanık suratlı, siyah saçlı yabancı bir adam kalabalığın arasından çıkıp prensin önüne atıldı ve, “Karşınızdaki prensiniz. Siz kim oluyorsunuz da kılıcının kenarının ne kadar keskin olacağına karar veriyorsunuz sör?” diye sordu.</p>

    <p>“Kışyarı’nın silah ustasıyım. Benim kim olduğumu unutmasan iyi edersin Clegane,” diye cevap verdi Sör Rodrik.</p>

    <p>“Siz burada kadınları mı eğitiyorsunuz?” diye ısrar etti yüzü yanık adam. Bir boğa kadar kaslıydı.</p>

    <p>“Ben <em>şövalye</em> yetiştiriyorum.” karşılığını verdi Sör Rodrik. “Hazır olduklarında, yeterli yaşa geldiklerinde çelik kullanacaklar.”</p>

    <p>Yüzü yanık adam, Robb’a döndü. “Kaç yaşındasın evlat?”</p>

    <p>“On dört.”</p>

    <p>“Ben on iki yaşımdayken adam öldürdüm. Emin ol, kılıcımın kenarları köreltilmiş değildi.”</p>

    <p>Arya, Robb’un öfkelendiğini görebiliyordu. Bu konuşmalar çocuğun gururunu incitmişti. Sör Rodrik’e döndü. “Gerçek kılıç kullanmamıza izin verin. Onu yenebilirim.”</p>

    <p>“Öyleyse onu turnuva kılıcıyla yen,” dedi Sör Rodrik.</p>

    <p>Joffrey sıkılmış gibi omuz silkti. “Büyüdüğünde gelip beni tekrar gör Stark. Tabii o zaman <em>çok</em> yaşlanmış olmazsan.” Lannister adamlarından bir kahkaha daha yükseldi.</p>

    <p>Robb’un ettiği küfürler avluda yankılanıyordu. Arya şaşkınlık içinde elini ağzını götürdü. Theon Greyjoy, Robb’u kolundan çekerek prensten uzaklaştırdı. Sör Rodrik kaygıyla sakalını çekiştiriyordu.</p>

    <p>Prens Joffrey esnermiş gibi yaparak kardeşi Tommen’a döndü. “Haydi Tommen. Oyun saati bitti. Çocukları dadılarıyla baş başa bırakalım.”</p>

    <p>Bu sözler Lannister adamlarının daha fazla gülmesine ve Robb’un daha çok küfretmesine sebep oldu. Sör Rodrik’in beyaz sakallarının altındaki yüzü de öfkeden kıpkırmızı kesilmişti. Prens ve Lannister adamları güven içinde uzaklaşana kadar Greyjoy, Robb’u sımsıkı tuttu.</p>

    <p>Jon onların avludan ayrılmalarını seyrederken, Arya da Jon’u izliyordu. Yüzü tanrı korusunun kalbindeki gölcük kadar durgundu. Sonunda pervazdan aşağı atladı. “Gösteri sona erdi,” dedi. Eğilip Hayalet’in kulaklarının arkasını okşadı. Beyaz kurt kafasını sahibinin bacaklarına sürtüyordu. “Şimdi koşa koşa odana git küçük kardeşim,” dedi Jon, Arya’ya. “Rahibe Mordane küplere binmiştir. Ne kadar uzun saklanırsan cezan o kadar ağır olacak. Bütün kış boyunca dikiş dikmeye mahkûm edilebilirsin. Bahar geldiğinde, donmuş parmaklarının arasına yapışmış bir iğneyle, öylece hareketsiz halde bulabiliriz seni.”</p>

    <p>Arya, Jon’un söylediklerini komik bulmamıştı. “İğne işlerinden nefret ediyorum. Bu hiç adil değil!” diye bağırdı.</p>

    <p>“Hiçbir şey adil değil,” diyerek karşılık verdi Jon. Kardeşinin saçlarını son kez karıştırdı ve yürümeye başladı. Hayalet sessizce onu takip ediyordu. Nymeria da arkalarından gitmek için hareketlendi ama Arya’nın onlarla gitmediğini görünce kızın yanına geldi.</p>

    <p>Sonunda isteksizce diğer yöne yürümeye başladı Arya.</p>

    <p>İşler Jon’un düşündüğünden daha kötüydü. Arya’nın odasında bekleyen Rahibe Mordane değildi. Rahibe Mordane ve Arya’nın leydi annesiydi.</p>
  </div>
</body>
</html>
