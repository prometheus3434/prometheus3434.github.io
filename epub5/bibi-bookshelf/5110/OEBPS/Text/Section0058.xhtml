<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Karstarklar soğuk ve rüzgârlı bir sabah geldiler. Karhold’daki kalelerinden üç yüz atlı adam ve iki bin piyade getirmişlerdi. Kafile yaklaşırken, mızraklarının sivri çelik uçları solgun güneş ışığında parıldıyordu. Kafilenin önünde ilerleyen bir adam, taşıdığı kendinden büyük davula vurarak piyadelerin yürüyüş ritmini belirliyordu. Davulun tok ve pes sesi yankılanıyordu, <em>güm, güm, güm.</em></p>

    <p>Bran, dış duvarların tepesindeki gözcü deliğinde Hodor’un sırtında oturmuş, Üstat Luwin’den ödünç aldığı bronz uzak görme tüpünden bakarak adamların gelişini izliyordu. Adamların lideri Lord Rickard’ı. Oğulları Harrion, Eddard ve Torrhen, hanedanlarının arması olan beyaz güneş ışıkları işlenmiş siyah sancağın altında, onun yanında at sürüyorlardı. Yaşlı Dadı onların damarlarında da yüzyıllardır Stark kanı dolaştığını anlatmıştı ama adamlar birer Stark gibi görünmüyordu Bran’a. Çok iriydiler. Yüzleri sakallarla kaplıydı ve uzun saçları omuzlarına dökülüyordu. Pelerinleri deriden yapılmıştı. Ayı, fok ve kurt derisinden.</p>

    <p>Bunlar sonunculardı, biliyordu. Diğer lordların hepsi ordularıyla birlikte buradaydı. Bran onlarla birlikte at sürmek, tıkış tıkış dolmaya başlayan kış kasabasını görmek, pazar yerindeki kalabalığın arasına karışmak, at arabalarının tekerlekleri ve toynaklar altında ezilen sokaklarda dolaşmak için can atıyordu ama Robb kaleden ayrılmasını yasaklamıştı. “Seni koruması için görevlendirebileceğimiz fazladan adamımız yok,” diye açıklamıştı yasağın sebebini.</p>

    <p>“Yanıma Yaz’ı alırım,” diye itiraz etmişti Bran.</p>

    <p>“Çocuk gibi davranma Bran,” demişti Robb. “Sen benden iyi biliyorsun. Daha iki gün önce Dumanlı Kütük’te, Sör Bolton’ın bir adamı Sör Cerwyn’in adamlarından birini bıçakladı. Leydi annem seni riske attığımı duyacak olursa derimi yüzer.” Bunları söylerken Lord Robb sesini kullanmıştı ağabeyi. Bran itirazın işe yaramayacağını biliyordu.</p>

    <p>Kurt Ormanı’nda olanlar yüzündendi her şey. Bran biliyordu. O günü düşününce hâlâ kâbuslar görüyordu. Bir bebek kadar çaresiz kalmıştı o gün. Ancak Rickon’ın kendisini savunabileceği kadar kabiliyeti vardı, belki de daha az. Rickon hiç değilse adamları tekmelerdi. Durumu utanç vericiydi. Robb, Bran’dan sadece birkaç yaş büyüktü. Eğer o yetişkin bir adam sayılıyorsa, Bran da sayılırdı. Kendi kendini korumayı başarabilmeliydi.</p>

    <p>Bir yıl evvel, olayın <em>öncesinde,</em> kasabayı ziyaret etmek, çatılara tırmanıp tek başına sıvışmak anlamına gelse bile gidebilirdi. O günlerde merdivenlerden aşağı koşabiliyor, midillisine tek başına binebiliyor ve tahta kılıcını Prens Tommen’ı toprağa gömecek kadar iyi kullanabiliyordu. Ama şimdi sadece izliyordu. Üstat Luwin’in mercek tüpünden bakıyordu. Üstat ona bütün sancakları öğretmişti; Gloverlar’ın kızıl üstüne gümüşle işlenmiş zırhlı yumruğu, Leydi Mormont’un siyah ayısı, Dehşet Kalesi’nden Roose Bolton’ın iğrenç, derisi yüzülmüş adamı, Hornwoodlar’ın yaban geyiği, Cerwynler’in savaş baltası, Tallhartlar’ın üç muhafız ağacı ve Umber Hanedanı’nın parçalanmış zincirler içindeki kükreyen korkunç devi.</p>

    <p>Lordlar ve oğulları, şövalyeleri ve adamlarıyla birlikte Kışyarı’na ziyafete geldikten kısa bir zaman sonra Bran yüzleri de ezberlemişti. Büyük Salon bile bu kadar adamı aynı anda alacak kadar büyük değildi. Bu yüzden, Robb sancak beylerini sırayla ağırlamıştı. Bran her seferinde ağabeyinin sağ yanındaki en itibarlı koltuğa oturtulmuştu. Bazı sancak beyleri Bran’ı soğuk bakışlarla süzmüş, küçük ve hatta sakat bir çocuğun kendi yerlerinden daha itibarlı bir yerde hangi hakla oturduğunu merak etmişlerdi.</p>

    <p>Lord Karstark ve oğulları dış duvar kapısından içeri girerken, “Şimdi kaç kişi oldular?” diye sordu Bran, Üstat Luwin’e.</p>

    <p>“Yaklaşık on iki bin.”</p>

    <p>“Kaç şövalye?”</p>

    <p>“Yeterince,” dedi Üstat Luwin bir parça sabırsızlıkla. “Şövalye olabilmek için sancağını septe götürmeli ve yedi kutsal yağ ile vaftiz edilip yemin etmelisin. Kuzeyde Yedi’ye inanan çok az büyük hanedan var. Geri kalanlar eski tanrılara ibadet ediyor. Bu yüzden kimseye şövalyelik unvanı verilmiyor... ama bu lordlar, oğulları ve onların yeminli kılıçları son derece cesur, sadık ve onurlu adamlar. Bir adamın değerini adının önüne koyulmuş bir sör unvanı belirlemez. Bunu sana yüzlerce kez söyledim.”</p>

    <p>“Yine de, kaç şövalye?” diye sordu Bran.</p>

    <p>Üstat Luwin içini çekti. “Üç yüz, belki de dört yüz... şövalye olmayan zırhlı ve kılıçlı üç bin adamın yanı sıra.”</p>

    <p>“Lord Karstark sonuncuydu,” dedi Bran düşünceli bir halde. “Robb bu gece onun için ziyafet verecek.”</p>

    <p>“Hiç kuşkusuz verecek.”</p>

    <p>“Gitmelerine ne kadar kaldı?”</p>

    <p>“Hemen gitmeli. Yoksa geç kalacak,” dedi Üstat Luwin. “Kış kasabası tıka basa doldu ve ordusu burada biraz daha kamp yaparsa kırsal bölgeyi silip süpürecek. Diğerleri ona katılmak için Kral Yolu boyunca bekliyor. Seyyar şövalyeler, Boğaz’dan gelen adalılar, Lord Manderly ve Lord Flint. Nehir topraklarında çatışmalar çoktan başladı ve ağabeyinin gitmesi gereken fersahlarca yol var.”</p>

    <p>“Biliyorum,” dedi Bran. Sesi sıkıntısını yansıtıyordu. Bronz tüpü Üstat Luwin’e geri uzattı ve adamın tepesindeki saçların ne kadar fazla inceldiğini fark etti. Saçlarının arasından pembe kafa derisini görebiliyordu. Bütün hayatı boyunca kafasını kaldırarak aşağıdan baktığı adamı bu şekilde yukarıdan görmek garip hissettiriyordu ama Hodor’un sırtında oturunca herkese yukarıdan bakardı insan. “Daha fazla izlemek istemiyorum. Hodor, beni kaleye götür.”</p>

    <p>“Hodor,” dedi Hodor.</p>

    <p>Üstat Luwin boruyu kolundaki cebe soktu. “Bran, lord ağabeyinin seni görmek için vakti olmayacak. Lord Karstark’ı ve oğullarını karşılamak zorunda.”</p>

    <p>“Robb’u rahatsız etmeyeceğim. Tanrı korusuna gitmek istiyorum.” Elini Hodor’un omzuna koydu. “Hodor.”</p>

    <p>Kulenin granit iç duvarlarına oyulmuş bir dizi geniş girinti, dik bir duvar merdiveni oluşturuyordu. Hodor melodisiz bir mırıldanma eşliğinde bir elini diğerinin altına koyarak aşağı inerken, Hodor’un sırtına bağlanmış garip oturakta oturan Bran zıplayıp duruyordu. Üstat Luwin bu oturağı özel olarak Bran için tasarlamıştı. Kadınların, topladıkları odunları sırtlarında taşımak için kullandığı sepetleri görünce gelmişti bu oturak fikri aklına. Gerisi basitti, bacakların geçeceği iki delik ve Bran’ın ağırlığını eşit olarak dağıtmak için birkaç kayış. Dansçı’ya binmek kadar iyi değildi ama Dansçı’nın gidemediği yerler vardı ve bu oturakla taşınmak bebek gibi Hodor’un kollarının arasında taşınmaktan daha az utanç vericiydi. Hodor da bu oturağı sevmiş gibi görünüyordu ama konu Hodor olunca kesin olarak bir şey söylemek zordu. Asıl karışık konu kapılardı. Hodor bazen sırtında oturan Bran’ı <em>unutuyordu</em> ve kapılardan geçmek ağrılı bir meseleye dönüşebiliyordu.</p>

    <p>Yaklaşık on beş gündür o kadar çok gelen giden oluyordu ki Robb iki yivli kapının sürekli açık olmasını ve aradaki açılır kapanır köprünün devamlı aşağıda bırakılmasını emretmişti. Geceleri bile. Bran kuleden çıktığında Lord Karstark’ın uzun bir sıra halindeki zırhlı mızraklı adamları iki duvar arasındaki hendeği geçiyor, lordlarının önderliğinde kaleye giriş yapıyorlardı. Siyah demir miğferler ve beyaz güneş ışığı desenli siyah yün pelerinler giyiyorlardı. Hodor kendi kendine gülümseyerek zırhlı adamların yanında koşturmaya başladı. Çizmeleri köprünün ahşap zemininden pat küt sesler çıkarıyordu. Adamlar tuhaf bakışlarla onları süzüyor, bazısı da kahkahalar atıyordu ama Bran canının sıkılmasına izin vermiyordu. Oturağı Hodor’un sırtına bağladıkları ilk gün, “İnsanlar sana bakacak,” diye uyarmıştı Üstat Luwin. “Bakacaklar, konuşacaklar ve bazıları da seninle alay edecek.” <em>İstedikleri kadar alay etsinler,</em> diye düşündü Bran. Yatak odasında kimse onunla dalga geçmiyordu ama hayatının geri kalanını yatakta geçirmeyecekti.</p>

    <p>Köprü kulübesinin yivli kapısından geçerlerken, Bran iki parmağını ağzına götürüp ıslık çaldı. Yaz avlu boyunca koşarak Bran’ın yanına geldi. Karstark adamları atlarını zapt etmekte zorlanıyordu. Hayvanlar gözlerini deviriyor ve kişniyordu. Biri şahlanarak bağırmaya başladı. Binicisi küfürler ederek dizginlere asılmaya çalışıyordu. Ulu kurdun kokusu atları çıldırtmıştı ama Yaz uzaklaşır uzaklaşmaz sakinleşeceklerdi. “Tanrı korusu,” diye hatırlattı Hodor’a.</p>

    <p>Kışyarı’nın içi de kalabalıktı. Avlu kılıç sesleriyle, at arabası gıcırtılarıyla ve köpek havlamalarıyla inliyordu. Cephaneliğin kapıları açıktı. Mikken dökümhanede ter içinde demir dövüyordu. Bran bütün hayatı boyunca bu kadar yabancıyı bir arada görmemişti. Kral Robert babasını ziyarete geldiği zaman bile.</p>

    <p>Hodor alçak bir kapıdan geçmek için eğilince Bran da çarpmamak için kafasını eğip kamburlaştı. Uzun ve loş bir koridor boyunca yürüdüler. Yaz da ağır adımlarla yanlarında yürüyordu. Bran hayvanın tüylerini okşamak istedi ama uzanamayacağı kadar yüksekte oturuyordu.</p>

    <p>Tanrı korusu, Kışyarı’ndaki karmaşa denizinin ortasında sessiz ve sakin bir ada gibiydi. Hodor sık meşelerin, muhafız ağaçlarının ve demir ağaçlarının arasından geçerek büvet ağacının dibindeki durgun göle geldi. Homurtular çıkararak büvet ağacının kıvrımlı dallarının altında durdu. Bran elleriyle sepetin iki yanına tutunup bedeninin ağırlığını kollarıyla taşıyarak kendini yukarı çekti ve ölü bacaklarını deliklerden çıkardı. Büvet ağacının kırmızı yaprakları yüzüne değiyordu. Hodor onu sepetin içinden alıp suyun kenarındaki düz bir kayanın üstüne oturttu. “Bir süre yalnız kalmak istiyorum,” dedi Hodor’a. “Sen gidip yüz. Havuzlara git.”</p>

    <p>“Hodor.” Hodor ağaçların arasında yürümeye başladı ve bir süre sonra görünmez oldu. Tanrı korusunun diğer ucunda, konuk evinin pencerelerinin altında, üç küçük havuzu besleyen bir sıcak su kaynağı vardı. Havuzlardan gece gündüz sıcak buharlar yükselirdi ve konuk evinin duvarı kalın bir yosun tabakasıyla kaplanmıştı. Hodor soğuk sudan nefret ederdi ve biri yanına sabunla yaklaşmaya kalkarsa vahşi bir kediye dönüşürdü ama koyu yeşil derinliklerden yukarı çıkıp patlayan hava baloncuklarının sesini taklit ederek en sıcak havuzun içinde saatlerce neşeyle oturabilirdi.</p>

    <p>Yaz, suya atlayıp Bran’ın hemen yanına yerleşti. Bran kurdun çenesinin altını okşadı. İkisi de huzur bulmuştu. Bran tanrı korusunu önceden de severdi ama son zamanlarda çok sık burada buluyordu kendini. Hatta büvet ağacı bile eskisi kadar korkutmuyordu onu. Ağacın solgun gövdesine oyulmuş kırmızı derin gözler hâlâ onu izliyordu ama şimdi bir şekilde huzur duyuyordu o bakışlardan. Eski tanrılar, Starklar’ın, İlk İnsanlar’ın ve ormanın çocuklarının tanrıları, <em>babasının</em> tanrıları onu koruyup kolluyordu. Bran düştüğünden beri çok fazla düşünüyordu. Düşünüyor, düşlüyor ve tanrılarla konuşuyordu.</p>

    <p>“Lütfen her şeyi düzeltin ve Robb gitmek zorunda kalmasın,” diye dua etti hafif bir sesle. Elini durgun suyun içinde hareket ettirip gölcüğün karşı kıyısına dalgalar gönderdi. “Lütfen burada kalmasını sağlayın. İlle de gitmek zorundaysa, eve sağ salim dönmesine izin verin. Annem, babam ve kızlarla birlikte. Ve lütfen... lütfen Rickon’ın anlaması için yardım edin.”</p>

    <p>Küçük erkek kardeşi, Robb’un savaşmak için uzaklara gideceğini öğrendiğinden beri bir kış fırtması kadar vahşi davranıyordu. Sürekli ağlıyordu ve öfkeliydi. Yemek yemiyor, geceleri çığlıklar atarak hıçkırıyordu. Hatta bir seferinde, uyuması için ninni söyleyen Yaşlı Dadı’yı yumruklamıştı ve ertesi sabah ortadan yok olmuştu. Robb kale ahalisinin yarısını onu aramakla görevlendirmişti. Sonunda Rickon’ı mahzen mezarda, ölü bir kralın kucağından aldığı paslı bir kılıçla heykellere saldırırken bulmuşlardı. Tüylüköpek yeşil gözlü bir şeytan gibi karanlıkların içinden süzülüp gelmişti. Ulu kurt da en az Rickon kadar vahşiydi. Gage’in kolunu ısırmıştı ve Mikken’ın kalçasından hatırı sayılır bir parça et koparmıştı. Hayvanı Robb ve Boz Rüzgâr yakalamıştı. Farlen siyah ulu kurdu barınağa zincirlemişti ama şimdi Tüylüköpek’ten ayrıldığı için daha da fazla ağlıyordu Rickon.</p>

    <p>Üstat Luwin, Kışyarı’nda kalması için Robb’u ikna etmeye çalışmıştı. Bran da hem kendisi hem Rickon için yalvarmıştı ama Robb inatla kafasını sallamış ve, “Gitmek istemiyorum ama <em>mecburum,</em>” demişti.</p>

    <p>Bu kısmen yalandı. Bran, Boğaz’ın düşmesini engellemek ve Lannisterlar’a karşı Tullyler’e yardım etmek için birilerinin gitmesi gerektiğini anlayabiliyordu ama Robb gitmek zorunda değildi. Hal Mollen’a, Theon Greyjoy’a ya da sancak beylerinden birine emir verebilirdi. Üstat Luwin de bunu yapmasını önermişti ama ağabeyi dinlememişti bile. “Babam adamlarını ölmeye gönderip bir korkak gibi Kışyarı’nın duvarlarının arkasında saklanmazdı,” demişti Lord Robb sesiyle.</p>

    <p>Robb bir yabancıymış gibi geliyordu artık Bran’a. Henüz on altıncı isim gününü görmemiş olmasına rağmen gerçek bir lorda dönüşmüştü. Babasının sancak beyleri bile bunu fark etmişlerdi. İçlerinden çoğu, kendi yöntemleriyle Robb’u sınamıştı. Roose Bolton ve Robett Glover aynı anda ordunun kumandanı olmayı talep etmişti. İlki ateşli ve heyecanlı bir şekilde, ikincisi gülümseyerek ve reverans yaparak. Erkek zırhları kuşanmış, gri saçlı, tıknaz leydi Maege Mormont, torunu olacak yaşta bir çocuktan emir alamayacağını Robb’a kabaca söylemişti ama sonradan, Robb’la evlendirmek istediği bir torunu olduğu anlaşılmıştı. Yumuşak sesli Lord Cerwyn daha ileri gidip kızını yanında getirmişti. Otuz yaşlarında, yemeklerde babasının sol yanında oturup gözlerini tabağından kaldırmayan, tombulca bir ev kızıydı. Neşeli Lord Hornwood’un kızı yoktu ama yanında bir sürü hediye getirmişti. İlk gün bir at, ertesi gün bir geyik budu, sonrakinde gümüşle kaplanmış bir savaş boynuzu. Hediyeler karşılığında istediği bir şey yoktu... Yalnız, büyükbabasından alınan bir karakolun geri verilmesi, kuzeydeki bir bayırın avlanma haklarının kendine bırakılması ve Beyaz Bıçak’ın etrafına duvar çekme izni verilmesi hiç de fena olmazdı, tabii Lord Robb uygun görürse.</p>

    <p>Robb tıpkı babasının yapacağı gibi, hepsini teker teker, sabırla ve nezaketle yanıtladı ve bir şekilde herkesi hizaya getirdi.</p>

    <p>Adamları tarafından İri Jon diye anılan, Hodor kadar uzun ve onun iki katı genişliğindeki Lord Umber, yürüyüş sırasında Hornwoodlar’ın ve Cerwynler’in arkasında yer aldığı takdirde ordusuyla birlikte eve döneceğini söyleyerek tehdit ettiğinde, Robb adama nasıl arzu ederse öyle yapmasını söylemişti. Ve Boz Rüzgâr’ın boynunu okşarken eklemişti, “İşimiz bitince kuzeye geri yürüyeceğiz, sizi kalenizden söküp alacağız ve bir yemin bozan olmak suçuyla asacağız.” İri Jon elindeki bira kupasını küfrederek şöminedeki alevlerin içine fırlatmış, Robb’a henüz yeşil bir çocuk olduğunu ve ot sıçması gerektiğini söylemişti. Hallis Mollen adamın üstüne atıldığında adam Mollen’ı yere devirmiş ve Bran’ın o güne kadar gördüğü en uzun, en çirkin kılıcı kınından çıkarmıştı. Sıralarda oturan oğulları, kardeşleri ve yeminli kılıçları ayağa kalkarak ellerini kılıçlarına götürmüşlerdi.</p>

    <p>Buna rağmen Robb sadece tek kelime söylemiş ve göz açıp kapayıncaya kadar Lord Umber sırtüstü yere serilmişti. Kılıcı kendisinden bir metre kenarda fırıl fırıl dönüyordu ve Boz Rüzgâr tarafından iki parmağı kopartılmış elinden kan boşalıyordu. “Bağlı olduğun lorda kılıç çekmenin cezası ölümdür demişti lord babam,” dedi Robb. “Ama sizin tek amacınızın tabağımdaki eti kesmek olduğundan hiç şüphem yok.” Lord Umber kıpkırmızı parmak köklerini emerek ayağa kalkmaya çalışırken Bran’ın bağırsakları çözülmüştü ama İri Jon şaşırtıcı bir şekilde <em>kahkaha atmaya</em> başlamış, “Etiniz <em>çok</em> kanlıymış,” demişti.</p>

    <p>Bu olaydan sonra nasıl olduysa İri Jon, Robb’un sağ kolu ve en güvenilir savaşçısı haline gelmişti. Sonuçta Robb’un bir Stark olduğunu, bacaklarını kaybetmek istemeyenlerin, çocuğun önünde diz çökmesi gerektiğini yüksek sesle herkese anlatıp duruyordu.</p>

    <p>O gece, Büyük Salon’daki bütün ateşler söndükten sonra, Robb bembeyaz bir suratla ve titreyerek Bran’ın odasına gelmişti. “Beni öldürecek sandım,” diye itiraf etti. “Hal’ı nasıl yere fırlattığını gördün mü? Sanki Rickon’ı fırlatıyormuş gibiydi. Tanrılar, gerçekten korktum ve bu adamların en kötüsü İri Jon değil. O sadece en gürültücü olan. Lord Roose’un hiç sesi çıkmıyor mesela ama adam bana her baktığında Dehşet Kalesi’ndeki o odayı hatırlıyorum. Boltonlar düşmanlarının derilerini o odaya asıyorlarmış.”</p>

    <p>“Bu Yaşlı Dadı’nın hikâyelerinden biri sadece,” demişti Bran şüpheli bir sesle. “Öyle değil mi?”</p>

    <p>“Bilmiyorum.” Başını endişeli bir şekilde sallamıştı. “Lord Cerwyn kızını bizimle birlikte güneye götürmeye kararlı. Kendisine yemek pişirmesi için olduğunu söylüyor. Theon, kızı bir gece yatağımda bulacağımdan emin. Keşke... keşke babam burada olsaydı.”</p>

    <p>İşte bu aynı fikirde oldukları tek konuydu. Robb, Bran ve Rickon, üçü de babalarının yanlarında olmasını istiyordu. Lord Eddard binlerce fersah uzakta bir zindanda esirdi. Ya da hayatı için savaş veren bir kaçak. Belki de ölü. Kimse emin değildi. Her gelen farklı bir hikâye anlatıyordu ve her hikâye bir öncekinden daha korkunç oluyordu. Babasının muhafızlarının kafaları kazıklara geçirilmiş halde Kızıl Kale’nin duvarlarında çürüyordu. Kral Robert babasının kollarında ölmüştü. Baratheonlar Kral Toprakları’nı kuşatmışlardı. Lord Eddard kralın korkunç kardeşi Renly’yle birlikte güneye kaçmıştı. Arya ve Sansa, Tazı tarafından öldürülmüştü. Leydi Stark. İblis Tyrion’ı öldürüp cesedini Nehirova duvarlarına asmıştı. Lord Tywin önüne çıkan herkesi kılıçtan geçirerek Kartal Yuvası’na doğru ilerliyordu. Şarapla körkütük sarhoş olmuş bir yolcu, Rhaegar Targaryen’ın mezarından kalktığını, eski kahramanlarla birlikte babasının tahtını geri almak üzere Ejderha Kayası’na yürüdüğünü bile anlatmıştı.</p>

    <p>Kuzgun, babasının mührüyle kapatılmış ve Sansa’nın el yazısıyla yazılmış mektubu getirdiğinde korkunç gerçek daha inanılır hale gelmemişti. Kız kardeşinin yazdıklarını okurken Robb’un yüzüne yerleşen o ifadeyi asla unutmayacaktı Bran. “Babamın kralın kardeşleriyle birlikte bir komplo hazırladığını söylüyor,” demişti okurken. “Kral Robert ölmüş. Ben ve annem sadakat yemini vermek için Kızıl Kale’ye çağrılıyoruz. Joffrey ile evlendiği zaman babamın hayatı için ona yalvaracakmış.” Elini yumruk haline getirip Sansa’nın mektubunu parmaklarının arasında buruşturmuştu. “Ve Arya hakkında <em>hiçbir şey</em> söylemiyor. Tek kelime bile. Tanrılar onu kahretsin. Bu kızın neyi var?”</p>

    <p>Bran’ın içi üşümüştü. “Kurdunu kaybetti,” demişti zayıf bir sesle. Babasının dört muhafızının Leydi’nin cesediyle birlikte güneyden geldikleri günü hatırlamıştı. Adamlar açılır kapanır köprüden geçerlerken Yaz, Boz Rüzgâr ve Tüylüköpek kederle ulumaya başlamıştı. İlk Kule’nin gölgesinde, soluk mezar taşlarıyla dolu, Kış Lordları’nın sadık dostlarını gömdüğü eski bir hayvan mezarlığı vardı. Robb ve Rickon mezar taşlarının arasında huzursuzca dolanırken, adamlar Leydi’nin cesedini oraya gömmüşlerdi. Hayvan güneye gitmiş ve kuzeye sadece kemikleri dönmüştü.</p>

    <p>Büyükbabaları Lord Rickard da amcaları Brandon ve iki yüz adamıyla birlikte güneye gitmişti bir zamanlar. Hiçbiri geri dönmemişti. Babası da gitmişti güneye. Sansa, Arya, Jory, Hullen, Şişman Tom ve diğerleri de gitmişti. Sonra annesi ve Sör Rodrik. <em>Onlar</em> da geri dönmemişti. Ve şimdi Robb gitmeye kararlıydı. Kral Toprakları’na sadakat yemini etmeye gitmeyecekti. Elinde bir kılıçla Nehirova’ya doğru yola çıkacaktı. Lord Eddard söylendiği gibi zindana atılmışsa, öleceği kesindi. Bran anlatamayacağı kadar fazla korkuyordu.</p>

    <p>“Robb gitmek zorundaysa onu koruyup kollayın,” dedi Bran eski tanrılara. Büvet ağacının kızıl gözleriyle izliyordu tanrılar onu. “Adamlarını, Hal, Quent ve diğerlerini, Lord Umber, Leydi Mormont ve bütün lordları da koruyun. Ve sanırım Theon’ı da. Onlara göz kulak olun ve güvende tutun. Lannisterlar’ı yenmelerine ve babamı eve getirmelerine yardım edin.”</p>

    <p>Tanrı korusu hafif bir rüzgârla iç çekti ve kırmızı yapraklar titreyip fısıldadı. Yaz dişlerini gösterdi.</p>

    <p>“Onları duydun mu evlat?” diye sordu bir ses.</p>

    <p>Bran başını kaldırdı. Gölcüğün karşısındaki yaşlı meşe ağacının altında, yüzü yaprakların gölgesiyle örtülmüş Osha duruyordu. Yabanıl, üzerinde zincirler varken bile bir kedi kadar hızlı hareket ediyordu. Yaz, gölcüğün etrafını dolanıp kadının yanına gitti ve kokladı. Uzun kadın irkildi.</p>

    <p>“Yaz, buraya gel,” dedi Bran. Ulu kurt kadını son bir kez kokladı, döndü ve geri geldi. Bran kollarını hayvanın boynuna doladı. “Burada ne işin var?” diye sordu kadına. Kurt Ormanı’ndaki o günden sonra ilk kez görüyordu tutsağı ama mutfakta çalışmaya yollandığını biliyordu.</p>

    <p>“Onlar benim de tanrılarım,” diye cevapladı Osha. “Sur’un ötesinde onlardan başka tanrı yoktur.” Saçları uzamıştı. Kahverengi ve dağınık. Bu yüzden kadın gibi görünmeye başlamıştı artık. Bir de, zırhını ve binici kıyafetlerini aldıklarında giymesi için verdikleri kaba kumaşlı kahverengi elbise yüzünden tabii. “Gage istediğim zamanlarda buraya gelip dua etmeme izin veriyor ara sıra. Ben de eteğimin altında ne isterse yapmasına izin veriyorum. Benim için bir şey değil bunlar. Hem ellerindeki un kokusunu seviyorum ve Stiv’den daha nazik.” Tuhaf bir reveransla eğildi. “Seni yalnız bırakayım. Parlatılması gereken tencereler var.”</p>

    <p>“Hayır, kal,” diye emretti Bran. “Tanrıları duymakla ilgili söylediklerin ne anlama geliyor?”</p>

    <p>Osha baktı. “Sen onlardan bir şeyler istedin ve onlar da sana cevap veriyor. Kulaklarını aç, dinle, duyacaksın.”</p>

    <p>Bran dinledi. “Sadece rüzgâr,” dedi bir süre sonra emin değilmiş gibi. “Yapraklar hışırdıyor.”</p>

    <p>“Rüzgârı tanrılar göndermiyorsa kim gönderiyor peki?” Gölcüğün diğer tarafında tam Bran’ın karşısına oturdu. Hafif bir şıngırtı sesi duyuldu. İki ayak bileğine Mikken’ın yaptığı, arasında ağır bir zincir olan kelepçeler takılmıştı. Zincir küçük adımlarla yürüyebileceği kadar uzundu ama koşamaz, tırmanamaz, ata binemezdi. “Tanrılar seni görüyor evlat. Sesini duyuyorlar. Şu hışırtı, o da onların konuşması.”</p>

    <p>“Ne söylüyorlar?”</p>

    <p>“Üzgünler. Lord ağabeyine gittiği yerde yardım etmeyecekler. Eski tanrıların güneyde gücü yoktur. Oralardaki bütün büvet ağaçları binlerce yıl önce kesildi. Gözleri olmadan ağabeyini nasıl görebilirler?”</p>

    <p>Bran bunu hiç düşünmemişti. Korktu. Eğer tanrılar bile ağabeyine yardım edemeyecekse ne umutları kalırdı? Belki Osha tanrıları yanlış anlıyordu. Başını eğip tekrar duymaya çalıştı. Tanrıların üzüntüsünü duyabiliyor gibiydi ama hepsi buydu.</p>

    <p>Hışırtı çoğaldı. Bran boğuk ayak sesleri ve bir mırıltı duydu. Hodor gülümseyerek ve çırılçıplak ağaçların arasından çıktı. “Hodor.”</p>

    <p>“Sesimizi duymuş olmalı,” dedi Bran. “Hodor, elbiselerini unutmuşsun.”</p>

    <p>“Hodor,” diyerek onayladı Hodor. Boynundan aşağı sular akıyordu. Serin hava yüzünden bedeninden buharlar çıkıyordu. Vücudu kahverengi kıllarla kaplıydı. Bacaklarının arasından uzun ve ağır erkekliği sarkıyordu.</p>

    <p>Osha çarpık bir gülümsemeyle Hodor’a bakıyordu. “İşte ben buna iri adam derim,” dedi. “Bu adamın damarında dev kanı akmıyorsa ben de kraliçeyim.”</p>

    <p>“Üstat Luwin dev diye bir şey olmadığını söylüyor. Hepsi ölüymüş. Tıpkı ormanın çocukları gibi. Tarla süren adamların ara sıra rast geldiği kemiklerinden başka hiçbir şeyleri kalmamış dünyada.”</p>

    <p>“Üstat Luwin bir kere de Sur’un ötesinde at sürsün bakalım,” dedi Osha. “Orada devleri bulur. Ya da devler onu bulur. Erkek kardeşim bir tanesini öldürmüştü. Dişiydi. Boyu üç metre vardı. Bodur sayılır aslında çünkü dört beş metreye kadar uzadıkları bilinir. Vahşi yaratıklar. Dişi olanların da kocaları gibi sakalları var o yüzden hangisi kadın hangisi erkek ayırt etmek zor. Dişileri, insan erkekleri kaçırıp âşıkları olarak kullanır. Melez kan oradan geliyor işte. Kaçırılan insan kadınlar için durum daha zor. Erkek devler o kadar iridir ki, bir insan kadını hamile bırakmaya çalışırken içini yırtarlar.” Sırıttı. “Ama sen benim neden bahsettiğimi anlamıyorsun değil mi, evlat?”</p>

    <p>“Evet anlıyorum,” dedi Bran. Çiftleşmenin nasıl bir şey olduğunu biliyordu. Avluda çiftleşen köpekleri izlemişti. Bir aygırın bir kısrağın arkasına bindiğini de görmüştü. Ama bu konulardan bahsetmek onu rahatsız ediyordu. Hodor’a baktı. “Gidip elbiselerini al Hodor,” dedi. “Üstünü giy.”</p>

    <p>“Hodor.” Dev adam, alçak dalların altından geçerken eğilerek geldiği yoldan geri gitti.</p>

    <p>Hodor’un gerçekten <em>korkunç</em> derecede iri olduğunu düşündü Bran arkasından bakarken. “Sur’un ötesinde devler var mı sahiden?” diye sordu Osha’ya şüpheyle.</p>

    <p>“Devler ve devlerden çok daha kötü şeyler küçük lord. Beni sorguladıklarında ağabeyine, üstadına ve şu sürekli gülümseyen Greyjoy çocuğuna anlatmaya çalıştım. Soğuk rüzgârlar esmeye başladı ve insanlar ateşlerini söndürüp geri gelmemek üzere gittiler... geri gelenlerse artık insan değil. Tuhaf mavi gözlü, kapkara elli insansı yaratıklar. Stiv, Hali ve diğer aptallarla neden güneye kaçtım sanıyorsun? Mance kalıp savaşmakta ısrarlı. Savaşabileceğini düşünüyor. Ak yürüyenleri, ormanda gezen korucularla bir tutuyor ama o hiçbir şey bilmiyor. Kendine istediği kadar Sur’un Ötesindeki Kral desin ama Gölge Kule’den uçan yaşlı bir kara kargadan başka bir şey değil aslında. O kışın tadını bilmiyor. Ben orada <em>doğdum</em> evlat. Tıpkı annem gibi, <em>onun</em> annesi gibi, annesinin annesi gibi. Özgür Halk’ın insanlarıyız biz. Biz gördük.” Osha zincirlerini şıkırdatarak ayağa kalktı. “Lord ağabeyine anlatmaya çalıştım. Daha dün onu avluda gördüm. Saygıyla ‘Lord Stark’ diye seslendim ama bana görünmezmişim gibi baktı ve o pek şirin hödük İri Jon Umber beni itekleyip lordun yolunu temizledi. İstedikleri gibi olsun. Zincirlerimi takıp dilimi tutarım. Dinlemeyen bir adam duyamaz.”</p>

    <p>“<em>Bana</em> anlat. Robb beni dinler.”</p>

    <p>“Dinler mi göreceğiz. Ona aynen şunu söyleyin küçük lordum. Yanlış istikamete doğru at sürüyor. Kılıcını kuzeyde çekmeli. Güneyde değil, anlıyor musun?”</p>

    <p>Bran başıyla onayladı. “Ona söyleyeceğim.”</p>

    <p>Ama o gece, Büyük Salon’da verilen ziyafet sırasında Robb aralarında değildi. Yaklaşan uzun yürüyüşün son detaylarını konuşmak üzere, yemeğini İri Jon, Lord Rickard ve diğer sancak beyleriyle beraber odasında yiyordu. Büyük masanın başındaki koltuğu doldurmak görevi Bran’a kalmıştı. Lord Karstark’ın oğullarını ve soylu dostlarını ağabeyinin yerine ağırlayacaktı. Hodor’un sırtındaki sepetin içinde Büyük Salon’a gelip masanın başındaki yüksek koltuğa oturduğu sırada, konuklarının hepsi masadaki yerlerini çoktan almışlardı. İki hizmetçi Bran’ın sepetten çıkmasına yardım etti. Salondaki bütün yabancı gözlerin üstünde olduğunu hissedebiliyordu Bran. Salona sessizlik çökmüştü. “Lordlarım,” diye duyurdu Hallis Mollen, “Kışyarılı Brandon Stark.”</p>

    <p>“Ocağımıza hoş geldiniz,” dedi Bran aşırı resmi bir ses tonuyla. “Dostluğumuzun onuruna size et ve şarap ikram ediyorum.”</p>

    <p>Lord Rickard’ın en büyük oğlu Harrion Karstark ayağa kalkarak reverans yaptı ve kardeşleri de onu takip ettiler ama yerlerine oturur oturmaz iki küçük kardeşin kadeh tokuşturma sesleri ardında, aralarında fısıldaştığını duydu Bran. “...böyle yaşayacağıma bir an önce ölmeyi isterdim,” dedi babasının adaşı Eddard. Torrhen, oğlanın içinin de dışı kadar kırık olduğunu ve kendi canını alamayacak kadar korkaklaştığını mırıldandı.</p>

    <p><em>Kırık,</em> diye düşündü Bran bıçağını sıkı sıkı tutarken. Artık bundan ibaret miydi? Kırık Bran? Öfkeyle, “Kırık olmak istemiyorum,” diye fısıldadı yanında oturan Üstat Luwin’e. “Ben şövalye olmak istiyorum.”</p>

    <p>“Bazıları benim görevimi yapanlara akıl şövalyeleri der,” diye karşılık verdi Luwin. “Sen istediğin zaman herkesten daha zeki bir çocuk oluyorsun Bran. Bir gün üstat zinciri takabileceğin hiç aklına geldi mi? Öğrenebileceklerinin sınırı yok.”</p>

    <p>“Ben <em>sihir</em> öğrenmek istiyorum,” dedi Bran. “Karga bana uçabileceğimi söyledi.”</p>

    <p>Üstat Luwin içini çekti. “Sana tarih, şifacılık ve bitki bilimi öğretebilirim. Sana kuzgunların dilini, kale inşa etmeyi, yıldızlara bakarak dümen kıran gemicilerin seyrüsefer bilgisini öğretebilirim. Sana günleri ölçmeyi, mevsimleri hesaplamayı öğretebilirim. Eski Şehir’deki Hisar’da daha bin farklı şey öğretebilirler sana. Ama Bran, sana hiç kimse sihir yapmayı öğretemez.”</p>

    <p>“Çocuklar öğretebilir,” dedi Bran. “Ormanın çocukları.” Bu, tanrı korusunda Osha’ya verdiği sözü hatırlattı Bran’a. Kadının söylediklerini Üstat Luwin’e anlattı.</p>

    <p>Üstat nezaketle dinledi. “Bence yabanıl kadın hikâye anlatmak konusunda Yaşlı Dadı’ya ders verebilir,” dedi Bran susunca. “İstersen onunla konuşurum ama ağabeyini bu saçmalıklarla meşgul etmemeni öneririm sana. Devler ve ormandaki ölü adamlara sıra gelene kadar ilgilenmesi gereken pek çok şey var. Babanı esir alanlar Lannisterlar, Bran, ormanın çocukları değil.” Elini hafifçe Bran’ın koluna koydu. “Sana söylediğim şeyi bir düşün evlat.”</p>

    <p>Ve iki gün sonra, rüzgârla süpürülmüş gökyüzünde kızıl bir şafak sökerken, kendini kapı kulübesinin arkasındaki avluda, Dansçı’nın sırtında ağabeyiyle vedalaşırken buldu Bran.</p>

    <p>“Artık Kışyarı Lordu sensin,” dedi Robb. Gri bir aygıra biniyordu. Üzerine kadim kurt başı oyulmuş çelik takviyeli gri beyaz ahşap kalkanı atının yan tarafına asılıydı. Rengi açılmış derilerin üzerine geçirilmiş örgü zırh giyiyordu. Omuzlarında kürk kaplı pelerini, belinde hançeri ve kılıcı vardı. “Ben dönene kadar benim yerimi almalısın. Tıpkı benim, babamın yerini aldığım gibi.”</p>

    <p>“Biliyorum,” dedi Bran çaresizce. Hiç bu kadar küçük, yalnız ve korkmuş hissetmemişti. Nasıl lord olunur bilmiyordu.</p>

    <p>“Üstat Luwin’in tavsiyelerini dinle. Rickon’a iyi bak. Savaş biter bitmez geri döneceğimi söyle ona.”</p>

    <p>Rickon aşağı inmek istememişti. Yukarıda odasındaydı, asi ve kırmızı gözlü. Bran vedalaşmak isteyip istemediğini sorduğunda, <em>“Hayır!”</em> diye çığlık atmıştı. “<em>HAYIR</em> vedalaşmıyorum!”</p>

    <p>“Ona anlattım,” dedi Bran. “Kimse geri dönmüyor, diyor.”</p>

    <p>“Sonsuza kadar bir bebek olarak kalamaz. O bir Stark, neredeyse dört yaşına geldi.” Robb içini çekti. “Annem çok yakında dönmüş olacak. Ben de babamı getireceğime söz veriyorum.”</p>

    <p>Savaş atını çevirdi ve koşturup uzaklaştı. Boz Rüzgâr atın peşi sıra koşmaya başladı. Hızlı ve çevik. Gri bir direğin üstüne asılı kadim kurtlu Stark sancağını taşıyan Hallis Mollen kafilenin önünde ilerliyordu. İri Jon ve Theon Greyjoy, Robb’un iki yanında yer almıştı. Şövalyeler de onların yanlarında iki sıra halinde dizilmişti. Çelik uçlu mızrakları güneşte parıldıyordu.</p>

    <p>Huzursuzluk içinde Osha’nın söylediklerini hatırladı Bran. <em>Yanlış istikamete doğru at sürüyor.</em> Bir an için atını dörtnala koşturup bağırarak uyarmak istedi ağabeyini ama Robb yivli kapının ardında kaybolunca o an geçip gitmişti.</p>

    <p>Kalenin duvarlarının dışından kükremeye benzer sesler yükseliyordu. Piyadeler ve kasaba halkı omzunda pelerini dalgalanan, kadim kurduyla yan yana yol alan, muhteşem aygırı üstündeki Kışyarı Lordu Robb Stark için çılgınca bağırıyordu. Onun için asla böyle bağırmayacaklarını acıyla fark etti Bran. Babasının ve ağabeyinin yokluğunda Kışyarı Lordu olabilirdi ama o hâlâ Kırık Bran’dı. Atından kendi başına inmeyi bile beceremiyordu, düşmek dışında...</p>

    <p>Sonunda uzaktan gelen sesler susup etraf boşaldığında Kışyarı terk edilmiş ve ölü görünüyordu. Bran geride kalanların yüzlerine baktı, kadınlar, çocuklar ve yaşlılar... ve Hodor. Dev adamın gözlerine korku dolu ve yalnız bir bakış yerleşmişti. “Hodor,” dedi keder içinde.</p>

    <p>“Hodor,” diye karşılık verdi Bran, ne anlama geldiğini merak ederek...</p>
  </div>
</body>
</html>
