<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>“Leydim, keşke geleceğinizi haber verseydiniz,” dedi Sör Donnel Waynwood atları geçidi tırmanırken. “Eşlik edecek adamlar gönderirdim. Yüksek yol bu kadar küçük bir grup için hiç güvenli değil.”</p>

    <p>“Bunu üzülerek öğrendik Sör Donnel,” diye karşılık verdi Catelyn. Kalbi taşa dönmüş gibi hissediyordu. Buraya kadar gelebilmesi için tam altı cesur adamın ölmesi gerekmişti ve Catelyn’in gözlerinde onlar için dökecek yaş kalmamıştı sanki. İsimleri bile hafızasından siliniyor gibiydi. “Haydutlar tarafından kıstırıldık. İlk saldırıda üç adam kaybettik. İkinci saldırıda iki adam daha. Tyrion Lannister’ın hizmetkârı yaraları iltihap kapınca ateşlendi ve öldü. Sizin adamlarınızın seslerini duyunca hepimizin sonunun geldiğinden emindim.” Ellerinde kılıçları, sırtları kayalara dayanmış halde, son bir dövüş için hiç umutları olmadan beklemişlerdi. Cüce bir kayaya oturmuş, iğneleyici şakalar yapıp baltasını bilerken Bronn, Hanedanı’nın ay ve şahinli sancağını taşıyan atlıları görmüştü. Catelyn daha önce bu kadar mutluluk verici bir manzaraya şahit olmamıştı.</p>

    <p>“Lord Jon öldüğünden beri haydutlar cesaretlendi,” dedi Sör Donnel. Dürüst, sevecen, geniş burunlu, koyu kahverengi saçlı, yirmilerinde genç bir adamdı. “Bana kalsa, yanımda yüz adamla dağa çıkıp barınaklarını bulur ve onlara unutamayacakları bir ders verirdim ama kız kardeşiniz müsaade etmiyor. Şövalyelerinin, Kral Eli Turnuvası’nda dövüşmesini bile yasakladı. Bütün kılıçlarımızın Vadi’yi korumak için kalede kalması gerektiğini söylüyor... Vadi’yi kime karşı koruyacağımızdan kimse emin değil. Bazıları Gölgeler diyor.” Sustu ve endişeli gözlerle Catelyn’e baktı. Kiminle konuştuğunu yeni hatırlamış gibiydi. “Umarım dedikodu yapıyor gibi olmadım leydim. Saygısızlık etmek istememiştim.”</p>

    <p>“Dürüstçe bir sohbeti saygısızlık saymam Sör Donnel.” Kız kardeşinin neden korktuğunu biliyordu. <em>Gölgeler değil, Lannisterlar,</em> diye düşündü Bronn’un yanında at süren cüceye bakarak. Chiggen öldükten sonra iki adamın içtikleri su ayrı gitmez olmuştu. Cüce fazla uyanıktı. Dağ yoluna ilk girdiklerinde bu küçük adam Catelyn’in esiriydi. Elleri ve gözleri bağlı, çaresiz. Peki şimdi neydi bu adam? Hâlâ bir esir. Buna rağmen eyerinde asılı bir savaş baltası, kemerinde kaması, sırtında Marillion’la zar oynarken kazandığı gölge postu cübbe ve üstünde Chiggen’ın ölüsünden yağmaladığı örme zırh olduğu halde at üstünde yolculuk ediyordu. Kız kardeşi Lysa ve Jon Arryn’in oğlunun hizmetindeki şövalyeler ve kılıçlı adamlardan ikisi cüceyi kollarken diğerleri Catelyn ve perişan haldeki çetesini çevrelemişti ama Tyrion Lannister’da en küçük bir korku belirtisi yoktu. <em>Yanılmış olabilir miyim?</em> diye düşündü kim bilir kaçıncı kez. Bu adam masum olabilir miydi gerçekten? Jon Arryn’in ölümüyle, Bran’a yapılan saldırıyla bir ilgisi olmayabilir miydi? Ve eğer masumsa Catelyn ne duruma düşerdi? Buraya gelene kadar tam altı adam can vermişti.</p>

    <p>Azimliydi, bütün şüpheleri kafasından uzaklaştırdı. “Kaleye vardığımızda Üstat Colemon’a aciliyetle birini yollarsanız çok sevinirim. Sör Rodrik’in yaraları yüzünden ateşi var.” Birkaç kez yaşlı ve cesur şövalyenin yolculuğu tamamlayamayacağından korkmuştu. Yolculuğun sonlarına doğru eyerinin üzerinde güçlükle oturabiliyordu. Bronn defalarca şövalyeyi kaderiyle baş başa bırakmaları gerektiğini söylemişti ama Catelyn şiddetle itiraz etmişti. Sonunda yaşlı şövalyeyi eyerine bağladılar ve Catelyn, Marillion’ı şövalyeye göz kulak olmakla görevlendirdi.</p>

    <p>Sör Donnel cevap vermeden önce tereddüt etti. “Leydi Lysa üstadın Kartal Yuvası’ndan asla ayrılmaması için emir verdi. Sürekli olarak Lord Robert’ın yanında olmasını istiyor,” dedi. “Kale girişinde yaralılarımızla ilgilenen bir rahibimiz var. Adamınızın yaralarıyla da ilgilenir.”</p>

    <p>Catelyn bir üstadın bilgisine bir rahibin dualarından daha çok güvenirdi. Bunu yüksek sesle söyleyecekken kalenin burçlarını gördü. Burçların her iki yanında dağ kayalarına inşa edilmiş siperler vardı. Geçidin ancak dört adamın yan yana yürüyebileceği kadar daralan noktasında, birbirine üstü kapalı taş bir köprüyle bağlanmış, sırtları dağın kayalık yamaçlarına yaslı iki yüksek gözcü kulesi görünüyordu. Burçlardaki, köprüdeki ve okçu deliklerindeki yüzler sükûnet içinde etrafı gözlüyordu. Tepeye varmalarına çok az kala atlı bir şövalye onları karşıladı. Atı ve zırhı griydi ama pelerinindeki renkler çelik mavisi ve kırmızıydı. Nehirova’nın renkleri. Pelerininin omzuna altın ve obsidiyen camından yapılmış parlak, siyah bir balık figürü iğnelenmişti. “Kanlı Kapı’dan geçmek isteyenler kim?” diye seslendi.</p>

    <p>“Sör Donnel Waynwood, Leydi Catelyn Stark ve yanındakiler,” diyerek cevapladı genç şövalye.</p>

    <p>Geçit Şövalyesi miğferinin siperini kaldırdı. “Leydi gözüme tanıdık görünmüştü zaten. Evinden çok uzaklardasın küçük Cat,” dedi.</p>

    <p>“Sen de öyle amca,” diyerek karşılık verdi Catelyn. Tüm yaşadıklarına rağmen gülümseyebilmişti. Bu pürüzlü, dumanlı sesi duymak onu yirmi yıl öncesine, çocukluk günlerine götürmüştü yine.</p>

    <p>“Benim evim sırtımda,” dedi amcası huysuzlanır gibi.</p>

    <p>“Senin evin benim kalbimde,” diye karşılık verdi Catelyn. “Çıkar şu miğferini de yeniden yüzünü göreyim.”</p>

    <p>“Korkarım ki yıllar yüzümü çok güzelleştirmedi,” dedi Brynden Tully ve miğferini çıkardı. Amcası yalan söylemişti. Yüz hatları derinleşmiş, kızıl kahve saçlarının yerini gri teller almıştı ama gülümsemesi, gökyüzü kadar mavi gözlerindeki neşe ve tırtıl gibi şişman kaşları aynı kalmıştı. “Lysa geldiğini biliyor mu?”</p>

    <p>“Önceden haber verecek kadar zaman yoktu,” diye cevapladı Catelyn. Diğerleri arkadan geliyordu. “Biz tam fırtınadan önce geldik amca.”</p>

    <p>“Vadi’ye girme iznimiz var mı?” diye sordu Sör Donnel. Waynwoodlar resmi seremonilere düşkün insanlardı.</p>

    <p>“Gerçek Doğu Muhafızı, Vadi’nin Savunucusu, Kartal Yuvası Lordu Robert Arryn adına Vadi’ye girmenize izin veriyor ve sizi kral barışına uygun davranmakla mükellef kılıyorum,” diye yanıtladı Sör Brynden. “Gelin.”</p>

    <p>Kahramanlar Çağı’nda bir düzine ordunun paramparça olduğu Kanlı Kapı’nın gölgesinde amcasının arkasından atını sürdü Catelyn. Dağlar taş binaların arkasında aniden açıldı ve yeşil arazilerden, mavi gökyüzünden ve başı karlı uzaktaki dağlardan oluşan muhteşem bir manzara gözünün önüne serildi. Nefesi kesilmişti. Arryn Vadisi gün ışığıyla yıkanıyordu. Huzurlu ve bereketli siyah topraklar, ağır akan geniş nehirler, güneşte ayna gibi parlayan ve kenarlarındaki yükseltilerle korunan yüzlerce küçük derenin eklenmesiyle, sisli doğuya doğru genişliyordu manzara. Yüksek arazilerde buğday, mısır, arpa yetişiyordu ve Yüksek Bahçe’nin bal kabakları bile burada yetişenlerden daha büyük, meyveleri buradakilerden daha tatlı olamazdı. Vadi’nin batı ucunda, yüksek yolun son geçide bağlanarak iki mil aşağıdaki düzlüğe doğru inmeye başladığı yerde durdular. Vadi burada daralıyordu. İki yakasının arası yarım günlük yol mesafesine iniyordu. Buradan bakıldığında kuzey dağları öyle yakın görünüyordu ki, Catelyn ellerini uzatsa onlara dokunabilecekmiş gibi hissediyordu. Bütün dağların üzerine eğilmiş sivri doruk, dağlara bile tepeden bakan dağ, Devin Mızrağı’nın zirvesiydi. Dağın Vadi’nin tabanından üç buçuk mil yukarıdaki zirvesi buzlu sislerin arasında kaybolmuştu. Alyssa’nın Gözyaşları denen şiddetli şelale, dağın devasa sol omzunda hayalet gibi akıyordu. Onca mesafeden bile, kara kayaların arasında gümüş iplik gibi parlayan akan suları görebiliyordu Catelyn.</p>

    <p>Catelyn’in durduğunu gören amcası yanına geldi ve işaret etti. “İşte orada, Alyssa’nın Gözyaşları’nın hemen yanında. Dikkatlice bakarsan ve güneş de doğru açıyla vurursa, ara sıra beyaz ışıklar gibi parladığını görebilirsin sadece.”</p>

    <p><em>Yedi Kuleler,</em> demişti Ned. <em>Gökyüzünün göğsüne saplanmış beyaz hançerler gibi. O kadar yüksekler ki, siperlerinde durup aşağıdaki bulutları seyredebilirsin.</em> “Daha ne kadar yol var,” diye sordu amcasına.</p>

    <p>“Akşam çökerken dağda oluruz ama tırmanış bir gün daha sürer.”</p>

    <p>Arkalarından gelen Sör Rodrik’in sesi duyuldu. “Leydim, korkarım ki ben bugün daha fazla yol gidemeyeceğim.” Tekrar çıkmaya başlayan sakallarının arkasındaki yüzü çökmüştü. O kadar yorgun görünüyordu ki Catelyn adamın attan düşmesinden korktu.</p>

    <p>“Gitmemeniz de gerekir zaten,” dedi. “Sizden rica ettiğim her şeyi misliyle yaptınız. Kartal Yuvası’na giden yolun kalanında amcam bana eşlik eder. Lannister benimle gelmeli ama diğerlerinizin burada kalıp dinlenmemesi için bir sebep yok.”</p>

    <p>“Onları misafir etmekten onur duyarız,” dedi Sör Donnel nezaketle. Dört yol ağzındaki handan birlikte yola çıktıkları adamlardan sadece Sör Rodrik, Bronn, Sör Willis Wode ve şarkıcı Marillion kalmıştı geriye.</p>

    <p>“Leydim,” dedi Marillion atını öne doğru sürerek. “Lütfen sizinle Kartal Yuvası’na gelmeme izin verin. Bu masalın başına şahitlik ettiğim gibi sonunu da görmek istiyorum.” Çocuk iyice yorgundu ama sesi azimliydi ve gözleri ateş gibi parlıyordu.</p>

    <p>Catelyn şarkıcıdan onlarla birlikte gelmesini istememişti. Bu çocuğun kendi başına verdiği bir karardı. Onca cesur adamın öldüğü ve bir mezarları bile olmadan geride bırakıldığı bu zorlu yolculuktan sağ çıkmayı becerebilmişti. İşte buradaydı. Uzayan sakalı yüzünden neredeyse yetişkin bir erkek gibi görünüyordu. Sadece buraya kadar gelebildiği için bile ona bir şeyler borçluydu belki Catelyn. “Pekâlâ,” dedi.</p>

    <p>“Ben de geleceğim,” diyerek öne çıktı Bronn.</p>

    <p>Catelyn bundan memnuniyet duymadı. Bronn olmadan Vadi’ye kesinlikle varamazlardı, bunu biliyordu. Bugüne kadar gördüğü en korkusuz savaşçılardan biriydi ve kılıcıyla önlerine çıkan pek çok engeli ortadan kaldırmıştı ama buna rağmen Catelyn bu adamdan hoşlanmıyordu. Cesaret ve güç sahibiydi ama içinde en ufak bir nezaket ya da sadakat duygusu yoktu. Son zamanlarda sürekli Lannister’ın yanında at sürüyordu ve Catelyn ikisinin gizli şakalarla gülüştüğünü görmüştü defalarca. Burada iki adamın yolunu ayırmayı tercih ederdi ama Marillion’a kendisiyle birlikte gelebileceğini söylemişken aynı hakkı Bronn’dan sakınmak uygunsuz olacaktı. “Nasıl isterseniz,” dedi Catelyn ama adamın aslında izin istemediğinin de farkındaydı.</p>

    <p>Sör Willis Wode, Sör Rodrik’in yanında kaldı. Yumuşak sesli bir rahip, şövalyenin yaralarıyla ilgileniyordu. İki şövalyenin sefil haldeki zayıf atlarını da arkalarında bıraktılar. Sör Donnel, Kartal Yuvası’na ve Ay Kapıları’na haberci kuşlar göndererek geldiklerini bildireceğine dair söz verdi. Ahırlardan, üzerlerine tüylü battaniyeler serilmiş, yere sağlam basan dağ aygırları getirildi. Bir saat içinde tekrar yola çıkmak için hazırlardı. Vadi zeminine inmeye başladıklarında Catelyn amcasıyla yan yana at sürüyordu. Arkalarından Tyrion Lannister, Bronn, Marillion ve Brynden’in altı adamı geliyordu.</p>

    <p>Yolun üçte birini aştıkları sırada, diğerlerinin duyamayacağı bir mesafede yol alırken Brynden Tully, Catelyn’e döndü ve, “Bana şu bahsettiğin fırtınayı anlat çocuğum,” dedi.</p>

    <p>“Uzun yıllar oldu, çocuk değilim amca,” diye başladı Catelyn ve bütün olanları anlattı. Lysa’nın mektubunu, Bran’ın düşüşünü, hançerli suikastçıyı, Serçeparmak’ı ve Tyrion Lannister’la handa karşılaşmalarını anlatmak tahmin etmediği kadar uzun sürmüştü.</p>

    <p>Amcası sessizlik içinde dinledi. Kalın kaşlarının altındaki gözleri, adamın kaşları iyice çatıldıkça görünmez oldu. Brynden Tully insanları dinlemeyi bilen bir adamdı... Catelyn’in babası hariç. Lord Hoster’ın kardeşiydi. Ondan beş yaş küçüktü. Catelyn kendini bildiğinden beri babası ve amcası arasında süregelen bir savaş vardı. Catelyn sekiz yaşlarındayken ikisinin bir tartışmasına şahit olmuştu. Lord Hoster, “Sen Tully sürüsünün kara keçisisin,” demişti kardeşi Brynden’e. Amcası kahkahalar atarak aile armaları olan sıçrayan alabalığı göstermiş ve kara bir keçi değil, ancak kara bir <em>balık</em> olabileceğini söylemişti. O günden sonra da karabalık amcasının şahsi arması haline gelmişti.</p>

    <p>İki adam arasındaki savaş Lysa ve Catelyn’in düğünlerine kadar devam etmişti. Amcası düğün ziyafetinde Nehirova’dan ayrılacağını, Lysa ve yeni kocası Kartal Yuvası Lordu’na hizmet edeceğini söylemişti. Catelyn’in kardeşi Edmure nadiren yolladığı mektuplarda, babasının o günden beri Brynden’in adını ağzına almadığını yazıyordu.</p>

    <p>Her şeye rağmen Catelyn’in çocukluk ve gençlik yılları boyunca, babası onlarla konuşamayacak kadar meşgul, annesi ilgilenemeyecek kadar hastayken, Lord Hoster’ın çocuklarının kimi zaman gözyaşlarıyla, kimi zaman anlatacak hikâyeleriyle koşup sarıldıkları adam Karabalık Brynden olmuştu. Catelyn’i, Lysa’yı, Edmure’u... ve evet, babasının himayesindeki çocuk Petyr Baelish’i bile, tıpkı şimdi olduğu gibi sabırla dinler, şakalarına güler, çocuksu dertlerine derman olmaya çalışırdı.</p>

    <p>Catelyn’in anlattıklarını sonuna kadar dinledikten sonra, atı kayalık yolda ilerlerken uzunca bir süre sessizliğini korudu amcası. “Babana haber vermeliyiz,” dedi sonunda. “Lannisterlar harekete geçtiği takdirde, Kışyarı uzak, Vadi dağların arasında güvende ama Nehirova tam yollarının üzerinde.”</p>

    <p>“Ben de aynı şeyden korkuyorum,” diye itiraf etti Catelyn. “Kartal Yuvası’na vardığımızda Üstat Colemon’a bir haberci kuş yollamasını söylemeliyim.” Nehirova’dan başka yerlere de mesajlar göndermeliydi. Ned’in, kuzeyin güçlendirilmesiyle ilgili sancak beylerine verdiği emirleri yerlerine ulaştırmalıydı. “Vadi’deki hava nasıl?” diye sordu.</p>

    <p>“Öfkeli,” dedi Brynden Tully. “Lord Jon çok sevilen bir adamdı ve kralın, yaklaşık üç yüz yıldır Arryn Hanedanı’na ait bir onuru Jaime Lannister’a vermesi büyük bir hakaret olarak algılandı. Lysa oğluna <em>Gerçek</em> Doğu Muhafızı olarak hitap etmemizi emretti ama kimse buna kanmıyor. Kral Eli’nin ölümünü şüpheli bulan sadece kız kardeşin değil. Kimse Jon Arryn öldürüldü demeye cesaret edemiyor ama şüphenin gölgesi büyüdükçe büyüyor.” Sıkıntıyla Catelyn’e baktı. “Bir de çocuk var tabii.”</p>

    <p>“Çocuk mu? Ona ne oldu?” Keskin bir dönemeci alırken, altından geçtikleri geniş bir kaya çıkıntısına başını çarpmamak için atının üzerinde eğildi.</p>

    <p>Amcasının sesi endişe doluydu. “Lord Robert,” diyerek içini çekti. “Altı yaşında, sürekli hasta ve bebeklerini elinden aldığın anda ağlamaya meyilli. Jon Arryn’in gerçek vârisi ama bazıları onun babasının yerini alamayacak kadar zayıf olduğunu düşünüyor. Nestor Royce son on dört yıldır, Jon Arryn Kral Toprakları’nda görevdeyken, Kartal Yuvası’nın baş vekilharçlığını yaptı ve birçok insan Lord Robert belirli bir yaşa gelene kadar onun hükmetmesi gerektiği kanaatinde. Diğerleri de Lysa’nın derhal tekrar evlenmesinin şart olduğuna inanıyor. Talipler şimdiden savaş alanına çıkmış kargalar gibi toplanmaya başladı. Kartal Yuvası onlarla dolu.”</p>

    <p>“Bunu bekliyordum,” dedi Catelyn. Şaşırılacak bir durum değildi. Lysa hâlâ çok gençti ve Dağlar Krallığı’yla Vadi azımsanamayacak kadar büyük düğün hediyeleriydi. “Lysa’nın tekrar evlenmeye niyeti var mı?”</p>

    <p>“Uygun bir aday olursa evlenebileceğini söylüyor ama daha şimdiden Lord Nestor’ı ve düzgün bir düzine adamı reddetti bile. Bu sefer kocasını <em>kendisinin</em> seçeceğine dair yemin etti.”</p>

    <p>“Bu konuda onu suçlayacak son kişi sen olmalısın.”</p>

    <p>Sör Brynden yüzünü buruşturdu. “Suçlamıyorum ama... Lysa oyun oynuyormuş gibi geliyor bana. Bu oyundan keyif alıyor ama asıl amacı Lord Robert büyüyüp yeterli yaşa gelene ve unvanındaki gibi Kartal Yuvası Lordu olana kadar tek başına hükmetmek.”</p>

    <p>“Bir kadın da en az bir erkek kadar akıllıca hükmedebilir,” dedi Catelyn.</p>

    <p>“<em>Doğru</em> kadın hükmedebilir,” dedi amcası göz ucuyla Catelyn’e bakarak. “Hata yapma Catelyn. Lysa sana benzemiyor.” Bir an tereddüt etti. “Dürüst olmam gerekirse, korkarım ki kız kardeşini umduğun kadar... yardımsever bulmayabilirsin.”</p>

    <p>Catelyn’in kafası karışmıştı. “Ne demek istiyorsun?”</p>

    <p>“Kral Toprakları’ndan dönen Lysa, kocası El ilan edildiğinde güneye giden kızla aynı kişi değil artık. O yılları zorluklarla geçti. Bunu bilmelisin. Lord Arryn görevine son derece bağlı bir adamdı ve onların evliliğinin sebebi politikaydı, tutku değil.”</p>

    <p>“Benim evliliğimde olduğu gibi.”</p>

    <p>“Evlilikleriniz aynı şekilde başladı ama seninkinin sonu Lysa’nınkinden mutlu oldu. İki ölü bebek doğurdu ve dört düşük yaptı. Lord Arryn’in ölümü... Catelyn, tanrılar senin kız kardeşine sadece bir çocuk bağışladı ve Lysa sadece o çocuk için yaşıyor. Zavallı oğlan. Çocuğun Lannisterlar’a verildiğini görmektense buraya kaçmasına şaşırmamak gerek. Kız kardeşin korkuyor çocuğum ve en çok korktuğu şey Lannisterlar. Oğlunu aslanın ağzından alabilmek için gece yarısı bir hırsız gibi kaçtı Kızıl Kale’den ve... şimdi sen aslanı onun kapısına kendi ellerinle getirdin.”</p>

    <p>“Zincirlere bağlı olarak,” dedi Catelyn. Yolun sağ tarafında karanlığa düşen derin bir yarık vardı. Catelyn atının dizginlerini çekerek küçük dikkatli adımlar atmasını sağladı.</p>

    <p>“Ah,” dedi amcası. “Dönüp arkalarından ağır ağır gelen Tyrion Lannister’a baktı. “Eyerinde bir balta, kemerinde bir kama ve ona aç bir gölge gibi eşlik eden bir paralı asker görüyorum. Peki zincirler nerede tatlı kızım?”</p>

    <p>Catelyn huzursuzca hareket etti eyerinin üstünde. “Cüce rızası dışında burada. Üzerinde zincirler olsun ya da olmasın, o benim esirim. Onun suçlarının hesabını vermesini Lysa da en az benim kadar istiyordur. Lannisterlar’ın öldürdüğü adam onun lord kocasıydı ve beni Lannisterlar’a karşı uyaran mektubu da kendisi yazmıştı.”</p>

    <p>Karabalık Brynden huzursuzca gülümsedi. “Umarım yanılmıyorsundur çocuğum,” deyip içini çekti. İç çekişi, yanılıyorsun diyordu Catelyn’e.</p>

    <p>Güneş batıya doğru iyice ilerlediğinde, atlarının toynakları altındaki yolun yokuşu düzleşmeye başlamıştı. Yol genişledi ve düz ilerler hale geldi. Catelyn artık kır çiçeklerini ve yeşil çimenleri görebiliyordu. Vadi’nin düzlüklerinde ilerlemek çok daha kolaydı ve yol çok daha eğlenceliydi. Yemyeşil ağaçlıklardan, sakin küçük köylerden, bahçelerden, altın başak tarlalarından, güneş ışığıyla yıkanmış bir düzine küçük dereden geçtiler. Amcası, çift sancak taşıyan bir sancaktan önden yollamıştı. Sancaklardan üstte olanı Arryn Hanedanı’nın ay ve şahiniyle, altta olanı da Brynden’in kendi arması karabalıkla süslüydü. Çiftliklerin, tüccarların atlı arabaları ve alt seviyeli hanedanların süvarileri onların geçmesi için çekilerek yolu açıyordu.</p>

    <p>Buna rağmen Devin Mızrağı’nın eteklerindeki büyük kaleye vardıklarında hava tamamen kararmıştı. Kalenin surlarını titrek meşale alevleri aydınlatıyor, ay ışığı hendek suyunun üzerinde dans ediyordu. Açılır kapanır köprü havaya kaldırılmıştı ve yivli kapı aşağı indirilmişti. Catelyn kapı kulübesinde ve ilerideki kare kulelerde ışıklar olduğunu gördü.</p>

    <p>“Ay Kapıları,” dedi amcası arkalarından gelenler atlarını durdurmak için dizginlerini çekerken. Sancak taşıyıcı kapı kulübesindeki muhafızlara selam vermek için hendeğin kenarına kadar gitti. “Lord Nestor’ın makamı. Bizi bekliyor olmalı. Yukarı bak.”</p>

    <p>Catelyn başını kaldırıp yukarı baktı. Önce kayalardan, ağaçlardan ve karanlığa bir kefen gibi örtülmüş yıldızsız gökyüzü kadar siyah devasa dağdan başka bir şey göremedi. Ardından, yukarıda belli belirsiz parlayan ışığı; dağın dik yamacına kurulmuş, turuncu renkli gözlerle tepeden bakan kuleyi fark etti. Onun da üstünde, çok daha yukarıda bir başkası ve daha da yukarıda, yanıp sönen titrek ışıklardan ibaret bir üçüncüsü. Ve nihayet gökyüzünde, şahinlerin yüksekten uçtuğu yerde, ay ışığında parlayan bir beyazlık. Bu inanılmaz yükseklikteki soluk kulelere bakarken başı dönüyordu.</p>

    <p>Marillion’ın hayretler içinde, “Kartal Yuvası,” diye mırıldandığını duydu.</p>

    <p>Tyrion Lannister’ın tiz sesi araya girdi. “Arrynler ziyaretçilerden pek hoşlanmıyor olmalı. Bu karanlıkta dağa tırmanmayı planlıyorsanız, beni şimdi buracıkta öldürün daha iyi.”</p>

    <p>“Geceyi burada geçireceğiz ve yarın sabah tırmanacağız,” dedi Brynden.</p>

    <p>“Sabırsızlıkla bekliyorum,” diye karşılık verdi cüce. “Oraya nasıl tırmanacağız? Daha önce keçiye binmedim hiç.”</p>

    <p>“Katırlarla,” dedi Brynden gülümseyerek.</p>

    <p>“Dağa oyulmuş basamaklar var,” dedi Catelyn. Ned, Robert Baratheon ve Jon Arryn’le birlikte burada geçirdiği gençlik yıllarını anlatırken bahsetmişti basamaklardan.</p>

    <p>Amcası başıyla onayladı. “Bu karanlıkta görmemiz mümkün değil ama basamaklar orada. Atların geçemeyeceği kadar dar ve dik ama katırlar yolun çoğunu gidebiliyor. Tepeye çıkan yol üç yol kalesiyle korunuyor. Taş, Kar ve Gök. Katırlar bizi Gök’e kadar götürecek.”</p>

    <p>Tyrion Lannister endişeli gözlerle baktı, “Peki ondan sonrası?”</p>

    <p>Brynden gülümsedi. “Ondan sonrası katırların bile çıkamayacağı kadar dik. Yolun kalanını yayan gideceğiz. Belki siz sepetle çıkmayı tercih edersiniz. Kartal Yuvası, Gök’ün hemen üstünde dağa tutunur. Kilerlerinde aşağıdan yukarı malzeme taşıyan altı büyük vinç vardır. Tercih ederseniz, elmalar, ekmekler ve bira fıçılarıyla birlikte yukarı çekilmenizi sağlayabilirim Lord Lannister.”</p>

    <p>Cüce bir kahkaha koyuverdi. “Tıpkı bir bal kabağıymışım gibi,” dedi. “Heyhat, Lannister soyadını taşıyan oğlunun bir sepet turpla birlikte kaderine kavuştuğunu duyan babam nasıl da hayal kırıklığına uğrar. Siz yayan olarak çıkacaksanız, korkarım benim de öyle yapmam gerekecek. Biz Lannisterlar’ın da belli bir gururu var.”</p>

    <p>“Gurur mu?” dedi Catelyn terslenerek. Cücenin alaycı tavrı ve rahat konuşmaları onu sinirlendirmişti. “Bazılarımız ona kibir diyoruz. Kibir, açgözlülük ve güç arzusu.”</p>

    <p>“Ağabeyimin kibirli bir adam olduğuna şüphe yok,” diye karşılık verdi Tyrion Lannister. “Babam açgözlülüğün timsalidir ve tatlı ablam Cersei’nin aldığı her nefes güç kazanma arzusuyla doludur. Buna rağmen ben... ben küçük bir kuzu kadar masumum. Sizin için melememi ister misiniz?” Sırıttı.</p>

    <p>Catelyn bir cevap veremeden köprünün gıcırdayarak indirildiğini ve yağlanmış ağır zincirlerin çekilerek kale kapısının yukarı kaldırıldığını duydu. Silahlı adamlar ellerindeki meşalelerle yolu aydınlatırken, amcası önden giderek hendeği geçmeleri için yolu gösterdi. Vadi Baş Vekilharcı, Ay Kapıları Muhafızı Lord Nestor Royce şövalyeleriyle çevrelenmiş halde avluda bekliyordu onları. “Leydi Stark,” dedi reverans yaparak. Çok iri, fıçı göğüslü bir adamdı ve reveransı çok acemice görünmüştü.</p>

    <p>Catelyn atından inerek adamın yanına gitti. “Lord Nestor,” dedi. Adamı gıyaben tanıyordu. Royce Hanedanı’nın daha alt seviyede bir koluna mensup adam, Bronz Yohn’un kuzeniydi. Hatırı sayılır, saygı görür bir lorddu. “Çok uzun ve yorucu bir yoldan geldik. Bu gece çatınızın misafirperverliğine sığınmak için izin isterim.”</p>

    <p>“Çatım sizindir leydim,” diye karşılık verdi Lord Nestor. “Ama kız kardeşiniz Leydi Lysa geldiğinizi haber alır almaz Kartal Yuvası’ndan bir mesaj yolladı bana. Sizi derhal görmek istiyormuş. Yanınızda gelenler bu gece burada konaklayacaklar ve sabahın ilk ışıklarıyla yukarı gönderilecekler.”</p>

    <p>Amcası atından atladı. “Bu nasıl bir çılgınlık?” dedi öfkeyle. Brynden Tully sözlerinin sivri yerlerini törpüleyecek bir adam değildi. “Gecenin köründe, üstelik dolunay bile yokken yukarı tırmanmak mı? Lysa bile bunun kırık bir boyunla biteceğini bilebilir.”</p>

    <p>“Katırlar yolu biliyor Sör Brynden,” dedi, Lord Nestor’ın yanına gelen on yedi, on sekiz yaşlarında sırım gibi bir genç kız. Koyu renk saçları kısacık ve dümdüz kesilmişti. Deri binici kıyafetleri ve örme zırh giyiyordu. Lorddan çok daha zarif bir şekilde Catelyn’e reverans yaptı. “Size söz veriyorum leydim, en ufak bir zarar görmeyeceksiniz. Sizi yukarı çıkarmak benim için onurdur. Defalarca gece tırmanışı yaptım. Mychel bana baban bir keçi olmalı diyor.”</p>

    <p>Kız öyle kendinden emin ve sevimli bir ukalaydı ki Catelyn gülümsedi. “Adın nedir çocuğum?”</p>

    <p>“Mya Taş, leydim, sizi memnun ederse.”</p>

    <p>Catelyn memnun olmamıştı. Yüzündeki gülücüğü devam ettirebilmek için çaba harcaması gerekti. <em>Taş,</em> Vadi’deki piç soyadıydı. Tıpkı kuzeydeki <em>Kar,</em> Yüksek Bahçe’deki <em>Çiçek</em> gibi. Yedi Krallık’ın her birinde, kendi aile adları olmayan çocuklara verilen belli soyadları vardı. Catelyn’in karşısındaki bu kızla bir derdi yoktu ama aklına Ned’in Sur’daki piçi gelmişti ve bu düşünce onu aynı anda hem kızdırmış hem suçlu hissettirmişti. Cevap verebilmek için kendini zorladı.</p>

    <p>Lord Nestor sessizliği bozan kişi oldu. “Mya akıllı bir kızdır. Sizi Leydi Lysa’ya götürme sözü veriyorsa, bunu yapacağını biliyorum. Beni hiç hayal kırıklığına uğratmadı.”</p>

    <p>“O halde kendimi sana emanet ediyorum Mya Taş,” dedi. “Lord Nestor, sizi esirime göz kulak olmakla görevlendiriyorum.”</p>

    <p>“Ve ben de sizi bu esir açlıktan ölmeden bir kadeh şarap ve iyice kızartılmış bir hadım horoz getirmekle görevlendiriyorum,” dedi Tyrion. “Bir kadın da isterdim ama sanırım bu fazla ileri gitmek olur.” Paralı asker Bronn kahkaha attı.</p>

    <p>Lord Nestor sataşmayı duymazdan geldi. “Emredersiniz leydim. Dediğiniz gibi yapılacak.” Sonunda cüceye bakmaya tenezzül etti ve, “Lannister Lordu’nu bir kule hücresine götürün, kendisine et ve sebze verin,” dedi.</p>

    <p>Tyrion Lannister hücresine götürülürken Catelyn amcasını ve diğerlerini orada bırakarak piç kızın peşinden kaleden çıktı. Yüksek avluda eyerlenmiş iki katır hazır bekliyordu. Gökyüzü mavisi bir pelerin giymiş olan muhafız dar yan kapıyı açarken Mya, Catelyn’in katıra binmesine yardım etti. Kapının ötesinde bir çam ve ladin ormanıyla, kara bir duvar gibi görünen dağ vardı. Dağa derince oyulmuş gökyüzüne yükselen basamaklar oradaydı. “Bazı insanlar gözlerini kapamanın daha kolay olduğunu söyler,” dedi Mya. Katırları kapıdan geçirerek ormana çıkarıyordu. “Başları döndüğünde ya da korktuklarında katırlara çok sıkı tutunurlar ama hayvanlar bunu sevmez.”</p>

    <p>“Ben Tully olarak doğdum ve bir Stark’la evlendim,” dedi Catelyn. “Öyle kolay kolay korkmam. Bir meşale yakmayı düşünüyor musun?” Basamaklar zifiri karanlıktı.</p>

    <p>Kız yüzünü buruşturdu. “Meşaleler sizi sadece kör eder. Böyle açık bir gecede ay ve yıldızların ışığı yeterlidir. Mychel bende baykuş gözleri olduğunu söylüyor.” Katıra atladı ve hayvanı ilk basamağa doğru yürüttü. Catelyn’in bindiği katır kendi kendine diğerini takip etmeye başladı.</p>

    <p>“Mychel’den daha evvel de bahsettin,” dedi Catelyn. Katırlar ağır ağır ama yere sağlam basarak güvenli bir şekilde hareket ediyordu. Catelyn bu durumdan memnundu.</p>

    <p>“Mychel benim aşkım,” diyerek açıkladı Mya. “Mychel Redfort. Sör Lyn Corbray’in yaveri. Seneye ya da ondan sonraki yıl şövalye ilan edildiğinde evleneceğiz.”</p>

    <p>Tıpkı Sansa gibi konuşuyordu. Masum hayalleriyle mutlu. Catelyn gülümsedi ama gülümsemesi hüzün doluydu. Redfortlar’ın, Vadi’nin eski ailelerinden biri olduğunu biliyordu. Damarlarında İlk İnsanlar’ın kanı vardı. Mychel kızın aşkı olabilirdi ama Redfort’un bir piçle evlenmesi mümkün değildi. Oğlanın ailesi çok daha uygun bir kızla evlenmesi için gerekeni yapacaktı. Bir Corbray ya da Waynwood ya da Royce. Belki de Vadi’nin dışından daha itibarlı bir hanedanın kızı. Eğer Mychel Redfort bu kızla yatarsa, bunu çarşafın başka tarafında yapacaktı.</p>

    <p>Tırmanış Catelyn’in umduğundan daha kolaydı. Ağaçlar dar patikanın üzerine iyice eğilip birbirine dolaşarak, ay ışığını bile sızdırmayan yeşil ve doğal bir kubbe oluşturduğu için, uzun ve karanlık bir tünelde yol alıyorlarmış gibi hissediliyordu ama katırlar yolu biliyordu ve yere sağlam basıyorlardı. Mya Taş’a karanlıkta görebilen gözler bahşedildiği de gerçekti. Kıvrılarak yukarı çıkan basamakları döne döne tırmanarak yukarı doğru yol alıyorlardı. Basamaklara düşen iğne yapraklar yeri tamamen kapladığı için katırların adım sesleri yumuşuyor, neredeyse duyulmaz hale geliyordu. Sessizlik Catelyn’i sakinleştirmiş, hayvanların ağır ve emin adımları eyerinin üzerinde beşikteymişçesine sallanmasına sebep olmuştu. Çok geçmemişti ki uykuyla savaşıyordu.</p>

    <p>Belki de bir süre için kaybetmişti o savaşı çünkü önünde aniden beliren demir perçinli kapıyla irkildi. “Taş,” dedi Mya neşeyle. Katırdan iniyordu. Aşılması zor taş duvarların üzerine sıra sıra demir kazıklar dikilmişti ve iki yuvarlak kalın kule, iç kalenin tepesinden bakıyordu. Kapı Mya’nın seslenmesiyle açıldı. İçeri girdiklerinde yol kalesinin cüsseli şövalyesi Mya’yı ismiyle selamladı ve et şişle birlikte kızartılmış soğan ikram etti. Catelyn ne kadar acıktığının farkında değildi. Yeni katırlar eyerlenirken, ikram edilenleri avluda ayakta yedi. Etlerin suyu çenesinden aşağı akıp pelerinine damlıyordu ama Catelyn bunu umursamayacak kadar açtı.</p>

    <p>Sonra yeni katırlara binerek yıldızların ışığında tekrar yola koyulma vakti geldi. Tırmanışın ikinci bölümü Catelyn için daha korkutucuydu. Patika daha dar, basamaklar daha aşınmış ve dikti. İlerledikleri yol çakıl taşları ve kaya parçalarıyla doluydu. Mya en az on kez katırından inip dağdan düşen kaya parçalarını temizlemek zorunda kaldı. “Hayvanların bacaklarının burada kırılmasını istemezsiniz,” dedi. Catelyn kızla hemfikirdi. Şimdi irtifayı daha kolay hissedebiliyordu. Ağaçlar seyrelmişti ve rüzgâr sert esiyordu. Boralar elbiselerini uçuruyor, saçlarını yüzüne yapıştırıyordu. Basamaklar zaman zaman birbirinin üstüne biniyordu. Aşağıda kalan Taş’ı ve daha da aşağıdaki, meşaleleri artık mum ışığına benzeyen Ay Kapıları’nı görebiliyordu.</p>

    <p>Kar, Taş’tan daha küçüktü. Tek bir müstahkem kule, ahşap bir iç kule ve sıvanmamış bir kaya duvarın arkasına gizlenmiş bir ahırdan ibaretti ama aşağıdaki yol kalesinin bütün taş merdivenlerine hükmedecek şekilde Devin Mızrağı’na yuvalanmıştı. Kartal Yuvası’na ulaşmaya niyetlenmiş bir düşmanın, basamak basamak Taş’tan yukarı tırmanması ve o sırada Kar’dan yağan ok ve kaya yağmuruna dayanabilmesi gerekirdi. Kar’ın kumandanı genç ve heyecanlı şövalye onlara biraz ekmek ve peynir yemelerini, ateşin karşısında ısınıp dinlenmelerini önerdi ama Mya teklifi reddetti. “Yola devam etmeliyiz leydim,” dedi. “Arzu ederseniz.” Catelyn başıyla onayladı.</p>

    <p>Ahırlardan bir kez daha yeni katırlar getirildi. Catelyn’inki beyazdı. Mya hayvanı gördüğünde gülümsedi. “Beyazca iyi bir hayvandır leydim. Buzda bile sağlam yürür ama dikkatli olmalısınız. Sizden hoşlanmazsa çifte atar,” dedi.</p>

    <p>Beyaz katır Catelyn’i sevmiş gibi görünüyordu, tanrılara şükür tekmelenmemişti. Yerde buz da yoktu ve Catelyn bunun için de şükrediyordu. “Yüzlerce yıl önce karın ilk başladığı yer burasıymış. Annem söylerdi,” dedi Mya. “Burası her zaman bembeyazmış ve buz hiç erimezmiş.” Omuz silkti. “Ben dağın bu kadar alt kısmında hiç kar görmedim. Belki de eskiden öyleydi.”</p>

    <p><em>Çok genç,</em> diye düşündü Catelyn. Kendisinin hiç böyle olup olmadığını düşünüyordu. Bu kız ömrünün yarısını yaz mevsiminde geçirmişti ve bütün bildiği buydu. <em>Kış geliyor çocuğum,</em> demek istedi. Kelimeler dudağındaydı, az kalsın söylüyordu. Belki de en sonunda bir Stark oluyordu.</p>

    <p>Kar’ın üstünde rüzgâr canlı bir yaratık gibiydi. Issız ormanlardaki kurtlar gibi uluyor, sonra onları kandırmak istermişçesine tamamen yok oluyordu. Yıldızlar burada daha parlaktı ve dokunsan uzanabilirmişsin gibi yakın görünüyorlardı. Boynuzlu ay karanlık gökyüzünde devasaydı. Tırmanışları sürdükçe, Catelyn yukarı bakmanın aşağı bakmaktan çok daha iyi olduğuna karar verdi. Basamaklar asırlarca buz altında kalmaktan ve üzerlerine basan sayısız katır toynağından dolayı çatlak çatlaktı. Yükseklikleri Catelyn’in yüreğini ağzına getirmeye yetiyordu. Yolun, iki sivri kaya arasında kalan tepe gibi yüksek bölümüne geldiklerinde Mya katırdan indi. “Hayvanları yürütmek en iyisi,” dedi. “Buradaki rüzgâr biraz zorlu olabilir leydim.”</p>

    <p>Catelyn katırdan kaskatı olmuş halde indi ve önündeki patikaya baktı. Yaklaşık yedi metre uzunluğunda ve bir metre genişliğindeydi ama her iki yanında da sarp uçurumlar vardı. Rüzgârın tiz çığlığını duyabiliyordu. Mya hafif adımlarla yürümeye başladı. Arkasından gelen katırını gören, bir avluda rahat rahat dolaşıyormuş sanırdı. Sıra Catelyn’deydi. İlk adımını atar atmaz korkudan çenesi kilitlendi. Boşluğu, rüzgârın yarattığı dipsiz ve karanlık anaforları hissedebiliyordu. Titreyerek durdu. Hareket etmeye korkuyordu. Rüzgâr bir çığlık attı, onu uçurumdan aşağı atmak istiyormuşçasına pelerininden çekti. Catelyn ürkekçe geriye doğru bir adım attı ama katırı tam arkasındaydı, hareket edemedi. <em>Burada öleceğim,</em> diye düşündü. Sırtından buz gibi terler aktığını hissediyordu.</p>

    <p>“Leydi Stark,” diye seslendi Mya. Kızın sesi binlerce mil öteden geliyordu sanki. “İyi misiniz leydim?”</p>

    <p>Catelyn gururundan kalan son parçayı da yutup, “Ben... Ben bunu yapamayacağım çocuğum,” diye bağırdı.</p>

    <p>“Evet yapabilirsiniz,” dedi piç kız. “Yapabileceğinizi biliyorum. Baksanıza patika ne kadar geniş.”</p>

    <p>“Bakmak istemiyorum.” Patika, dağ, katırlar, gökyüzü, bütün dünya etrafında hızla dönüyor gibi hissediyordu. Catelyn gözlerini kapadı. Nefesini düzeltmeye çalıştı.</p>

    <p>“Sizi almaya geliyorum,” diye seslendi Mya. “Kımıldamayın leydim.”</p>

    <p>Kımıldamak Catelyn’in yapabileceği son şey bile değildi. Rüzgârın çığlığını ve taşa sürtünen deri seslerini dinledi. Mya gelmişti. Nazikçe kolunu tutuyordu. “İsterseniz gözlerinizi açmayın. Şimdi ipi bırakın, Beyazca kendi başının çaresine bakabilir... Çok iyi leydim. Ben sizi yürüteceğim, çok kolay, göreceksiniz. Şimdi benim için bir adım atın. İşte böyle. Ayağınızı yavaşça öne kaydırın. Bakın oldu. Şimdi bir adım daha. Kolay işte. İsteseniz koşabilirsiniz bile. Bir adım daha. Evet.” Piç kız adım adım sabırla karşıya geçirdi kör ve titreyen Catelyn’i. Katırlar arkalarından sakince geliyordu.</p>

    <p>Gök adı verilen yol kalesi, dağın yamacına yaslanmış hilal şekilli yüksek bir duvardan öte bir şey değildi ama Valyria’nın meşhur tepesiz kuleleri bile Catelyn’e bundan daha güzel görünemezdi. Sonunda kar krallığı başlıyordu burada. Gök’ün eskimiş taşları buzla kaplanmıştı ve çıkıntılardan uzun buz mızrakları sarkıyordu.</p>

    <p>Mya Taş muhafızlara seslendiğinde doğuda şafak sökmeye başlamıştı. Kapılar açıldı. İçeride sadece bir dizi rampa ve üst üste yığılmış her boydan kayalar, taşlar vardı. Burada korkunç bir çığ başlatmak dünyanın en kolay işiydi hiç şüphesiz. Kayalardan oluşan bir yüz önlerinde esniyordu sanki. “Ahırlar ve kışlalar ileride,” dedi Mya. “Kalenin son bölümü dağın içinde. Epey karanlıktır ama en azından rüzgârdan kurtulacaksınız. Katırlar ancak buraya kadar gelebiliyor. Burdan sonrasını bir bacaya tırmanmak gibi düşünün. Basamaklardan çok, taştan yapılmış dik bir merdivene benzer. Çok zor değil. Bir saat sonra oradayız.”</p>

    <p>Catelyn yukarı baktı. Tam kafasının üstünde, soluk şafak aydınlığında, Kartal Yuvası’nın temellerini belli belirsiz seçebiliyordu. Tırmanacakları mesafe iki yüz metreden fazla olamazdı. Aşağıdan bakıldığında küçük bir bal peteği gibi görünüyordu. Amcasının vinçler ve sepetlerle ilgili söylediklerini hatırladı. “Lannisterlar’ın belli bir gururu olabilir ama Tullyler aklıselimle doğmuştur,” dedi Mya’ya. “Bütün gün ve gece hayvan sırtındaydım. Bir sepet sarkıtmalarını söyle, geri kalan yolu turplarla gideceğim.”</p>

    <p>Catelyn Stark sonunda Kartal Yuvası’na ulaştığında güneş dağların arasında yükselmişti çoktan. Gökyüzü mavisi bir pelerin giymiş, göğüs zırhına ay ve şahin dövülmüş gri saçlı iri bir adam olan, Arryn ailesinin baş muhafızı Sör Vardis Egen, Catelyn’in sepetten çıkmasına yardım etti. Adamın hemen yanında, çok az saçlı, çok uzun boyunlu, zayıf ve huzursuz Üstat Colemon vardı. “Leydi Stark, ne kadar güzel ve beklenmedik bir ziyaret,” dedi Sör Egen. Üstat Colemon onaylar gibi başını salladı. “Gerçekten öyle leydim, gerçekten öyle. Kardeşinize geldiğinizi haber verdim. Vardığınız anda uyandırılmak istediğini emretmişti.”</p>

    <p>“Umarım rahat bir gece uykusu uyuyabilmiştir,” diye karşılık verdi Catelyn. Sesindeki kinayeyi kimse fark etmemiş gibi görünüyordu.</p>

    <p>Adamlar onu vinç odasından sarmal bir merdivene götürdü. Kartal Yuvası diğer önemli hanedanların kalelerine kıyasla küçük bir yerdi. Devasa dağın omuzlarında, birbirine sıkıca bağlanıp deste haline gelmiş oklara benzeyen yedi ince uzun kule. Burada ahırlara, hayvan barınaklarına, dökümhanelere ihtiyaç yoktu ama ambarlarının Kışyarı’nınkilerden daha büyük olduğunu ve bu kulelerde en az beş yüz kişinin rahatlıkla yaşayabileceğini söylemişti Ned bir keresinde. Buna rağmen, seslerin yankılandığı boş taş koridorlardan geçerken, Catelyn’e terk edilmiş gibi görünüyordu burası.</p>

    <p>Lysa odasında tek başına bekliyordu Catelyn’i. Geceliği hâlâ üzerinde, yatağının kenarında oturuyordu. Uzun kızıl kahve saçları çıplak omuzlarına ve sırtına dökülmüş, karmakarışık olmuştu. Bir hizmetçi arkasına geçmiş saçlarını tarıyordu ama Catelyn odaya girdiğinde Lysa heyecanla ayağa fırlayıp gülümsedi. “Cat,” dedi. “Ah, Cat. Seni görmek ne güzel. Benim tatlı kız kardeşim.” Koşup kollarını Catelyn’in boynuna doladı. “Ne kadar zaman oldu?” diye mırıldandı. “Ah, uzun, çok uzun zaman oldu.”</p>

    <p>Tam olarak beş yıl olmuştu doğrusu. Lysa için beş zalim yıl. Paylarına düşeni yaşamışlardı. Lysa, Catelyn’den iki yaş küçüktü ama daha yaşlı görünüyordu şimdi. Boyu daha kısaydı. Vücudu kalınlaşmış, yüzü yuvarlaklaşmıştı. Tullyler’in mavi gözleri onda da vardı ama soluklaşmış gibiydi o gözler. Küçücük ağzının kenarları aşağı doğru sarkmıştı. Düğün gününde Nehirova septinde yanında duran, ince, dik göğüslü kızı hatırladı. Ne kadar güzel ve hayat doluydu. Kız kardeşinin güzelliğinden geriye, beline kadar şelale gibi dökülen uzun kızıl kahve saçları kalmıştı sadece.</p>

    <p>“İyi görünüyorsun,” diyerek yalan söyledi Catelyn. “Ama... yorgun gibisin.”</p>

    <p>Kız kardeşi kollarını çözdü. “Yorgunum. Ah, evet yorgunum.” Odadaki diğer insanların farkına yeni varmış gibiydi. Hizmetçisine, Üstat Colemon’a ve Sör Vardis’e, “Bizi yalnız bırakın,” dedi. “Kardeşimle baş başa görüşmek istiyorum.” İnsanlar odadan çıkarken Catelyn’in elini tuttu...</p>

    <p>...ve kapı kapanır kapanmaz bıraktı. Catelyn kardeşinin yüzünün bir anda değiştiğini gördü. Güneşin bir anda bulutların arasına girmesi gibiydi. “Sen <em>aklını</em> mı kaçırdın?” diye sordu öfkeyle. “Haber vermeden, izin istemeye gerek görmeden onu <em>buraya</em> getirmen, bizi Lannisterlar’la olan kavganın içine çekmen...”</p>

    <p>“<em>Benim</em> kavgamın mı?” Catelyn duyduklarına inanamıyordu. Lysa’nın buz gibi sesi kalbinde büyük bir yangın çıkarmıştı. “Bu önce senin kavgandı sevgili kardeşim. Bana o lanetli mektubu yollayan, kocanın Lannisterlar tarafından öldürüldüğünü söyleyen sendin.”</p>

    <p>“Seni uyarmak için söyledim. Onlardan uzak durmanı sağlamak için. Onlarla <em>savaşman</em> için değil. Tanrılar aşkına Cat, sen ne yaptığının farkında mısın?”</p>

    <p>“Anne?” dedi hafif bir ses. Lysa endişeyle döndü. Ağır geceliğinin eteği de etrafında dönmüştü. Kartal Yuvası Lordu Robert Arryn, elindeki bez bebeğe sıkı sıkı sarılmış kapının önünde duruyordu. Acı verecek kadar zayıf, yaşına göre az gelişmiş, bütün hayatını hastalıklarla geçirmiş bir çocuktu. Titriyordu zaman zaman. Üstatlar titreme hastalığı demişti. “Sesler duydum.”</p>

    <p><em>Şaşırılacak bir şey değil,</em> diye düşündü Catelyn. Lysa neredeyse bağırarak konuşmuştu. Bakışları hançer gibiydi. “Bu senin teyzen Catelyn, bebeğim. Kardeşim Leydi Stark. Onu hatırlıyor musun?”</p>

    <p>Çocuk boş gözlerle Catelyn’e baktı. “Sanırım,” dedi. Catelyn çocuğu en son gördüğünde daha bir yaşında bile değildi oysaki.</p>

    <p>Lysa şöminenin kenarına oturdu ve, “Anneye gel tatlım,” dedi. Çocuğun yatak kıyafetlerini düzeltip ince kahverengi saçlarını okşadı. “Çok güzel bir çocuk, öyle değil mi? Ve çok güçlü. Duyduğun şeylere inanma sakın. Jon en doğrusunu biliyordu. <em>Tohum güçlü,</em> dedi bana. Son sözleri. Robert’ın ismini söyleyip durdu. Kolumu o kadar sıkı tuttu ki iz bıraktı. <em>Onlara söyle, Tohum güçlü.</em> Onun tohumu. Benim bebeğimin ne kadar güçlü bir adam olacağını herkes bilsin istedi.”</p>

    <p>“Lysa, eğer Lannisterlar’la ilgili haklıysan çabucak harekete geçmemiz için önemli sebeplerimiz var. Biz...”</p>

    <p>“<em>Bebeğin</em> önünde konuşma,” dedi Lysa. “Çok duygusal bir doğası var. Öyle değil mi tatlım?”</p>

    <p>“Çocuk, Kartal Yuvası Lordu ve Vadi’nin Savunucusu,” diye hatırlattı Catelyn. “Bunlar duygusal olunacak zamanlar değil. Ned işin savaşa varacağını düşünüyor.”</p>

    <p><em>“Sessiz ol!”</em> diye terslendi Lysa. “Çocuğu korkutuyorsun.” Küçük Robert omzunun üstünden Catelyn’e baktı ve titremeye başladı. Elindeki bez bebeği düşürerek iyice annesine yaslandı. “Korkma küçük bebeğim,” diye fısıldadı Lysa. “Annen burada, kimse sana zarar veremez.” Geceliğinin önünü açtı. Solgun renkli, ağır ve ucu kıpkırmızı göğsünü dışarı çıkardı. Çocuk istekle yakaladı annesinin göğsünü. Yüzünü memeye gömdü ve emmeye başladı. Lysa çocuğun saçlarını okşuyordu.</p>

    <p>Catelyn bildiği bütün kelimeleri unutmuştu. <em>Jon Arryn’in oğlu.</em> Kendi bebeğini hatırladı, üç yaşındaki Rickon’ı. Bu çocuğun yarı yaşındaki, katbekat korkusuz Rickon’ı. Vadi’deki lordların neden endişelendiğini anlıyordu şimdi. Kralın oğlanı annesinden uzaklaştırıp, Lannisterlar’ın himayesine vermeye çalışmasının nedenini ilk kez anlıyordu...</p>

    <p>“Burada güvendeyiz,” dedi Lysa. Catelyn’e mi, oğlana mı söylediği belli değildi.</p>

    <p>“Aptal olma,” diye karşılık verdi Catelyn. Öfkelenmişti. “Kimse güvende değil. Burada saklanırsan Lannisterlar seni unutur zannediyorsan yanılıyorsun.”</p>

    <p>Lysa elleriyle oğlunun kulaklarını kapadı. “Dağları aşıp ordularını buraya getirebilseler, Kanlı Kapı’yı geçebilseler bile Kartal Yuvası zapt edilemez bir yerdir. Kendi gözlerinle gördün. Kimse buraya çıkamaz.”</p>

    <p>Catelyn kardeşini tokatlamak istiyordu. Amcası Brynden onu uyarmaya çalışmıştı. “Zapt edilemez kale yoktur,” dedi.</p>

    <p>“Bu kale öyle,” diye ısrar etti Lysa. “Herkes öyle söylüyor. Benim sorunum, şu senin getirdiğin İblis’le ne yapacağım?”</p>

    <p>“Kötü bir adam mı?” diye sordu Arryn Vadisi Lordu. Ağzından dışarı attığı göğüs ucu ıslak ve kırmızıydı.</p>

    <p>“Çok kötü bir adam,” dedi Lysa göğsünü kapatırken. “Ama annen küçük bebeğinin zarar görmesine asla izin vermez.”</p>

    <p>“Uçur onu,” dedi Robert hevesle.</p>

    <p>Lysa çocuğun başını okşadı. “Belki de öyle yaparız,” diye mırıldandı. “Belki de tam olarak bunu yapmalıyız.”</p>
  </div>
</body>
</html>
