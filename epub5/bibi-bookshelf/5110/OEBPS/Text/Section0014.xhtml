<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Kışyarı’nın büyük taş labirentinde bir yerde bir kurt uludu. Bir yas bayrağı gibi dalgalanıyordu ses kalede.</p>

    <p>Tyrion Lannister başını okuduğu kitaptan kaldırdı. Kütüphanenin sıcak ve rahat havasına rağmen, duyduğu sesle ürpermişti. Bir kurdun ulumasında insanı olduğu yerden alıp götüren, karanlık bir ormanın ortasında çırılçıplak bırakan bir şeyler olduğunu düşündü.</p>

    <p>Ulu kurt tekrar uluduğunda ağır kitabın deri kapağını kapadı. Kitap uzun zaman önce ölmüş bir üstat tarafından, mevsimlerin değişimi üzerine yazılmış yüz yaşında bir eserdi. Esneyen ağzını elinin tersiyle örttü. Okuma lambasının alevi titriyordu. Yağı hemen hemen bitmişti. Şafak vakti olduğunu odaya sızan hafif ışıktan anlamıştı. Bütün gece okumuştu kitabı ama bu yeni bir şey değildi. Tyrion Lannister’ın uykuyla arası yoktu.</p>

    <p>Oturduğu sıradan kalkarken bacaklarının iyice uyuşmuş olduğunu fark etti. Biraz ovuşturarak bacaklarına can vermeye çalışırken, topallaya topallaya okuma masasında uyuya kalan rahibin yanına gitti. Başı önünde hâlâ açık duran kitabın üstüne düşmüştü. Kitabın adına bir göz attı. Yüce Üstat Aethelmure’nin Hayatı idi. “Tabii ki uyursun. Chalye,” dedi hafif bir sesle. Genç adam gözlerini kırpıştırarak, şaşkın halde irkildi. Mensubu olduğu topluluğun kristal kolye başlığı boynundaki gümüş zincirin ucunda sallanıyordu. “Ben kahvaltı etmeye gidiyorum,” dedi Tyrion Lannister. “Sen kitapları raflara geri koy. Valyria yazmalarına özellikle dikkat et. Parşömenler çok kuru. Ayrmidon tarafından kaleme alınmış <em>Savaş Makineleri</em> kitabı çok ender bulunur bir eserdir ve sendeki tek eksiksiz nüsha.” Chayle hâlâ tam uyanamamış halde, ağzı açık, Tyrion’a bakıyordu. Tyrion sabırla talimatlarını tekrar etti, rahibin omzuna hafifçe vurdu ve onu işiyle baş başa bıraktı.</p>

    <p>Dışarı çıktığında, soğuk sabah havasını ciğerlerine doldurdu ve kütüphane kulesinin dik taş merdivenlerinden aşağı inmeye başladı. Ağır ağır iniyordu çünkü sarmal merdivenin basamakları dar ve yüksek, onun bacakları kısa ve eğriydi. Yavaş yavaş doğan güneş Kışyarı’nın duvarlarını henüz tam olarak aydınlatmamıştı ama aşağıdaki avluda adamlar koşturmaya başlamıştı bile. Sandor Clegane’in sert sesi ona kadar ulaşıyordu. “Çocuğun ölmesi ne kadar uzun sürdü. Biraz acele etse ne iyi olur.”</p>

    <p>Tyrion aşağı baktığında, yanında Tazı’yla birlikte duran Joffrey’yi gördü. Etraflarını uşaklar sarmıştı. “Hiç değilse sessiz ölüyor,” dedi Joffrey. “Bütün gürültüyü kurt yapıyor. Dün gece hiç uyutmadı uluması.”</p>

    <p>Yaverinin başına yerleştirdiği siyah miğfer yüzünden sert toprağa dev gibi gölgesi düşüyordu Clegane’in. “Eğer sizi memnun edecekse ben o yaratığı susturabilirim,” dedi Joffrey’ye, siperi açık miğferinden. Yaveri uzunkılıcını eline verdi. Sabah havasından bir dilim kesiyormuş gibi savurduğu kılıcın ağırlığını kontrol etti. Arkasındaki avludan çeliğin çeliğe çarpma sesleri geliyordu.</p>

    <p>Bu fikir prensi mutlu etmiş gibiydi. “Bir köpeği öldürmek için öbür köpeği gönder,” dedi. “Kışyarı’nda o kadar çok kurt var ki, Starklar birinin eksildiğini fark etmez bile.”</p>

    <p>Tyrion son basamaktan aşağı atlayıp avluya çıktı. “Ben seninle aynı fikirde değilim sevgili yeğenim,” dedi. “Adını verebileceğim bazı prenslerin aksine, Starklar altıya kadar saymasını biliyor.”</p>

    <p>Joffrey’nin yüzü kızaracak kadar terbiyesi vardı en azından.</p>

    <p>“Boşluklardan gelen bir ses,” dedi Sandor. Miğferinin altından birini arıyormuş gibi sağa sola bakınıyordu. “Ruhlar konuşuyor olmalı!”</p>

    <p>Joffrey güldü. Muhafızı tiyatro sanatçılarına özgü bu farsı oynarken hep gülerdi zaten. Tyrion bu oyuna alışıktı. “Ses buradan, aşağıdan geliyor,” dedi.</p>

    <p>Uzun adam yere doğru iyice eğildi ve Tyrion’ı o an görmüş gibi yaptı. “İşte ufak Lord Tyrion,” dedi. “Lütfen bağışlayın, orada olduğunuzu göremedim.”</p>

    <p>“Bugün senin terbiyesizliklerinle uğraşacak havada değilim,” dedi Tyrion ve yeğenine döndü. “Joffrey, Lord ve Leydi Stark’a gidip taziyelerini sunmakta çok geç kaldın.”</p>

    <p>Joffrey’de küçük prens çocuklarına has bir huysuzluk görünüyordu. “Benim tesellimin onlara ne faydası olabilir ki?”</p>

    <p>“Hiç,” dedi Tyrion. “Ama senden beklenen doğru tavır budur. Yokluğun fark ediliyor.”</p>

    <p>“Stark çocuğu benim için hiçbir şey ifade etmiyor. Ağlayıp sızlayan bir kadına hiç tahammül edemem.”</p>

    <p>Tyrion çocuğa yaklaştı ve yüzüne çok sert bir tokat attı. Prensin yanağı kıpkırmızı olmuştu.</p>

    <p>“Tek bir kelime edersen, bir tokat daha yersin,” dedi.</p>

    <p>“Seni anneme söyleyeceğim,” diye bağırdı Joffrey.</p>

    <p>Tyrion çocuğa ilkinden çok daha sert bir tokat daha savurdu. Şimdi iki yanağı da kıpkırmızıydı.</p>

    <p>“Gidip annene söyle. Ama önce Lord ve Leydi Stark’a gideceksin. Önlerinde diz çöküp onlara ne kadar üzgün olduğunu, eğer onların bir parça iyi hissedebilmesi için yapabileceğin en küçük bir şey varsa emirlerinde olduğunu, bu acılı vakitlerinde onlar için dua edeceğini söyleyeceksin. Anladın mı? <em>Anladın mı?</em>”</p>

    <p>Çocuk ağlayacak gibi görünüyordu ama kendisini tutup başıyla hafifçe onayladı ve eli yanağında geniş avlu boyunca koşmaya başladı. Tyrion arkasından onu izliyordu.</p>

    <p>Üzerine bir gölge düştü. Döndüğünde Clegane’in ona bir tepe gibi, dik dik yukarıdan baktığını fark etti. Simsiyah zırhı güneşi emen bir mürekkep kâğıdı gibi görünüyordu. Miğferinin siperini indirdi. Miğferin bu ön kısmı dişlerini gösteren bir köpek şeklinde yapılmıştı. İlk görenler bu görüntüden ürkerdi ama Tyrion, Clegane’in iğrenç şekilde yanmış yüzünü kapatan bu miğferin onun görünüşünü iyileştirdiğini düşünürdü.</p>

    <p>“Prens bunu asla unutmayacaktır ufak lord,” dedi Tazı. Kahkahası miğferinin içinde garip bir sese dönüşmüştü.</p>

    <p>“Umarım unutmaz,” dedi Tyrion. “Eğer unutacak olursa, sen iyi bir köpek ol da bunu ona hatırlat.” Avluya göz gezdirdi. “Ağabeyimin nerede olduğunu biliyor musun?”</p>

    <p>“Kraliçeyle birlikte kahvaltı ediyorlar.”</p>

    <p>“Ah!” dedi Tyrion. Clegane’e üstünkörü bir selam verdi. Islık çalarak, kısa bacaklarının izin verdiği ölçüde seri adımlarla uzaklaştı. Bugün Tazı’nın karşısına çıkacak ilk şövalyeye acıyordu. Adam gerçekten asabi yapılıydı.</p>

    <p>Misafir evinin kahvaltı odasında, soğuk ve neşesiz bir sofra kurulmuştu. Jaime, Cersei ve çocuklarla birlikte masada oturuyordu. Alçak, fısıltılı seslerle konuşuyorlardı.</p>

    <p>“Robert hâlâ yatıyor mu?” diye sordu Tyrion, davet edilmediği masaya otururken.</p>

    <p>Kız kardeşi, Tyrion doğduğu andan beri değişmeyen, tiksinti dolu delici bakışlarıyla baktı. “Kral hiç yatmadı. Lord Eddard Stark’la birlikte. Onların acısını çok derinden paylaşıyor,” diye yanıtladı.</p>

    <p>“Robert’ımızın çok büyük bir kalbi var,” dedi Jaime tembel bir gülümsemeyle. Jaime’nin gerçekten ciddiye aldığı hemen hemen hiçbir şey yoktu ama Tyrion onun bu özelliğini kabullenmişti. Zorlu ve acı dolu çocukluğu sırasında, ona az da olsa saygı ve şefkat gösteren tek kişi Jaime olmuştu. Sırf bu yüzden onun yaptığı her hatayı affetmeye gönüllü oluyordu Tyrion.</p>

    <p>Bir hizmetkâr masaya yaklaştı. “Ekmek,” dedi Tyrion. “Ve şu küçük balıklardan iki tane, onları mideye indirebilmek için bir kupa siyah bira. Ah, ayrıca jambon. Kapkara olana kadar kızartın.” Hizmetkâr reverans yaptı ve ayrıldı. Tyrion kardeşlerine döndü. Biri erkek, diğeri kız ikizler. Bu sabahki kostümleri de birbirine benziyordu. İkisi de gözlerinin renklerine uygun koyu yeşil kıyafetler seçmişlerdi. Altın rengi bukleleri özenle taranmıştı ve bilek, parmak ve boyunlarında çeşitli aksesuarlar parıldıyordu.</p>

    <p>Tyrion bir ikizi olmasının nasıl bir şey olacağı fikrini düşündüğü anda kafasından çıkardı. Kendisine her gün aynada bakmak bile yeterince kötüyken, bir ikizinin olması katlanılamayacak bir eziyet olurdu herhalde.</p>

    <p>Prens Tommen sordu. “Bran’dan haber var mı dayı?”</p>

    <p>“Dün akşam hasta odasına uğradım. Pek bir değişiklik yoktu ama üstat bunun iyiye işaret olduğunu söylüyor.”</p>

    <p>“Brandon’ın ölmesini istemiyorum,” dedi Tommen hüzünle. Sevgi dolu bir çocuktu. Ağabeyine hiç benzemiyordu. Jaime ve Tyrion’ın da bir bezelye kabuğunun içindeki tanelere benzediği söylenemezdi.</p>

    <p>“Lord Eddard’ın Brandon adında bir erkek kardeşi vardı,” dedi Jaime eğleniyormuş gibi. “Targaryenlar tarafından esir alınıp öldürülmüştü. Pek uğurlu bir isim olduğu söylenemez.”</p>

    <p>“O kadar da şanssız olmayabilir,” dedi Tyrion. Hizmetkâr tabağını getirmişti. Kara ekmekten koca bir ısırık kopardı.</p>

    <p>Cersei endişeyle Tyrion’ı inceliyordu. “Ne demek istiyorsun?”</p>

    <p>Tyrion çarpık bir gülüşle karşılık verdi. “Tommen’ın duası gerçek olabilir. Üstat, çocuğun yaşama şansı olduğunu söylüyor.” Birasından bir yudum içti.</p>

    <p>Myrcella neşe dolu bir nefes aldı. Tommen endişeli de olsa gülümsüyordu ama Tyrion’ın izlediği çocuklar değildi. Jaime ve Cersei arasındaki gergin bakış çok kısa sürmüştü ama Tyrion’ın gözlerinden kaçmamıştı. Cersei sonunda konuşmaya başladı. “Küçücük bir çocuğun acı içinde kıvranmasına izin veren kuzey tanrıları çok merhametsiz olmalı.”</p>

    <p>“Üstat tam olarak ne söyledi?” diye sordu Jaime.</p>

    <p>Kızarmış jambon Tyrion’ın ağzında çıtırdadı. Lokmasını uzun uzun çiğnedikten sonra, “Eğer çocuk ölecek olsaydı en başta ölürdü, diye düşünüyor. Ama hiçbir değişiklik olmadan dört gündür dayanıyor.”</p>

    <p>“Bran iyileşebilir mi sence dayı?” diye sordu Prenses Myrcella. Küçük kız annesinin bütün güzelliğini almıştı ama huylarını ve ruhunu alamamıştı.</p>

    <p>“Bel kemiği kırılmış küçüğüm ve bacak kemikleri de paramparça olmuş. Onu bal ve suyla canlı tutuyorlar yoksa açlıktan ölür. Eğer uyanırsa doğru düzgün yemek yiyebilir ve iyileşir belki ama artık yürüyemez.”</p>

    <p>“Eğer uyanırsa...” diye tekrarladı Cersei. “Bu mümkün mu?”</p>

    <p>“Bunu sadece tanrılar bilir,” dedi Tyrion. “Üstadınki umut yalnızca. Şu yavru kurdun çocuğu hayatta tuttuğuna yemin edebilirim. O yaratık gece gündüz çocuğun penceresinin altında uluyor. Ne zaman kovalasalar geri geliyor. Üstat bir keresinde ses girmesin diye pencereyi kapattıklarını ve kapatır kapatmaz Bran’ın ağırlaştığını söyledi. Tekrar açtıklarında çocuğun kalp atışları kuvvetlenmiş.”</p>

    <p>Kraliçe ürperdi. “Bu hayvanlarda doğal olmayan bir şeyler var. Tehlikeliler. Hiçbirinin bizimle güneye gelmesine müsaade <em>etmeyeceğim.</em>”</p>

    <p>“Bu konuda biraz zorlanacaksın kardeşim,” dedi Jaime. “Kızlar nereye gitse hayvanlar da peşlerinde.”</p>

    <p>Tyrion balığını yemeye başladı. “Yakın zamanda yola çıkıyorsunuz öyleyse?”</p>

    <p>“Bir an önce çıkmak isterdim,” dedi Cersei. “Çıkıyorsunuz da ne demek? Tanrılar, sakın bana <em>burada</em> kalacağını söyleme.”</p>

    <p>Tyrion omuz silkti. “Benjen Stark ağabeyinin piç oğluyla birlikte Gece Nöbetçileri’ne dönüyor. Onlarla birlikte gidip, hakkında o kadar hikâye duyduğumuz Sur’u görmek istiyorum.”</p>

    <p>Jaime güldü. “Umarım üzerine siyahları geçirmeyi düşünmüyorsundur kardeşim.”</p>

    <p>Tyrion kahkaha attı. “Kim, ben mi bekâr yemini edeceğim? Dorne’dan Casterly Kayası’na kadar bütün fahişeler arkamdan ağlar. Hayır, sadece Sur’un en yüksek yerinde durup dünyanın ucunda işemek istiyorum.”</p>

    <p>Cersei rahatsız olmuş görünüyordu. “Çocukların bu edepsiz dili duymalarına gerek yok. Tommen, Myrcella, gelin.” Önde Cersei, ardında eğitimli yavruları, hızlı adımlarla kahvaltı odasını terk ettiler.</p>

    <p>Jaime Lannister düşünceli gözlerle kardeşine baktı. “Oğlu ölümün gölgesinden kurtulmadan Stark buradan ayrılmaya asla razı olmaz,” dedi.</p>

    <p>“Eğer Robert emrederse olur. Ve Robert mutlaka <em>emredecek.</em> Lord Eddard’ın burada oğlu için yapabileceği hiçbir şey yok.”</p>

    <p>“Bu eziyete bir son verebilir,” dedi Jaime. “Benim oğlum olsaydı yapardım.”</p>

    <p>“Bu önerini Lord Eddard’a söylememeni tavsiye edeceğim kardeşim. Nezaketle karşılık vermeyecektir.”</p>

    <p>“Çocuk yaşasa bile bir sakat olacak. Sakattan da beter, grotesk bir yaratık. Tanrılar bana temiz bir ölüm bahşetsin.”</p>

    <p>Tyrion omuzlarını tuhaf bir hareketle silkerek cevap verdi. “Grotesklerden laf açılmışken, sana katılmadığımı belirtmeliyim. Ölüm acımasız bir son ama hayat olasılıklarla dolu.”</p>

    <p>Jaime gülümsedi. “Sen küçük ve sapık bir iblissin değil mi?”</p>

    <p>“Ah, evet öyleyim,” dedi Tyrion. “Çocuğun uyanmasını istiyorum, bize neler anlatacağını çok merak ediyorum.”</p>

    <p>Jaime’nin gülüşü bozuk süt gibi kesildi. “Tyrion, benim kıymetli kardeşim,” dedi karamsar bir tonla. “Bazı zamanlar, senin kimin tarafında olduğunu merak ediyorum.”</p>

    <p>Tyrion’ın ağzı balık ve ekmek doluydu. Siyah birasından büyük bir yudum alarak ağzındakileri midesine indirdi ve bir kurt gibi baktı Jaime’ye. “Neden böyle konuşup beni yaralıyorsun sevgili Jaime,” dedi. “Ailemizi ne kadar sevdiğimi bilirsin.”</p>
  </div>
</body>
</html>
