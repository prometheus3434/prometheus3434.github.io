<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>“Leydim, başınızı örtmelisiniz, üşüteceksiniz,” dedi Sör Rodrik kuzeye doğru at sürerlerken.</p>

    <p>“Bu sadece su Sör Rodrik,” diye karşılık verdi Catelyn. Saçları sırılsıklam olmuş, ağırlaşmıştı. Bir tutam kızıl saç alnına yapışmıştı. Ne kadar vahşi ve pejmürde göründüğünü tahmin edebiliyordu ama bu sefer hiç umursamıyordu bunu. Güney yağmuru ılık, yumuşak ve bir annenin öpücüğü kadar zarifti. Yağmur onu çocukluğuna, Nehirova’nın uzun gri günlerine geri götürmüştü. Tanrı korusunu, nemden iyice ağırlaşıp yere yaklaşan ağaç dallarını ve dökülmüş yapraklar arasında kahkahalar atarak dolaşan erkek kardeşini hatırladı. Kız kardeşi Lysa’yla birlikte çamurdan kurabiyeler yaparlardı. Elleri ve parmaklarının araları, kahverengi yapış yapış çamurla dolardı. Yaptıkları çamur kurabiyelerini Serçeparmak’a ikram ederlerdi. Bir keresinde o kadar fazla çamur yemek zorunda kalmıştı ki bir hafta hasta yatmıştı. Hepsi ne kadar da gençti o zamanlar.</p>

    <p>Catelyn bütün bunları neredeyse unutmuştu. Kuzeyde sert ve soğuk inerdi yağmur. Gece yağmurları buza dönüşürdü. Ekinleri besleyen yağmur aynı zamanda onların katili olurdu ve en güçlü adamlar bile kendilerine sığınacak bir yer arardı. Kuzeyin yağmurları küçük kızların oyunlarına eşlik edemezdi.</p>

    <p>“Yağmur içime işledi,” diye şikâyet etti Sör Rodrik. “Korkarım kemiklerim bile ıslandı.” Etraflarındaki ağaçlar iyice sıklaşmıştı. Yapraklarda biriken yağmur sularının damlama seslerine, çamurlu zemini döven at nallarının çıkardığı ıslak sesler karışıyordu. “Bu gece bir ateşe ihtiyacımız var leydim ve şöyle sıcak bir yemek her ikimize de iyi gelecektir.”</p>

    <p>“İleride, yolların kesiştiği yerde bir han var,” dedi Catelyn. Genç bir kızken babasıyla çıktığı yolculuklar sırasında defalarca kalmıştı o handa. Lord Hoster Tully, orta yaş zamanlarında bir türlü yerinde duramazdı. Sürekli yolculuk halindeydi. Catelyn şişman hancı kadını hâlâ hatırlıyordu. Masha Heddle isimli kadın gece gündüz tütün yaprağı çiğnerdi. Çocuklar için her zaman bitmek tükenmek bilmez gülümsemeleri ve tatlı kekleri olurdu. İçleri bal dolu tatlı kekleri çok severdi Catelyn ama o gülümsemelerden ödü kopardı. Tütün yapraklarının dişlerinde bıraktığı koyu kızıl lekeler yüzünden kadının gülümseyişi kanlı bir korkuya dönüşürdü.</p>

    <p>“Bir han,” dedi Sör Rodrik özlemle. “Keşke... ama tehlikeyi göze alamayız. Eğer tanınmak istemiyorsak daha küçük bir sığınak aramamız en iyisi olacaktır...” Yoldan gelen sesleri duyduğunda sustu. Topraktaki su birikintilerini döven nal sesleri, zırhların şıngırtısı ve at kişnemesi. “Süvariler,” diye uyardı ve eli kılıcının kabzasına gitti. Kral Yolu’nda bile tedbirli davranmaktan zarar gelmezdi.</p>

    <p>Yolun hafifçe kıvrıldığı yere doğru sesleri takip ettiler ve onları gördüler. Bir sıra zırhlı adam kabarmış nehri gürültüyle geçiyordu. Catelyn dizginlerini çekerek geçmelerini bekledi. Sıranın en önünde giden adam, sırılsıklam olmuş ve hamura dönmüş bir sancak taşıyordu. Muhafızların giydiği çivit rengi pelerinlerin omuzlarında Denizgözcüsü’nün gümüş kartalı vardı. “Mallisterlar,” diye fısıldadı Sör Rodrik, Catelyn’in kulağına, sanki Catelyn bunu bilmiyormuş gibi. “Leydim, başlığınızı kafanıza geçirseniz iyi olacak.”</p>

    <p>Catelyn kıpırdamadı. Lord Jason Mallister da adamların arasındaydı. Hemen yanında oğlu vardı ve etrafları muhafızlarla çevriliydi. Yaverleri arkalarından gidiyordu. Kral Eli Turnuvası için Kral Toprakları’na gittiklerini anlamıştı Catelyn. Kral Yolu geçen hafta boyunca sivrisinek sürüsü gibi yolcularla doluydu. Şövalyeler ve süvariler, yanlarında arpları ve davullarıyla birlikte yolculuk eden şarkıcılar, şerbet otu, mısır ya da bal dolu fıçılarla yüklenmiş ağır at arabaları, tüccarlar, zanaatkârlar ve fahişeler. Hepsi güneye gidiyordu.</p>

    <p>Cesurca Lord Jason’ı inceledi. Catelyn onu en son kendi düğününde görmüştü. Lord Jason düğün ziyafeti boyunca Catelyn’in amcasıyla şakalaşıp durmuştu. Mallisterlar, Tullyler’in sancak beyiydi ve düğün hediyeleri son derece bonkörceydi. Adamın eskiden koyu kahverengi olan saçları şimdi beyazlamıştı ve yüzü zaman içinde çöküp keskinleşmişti ama yıllar ihtişamından hiçbir şey götürmemişti. Atını hiçbir şeyden korkmayan bir erkek gibi sürüyordu. Catelyn bir an kıskançlık hissetti, kendisi pek çok şeyden korkar olmuştu. Süvariler önlerinden geçerken, Lord Jason zarifçe bir selam verdi ama bu hareket soylu bir lordun yoldaki yabancılara gösterdiği nezaketten ibaretti. Adamın korkusuz gözlerinde Catelyn’i tanıdığına dair bir ışık yoktu ve oğlu başını kaldırmaya zahmet bile etmemişti.</p>

    <p>“Sizi tanımadı,” dedi Sör Rodrik hayretle.</p>

    <p>“Yolun kenarında, ıslak ve yorgun, çamur içinde iki yabancı gördü. O iki yabancıdan birinin bağlı bulunduğu lordun kızı olduğu aklına bile gelmez. Bence han gayet güvenli Sör Rodrik.”</p>

    <p>Üç Dişli Mızrak’ın büyük yol ağzının kuzeyindeki hana vardıklarında neredeyse gece olmuştu. Masha Heddle, Catelyn’in hatırladığından çok daha şişman ve yaşlıydı şimdi. Hâlâ tütün yaprağı çiğniyordu ama korkutucu gülümsemesiyle değil, gelişigüzel bir bakışla karşıladı onları. “Merdivenlerin sonunda iki odam var, başka oda yok,” dedi tütün yaprağını çiğnemeye ara vermeden. “Çan kulesinin altında, bu yüzden yemekleri kaçırmazsınız ama bazıları da odaları çok gürültülü bulur. Yapabileceğim bir şey yok. Tıka basa doluyuz. Ya bu odaları ya da yolu seçeceksiniz.”</p>

    <p>Odaları seçtiler. Daracık merdivenin sonundaki tavan arasına sıkışmış, alçak tavanlı tozlu iki oda. “Çizmelerinizi aşağıda bırakın,” dedi Masha sikkeleri aldıktan sonra. “Çocuk onları temizleyip getirir. Merdivenlerimin ve odalarımın çamur içinde kalmasını istemem. Çana dikkat edin. Geç kalanlar yemek yiyemez.” Ne gülümseme vardı, ne de tatlı keklerin kokusu.</p>

    <p>Akşam yemeğini haber veren çan çaldığında çıkan ses sağır ediciydi. Catelyn kuru kıyafetler giydi, pencerenin kenarına oturup pervaza vuran yağmuru seyretti. Penceredeki bulanık camın üzeri küçük baloncuklarla doluydu; dışarıda kalan yüzü toz içindeydi ve yağmur suyu çamurlaşıp üzerinden akıyordu. Catelyn, büyük yolların birleştiği ağzı zorlukla görebiliyordu.</p>

    <p>Yolların birleştiği yer onu duraksattı. Buradan batıya dönseler kolaylıkla Nehirova’ya varabilirlerdi. Her ihtiyaç duyduğunda, babası ona bilgece tavsiyeler vermişti ve Catelyn şimdi babasıyla konuşmak, onu gelen fırtınaya karşı uyarmak istiyordu. Eğer Kışyarı bir savaşa hazırlanmak zorunda kalırsa, Kral Toprakları’na çok daha yakın olan Nehirova’nın, batının üzerine gölge gibi çökmüş Casterly Kayası’nın gücü karşısında daha sıkı hazırlıklara ihtiyacı olacaktı. Keşke babası biraz daha güçlü olsaydı. Hoster Tully iki yıldır yatalaktı ve Catelyn babasına yeni dertler yüklemek istemiyordu.</p>

    <p>Doğu yolu daha yabani ve tehlikeliydi. Kayalık tepelerden ve sık ormanlardan geçip Ay Dağları’na varmak, yüksek geçitleri ve derin uçurumları aşıp Arryn Vadisi’ne gitmek ve vadinin arkasındaki Parmaklar’a ulaşmak zorundaydılar. Vadinin yukarısında kalan Kartal Yuvası, gökyüzüne kadar uzanan kuleleriyle yüksek ve zapt edilemezdi. Orada kız kardeşini ve... Ned’in aradığı cevaplardan bazılarını bulabilirdi. Lysa’nın mektubuna yazmayı göze alamadığı başka şeyler bildiğinden emindi. Belki Ned’in, Lannisterlar’ı mahvetmek için aradığı kanıt Lysa’daydı ve eğer bir savaş çıkacak olursa Arrynler’e ve onlara yeminle bağlı doğudaki lordlara ihtiyaç duyacaklardı.</p>

    <p>Bütün bunlara rağmen, dağ yolu korkunç tehlikelerle doluydu. Gölgekedileri geçitlerin arasında sinsice dolaşıyordu. Sık sık toprak kaymaları oluyordu ve dağlarda kanun tanımaz haydutlar yaşıyordu. Dağlardan hırsızlık ve cinayet için iniyorlar, onları aramak için Vadi’den şövalyeler çıktığında kar gibi eriyip yok oluyorlardı. Kartal Yuvası’nın gördüğü en cesur adam olan Lord Arryn bile, dağ yolunu kullanmak zorunda kaldığında kafilesini en iyi muhafızlarıyla güçlendiriyordu. Catelyn’in tek muhafızı, zırh olarak sadakat kuşanmış yaşlı bir şövalyeydi.</p>

    <p><em>Hayır,</em> diye düşündü. Nehirova ve Kartal Yuvası beklemek zorundaydı. Oğullarının ve görevinin beklediği Kışyarı’na dönmeliydi. Boğaz’ı güven içinde geçtiklerinde kendini Ned’in sancak beylerinden birine ifşa edebilir ve Kral Yolu’nu gözlemeleri amacıyla yola süvariler gönderilmesini emredebilirdi.</p>

    <p>Yağmur yol ağzının ilerisindeki arazileri görmesine engel oluyordu ama Catelyn bütün çevreyi yeterince net olarak görebiliyordu hafızasında. Pazar yeri yolların kesiştiği noktanın biraz yukarısındaydı ve ordan yaklaşık bir mil uzaklıkta bir köy vardı. Köyün ortasındaki septin etrafında elli kadar beyaz kır evi bulunuyordu. Şimdi sayıları artmış olmalıydı çünkü yaz uzun ve huzurlu geçmişti. Oranın kuzeyinde, Üç Dişli Mızrak’ın Yeşil Çatal’ı boyunca, bereketli vadiler ve yeşil ormanların arasında, büyük kasabalardan ve sağlam karakollardan geçen Kral Yolu uzanıyordu.</p>

    <p>Catelyn oralardaki herkesi tanıyordu: Birbirlerinin ezeli düşmanı olan ve babasının sürekli aralarını yapmak zorunda kaldığı Blackwoodlar ve Brackenlar; Harrenhal’un mağaravari mahzenlerinde hayaletleriyle birlikte yaşayan, soyunun sonuncusu Leydi Whent; çabucak parlamasıyla ünlü, tam yedi karısından uzun yaşamış ve ikiz kalelerini çocuklarla, torunlarla, torunlarının çocuklarıyla, piçleriyle ve piçlerinin çocuklarıyla dolduran Lord Frey. Bu insanların hepsi Tullyler’in sancak beyleriydi ve Nehirova’ya hizmet edeceklerine dair kılıç yemini etmişlerdi. Bir savaş çıkması durumunda bu yeminlerin yeterli olup olmayacağını düşündü Catelyn. Babası yeryüzüne gelmiş en güvenilir adamdı ve savaş halinde bütün sancak beylerini çağıracağına hiç şüphe yoktu ama onlar gelecek miydi? Darryler, Rygerlar ve Mootonlar da Nehirova’ya hizmet etmek için yemin etmişlerdi ama Üç Dişli Mızrak’ta Rhaegar Targaryen’ın yanında savaşmışlardı. Lord Frey ancak çatışma bittikten sonra yardıma koşmuştu. Hangi ordunun safına katılmak için geldiği her zaman bir muamma olarak kalmıştı (Zafer kazanılır kazanılmaz Nehirova için geldiğine dair teminat vermişti ve babası ona öldü de gelemedi anlamında Merhum Lord Frey adını takmıştı.) <em>İş savaşa varmamalı,</em> diye düşündü Catelyn endişeyle. Buna izin vermemeliydiler.</p>

    <p>Çan sesinin kesildiği anda Sör Rodrik geldi. “Bu akşam karnımız doysun istiyorsak acele etmeliyiz leydim,” dedi.</p>

    <p>“Boğaz’ı geçene kadar şövalye ve leydi olmamamız daha iyi,” diye karşılık verdi Catelyn. “Sıradan iki yolcu, mesela bir aile meselesi için yola çıkmış bir baba kız olmamız daha iyi.”</p>

    <p>“Siz nasıl isterseniz leydim,” dedi Rodrik ve Catelyn gülmeye başladığı anda ne söylediğinin farkına vardı. “Eski alışkanlıklardan kurtulmak kolay değil ley... kızım.” Ellerini olmayan sakallarına götürdü ve öfkeyle içini çekti.</p>

    <p>Catelyn adamın koluna girdi. “Gidelim sevgili babacığım,” dedi. “Masha Heddle’ın iyi bir masa kuracağından emin olabilirsiniz ama ona iltifat etmemeye çalışın. Gülümsemesini görmeyi gerçekten istemezsiniz.”</p>

    <p>Bir yanında sıralanmış fıçılar, diğer tarafında bir şömine olan ortak salon uzun ve esintiliydi. Masalara servis yapan genç çocuk, elinde et şişleriyle bir oraya bir buraya koştururken, Masha ağzında tütün yaprağıyla fıçılardan bardaklara bira dolduruyordu.</p>

    <p>Sıralar kalabalıktı. Kasaba halkı ve çiftçiler her türden yolcuyla rahatça kaynaşıyordu. Yol ağzından gelen yolcuların günlük dostlukları tuhaf ilişkiler çıkarıyordu ortaya. Elleri siyah ve mor boyacılar, pis kokulu nehir balıkçılarıyla aynı sırayı paylaşıyordu. Kaslı bir demir işçisi yaşlı ve bilge bir rahibin yanında sıkışmış halde oturuyordu. Dişli paralı askerlerle yumuşak huylu tüccarlar iyi dostlarmış gibi sohbet ediyordu.</p>

    <p>Catelyn’i rahatsız edecek kadar fazla kılıç vardı salonda. Şöminenin yanında Brackenlar’ın kızıl aygırlı armasını taşıyan üç adam duruyordu. Hemen yanlarında, mavi çelik zırhlar ve gümüş grisi pelerinler giymiş büyükçe bir grup vardı. Omuzlarında tanıdık bir arma taşıyorlardı, Frey Hanedanı’nın kuleleri. Catelyn adamların yüzünü inceledi ama hepsi Catelyn’i tanıyamayacak kadar gençti. İçlerinden en büyüğü, Catelyn kuzeye gittiğinde en fazla Bran yaşında olmalıydı.</p>

    <p>Sör Rodrik mutfağa yakın bir sırada iki boş yer buldu. Masadaki yakışıklı bir genç güzel parmaklarıyla ahşap bir arp çalıyordu. “Yedi tanrılar sizi kutsasın iyi insanlar,” dedi. Önünde boş bir şarap kadehi duruyordu.</p>

    <p>“Sizi de, güzel şarkıcı,” diye cevap verdi Catelyn. Sör Rodrik, <em>hemen şimdi,</em> dediği belli olan bir ses tonuyla, ekmek, et ve bira istedi. On sekiz yaşlarındaki genç şarkıcı cesaretle onları izliyordu. Art arda fırlatılan okların hızıyla, bir cevap için dahi duraklamadan nereden geldiklerini, nereye gittiklerini, ne haberler getirdiklerini sordu. Çocuğun sorduğu en güvenli soruyu cevaplayarak, “İki hafta önce Kral Toprakları’ndan yola çıktık,” dedi Catelyn.</p>

    <p>“Benim gitmek üzere olduğum yerden geliyorsunuz,” dedi çocuk. Tam da Catelyn’in düşündüğü gibi, onların anlatacaklarını duymak değil, kendi anlatacaklarının duyulmasını istiyordu. Bir şarkıcının duymaktan en çok hoşlandığı ses, kendi ağzından çıkan sesti. “Kral Eli Turnuvası, dolgun keseli zengin lordlar demek. Geçen turnuvadan taşıyabileceğimden çok daha fazla gümüşle dönmüştüm... ya da dönmüş olacaktım. Eğer bütün gümüşlerimi Kral Katili’nin üzerine yatırmasaydım.”</p>

    <p>“Tanrılar kumarbazları sevmez,” dedi Sör Rodrik sertçe, kuzeydendi ve turnuvalar konusunda Starklar gibi düşünüyordu.</p>

    <p>“Beni sevmediklerine şüphe yok,” dedi şarkıcı. “Zalim tanrılarınız ve Çiçek Şövalyesi bir olup işimi bitirdi.”</p>

    <p>“Bu sana iyi bir ders olmuştur,” dedi Rodrik.</p>

    <p>“Oldu gerçekten. Bu sefer sikkelerimi Sör Loras’ın üstüne koyacağım.”</p>

    <p>Sör Rodrik’in eli yerinde yeller esen sakallarına gitti ama daha şarkıcıyı azarlayacak kelimeler bulamadan servis yapan çocuk seke seke masaya geldi. İçi açık ekmekleri önlerine serdikten sonra, ekmeklerin içini şişlerden çıkardığı, üzerinden sular damlayan kahverengi et parçalarıyla doldurdu. Diğer şişte küçük soğanlar, acı biberler ve tombul mantarlar diziliydi. Hizmetçi çocuk biralarını getirmek için koştuğunda Sör Rodrik şehvetle yemeğini yemeye başladı.</p>

    <p>“Benim adım Marillion,” dedi şarkıcı çocuk. Ahşap arpının bir telini çekti. “Beni daha önce bir yerlerde çalarken görmüşsünüzdür mutlaka.”</p>

    <p>Çocuğun söyledikleri Catelyn’i gülümsetti. Göçebe şarkıcıların çok azının yolu Kışyarı’na düşerdi ama çocukluğundan hatırlıyordu böyle şarkıcıları. “Korkarım ki görmedim,” dedi.</p>

    <p>Şarkıcı çocuk ahşap arpıyla dokunaklı bir akor çaldı. “Çok yazık,” dedi. “Bugüne kadar duyduğunuz en iyi şarkıcı kim peki?”</p>

    <p>“Braavoslu Alia,” diye cevapladı Rodrik bir anda.</p>

    <p>“Ah, ben o yaşlı sopadan <em>çok daha</em> iyiyim,” diye karşılık verdi Marillion. “Şarkıma verecek bir gümüşünüz varsa size seve seve kanıtlayabilirim.”</p>

    <p>“Birkaç bakır sikkem var ama senin ulumanı dinlemektense onları bir kuyuya atmayı yeğlerim,” dedi Sör Rodrik homurdanarak. Rodrik’in müzikle ilgili fikirlerini herkes bilirdi. Müzik çok güzel bir şeydi fakat sadece kızlar için. Sağlıklı genç bir adamın elinde kılıç olmalıydı, bir arp değil.</p>

    <p>“Büyükbabanızın çok aksi bir tabiatı var,” dedi Marillion, Catelyn’e dönerek. “Ben sesimle sizi ve güzelliğinizi onurlandırmak istemiştim. Doğrusu, ben krallara ve soylu lordlara şarkı söylemek için yaratılmışım.”</p>

    <p>“Ah, bunu görebiliyorum,” dedi Catelyn. “Lord Tully’nin şarkılara ve şarkıcılara hayranlık beslediğini duymuştum, Nehirova’da şarkı söylediğinizden eminim.”</p>

    <p>“Belki de yüz kere söylemişimdir,” dedi şarkıcı çocuk. “Hatta kalelerinde benim için ayrılmış bir oda vardır. Genç lordla kardeş kadar yakınız.”</p>

    <p>Catelyn, <em>Edmure bu konuda ne derdi,</em> diye merak ederek gülümsedi. Bir zamanlar şarkıcı bir çocuk, hoşlandığı kızla yatmıştı ve Edmure o günden beri şarkıcılardan nefret ederdi. “Ya Kışyarı?” diye sordu Catelyn. “Hiç kuzeye yolculuk ettiniz mi?”</p>

    <p>“Neden edeyim?” dedi Marillion. “Orada sadece buz ve ayı postları var, üstelik Starklar’ın anladığı tek müzik türü, kurtların uluması.”</p>

    <p>Catelyn, salonun diğer ucundaki kapının açıldığını duydu.</p>

    <p>“Hancı,” diye seslendi bir hizmetkâr. “Ahıra götürülmesi gereken atlarımız var ve efendim Lord Lannister bir oda ve sıcak banyo emrediyor.”</p>

    <p>“Tanrılar!” dedi Rodrik, Catelyn onu susturmaya fırsat bulamadan. Parmaklarını adamın koluna geçirmişti.</p>

    <p>Masha Heddle reveranslar yapıyor ve iğrenç dişlerini açığa çıkaracak şekilde gülümsüyordu. “Çok özür dilerim lordum, lütfen affedin, tamamen doluyuz, her oda dolu.”</p>

    <p>Catelyn dört kişi olduklarını gördü. Gece Nöbetçileri’nin siyahlarına kuşanmış yaşlı bir adam, iki hizmetkâr ve... o. Küçücük ama atılgan haliyle salonun ortasında duruyordu. “Adamlarım ahırınızda uyuyabilir ve benim de, açıkça gördüğünüz üzere, <em>büyük</em> bir odaya ihtiyacım yok.” Alayla sırıttı. “Yani ateş yanıyorsa ve samanların üzerinde pireler uçuşmuyorsa bana yeter.”</p>

    <p>Masha Heddle kendinden geçmiş gibiydi. “Sayın lordum, hiçbir şey yok, biliyorsunuz turnuva... ah.”</p>

    <p>Tyrion Lannister kesesinden bir sikke çıkardı, havaya fırlattı ve düşerken yakaladı, tekrar fırlattı. Salonun diğer ucunda oturan Catelyn bile altının parıltısını görebilmişti.</p>

    <p>Soluk mavi pelerinli bir hürsüvari ayağa fırladı, “Benim odam sizindir lordum,” dedi.</p>

    <p>Tyrion Lannister altın sikkeyi adama doğru fırlatırken, “İşte ben böylesine zeki adam derim,” dedi. Cüce, Masha Heddle’a döndü. “Hiç değilse yemek işini halledebilirsin, değil mi?”</p>

    <p>“Ne isterseniz lordum, ne arzu ederseniz,” dedi hancı.</p>

    <p><em>Boğazına takılıp ölsün,</em> diye düşündü Catelyn. Gözlerinin önüne, nefessiz kalan ve kendi kanında boğulmak üzere olan Bran geldi.</p>

    <p>Lannister masalara baktı. “Adamlarıma bu insanlara ne verdiysen onlardan getir. İkişer porsiyon olsun, uzun yoldan geliyoruz. Kendim için de kızarmış ördek, tavuk, hindi, hangisi varsa... ve en iyisinden bir sürahi şarap. Yoren, benimle yemek yer misin?”</p>

    <p>“Yerim lordum,” diye yanıtladı kara kardeş.</p>

    <p>Marillion zıplayarak ayağa kalkana kadar cüce salonun o bölümüne bir kez bile bakmamıştı. Catelyn, kendi oturduğu yerle cücenin olduğu bölüm arasındaki kalabalık sıralara şükretmekle meşguldü. “Ah, efendim Lord Lannister,” diye bağırdı Marillion. “Yemek yerken sizi eğlendirmekten onur duyarım. Lütfen, babanızın Kral Toprakları’ndaki zaferini anlatan şarkıyı söylememe izin verin.”</p>

    <p>“Yemeğimi mahvedecek daha kötü bir şey düşünemiyorum,” dedi cüce kuru bir sesle. Farklı renklerdeki gözleriyle şarkıcıya şöyle bir baktıktan sonra kafasını başka yöne çeviriyordu ki... Catelyn’i gördü. Şaşkın bakışlarla bir an durdu. Catelyn başını diğer tarafa çevirdi ama geç kalmıştı. Cüce gülümsüyordu. “Leydi Stark, bu ne kadar beklenmedik bir sürpriz,” dedi. “Sizi Kışyarı’nda göremeyince üzülmüştüm.”</p>

    <p>Marillion, Catelyn’e bakakaldı. Şaşkınlığı hayal kırıklığına dönüşürken Catelyn ağır ağır ayağa kalktı. Sör Rodrik’in sessizce küfrettiğini duydu. <em>Keşke şu adam Sur’da kalsaydı,</em> diye düşündü. <em>Keşke...</em></p>

    <p>“Leydi... Stark?” dedi Masha Heddle kalın sesiyle.</p>

    <p>“Burada son konakladığımda hâlâ Catelyn Tully idim,” dedi hancıya. Salonda yükselen fısıltıları duyuyordu ve bütün gözlerin üzerinde olduğunu biliyordu. Bir an salona baktı. Şövalyelerin ve yeminli kılıçlarının yüzlerini inceledi. Deli gibi çarpan kalbini yavaşlatmaya çalışıyordu. Riski göze alacak mıydı? Düşünmek için vakit yoktu. Sadece o an ve kulaklarında çınlayan kendi sesi vardı artık. “Sen, köşedeki,” diye seslendi o ana kadar dikkatini çekmeyen yaşlı adama. “Paltona işlenmiş siyah yarasa Harrenhal arması mı?”</p>

    <p>Adam ayağa kalktı. “Evet leydim,” dedi</p>

    <p>“Ve Leydi Whent, benim sevgili babam Nehirovalı Lord Hoster Tully’nin sadık bir dostu mu?”</p>

    <p>“Öyle leydim.”</p>

    <p>Sör Rodrik yavaşça ayağa kalktı ve kılıç kınının bağını gevşetti. Cüce şaşkın gözlerle ve donuk bir ifadeyle onları izliyordu.</p>

    <p>“Kızıl aygır arması Nehirova’da her zaman hoş karşılanmıştır. Babam Jonos Bracken’ı en eski dostlarından ve en güvenilir sancak beylerinden biri kabul eder.”</p>

    <p>Silahlı üç adam şüpheyle birbirlerine baktı.</p>

    <p>Aralarında biri, “Lordumuz bu güveni onur sayar,” dedi tereddütle.</p>

    <p>“Babanızın bunca iyi dostu olmasına gıpta ettim ama bütün bunların amacının ne olduğunu anlayamıyorum Leydi Stark,” dedi Tyrion Lannister.</p>

    <p>Catelyn adamın söylediklerini duymazdan geldi ve mavi gri pelerinler giymiş olan gruba döndü. Meseleyi çözecek olan asıl grup buydu. Yirmi kişiden fazlalardı. “Sizin armanızı da tanıyorum,” dedi. “Freyler’in ikiz kaleleri. Soylu lordunuz afiyette mi sörlerim?”</p>

    <p>Biri ayağa kalktı. “Lord Walder gayet iyi leydim. Doksanıncı isim gününde yeni bir eş almayı planlıyor. Babanızdan, varlığıyla düğününü onurlandırmasını rica etti.”</p>

    <p>Tyrion Lannister kişner gibi güldü ve o anda Catelyn adamı ele geçirdiğini biliyordu. “Bu adam evime konuk olarak geldi ve yedi yaşındaki oğlumu öldürmek için bir komplo hazırladı.” Bütün salonun duyabileceği kadar yüksek sesle ve eliyle Tyrion’ı işaret ederek konuşmuştu. Sör Rodrik elinde kılıcıyla Catelyn’in yanında durdu. “Kral Robert ve hizmet ettiğiniz lordlar adına, bu adamı yakalamanızı ve onu kral adaletini beklemek üzere Kışyarı’na götürmeme yardım etmenizi istiyorum.”</p>

    <p>Catelyn hangisinin daha tatmin edici olduğuna karar veremiyordu: Aynı anda çekilen bir düzine kılıcın sesi ve Tyrion Lannister’ın gözlerindeki bakış.</p>
  </div>
</body>
</html>
