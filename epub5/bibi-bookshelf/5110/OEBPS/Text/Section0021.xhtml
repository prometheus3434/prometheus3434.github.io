<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>“Onu buldular lordum!”</p>

    <p>Ned heyecanla ayağa kalktı. “Bizim adamlar mı, yoksa Lannisterlar mı?”</p>

    <p>“Jory bulmuş,” diye yanıtladı Kâhya Vayon Poole. “Zarar görmemiş.”</p>

    <p>“Tanrılara şükür,” dedi Ned. Bütün adamları tam dört gündür Arya’yı arıyordu. Kraliçenin adamları da avdaydı. “Nerede peki? Jory’ye onu hemen buraya getirmesini söyleyin.”</p>

    <p>“Üzgünüm lordum,” dedi Poole. “Kapıda bekleyenler Lannister adamlarıydı ve Jory kızı getirir getirmez kraliçeye haber verdiler. Kralın huzuruna götürüldü.”</p>

    <p>“<em>Kahrolası</em> kadın!” dedi Ned kapıya doğru yürürken. “Sansa’yı bulun ve kabul salonuna getirin. Onun söyleyeceklerini de dinlememiz gerek.” Kulenin merdivenlerini öfkeyle inmeye başladı. İlk üç gün aramaları o yönetmişti ve bir saat bile uyumamıştı. Bu sabah kalbi öyle büyük bir acıyla dolmuştu ki adım atmaya mecali kalmamıştı. Ama şimdi duyduğu öfke bütün gücünü geri getirmiş gibiydi.</p>

    <p>Kalenin avlusunu geçerken adamlar ona sesleniyordu ama Ned hepsini duymazdan geldi. Aceleyle yürüyordu. İçinden koşmak geliyordu ama o Kral Eli’ydi ve sakinliğini korumak zorundaydı. Onu izleyen gözlerin farkındaydı. Ne yapacağını merak eden insanların fısıltıları kulağına geliyordu.</p>

    <p>Kale, Üç Dişli Mızrak’ın atla yarım gün güneyinde, kendi halinde bir yapıydı. Nehrin her iki kıyısında Arya ve kasabın oğlunu arama çalışmaları sürerken, kraliyet kafilesi kale lordu Sör Raymun Darry’nin davetsiz misafiri olmuştu. Hoş karşılanan konuklar değillerdi. Sör Raymun kralın barışı altında yaşıyordu ama ailesi Üç Dişli Mızrak’taki mücadelede Rhaegar’ın ejderhalı sancağı altında savaşmıştı. Sör Raymun’ın savaş sırasında ölen üç kardeşini ne kendisi ne de kral unutmuştu. Kralın, Darryler’in, Lannisterlar’ın ve Starklar’ın adamları, o kadar kişi için çok küçük olan kaleye tıkışmıştı. Gerilim her geçen gün artıyordu.</p>

    <p>Kral, Sör Raymun’ın kabul salonunu kendisine tahsis etmişti. Ned herkesi orada buldu. Salon çok kalabalıktı. Fazlasıyla kalabalık olduğunu düşündü. Robert ve ikisi baş başa kalsalar, sorunu dostça çözebilirlerdi.</p>

    <p>Robert odanın en dibinde, Darry’nin yüksek koltuğuna yayılmış oturuyordu. Yüzü sıkkındı. Cersei Lannister ve oğlu yanındaydı. Kraliçe elini oğlunun omzuna koymuştu. Çocuğun kolu hâlâ kalın ipek sargılar içindeydi.</p>

    <p>Arya tam odanın ortasında ayakta duruyordu. Yanında Jory Cassel vardı. Odadaki bütün gözler küçük kızın üzerindeydi. “Arya!” diye bağırdı Ned. Kızına koştu. Çizmeleri taş zeminde sesler çıkarıyordu. Arya babasını gördüğünde bir çığlık attı ve ağlamaya başladı.</p>

    <p>Ned bir dizinin üzerine çöktü ve kızını kollarının arasına aldı. Arya sarsılarak titriyordu. “Özür dilerim,” diye hıçkırdı. “Özür dilerim. Özür dilerim.”</p>

    <p>“Biliyorum,” dedi Ned. Kollarının arasında kaybolmuş küçük kız çok zayıf ve kırılgandı. Bunca soruna yol açtığına inanmak mümkün değildi. “Bir yerine bir şey oldu mu?”</p>

    <p>“Hayır,” dedi. Yüzü kir içindeydi. Gözyaşları yanağında izler bırakıyordu. “Biraz açım. Sadece böğürtlen yedim, yiyecek başka bir şey yoktu.”</p>

    <p>“Seni en kısa zamanda doyururuz,” dedi Ned. Kralın tam karşısında ayağa kalktı. “Bütün bunlar ne anlama geliyor?” diye sordu. Gözlerini salonda gezdirdi. Dost bakışlar arıyordu. Kendi adamları dışında arkadaşça bakan ancak birkaç insan vardı salonda. Sör Raymun Darry hislerini ustalıkla saklıyordu. Lord Renly’nin yüzünde her anlama gelebilecek yarım bir gülümseme vardı. Sör Barristan sıkıntılıydı. Geri kalanlar Lannister adamlarıydı ve düşmanca bakıyorlardı. Jaime Lannister ve Sandor Clegane’in hâlâ Üç Dişli Mızrak’ın kuzeyinde arama yapıyor olmaları iyiydi. “Neden kızımın bulunduğu bana haber verilmedi? Neden önce bana getirilmedi?” diyerek kükredi Ned. Sesi taş duvarlarda yankılanıyordu.</p>

    <p>Ned, Robert’a hitaben konuşmuştu ama cevap veren Cersei Lannister oldu. “Kralınla bu tonda konuşmaya nasıl <em>cesaret</em> edersin?”</p>

    <p>Kral bağırdı. “Sessiz ol kadın!” Koltuğunda doğruldu. “Üzgünüm Ned. Amacım küçük kızını korkutmak değildi. Onu hemen buraya getirip şu işi çabucak çözmek akıllıca göründü.”</p>

    <p>“Hangi işmiş bu?” diye buz gibi bir sesle sordu Ned.</p>

    <p>Kraliçe bir adım öne çıktı. “Sorduğun sorunun cevabını gayet iyi biliyorsun Stark,” dedi. “Bu senin kızın ve kasap arkadaşı oğluma saldırdı. Kızının hayvanı, oğlumun kolunu koparmaya çalıştı.”</p>

    <p>“Bu doğru değil,” diye bağırdı Arya. “Sadece biraz ısırdı çünkü Joffrey Mycah’a zarar veriyordu.”</p>

    <p>“Joff bize olanları anlattı,” dedi Kraliçe. “Sen ve kasap arkadaşın, Joff’a sopalarla vururken, kurdunu oğlumun üzerine salmışsın.”</p>

    <p>“Hayır böyle olmadı,” dedi Arya. Tekrar ağlamak üzereydi. Ned elini kızının omzuna koydu.</p>

    <p>“Evet böyle oldu. Üçü birden bana saldırdı. Bu kız Aslan Dişi’ni nehre attı,” dedi prens. Ned, çocuğun konuşurken Arya’ya bakamadığını fark etmişti.</p>

    <p>“Yalancı!” diye bağırdı Arya.</p>

    <p>“Kes sesini!” dedi Joffrey.</p>

    <p><em>“Yeter!”</em> diye gürledi kral. Koltuğundan kalkmıştı, sesi öfkeliydi. Salona sessizlik çöktü. Arya’ya baktı. “Şimdi çocuğum, bana neler olduğunu anlatacaksın. Hepsini. Hiç yalan söylemeden. Krala yalan söylemek çok büyük bir suçtur.” Dönüp oğluna baktı. “Daha sonra da senin sıran gelecek. O zaman kadar çeneni kapalı tutacaksın.”</p>

    <p>Arya hikâyesini anlatırken Ned kapının açıldığını duydu. Vayon Poole, Sansa’yı getirmişti. Arya konuşurken sessizce salonun kenarında beklediler. Arya, Joffrey’nin kılıcını nehre attığı bölümü anlatırken, Renly Baratheon gülmeye başladı. Kral kızmıştı. “Sör Barristan, lütfen sevgili kardeşim kendi kahkahasında boğulmadan önce onu dışarı çıkarın,” dedi.</p>

    <p>Lord Renly gülmekten soluksuz kalmış halde, “Ağabeyim nezaket gösteriyor, kapıyı kendim bulabilirim,” dedi. Joffrey’nin önünde bir reverans yaptı. “Belki daha sonra, sıçan büyüklüğündeki dokuz yaşında bir kızın, elindeki bir sopayla sizi nasıl alt ettiğini ve kusursuz kılıcınızı nehre nasıl attığını bana anlatırsınız prensim.” Salondan çıktı. Kapı arkasından kapanırken, “Aslan Dişi,” dediğini ve bir kahkaha daha attığını duydu Ned.</p>

    <p>Prens Joffrey olanları kendi ağzından anlatmaya başladığında yüzü bembeyazdı. Anlattığı hikâye Arya’nın anlattığından çok farklıydı. Konuşması bittiğinde kral koltuğundan ağır ağır kalktı. Orada olmayı hiç istemediği belliydi. “Yedi Cehennem,” dedi. “Ben bütün bunlardan ne sonuç çıkaracağım. Biri başka bir hikâye anlatıyor, diğeri başka.”</p>

    <p>“O gün orada olan biri daha vardı,” dedi Ned. “Sansa, buraya gel.” Ned Arya’nın kaybolduğu gün, Sansa’dan bütün hikâyeyi dinlemişti. Gerçeği biliyordu. “Bize neler olduğunu anlat.”</p>

    <p>Büyük kızı tereddütlü adımlarla salonun ortasına geldi. Beyaz dikişli, mavi kadifeden bir elbise giymişti. Kızıl kahve saçları parlıyordu. Boynuna gümüş bir kolye takmıştı. Önce kız kardeşine, sonra prense baktı. “Bilmiyorum,” dedi gözünde yaşlarla. “Hatırlamıyorum. Her şey o kadar hızlı oldu ki, göremedim...”</p>

    <p><em>“Seni rezil!”</em> diye bağırdı Arya. Ablasının üzerine doğru bir ok gibi fırladı. Sansa’yı yere yatırıp yumruklamaya başladı. “Yalancı. Yalancı. Yalancı!”</p>

    <p>“Arya, <em>dur!</em>” diye bağırdı Ned. Jory, Arya’yı Sansa’nın üzerinden aldı. Arya hâlâ tekme atıyordu. Sansa korkmuştu ve titriyordu. “Canın yandı mı?” diye sordu Ned. Sansa gözlerini Arya’dan alamıyordu. Ned’i duymamıştı.</p>

    <p>“Bu kız, o sefil kurt kadar yabani,” dedi Cersei Lannister. “Robert, bu vahşinin cezalandırılmasını istiyorum.”</p>

    <p>“Yedi cehennem!” diye küfretti Robert. “Cersei şu kıza bir bakar mısın? Küçücük bir çocuk. Ne yapmamı istiyorsun? Sokaklarda kırbaçlatarak dolaştırayım mı? Kahretsin! Çocuk bunlar, çocuklar kavga eder. Bu mesele kapanmıştır. Kimsede kalıcı bir hasar yok.”</p>

    <p>Kraliçe öfkeden kudurmak üzereydi. “Joff ömrü boyunca bu yara izleriyle gezecek,” dedi.</p>

    <p>Robert Baratheon oğluna baktı. “Gezse ne olacak?” diye karşılık verdi. “Belki o izlerden kendine bir ders çıkarır. Ned, kızını disiplin altına al. Ben de oğluma aynı şeyi yapacağım.”</p>

    <p>“Seve seve Majesteleri,” dedi. Sonunda rahatlamıştı.</p>

    <p>Robert salondan ayrılmak için yürümeye başlamıştı ama kraliçenin işi henüz bitmemişti. “Peki oğlumu paramparça etmeye kalkan o ulu kurda ne olacak?” diye sordu.</p>

    <p>Kral durdu, arkasını döndü. “Lanet kurdu unutmuştum,” dedi.</p>

    <p>Ned, Jory’nin kollarındaki Arya’nın yüzündeki endişeyi görebiliyordu. Jory hemen cevap verdi, “Ulu kurdun izine rastlayamadık Majesteleri.”</p>

    <p>Robert bundan memnun olmuş görünüyordu. “Rastlayamadınız mı? İyi o zaman.”</p>

    <p>Kraliçe sesini yükseltti. “Bana o hayvanın postunu getirene yüz altın ejderha vereceğim.”</p>

    <p>“Epey pahalı bir postmuş,” diye homurdandı Robert. “Benim bu işle hiç ilgim yok. Kürkünü Lannister altınlarıyla al kadın.”</p>

    <p>Kraliçe küstah gözlerle krala baktı. “Böylesine cimri olduğunu bilmiyordum,” dedi. “Benim evlendiğim kral, daha güneş batmadan yatağımın önüne sererdi o kurdun postunu.”</p>

    <p>Robert’ın yüzü öfkeyle karardı. “Olmayan bir kurdun postunu ayaklarına sermek iyi numara olurdu gerçekten,” dedi.</p>

    <p>“Ama bir kurt var,” dedi Cersei. Sesi hafif çıkmıştı ama yeşil gözleri zaferle parlıyordu. Salondakilerin kraliçenin söylediklerini anlaması için kısa bir zaman geçmesi gerekti ama anladıklarında kral aksi bir şekilde omuz silkti. “Öyle olsun. Sör Ilyn’i gönder, halletsin.”</p>

    <p>“Robert ciddi olamazsın,” diyerek itiraz etti Ned.</p>

    <p>Kral daha fazla tartışma istemiyordu. “Bu kadar yeter Ned. Başka laf duymak istemiyorum. Ulu kurtlar son derece vahşi yaratıklar. Diğerinin oğluma saldırdığı gibi, bu da bir gün senin kızına saldıracak. Kıza bir köpek al. Çok daha mutlu olur,” dedi.</p>

    <p>Sansa neden bahsettiklerini anlamıştı sonunda. Korku dolu gözlerle babasına baktı. “Leydi’den bahsetmiyorlar değil mi?” Babasının yüzünde gerçeği görüyordu. “Hayır!” dedi. “Hayır, Leydi değil. Leydi kimseyi ısırmadı. O iyi bir...”</p>

    <p>“Leydi orada değildi,” diye bağırdı Arya. “Onu rahat bırakın!”</p>

    <p>“Onları durdur,” diye yalvardı babasına Sansa. “Bunu yapmalarına izin verme. Lütfen, lütfen! Leydi yapmadı. Nymeria yaptı. Her şeyi Arya yaptı. Leydi değildi diyorum. Leydi’yi öldürmelerine izin verme. Leydi uslu bir hayvan.” Ağlamaya başladı.</p>

    <p>Ned’in elinden ağlayan kızına sarılmaktan başka bir şey gelmiyordu. Salonun diğer ucundaki Robert’a baktı. Eski dostu, kardeşinden daha yakını olan adama. “Lütfen Robert,” dedi. “Bana duyduğun sevgi adına, kardeşime duyduğun aşk adına, lütfen.”</p>

    <p>Kral önce Ned’e, ardından karısına baktı. Tiksinti dolu bir sesle, “Tanrılar seni kahretsin kadın!” dedi.</p>

    <p>Ned yavaşça kızından ayrıldı. Son dört günde yaşadığı bütün yorgunluk bir anda üzerine çökmüştü. Krala baktı. “Öyleyse kendin yap Robert.” Sesi çelik kadar sert ve keskin çıkmıştı. “En azından kendin yapacak kadar cesur ol.”</p>

    <p>Robert, Ned’e baktı. Bakışları ölü bakışları kadar ifadesizdi. Tek söz söylemeden ağır adımlarla salondan çıktı. Salona sessizlik çökmüş gibiydi.</p>

    <p>“Ulu kurt nerede?” diye sordu Cersei Lannister kocası salondan çıktığında. Yanındaki Prens Joffrey sırıtıyordu.</p>

    <p>“Hayvan kapıdaki kulübeye bağlı Majesteleri,” diye yanıtladı Sör Barristan Selmy.</p>

    <p>“Ilyn Payne’e haber gönderin,” dedi kraliçe.</p>

    <p>“Hayır,” dedi Ned. “Jory, kızları odalarına götür ve bana Buz’u getir.” Kelimeler boğazına safra gibi takılmıştı ama konuşmayı başarmıştı yine de. “Eğer yapılması şartsa, ben yapacağım.”</p>

    <p>Cersei Lannister şüphe dolu gözlerle bakıyordu Ned’e. “Sen mi Stark? Neden böyle bir şey yapmak isteyesin ki? Bir hile mi yoksa?”</p>

    <p>Herkes Ned’e bakıyordu ama bıçak gibi kesen Sansa’nın gözleriydi. “O kurt kuzeyden. Bir kasaptan daha fazlasını hak ediyor,” dedi Ned.</p>

    <p>Gözlerinde acı, kulağında kızının inlemeleri olduğu halde dışarı çıktı. Ulu kurt bağlandığı yerde duruyordu. Ned bir süre durdu hayvanın yanında. “Leydi,” dedi. Çocukların yavrulara taktıkları isimlere dikkat etmemişti hiç. Nedense şimdi yavruya bakarken, hepsinin isimlerini hak ettiğini fark ediyordu. Leydi en küçük, en sevimli, en iyi huylu olanlarıydı. Altın sarısı gözleriyle Ned’e baktı. Ned hayvanın sıkı, gri tüylerini okşadı.</p>

    <p>Kısa bir zaman sonra Jory, Buz’u getirdi.</p>

    <p>Her şey bittiğinde Jory’ye döndü. “Dört adam seç. Hayvanın bedenini alsınlar ve kuzeye götürsünler. Kışyarı’na gömsünler,” dedi.</p>

    <p>“Onca yol?” dedi Jory hayretle.</p>

    <p>“Evet, onca yol,” diye onayladı Ned. “Lannister kadınının eli <em>bu</em> hayvanın postuna değmeyecek.”</p>

    <p>Sonunda biraz uyumak için kaleye doğru yürürken, aramadan dönen Sandor Clegane ve adamlarının kale kapısından girdiklerini gördü.</p>

    <p>Sandor’un savaş atının arkasında, ağır görünen, kanlı bir pelerine sarılmış bir şey olduğunu fark etti. “Kızınızdan bir ize rastlamadık El,” dedi Sandor atından inerken. “Fakat aramanın tamamıyla boşa gittiğini söyleyemem. Kızınızın evcil hayvanını bulduk.” Atının arkasındaki şeyi dürtüp yere attı. Bohça Ned’in ayaklarının dibine düştü.</p>

    <p>Ned yere eğilip pelerini açmaya başladı. Arya’ya söyleyeceği kelimeleri bulmaya çalışıyordu bir yandan. Pelerini tamamen açtı. Kanlar içinde yatan Nymeria değildi. Kasabın oğlu Mycah’tı. Çocuğun bütün vücudu kurumuş kanla kaplıydı. Vücudu acımasız bir kılıç darbesiyle neredeyse ikiye bölünmüştü.</p>

    <p>“Onu kovaladın mı?” diye sordu Ned.</p>

    <p>Tazı’nın gözleri, iğrenç köpek çenesi görünümlü miğferinin altında parıldıyordu. “Kaçmaya çalıştı,” dedi. Ned’e baktı ve bir kahkaha attı. “Ama yeterince hızlı değildi.”</p>
  </div>
</body>
</html>
