<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Hafif bir kar yağıyordu. Bran, tenine değer değmez eriyip, yağmurların en zarifi gibi yanaklarından akan kar tanelerini yüzünde hissedebiliyordu. Atının üzerinde dimdik oturmuş demir yivli kapının yukarı çekilmesini izliyordu. Ne kadar sakin olmaya çalışırsa çalışsın kalbi çırpınıp duruyordu.</p>

    <p>“Hazır mısın?” diye sordu Robb.</p>

    <p>Bran korkusunu belli etmemeye çalışarak başıyla onayladı. Düştüğü günden beri Kışyarı’nın dışına çıkmamıştı ama şimdi çıkacak ve bütün şövalyeler gibi gururla atını sürecekti.</p>

    <p>“Gidelim o zaman,” dedi Robb. İğdiş edilmiş atını mahmuzladı ve hayvan yivli kapıdan geçti.</p>

    <p>Bran, “Yürü,” diye fısıldadı atına. Hayvanın boynuna hafifçe dokundu ve doru kısrak ileri atıldı. Bran’ın Dansçı adını verdiği at iki yaşındaydı. Joseth, bir atın hak etmediği kadar zeki olduğunu söylüyordu. Dizginlere, sese ve dokunmaya tepki vermesi için özel olarak eğitilmişti. Bran şimdiye kadar sadece avlunun içinde binmişti hayvana. Önceleri, İblis’in kendisi için çizdiği aşırı büyük eyerde atın sırtına bağlanmış halde otururken, Joseth ya da Hodor hayvanı idare etmişti ama son on beş gündür kısrağı kendi başına sürüyor, çemberler çizerek koşturuyor ve her çemberde biraz daha cesaretleniyordu.</p>

    <p>Kapı kulübesinin altından, iner kalkar köprünün üstünden ve dış duvarların arasından geçtiler. Yaz ve Boz Rüzgâr zıplayarak peşlerinden geliyor, havayı kokluyordu. Hemen arkalarından uzunyayı ve iyice sivriltilmiş oklarla dolu kuburuyla Theon Greyjoy geliyordu. Aklında bir geyik avı olduğunu söylemişti. Onu, zırh gömlek ve başlıklı dört muhafız takip ediyordu. Hullen güneye gitmek için ayrıldıktan sonra Robb’un seyis başılık görevine getirdiği sopa gibi zayıf bir adam olan Joseth muhafızların yanındaydı. En geride, bir eşeğe binmeyi tercih eden Üstat Luwin vardı. Bran, Robb’la yalnız olmayı tercih ederdi ama Hal Mollen buna kesinlikle izin vermedi ve Üstat Luwin de onu destekledi. Bran’ın atından düşüp yaralanma ihtimaline karşı Üstat yanında olmalıydı.</p>

    <p>Şimdilerde ahşap tezgâhların bomboş olduğu pazar yeri kalenin arkasındaydı. Kasabanın çamurlu yollarından, yan yana dizilmiş, sıvasız taş ve ahşaptan inşa edilmiş küçük, temiz evlerin önlerinden geçtiler. Ancak beş evden biri doluydu. Odun ateşinin ince dumanı evlerin bacalarından kıvrılarak yükseliyordu. Diğer evler hava soğudukça dolacaktı. Kar yağmaya başladığında ve buz fırtınaları kuzeyden uluyarak geldiğinde, çiftçiler donmuş tarlalarını, uzak barakalarını terk edecek, at arabalarını yükleyecek ve kış kasabası tekrar hayata dönecek demişti Yaşlı Dadı. Bran bunun olduğunu görmemişti daha önce ama Üstat Luwin o günün çok yaklaştığını söylüyordu. Uzun yaz bitmek üzereydi. <em>Kış geliyor.</em></p>

    <p>Kasabalılardan bazıları endişe dolu gözlerle ulu kurtlara bakıyordu. Biri taşıdığı odunları korkudan düşürdü ama kasaba halkının çoğu bu görüntüye alışmıştı artık. Çocukları gördüklerinde bir dizleri üstüne çöküp kafalarını eğiyorlardı ve Robb tam bir lord gibi her birini teker teker başıyla selamlıyordu.</p>

    <p>Başlarda, bacaklarıyla atın gövdesine tutunamadığı için hayvanın sallanma hareketi yüzünden kendisini dengesiz hissediyordu Bran ama büyük eyerin kalın kolu ve yüksek sırtlığı vücudunu sıkı sıkı tutuyor, göğsünün ve baldırlarının üzerinden geçen kayışlar düşmesine engel oluyordu. Bir süre sonra sallanma hareketi doğal gelmeye başladı, endişesi kayboldu ve yüzüne neşeli bir gülücük geldi.</p>

    <p>Kasaba birahanesi Dumanlı Kütük’ün tabelasının altında iki fahişe kız duruyordu. Theon Greyjoy onlara seslendiğinde, kızlardan daha küçük olanı kızardı ve yüzünü elleriyle kapattı. Theon atını Robb’un yanına sürdü. “Tatlı Kyra,” dedi gülerek. “Yatakta küçük bir gelincik gibi çığlıklar atıyor ama sokakta ona bir söz söylemeye gör, bir bakire gibi pembeleşiyor. Bir gece Kyra ve Bessa’yla olanları anlatmış mıydım...”</p>

    <p>“Kardeşimin duyacağı yerlerde anlatma zaten,” dedi Robb, Bran’a bakarak.</p>

    <p>Bran kafasını çevirdi ve duymamış gibi yaptı ama Greyjoy’un gözlerini üstünde hissedebiliyordu. Hiç şüphesiz gülümsüyordu Theon. Zaten sürekli gülümsüyordu. Sanki bütün dünya, sadece onun kadar zeki birinin anlayacağı büyük bir şakadan ibaretti. Robb, Greyjoy’a gıpta eder, onun yanında olmaktan keyif alırdı ama Bran babasının muhafızına hiçbir zaman ısınamamıştı.</p>

    <p>Robb yanına geldi. “Çok iyi gidiyorsun Bran,” dedi.</p>

    <p>“Daha hızlı gitmek istiyorum,” dedi Bran.</p>

    <p>Robb gülümsedi. “Nasıl istersen.” Hadım atını tırıs adıma geçirdi. Kurtlar peşinden koşmaya başladı. Bran dizginleri sertçe kısrağının boynuna vurdu ve hayvan ritmi yakaladı. Theon Greyjoy’un bağırdığını ve ardından gelen atların nal seslerini duydu.</p>

    <p>Bran’ın pelerini kabardı ve rüzgârda uçuşmaya başladı. Kar taneleri hızla yüzüne çarpıyordu. Robb iyice öne geçmişti. Ara sıra arkasına bakıyor, Bran ve diğerlerinin onu takip ettiğinden emin oluyordu. Bran dizginleri bir daha vurdu. Dansçı ipeksi bir hareketle dörtnala koşmaya başladı. Mesafe azalıyordu. Kış kasabasının iki mil uzağında, Kurt Ormanı’nın girişinde Robb’a yetiştiğinde diğerleri çok gerilerinde kalmıştı. <em>“At sürebiliyorum!”</em> diye bağırdı Bran sırıtarak. Neredeyse uçmak kadar güzeldi.</p>

    <p>“Seninle yarışırdım ama kaybetmekten korkuyorum,” dedi Robb. Sesi hafif ve neşeliydi ama Bran bir terslik olduğunu hissediyordu yine de.</p>

    <p>“Yarışmak istemiyorum.” Bran kurtları görmek için çevresine bakındı ama ikisi de ormana girip çoktan kaybolmuştu. “Dün gece Yaz’ın nasıl uluduğunu duydun mu?”</p>

    <p>“Boz Rüzgâr da huzursuzdu,” dedi Robb. Kızıl kahve saçları dağılmıştı ve çenesini kaplayan kızıl kirli sakallar on beş yaşından daha büyük görünmesine sebep oluyordu. “Bazen bir şeyler bildiklerini düşünmeden edemiyorum... bir şeyler sezdiklerini.” Robb içini çekti. “Sana neyi ne kadar anlatmam gerektiğini hiç bilemiyorum Bran. Keşke biraz daha büyük olsaydın.”</p>

    <p>“Sekiz yaşındayım!” dedi Bran. “Sekiz, on beşten çok küçük sayılmaz; ben Kışyarı’nın senden sonraki vârisiyim.”</p>

    <p>“Öylesin,” dedi Robb. Sesi hüzünlü çıkmıştı, hatta biraz korkulu. “Bran, sana bir şey söylemem gerek. Dün gece haberci bir kuş geldi. Kral Toprakları’ndan. Üstat Luwin beni uyandırdı.”</p>

    <p>Bran paniğe kapıldı. <em>Kara kanatlara yüklü kara haberler.</em> Yaşlı Dadı hep böyle söylerdi ve son zamanlarda gelen bütün haberci kuşlar bu atasözünün doğruluğunu kanıtlamıştı. Robb, Gece Nöbetçileri Kumandanı’na mesaj göndermişti. Cevap olarak gelen kara kanatlı kuş Benjen Stark’ın hâlâ kayıp olduğu haberini getirmişti. Sonra Kartal Yuvası’ndan annesi bir kuş yollamıştı ama o da iyi haberlerle gelmemişti. Ne zaman döneceğini söylemiyordu, sadece İblis’i esir aldığını yazmıştı. Bran o küçük adamdan hoşlanıyordu aslında ama <em>Lannister</em> ismi tüylerini diken diken ediyordu. Lannisterlar’la ilgili bir şey vardı, hatırlaması gereken bir şey ama ne zaman hatırlamaya çalışsa başı dönüyor ve midesi taşlaşıyordu. Robb o günün tamamını kapalı kapılar ardında, Üstat Luwin, Theon Greyjoy ve Hallis Mollen ile geçirmişti. Daha sonra, en hızlı atlara binen süvariler Robb’un emirlerini kuzeyin dört bir yanına taşımışlardı. Bran, İlk İnsanlar tarafından inşa edilen, Boğaz’ın üstündeki eski kale Moat Cailin’den bahsedildiğini duymuştu. Kimse ona neler olduğunu anlatmıyordu ama iyi bir şeyler olmadığı ortadaydı.</p>

    <p>Şimdi bir kuzgun daha gelmişti. Bran iyi haberler almayı umuyordu. “Kuş annemden mi gelmiş? Eve mi dönüyormuş?”</p>

    <p>“Mesaj, Kral Toprakları’ndaki Alyn’dan geldi. Jory Cassel ölmüş. Wyl ve Heward da öyle. Kral Katili yapmış.” Robb başını kaldırıp yağan kara baktı. Kar taneleri yüzünde eridi. “Tanrılar onları huzur içinde uyutsun.”</p>

    <p>Bran ne diyeceğini bilmiyordu. Yumruk yemiş gibiydi. Jory, daha Bran’ın doğumundan önce Kışyarı’nın baş muhafızıydı. “Jory’yi öldürmüşler mi?” Jory’nin onu çatılarda kovaladığı zamanlar geldi aklına. Avludan zırhı ve kalkanıyla geçişi, Büyük Salon’daki masada her zamanki yerinde oturuşu, yemek yerken yaptığı şakalar. “Biri neden Jory’yi öldürmek ister ki?”</p>

    <p>Robb uyuşmuş gibi kafasını salladı. Acı gözlerine yerleşmişti. “Bilmiyorum... ve Bran, daha beteri de var. Babam mücadele sırasında devrilen bir atın altında kalmış. Alyn’ın yazdığına göre bacak kemiği parçalanmış ve... Üstat Pycelle ona haşhaş sütü içiyormuş ama ne zaman... uyanacağından...” At nallarının seslerini duyunca başını çevirdi ve onlara yaklaşan Theon Greyjoy’yla diğerlerini gördü. “Ne zaman uyanacağından emin değiller,” diye bitirdi anlatacaklarını. Elini kılıcının kabzasına koydu ve Lord Robb sesiyle tekrar konuştu. “Bran, sana söz veriyorum, bunun unutulmasına izin vermeyeceğim.”</p>

    <p>Sesindeki bir şeyler Bran’ın daha çok korkmasına sebep olmuştu. Theon Greyjoy gelip yanlarında durdu. “Ne yapacaksın?” diye sordu Bran.</p>

    <p>“Theon sancak beylerini çağırmamız gerektiğini düşünüyor.”</p>

    <p>“Kana kan,” dedi Theon. Greyjoy ilk kez gülümsemiyordu. Uzun esmer yüzünde aç bir bakış vardı. Siyah saçları gözlerine düşüyordu.</p>

    <p>“Sancak beylerini sadece lord çağırabilir,” dedi Bran kar taneleri etraflarında uçuşurken.</p>

    <p>“Eğer babanız ölürse Robb, Kışyarı Lordu olacak,” diye karşılık verdi Theon Greyjoy.</p>

    <p>“Babam <em>ölmeyecek,</em>” diye bağırdı Bran.</p>

    <p>Robb kardeşinin elini tuttu. “Ölmeyecek,” dedi sakince. “Ama... kuzeyin onuru şimdi benim ellerimde. Babam ayrılırken seni ve Rickon’ı bana emanet etti ve sizler için güçlü olmamı söyledi. Ben artık yetişkin bir adamım Bran.”</p>

    <p>Bran titredi. “Keşke annem burada olsaydı,” dedi acı içinde. Üstat Luwin’e bakındı. Eşeğinin üstünde, hâlâ çok geride olan adamı gördü. “Üstat Luwin de sancak beylerini çağırman gerektiğini söylüyor mu?”</p>

    <p>“Üstat, yaşlı bir kadın gibi çekingen,” dedi Theon.</p>

    <p>“Babam ona her konuda danışır,” diye hatırlattı Bran. “Annem de öyle.”</p>

    <p>“Ben de dinliyorum onu,” dedi Robb. “Herkesi dinliyorum.”</p>

    <p>Bran’ın evden ayrılırken hissettiği neşe, kar taneleri gibi eriyip yok olmuştu. Çok kısa bir zaman önce Robb’un sancak beylerini çağırıp savaş başlatması fikri onu heyecanla doldururdu ama şu an sadece büyük bir korku hissediyordu. “Artık geri dönebilir miyiz?” diye sordu. “Üşüyorum.”</p>

    <p>Robb etrafa bakındı. “Biraz daha dayanabilir misin? Kurtları bulmamız lazım.”</p>

    <p>“Ben de en az sizin kadar dayanabilirim,” diye cevapladı Bran. Üstat Luwin, Bran’ı eyer ağrılarına karşı uyarıp geziyi kısa tutmalarını istemişti ama Bran ağabeyinin önünde zayıflığını kabul etmek istemiyordu. İnsanların sürekli titizlenmesinden, nasıl olduğunu sormasından bıkmıştı.</p>

    <p>“Gidip avcıları avlayalım o zaman,” dedi Theon Greyjoy. Atlarını Kral Yolu’ndan çıkardılar ve Kurt Ormanı’na girdiler. Theon geride kaldı, muhafızlarla şakalaşıyordu.</p>

    <p>Ağaçların altı güzeldi. Bran dizginleri hafifçe tutarak atı ağır ağır yürütüyor, çevreyi seyrediyordu. Bu ormanı iyi tanıyordu ama Kışyarı’ndan dışarı çıkmayalı o kadar uzun zaman olmuştu ki her şeyi ilk kez görüyormuş gibi hissediyordu. Çam iğnelerinin keskin rayihası, nemle çürüyen yaprakların topraksı kokusu, hayvanların bıraktığı belli belirsiz misk ve uzaklarda pişirilen yemeklerin aroması burun deliklerini dolduruyordu. Eski bir meşe ağacının karla kaplı dalları arasında dolaşan siyah bir sincap gördü, bir imparatoriçe örümceğinin gümüşümsü ağını incelemek için durakladı.</p>

    <p>Theon ve diğerleri sesleri duyulamayacak kadar geride kalmıştı. Bir derenin belli belirsiz sesi geliyordu uzaktan. Akıntıya yaklaştıkça ses büyüdü ve sonunda hızla akan derenin kıyısına vardıklarında Bran’ın gözleri doldu.</p>

    <p>“Bran, neyin var?” diye sordu Robb.</p>

    <p>Bran kafasını salladı. “Jory bizi buraya getirmişti, onu hatırladım. Alabalık tutmak için. Sen de vardın, hatırlıyor musun?”</p>

    <p>“Hatırlıyorum,” diye cevapladı Robb. Sessizce ve hüzün dolu.</p>

    <p>“Ben bir şey yakalayamamıştım ama Kışyarı’na dönerken Jon bana kendi tuttuğu balığı vermişti. Jon’u bir daha görebilecek miyiz?”</p>

    <p>“Kral geldiğinde Benjen amcayı görmüştük. Jon da ziyarete gelecek, göreceksin.” Su şiddetli akıyordu. Robb atından indi, hayvanı suyun sığ yerine yürütüp derenin karşısına geçti. Suyun en derin yeri baldırlarına geliyordu. Atını bir dala bağladı ve Bran’la Dansçı’yı almak için geri döndü. Bran, kayaların ve köklerin üzerinden köpürerek akan suyun serpintileri yüzüne çarpınca gülümsedi. Bir an için eskisi kadar güçlü hissetti kendini, eskisi gibi bütün. Kafasını kaldırıp ağaçlara baktı, onlara tırmanmayı hayal etti. Ağaçların en tepesine kadar tırmansa bütün orman ayaklarının altına serilirdi.</p>

    <p>Ağaçların arasından gelen uzun uluma sesini duyduklarında karşıya geçmişlerdi. Bran kafasını uzatıp dinledi. “Yaz,” dedi. Söz ağzından çıktığı anda ikinci uluma sesi ilkine karıştı.</p>

    <p>“Bir şey öldürmüşler,” dedi Robb atına binerken. “En iyisi gidip onları bulayım. Burada kal. Theon ve diğerleri birazdan burada olur.”</p>

    <p>“Ben de seninle gelmek istiyorum,” dedi Bran.</p>

    <p>“Tek başıma daha hızlı bulurum onları.” Robb atını mahmuzladı ve ağaçların arasında kayboldu.</p>

    <p>Robb gittiğinde ağaçların üstüne geldiğini hissetti Bran. Kar daha fazla yağmaya başlamıştı artık. Toprağa düşen taneler hemen eriyordu ama kayaların üstü ve ağaçların dalları ince bir kar battaniyesiyle örtülmüştü. Bekledikçe huzursuzlandığının farkına vardı. Hiçbir işe yaramadan aşağı sarkan bacaklarını hissetmiyordu ama göğsünün üzerindeki kayışlar çok sıkı ve bunaltıcıydı. Kan iyice emen eldivenlerinin içindeki elleri soğumuştu. Theon, Üstat Luwin, Joseth ve diğerlerinin nerede kaldığını merak etmeye başlamıştı.</p>

    <p>Yaprakların hışırtısını duyduğunda, dostlarını göreceğini sanarak dizginlerini çekip Dansçı’yı döndürdü ama karşılaştığı hırpani adamlar yabancıydı.</p>

    <p>“İyi günler,” dedi gergin bir halde. Adamların çiftçi ya da ormancı olmadıklarını ilk bakışta anlamıştı. Birdenbire, üstündeki kıyafetlerin ne kadar zengin göründüğünü hatırladı. Gümüş düğmeli koyu gri yün paltosu yeniydi. Pelerininin kürklü yakasına ağır bir gümüş broş iğnelenmişti. Çizmeleri ve eldivenleri de kürkle kaplıydı.</p>

    <p>Güneş yanığı yüzü kıpkırmızı olmuş iri, kel adam, “Tek başına mısın?” diye sordu. “Kurt Ormanı’nda kaybolmuş zavallı bir çocuk.”</p>

    <p>“Kaybolmadım,” dedi Bran. Adamların kendisine bakışını hiç beğenmemişti. Dört kişi saymıştı ama kafasını çevirdiğinde arkasında duran iki kişi daha gördü. “Ağabeyim az önce ormana girdi ve muhafızım birazdan burada olacak.”</p>

    <p>“Muhafızın, öyle mi?” dedi ikinci adam. “Peki neyi koruyacaklar küçük lordum? Pelerininde gördüğüm broş gümüş mü?”</p>

    <p>“Güzelmiş,” dedi bir kadın sesi. Görünüşünden kadın olduğu anlaşılmıyordu. Uzun ve kaslıydı. Saçları, yuvarlak yarım bir miğferin altında gizlenmişti ve yüzü diğer adamlarınki gibi sertti. Elindeki çelik ucu paslanmış mızrak, kara meşeden yapılmış, yaklaşık üç metrelik bir silahtı.</p>

    <p>“Şu broşa bir göz atalım,” dedi iri kel adam.</p>

    <p>Bran endişeyle adama bakıyordu. Neredeyse lime lime olmuş giysileri leş gibiydi. Orası burası mavi, kahverengi, yeşil parçalarla yamanmıştı ama griye dönmüş pelerininin bir zamanlar siyah olduğu belliydi. Gri sakallı adamın da siyah paçavralar giydiğini fark etti aniden. Ulu kurtları buldukları gün, babasının kafasını kestiği adamı hatırladı. Babası, adamın yeminini bozup Gece Nöbetçileri’nden firar etmiş bir kaçak olduğunu söylemişti. <em>Hiçbir adam kaçaklardan daha tehlikeli değildir,</em> demişti Lord Stark. <em>Kaçaklar yakalandıklarında öleceklerini bilirler ve bu yüzden en aşağılık ve en zalim suçları işlemekten çekinmezler.</em></p>

    <p>“Broşu ver delikanlı,” dedi iri adam elini uzatarak.</p>

    <p>“Atı da alacağız,” dedi bir diğeri. Robb’dan daha kısa, geniş suratlı, soluk sarı saçları olan bir kadındı konuşan. “Hemen in attan. Acele et.”</p>

    <p>“Hayır,” diyebildi Bran. “İnemem...”</p>

    <p>Bran, Dansçı’yı dörtnala koşturmayı akıl edemeden, iri adam dizginleri yakaladı. “İnebilirsin küçük lord... kendi iyiliğin için ineceksin.”</p>

    <p>“Stiv, şuna baksana nasıl bağlanmış,” dedi uzun kadın, mızrağının ucuyla Bran’ın eyerini göstererek. “Doğru söylüyormuş, inemez.”</p>

    <p>“Demek kayışlar var,” dedi Stiv. Kemerine bağlanmış bir keseden hançerini çıkardı. “Kayışların icabına bakmak kolay.”</p>

    <p>“Sen sakat mısın?” diye sordu kadınların kısa boylu olanı.</p>

    <p>Bran parladı. “Ben Kışyarı’ndan Brandon Stark’ım. Atımı rahat bıraksanız iyi olur, yoksa hepinizin ölürsünüz.”</p>

    <p>Gri kirli sakallı sıska adam kahkaha attı. “Bu çocuk kesinlikle bir Stark,” dedi. “Akıllı adamların yalvaracağı yerde, ancak bir Stark tehditler savuracak kadar aptal olabilir.”</p>

    <p>“O minicik aletini kesip ağzına tık,” dedi kısa boylu kadın. “Bak o zaman nasıl da susacak.”</p>

    <p>“Çirkin olduğun kadar aptalsın Hali,” dedi uzun boylu kadın. “Bu çocuğun ölüsü işimize yaramaz, canlısı kıymetli... Tanrılara lanet olsun. Benjen Stark’ın kanından bir esire sahip olmak için Mance’in neler vereceğini bir düşünsene.”</p>

    <p>“Mance’e lanet olsun,” dedi iri adam. “Oraya geri dönmek mi istiyorsun Osha? Sen Hali’den daha aptalsın o halde. Ak yürüyenler bir esirinin olmasını umursar mı sence?” Bran’a döndü. Baldırlarının üstünden geçen kayışı hançeriyle kesti. Deri iç çekermiş gibi bir ses çıkararak ikiye ayrıldı.</p>

    <p>Adam çok hızlı, umursamadan ama derinden kullanmıştı hançeri. Bran kafasını indirip bacaklarına baktığında, yarılan tozluklarının arasından beyaz tenini gördü. Ve kan akmaya başladı. Kızıl lekenin yayılışını izlerken başı dönüyordu ve garip bir şekilde orada değilmiş gibi hissediyordu kendini. Canı yanmamıştı. Bacaklarında en ufak bir his yoktu. İri adam şaşkınlıkla homurdandı.</p>

    <p>“Hançerini hemen bırakırsan çabuk ve acısız bir ölüm yaşayacağına dair söz veriyorum,” dedi Robb.</p>

    <p>Bran umutsuzca kafasını kaldırdı. İşte gelmişti. Gerginlikle çatlayan sesi söylediği kelimelerin gücünü azaltmıştı. Atının üstündeydi. Hayvanın arkasında, kanlar içinde bir geyik leşi vardı. Kılıcı elindeydi.</p>

    <p>“Bu ağabeyi olmalı,” dedi gri kirli sakallı adam.</p>

    <p>“Bu epey korkusuzmuş,” diyerek alay etti kısa boylu kadın. “Bizimle dövüşmeyi mi düşünüyorsun evlat?”</p>

    <p>“Aptal olma delikanlı, altı kişiye karşı tek başınasın,” dedi Osha mızrağını doğrulturken. “Atından in, kılıcını da yere at. Binek ve geyik için nazikçe teşekkür edelim ve kardeşinle birlikte evine dönmene izin verelim.”</p>

    <p>Robb ıslık çaldı. Islak yaprakların üzerindeki hafif adımların yumuşak sesini duydular. Çalılar ayrıldı, alçak dallar üzerlerindeki kar yükünü atarak çekildi, yeşilliğin ortasında Boz Rüzgâr ve Yaz belirdi. Yaz havayı koklayarak hırladı.</p>

    <p>“Kurtlar,” dedi Hali nefesini tutarak.</p>

    <p>“Ulu kurtlar,” diyerek düzeltti Bran. Hâlâ yavru olan ulu kurtlar yetişkin herhangi bir kurt kadar iriydi ama diğer kurtlarla aralarındaki farkı görmek neye bakacağını bilen gözler için kolaydı. Üstat Luwin ve barınak başı Farlen, Bran’a öğretmişti. Bir ulu kurdun bedenine oranla daha büyük bir kafası ve daha uzun bacakları vardı. Burnuyla çenesi belirgin biçimde daha ince ve daha belirgin olurdu. Orada, yağan karın altında sessizce duran kurtlarda keskin ve korkunç bir hal vardı. Boz Rüzgâr’ın burnuna taze kan bulaşmıştı.</p>

    <p>“Köpekler,” dedi iri adam aşağılar gibi. “İnsanı kurt postundan bir pelerin kadar sıcak tutan başka bir şey olmadığını duymuştum.” Sertçe hayvanları işaret etti. “Alın!”</p>

    <p>Robb bağırdı, <em>“Kışyarı!”</em> Atını mahmuzladı. Paçavralar içindeki adamlar yaklaşırken, hayvan derenin kenarına fırladı. Elinde balta olan bir adam, bağırarak, korkusuzca atıldı ama Robb’un kılıcı adamın yüzüne inince insanı hasta eden bir kırılma sesi duyuldu. Parlak kan damlaları her yere sıçramıştı. Zayıf suratlı diğer adam Robb’un atının dizginlerini yakalamak için hamle yaptı, bir an için yakaladı da... Boz Rüzgâr atılıp adamı yere devirdi. Bir şapırtı ve çığlık duyuldu. Adam suya gömülürken hançerini vahşice, rastgele sallıyordu. Kurt da suya daldı. İkisi birden akan suların arasında kaybolurken dere kızıla boyandı.</p>

    <p>Robb ve Osha akıntının ortasında mücadele halindeydi. Kadının mızrağı Robb’un göğsüne bir, iki, üç kez atılan çelik başlı bir yılana benziyordu ama Robb her hamleyi uzunkılıcıyla karşılıyordu. Dördüncü ya da beşinci hamlede, kadın fazla gerilince dengesini kaybetti ve Robb atını ileri sürerek kadını suya gömdü.</p>

    <p>Birkaç adım ilerideki Yaz, Hali’nin üzerine atladı. Bıçak gövdesinin yan tarafına değdi. Kurt hırlayarak kenara kayıp bıçaktan uzaklaştı ve tekrar saldırdı. Bu sefer çenesi, kadının baldırına kilitlendi. Kısa boylu kadın iki eliyle tuttuğu bıçağı aşağı doğru savurdu ama Yaz bıçağın gelişini fark etmiş gibi görünüyordu. Bir an için kadının bacağını bırakıp geri çekildi. Ağzı pantolon derisi, kumaş ve kanlı insan eti doluydu. Hali tökezleyip düştüğünde bir kez daha saldırdı ve kadını sırtüstü suya düşürdü. Dişlerini kadının karnına geçirdi.</p>

    <p>Altıncı adam katliamdan koşarak kaçtı... ama fazla uzağa değil. Dere kıyısından yukarı doğru tırmanmaya çalışırken, Boz Rüzgâr suların içinde beliriverdi. Silkelenip tüylerinden damlayan sulardan kurtuldu ve olduğu yerden fırlayarak adamın peşinden koşmaya başladı. Tek bir hamleyle dişlerini adamın dizinin arkasına geçirdi ve arka diz bağlarını kopardı. Adam çığlıklar içinde sırtüstü derenin sularına gömülürken Boz Rüzgâr boğazına doğru atıldı.</p>

    <p>Sonunda sadece iri adam ayakta kalmıştı, Stiv. Hançeriyle Bran’ın göğüs kayışlarını kesti, çocuğu kolundan yakaladı ve hızla çekti. Bran düştü ve yere yığıldı. Hissiz bacakları birbirine dolandı, tek ayağı suya girdi. Dere suyunun soğukluğunu hissedemiyordu ama Stiv’in boğazına dayadığı hançerin soğuk çeliğini hissedebilmişti. Stiv, “Geri çekil,” diye bağırdı Robb’a. “Yoksa çocuğun boğazını keserim, yemin ederim.”</p>

    <p>Robb soluk soluğa atının dizginlerini çekti. Gözlerindeki öfke kayboldu. Kılıç tutan kolu aşağı indi.</p>

    <p>Bran o anda her şeyi gördü. Yaz, Hali’yi parçalıyor, karnından parlak mavi yılanlar çekip çıkartıyordu. Kadının gözleri açıktı. Bakıyor gibiydi. Kadının ölü mü, diri mi olduğunu anlayamıyordu. Gri kirli sakallı adam ve diğeri hareketsiz yatıyordu ama Osha emekleyerek mızrağına ulaşmaya çalışıyordu. Boz Rüzgâr ağır ağır kadına yaklaştı. “Şunları yanına çağır,” diye bağırdı Stiv. “İkisini de yanına çağır.”</p>

    <p>“Boz Rüzgâr, Yaz, buraya gelin,” dedi Robb.</p>

    <p>Ulu kurtlar durarak başlarını çevirdi. Boz Rüzgâr hemen Robb’un yanına döndü. Yaz yerinden kımıldamıyordu. Gözlerini Bran’a ve onu tutan adama dikmişti. Hırladı. Çenesi ıslak ve kıpkırmızıydı, gözleri alev almış gibiydi.</p>

    <p>Osha ayağa kalmak için mızrağının küt ucundan destek alıp kendini yukarı çekti. Robb’un kılıcıyla kesilmiş omzundan kan akıyordu. Bran, iri adamın yüzünden aşağı süzülen terleri görebiliyordu. Stiv’in de en az kendisi kadar korkmuş olduğunu fark etti. “Starklar,” dedi adam hafif bir sesle. “Kahrolası Starklar.” Sesini yükseltti. “Osha, kurtları öldür ve çocuğun kılıcını al.”</p>

    <p>“Kendin öldür,” diye karşılık verdi Osha. “O canavarların yanına gitmiyorum.”</p>

    <p>Stiv bir an ne yapacağını bilemedi. Elleri titriyordu. Bran, bıçağın boynuna dayandığı yerden kan sızdığını hissedebiliyordu. Adamın kokusu burnunu doldurmuştu. Korku kokuyordu. “Sen,” diye seslendi Robb’a. “Bir adın var mı?”</p>

    <p>“Ben Robb Stark. Kışyarı’nın vârisiyim.”</p>

    <p>“Bu çocuk senin kardeşin mi?”</p>

    <p>“Evet.”</p>

    <p>“Onun sağ kalmasını istiyorsan benim dediklerimi yapacaksın. Atından in.”</p>

    <p>Robb bir an tereddüt etti. Sonra yavaşça atından indi. Elinde kılıcı, ayakta durdu.</p>

    <p>“Şimdi, kurtları öldür.”</p>

    <p>Robb kımıldamadı.</p>

    <p>“Öldür dedim. Ya kurtlar ya kardeşin.”</p>

    <p><em>“Hayır!”</em> diye çığlık attı Bran. Robb adamın dediğini yapsa bile, kurtlar öldüğü anda ikisini birden öldürecekti Stiv.</p>

    <p>Kel adam boştaki eliyle Bran’ın saçlarını yakaladı ve çocuk acı içinde kıvranana kadar zalimce büktü. “Sen sesini kes, kötürüm. Beni duyuyor musun?” Daha fazla büktü. <em>“Beni duyuyor musun?”</em></p>

    <p>Arkalarındaki ağaçların arasından bir <em>vınlama</em> sesi duyuldu. Otuz santimlik, ucu ustura kadar keskinleştirilmiş ok Stiv’in göğsüne girince, adamdan nefessiz bir boğulma sesi yükseldi. Ok, kanla boyanmış gibi kıpkırmızı parlıyordu.</p>

    <p>Bran’ın boğazına dayanmış olan hançer yere düştü. İri adam sallandı ve yüzüstü derenin sularına yığıldı. Göğsündeki ok kırıldı. Bran, adamın döne döne sulara karışmasını izledi.</p>

    <p>Osha, ağaçların arasından çıkıp gelen elleri kılıçlı muhafızlara bakıyordu. Mızrağını yere attı. “Merhamet edin lordum,” dedi Robb’a.</p>

    <p>Muhafızlar yapılan katliamdan geri kalanlara benizleri solmuş halde bakıyordu. Kurtlardan tedirgin oldukları açıktı. Yaz, karnını doyurmak için Hali’nin cesedine döndüğünde Joseth elindeki bıçağı düşürdü ve kusmak için çalılara doğru koştu. Bir ağacın arkasından çıkan Üstat Luwin bile sarsılmıştı ama sadece bir an için. Sonra başını salladı ve derenin karşısına geçip Bran’ın yanına gitti. “Yaralı mısın?”</p>

    <p>“Bacağımı kesti,” dedi Bran. “Ama hissetmiyorum.”</p>

    <p>Üstat eğilip yarayı incelerken Bran kafasını diğer yana çevirdi. Theon Greyjoy, elinde yayı, bir muhafız ağacının yanında duruyordu. Gülümsüyordu. Her zaman gülümsüyordu. Ayağının dibindeki yumuşak toprakta en az yarım düzine ok vardı ama adamın işini bitirmeye bir tanesi yetmişti. “Ölü bir düşmandan daha güzeli yok,” dedi.</p>

    <p>“Jon, senin bir pislik olduğunu söylerdi hep,” dedi Robb yüksek sesle. “Seni avluya zincirlemeliyim ki Bran <em>senin</em> üzerinde ok talimi yapsın.”</p>

    <p>“Kardeşinin hayatını kurtardığım için bana teşekkür ediyor olman gerekirdi.”</p>

    <p>“Ya isabet ettiremeseydin?” dedi Robb. “Ya adamı sadece yaralasaydın? Ya adamın eli kaysaydı ya da senin okun Bran’a isabet etseydi? Adam bir göğüs zırhı giyiyor olabilirdi. Siyah pelerininden başka bir şey göremiyordun ki. Kardeşime ne olurdu o durumda? Hareket etmeden önce <em>bunu</em> düşündün mü Theon Greyjoy?”</p>

    <p>Robb muhafızlara döndü. “Siz neredeydiniz?” diye sordu öfkeyle. “Hemen arkamızdan geldiğinizden emindim.”</p>

    <p>Adamlar endişeyle bakıştı. “Sizi takip ediyorduk lordum,” dedi en genç olan muhafız Quent. “Ama Üstat Luwin’in kıçını, lütfen affedin, bekledik ve sonra...” Muhafız, Theon’a baktı ve hemen gözlerini kaçırdı. Utanmıştı.</p>

    <p>“Bir hindi gördüm,” dedi Greyjoy. Sorgudan hoşlanmadığı her halinden beliydi. “Senin çocuğu yalnız bırakacağını nereden bilebilirdim?”</p>

    <p>Robb dönüp tekrar Theon’a baktı. Bran ağabeyini daha önce bu kadar öfkeliyken gördüğünü hatırlamıyordu ama Robb sesini çıkarmadı. Üstat Luwin’in yanında dizlerinin üstüne çöktü. “Kardeşimin yaraları ağır mı?” diye sordu.</p>

    <p>“Sadece sıyrık,” dedi Üstat. Bir bez parçasını derede ıslatıp yaraları temizledi. “Adamlardan ikisi siyahları kuşanmış,” dedi Robb’a, bir yandan işini yaparken.</p>

    <p>Robb başını çevirdi. Perişan haldeki pelerini suyun üstünde hareket eden Stiv’e baktı. “Gece Nöbetçileri’nden firar eden kaçaklar,” dedi düşünceli bir sesle. “Kışyarı’na bu kadar yaklaşabilmeleri için akıllarını kaybetmiş olmaları gerekir.”</p>

    <p>“Aptallık ve çaresizliği ayırt etmek zordur bazen,” dedi Üstat Luwin.</p>

    <p>“Onları gömelim mi lordum?” diye sordu Quent.</p>

    <p>“Onlar bizi gömmezdi,” diye karşılık verdi Robb. “Kafalarını kesin, Sur’a gönderelim. Bedenleri de aç kargalara yem olsun.”</p>

    <p>“Peki bunu ne yapacağız?” Parmağıyla Osha’yı gösteriyordu.</p>

    <p>Robb kadına doğru yürüdü. Kadın ondan bir baş daha uzundu ama dizlerinin üstüne çökmüştü. “Bana hayatımı bağışlayın lordum ve sizin olayım.”</p>

    <p>“Benim mi? Benim bir yemin bozanla ne işim olabilir?”</p>

    <p>“Ben yemin bozmadım. Stiv ve Wallen, Sur’dan geldiler. Ben değil. O kara kargaların arasında bir kadına yer yok.”</p>

    <p>Theon Greyjoy yanlarına geldi. “Onu kurtlara ver,” dedi Robb’a. Kadının gözleri Hali’den geri kalanlara gitti ve aynı anda uzaklaştı. Kadın şiddetle titriyordu. Muhafızlar bile mideleri kalkmış gibi görünüyordu.</p>

    <p>“Bu bir kadın,” dedi Robb.</p>

    <p>“Bir yabanıl,” diye karşılık verdi Bran. “Beni öldürmemeleri gerektiğini, böylece Mance Rayder’a götürebileceklerini söyledi.”</p>

    <p>“Bir adın var mı?” diye sordu Robb.</p>

    <p>“Adım Osha lordum,” diye mırıldandı kadın korkuyla.</p>

    <p>Üstat Luwin ayağa kalktı. “Onu sorgulasak iyi olur,” dedi.</p>

    <p>Bran ağabeyinin rahatladığını görebiliyordu. “Siz nasıl isterseniz Üstat. Wayn, kadının ellerini bağla. Bizimle birlikte Kışyarı’na gelecek ve... ağzından çıkacaklarla ya ölecek ya da yaşayacak.”</p>
  </div>
</body>
</html>
