<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Catelyn bu tanrı korusunu hiç sevememişti.</p>

    <p>Üç Dişli Mızrak’ın Kızıl Çatal’ında, Nehirova’nın en güneyinde bir Tully olarak dünyaya gelmişti. Oradaki tanrı korusunda, uzun kızıl ağaçların ışıldayan dereler üzerine alaca benekler bıraktığı, kuşların gizli yuvalarında şarkılar söylediği, çiçek ve baharat kokan, parlak, havadar bahçeler vardı.</p>

    <p>Kışyarı’nın tanrı korusu daha farklıydı. Çevresinde yükselen kasvetli duvarların ortasında, yüzyıllardır el sürülmemiş, üç dönümlük karanlık ve ilkel bir ormandı. Nemli toprak ve çürümüşlük kokuyordu. Burada kızıl ağaç yetişmiyordu. Burası, dalları gri yeşil dikenlerden oluşan zırhlar giymiş muhafız ağaçlarının, kudretli meşelerin ve en az kök saldıkları diyarın toprağı kadar yaşlı demir ağaçlarının ormanıydı. Birbirine yakın, kalın, koyu renkli ağaç gövdelerinin yüksekteki dalları iç içe geçerek, gökyüzünde sık örülmüş bir kubbe oluşturuyordu ve şekilsiz ağaç kökleri toprak altında güreşiyordu. Burası kuluçkaya yatmış gölgelerin ve derin sessizliklerin ormanıydı. Bu ormanda yaşayan tanrıların isimleri de yoktu.</p>

    <p>Ama bu gece kocasını burada bulacağını biliyordu. Kocası ne zaman bir adamın canını alsa, gelip bu tanrı korusunda dua eder, sükûnet ve huzur arardı.</p>

    <p>Catelyn yedi kutsal yağ ile vaftiz edilmiş ve Nehirova septinin gökkuşağı havuzunda isimlendirilmişti. Babası, büyükbabası ve onlardan öncekiler gibi İnanç’a mensuptu. Onların tanrılarının isimleri vardı ve yüzleri anne babasının yüzleri kadar tanıdıktı. Buhurdanlıklı bir asa, ışıkla adeta canlanan yedi kenarlı bir kristal, şarkı söylerken giderek yükselen sesler eşliğinde ibadet ederlerdi. Tullyler’in de, her hanedanın olduğu gibi bir tanrı korusu vardı ama koru huzur içinde gezinmek, kitap okumak ya da güneşin altında uzanıp dinlenmek içindi. İbadet sept denen ibadethanelerde yapılırdı.</p>

    <p>Ned, Catelyn’in hatırına, yedi yüzlü tanrıları adına şarkı söyleyebilmesi için küçük bir sept inşa ettirmişti ama Starklar’ın damarlarında İlk İnsanlar’ın kanı dolaşıyordu. Onlar yeşil ormanın yaşlı, isimsiz, yüzü olmayan tanrılarına inanıyordu, ormanın çocukları gibi.</p>

    <p>Korunun ortasında, siyah ve soğuk gölcüğün üzerine eğilmiş kadim bir büvet ağacı vardı. Ned bu ağacı “yürek ağacı” olacak seçmişti. Büvet ağacının kabuğu kemik kadar beyaz, yaprakları koyu kırmızıydı. Yapraklar kana bulanmış binlerce el gibi görünürdü. Ulu büvet ağacının gövdesine, uzun, melankolik ifadeli bir surat oyulmuştu. İyice derin oyulmuş göz çukurları kurumuş reçine yüzünden kıpkızıldı ve tuhaf bir şekilde etraftaki her şeyi izliyor gibi dururdu. Yaşlıydı bu gözler, Kışyarı’ndan bile yaşlı. Eğer efsaneler doğruysa Mimar Brandon’ın ilk taşı yere koyuşunu, ardından kalenin granit duvarlarının yükselişini izlemişlerdi. Rivayete göre yüzyıllar önce, İlk İnsanlar, Dar Deniz’den gelmeden evvel ormanın çocukları oymuştu ağaçlara bu yüzleri.</p>

    <p>Yeşil adamların ısrarla ağaçların nöbetini tuttuğu Yüzler Adası haricinde, güneydeki son büvet ağaçları da en az bin yıl önce kesilmiş ya da yakılmıştı. Burada durum başkaydı. Burada her kalenin bir tanrı korusu, her tanrı korusunun bir yürek ağacı ve her yürek ağacının bir suratı vardı.</p>

    <p>Catelyn kocasını büvet ağacının altında, yosun tutmuş bir kayanın üstünde otururken buldu. Kılıcı Buz’u kucağına yatırmış, gece kadar karanlık sularla üzerindeki kanı temizliyordu. Tanrı korusunun zeminini binlerce yıldır kaplayan kalın humuslu toprak Catelyn’in ayak seslerini yutuyordu ama büvet ağacının gözleri her adımını izliyordu sanki. “Ned,” diye seslendi usulca.</p>

    <p>Ned karısına bakmak için kafasını kaldırdı. “Catelyn,” dedi. Sesi mesafeli ve ciddiydi. “Çocuklar nerede?” diye sordu.</p>

    <p>Catelyn’e her zaman sorduğu soruydu bu. “Mutfaktalar. Kurt yavrularına verecekleri isimleri tartışıyorlar.” Pelerinini yere serdi. Sırtını büvet ağacına dayayarak gölcüğün kenarına oturdu. Sırtı ağaca dönük olmasına rağmen gözlerin onu izlediğini hissediyordu. Bu histen kurtulmaya çalıştı. “Arya çoktan yavruya âşık oldu. Sansa adeta büyülendi fakat Rickon alışamadı henüz.”</p>

    <p>“Korkuyor mu?” diye sordu Ned.</p>

    <p>“Biraz,” dedi Catelyn. “Daha üç yaşında.”</p>

    <p>Ned suratını buruşturdu. “Korkularıyla yüzleşmeyi öğrenmeli. Sonsuza kadar üç yaşında kalmayacak. Kış geliyor,” dedi.</p>

    <p>“Evet,” diyerek onayladı Catelyn. Kocasının kelimeleri her zaman olduğu gibi onu ürpertmişti. Starklar’ın sözü. Her büyük hanedanın böyle sözleri vardı. Hanedan özdeyişleri, duaya benzeyen cümleler, zafer, onur, dürüstlük ve sadakatle ilgili iftihar dolu ifadeler. İnanç ve cesaret yeminleri. Starklar dışındaki bütün hanedanların sözleri bunları anlatırdı. Kış geliyor, derdi Starklar. Catelyn kim bilir kaçıncı kez, kuzeylilerin ne kadar tuhaf insanlar olduğunu düşündü.</p>

    <p>“Hakkını vermem gerek, adam iyi bir şekilde öldü,” dedi Ned. Elindeki yağlanmış deri parçasını özenle kılıcına sürüyordu. Metal koyu bir parlaklık kazanmaya başlamıştı. “Bran için de sevindim,” diye devam etti. “Onu görmeliydin. Gurur duyardın.”</p>

    <p>“Ben Bran’la her zaman gurur duyuyorum,” diye yanıtladı Catelyn. Adamın kılıcını okşamasını seyrediyordu bir yandan. Kılıç dövülürken birbiri üzerine bindirilmiş yüzlerce katmanı seçebiliyordu. Catelyn kılıçlara hiç ilgi duymuyordu ama Buz’un kendine has güzelliğini inkâr edemezdi. Kılıç, Kıyamet’in kadim Özgür Kale’yi yıkmasından önce, Valyria’da demir ustalarının kılıç yaparken çekiçlerinin yanı sıra, büyü de kullandığı zamanlarda yapılmıştı. Buz tam dört yüz yaşındaydı ama dövüldüğü ilk günkü kadar keskindi hâlâ. Taşıdığı isim kendisinden de eskiydi. Kahramanlar Çağı’ndan kalan bir mirastı adı. O zamanlar Starklar, Kuzey Kralları’ydı.</p>

    <p>“Bu seneki dördüncü adamdı bu,” dedi Ned üzüntüyle. “Zavallı adam delirmiş gibiydi. Bir şey içine öyle derin bir korku salmıştı ki kelimelerimi duymuyordu bile.” İçini çekti. “Benjen, Gece Nöbetçileri’ndeki kardeşlerin sayısının binin altına düştüğünü yazmış bana. Kaybettiğimiz adamlar sadece kaçaklar değil. Keşiflerde de adam kaybediyoruz.”</p>

    <p>“Yabanılların işi mi?” diye sordu Catelyn.</p>

    <p>“Başka kimin işi olacak?” diye yanıtladı Ned. Buz’u kaldırdı ve soğuk çeliğe baştan aşağı baktı. “Daha da kötü olacak. Korkarım sancakları kaldırıp kuzeye gitmem, Sur’un Ötesindeki Kral’la meseleyi kökünden çözmek için hesaplaşmam gereken gün yaklaşıyor.”</p>

    <p>“Sur’un ötesine mi?” Bu düşünce Catelyn’i titretmeye yetmişti.</p>

    <p>Ned karısının yüzündeki dehşeti gördü. “Mance Rayder bizi korkutabilecek bir adam değil,” dedi.</p>

    <p>“Sur’un ötesinde çok daha karanlık şeyler de var,” diye yanıtladı Catelyn. Döndü ve arkasındaki büvet ağacına baktı. Ağaç soluk gövdesi, kıpkırmızı gözleri ve ağır düşünceleriyle onu izliyor, dinliyordu.</p>

    <p>Ned şefkatle gülümsedi. “Yaşlı Dadı’dan çok hikâye dinliyorsun. Ötekiler, ormanın çocukları kadar ölü. Onlar ölüp gideli neredeyse sekiz bin yıl oldu. Üstat Luwin’e sorarsan, hiç yaşamadılar, der. Onları gerçekten görmüş olan kimse yok.”</p>

    <p>“Bu sabaha kadar bir ulu kurt gören de yoktu,” diye hatırlattı Catelyn.</p>

    <p>“Bir Tully kadınıyla tartışmamam gerektiğini şimdiye kadar öğrenmiş olmalıydım,” dedi Ned gülümseyerek. Buz’u kınına yerleştirdi. “Buraya bana korku masalları anlatmak için gelmiş olamazsın. Bu koruyu ne kadar az sevdiğini biliyorum, söyle bana leydim, neyin var?”</p>

    <p>Catelyn kocasının elini avuçlarına aldı. “Bu sabah keder verici bir haber aldık lordum. Düşüncelerini temizlemeden söylemek istemedim.” Haberin yaratacağı darbeyi yumuşatmanın bir yolu yoktu, bu yüzden bir çırpıda söyledi Catelyn. “Çok üzgünüm sevgilim. Jon Arryn ölmüş.”</p>

    <p>Gözleri buluştu. Catelyn bu haberin kocasını nasıl sarsacağını biliyordu; lordun gözlerindeki hüzün dayanılmazdı. Ned gençliğinde Kartal Yuvası’nda eğitilmişti ve çocuğu olmayan Lord Arryn hem Ned’in, hem de himayesi altına aldığı diğer çocuk olan Robert Baratheon’ın ikinci babası olmuştu. Deli Kral İkinci Aerys Targaryen ikisinin de kellesini istediğinde, Kartal Yuvası Lordu Arryn, ay ve şahinle süslenmiş sancaklarını kaldırarak isyan etmiş, koruma sözü verdiği iki çocuğu teslim etmek yerine savaşmayı tercih etmişti.</p>

    <p>Ve on beş yıl önce bir gün, Ned ve Lord Arryn, Nehirova’nın septinde, Lord Hoster Tully’nin iki kızıyla evlendiklerinde, bu ikinci baba aynı zamanda kardeşi olmuştu.</p>

    <p>“Jon...” diye mırıldandı Ned. “Bu haber kesin doğru mu?” diye sordu.</p>

    <p>“Zarfın üzerinde kralın mührü vardı ve mektup Robert’ın el yazısıyla yazılmıştı. Sana vermek üzere sakladım,” dedi Catelyn. “Robert, Lord Arryn’in çabuk öldüğünü de yazmış. Üstat Pycelle bile öyle çaresiz kalmış ki, daha fazla acı çekmemesi için lorda haşhaş sütü içirmiş.”</p>

    <p>“Ölüm karşısında küçük bir merhamet sanırım,” dedi Ned. Catelyn onun yüzündeki derin acıyı görebiliyordu ama bu durumda bile kendisinden önce karısını düşünüyordu. “Ya kız kardeşin? Jon’un oğlu? Onlardan bir haber var mı?”</p>

    <p>“Mektupta sadece iyi oldukları ve Kartal Yuvası’na döndükleri yazıyordu,” dedi Catelyn. “Keşke Nehirova’ya gitselerdi. Kartal Yuvası çok yüksek ve ıssız bir yer. Üstelik orası her zaman kocasının yeri oldu, onun değil. Lord Jon’un hatıraları onu orada rahat bırakmayacak. Her taşın üzerinde bir anı kazılı. Kız kardeşimi tanıyorum. Şu anda ihtiyacı olan şey aile ve dost şefkati aslında.”</p>

    <p>“Amcan Vadi’yi bekliyor değil mi? Jon onu Geçit Şövalyesi ilan etmişti.”</p>

    <p>Catelyn başıyla onayladı. “Brynden’in kardeşim ve oğlu için elinden geleni yapacağına eminim. Bu biraz teselli bulmamı sağlıyor ama yine de...”</p>

    <p>“Yanına gitmelisin,” dedi Ned. “Çocukları da götür. İçindeki boşluğu çocuk sesleri ve kahkahalarla doldur. O zavallı çocuğun da yalnız kalmaması gerek. Etrafında başka çocuklara ihtiyacı var şu anda. Lysa da kederiyle baş başa kalmamalı.”</p>

    <p>“Gidebilmeyi isterdim ama başka havadislerim de var,” dedi Catelyn. “Mektupta, kralın seni ziyaret etmek üzere Kışyarı’na doğru yola çıktığı yazıyor.”</p>

    <p>Ned’in duyduğunu anlaması için zaman geçmesi gerekti ama sonunda anladığında gözlerindeki karanlık kayboldu. “Robert buraya mı geliyormuş?” Kadın başıyla onayladığında, Ned’in yüzüne bir gülümseme yayıldı.</p>

    <p>Catelyn kocasının neşesini paylaşabilmek isterdi ama avlularda konuşulanları duymuştu. Boğazında kırık bir geyik boynuzuyla kara gömülmüş ölü bir ulu kurt. Dehşet sinsi bir yılan gibi koynuna girmişti. Alametlere hiç anlam yüklemeyen sevgili kocasına gülümsemek için zorladı kendini. “Bu habere sevineceğini biliyordum,” dedi. “Sur’daki kardeşine de haber göndermeliyiz.”</p>

    <p>“Evet, elbette,” diyerek onayladı Ned. “Benjen burada olmak isteyecektir. Üstat Luwin’e en hızlı haberci kuşunu salmasını söylemeliyim.” Ayağa kalktı ve ellerinden tutup Catelyn’i de kaldırdı. “Lanetler olsun. Görüşmeyeli kim bilir kaç yıl oldu. Böyle son anda mı haber verilir? Mektupta kaç kişilik bir kafileyle geleceği yazıyor mu?”</p>

    <p>“En az yüz şövalye, hizmetkârları, onların yarısı kadar da hürsüvari geleceğini tahmin ediyorum. Cersei ve çocukları da onlarla birlikteymiş.”</p>

    <p>“Robert onların güvenliği için aheste hareket edecektir. Bu çok iyi. Böylece hazırlanmak için biraz zaman kazanmış oluruz,” dedi Ned.</p>

    <p>“Kraliçe’nin erkek kardeşleri de kafiledeymiş,” dedi Catelyn.</p>

    <p>Ned bu haber karşısında yüzünü buruşturdu. Catelyn kocasının, kraliçenin ailesine karşı pek sevgi beslemediğini biliyordu. Casterly Kayası’nın Lannisterlar’ı her şey kazanıldıktan ve zafer kesinleştikten sonra koşmuşlardı Ned’in yardımına. Ned bunu asla affedememişti. “Ne yapalım, Robert’ın ziyaretinden alacağım keyfin bedeli birkaç Lannister’a katlanmaksa, seve seve. Robert sarayının yarısını beraberinde getiriyormuş gibi geldi bana.”</p>

    <p>“Diyar kralı takip eder,” dedi Catelyn.</p>

    <p>“Çocukları görmek de iyi olacak. Son gördüğümde, en küçükleri hâlâ Lannister kadınının memesini emiyordu. Şimdi beş yaşlarında olmalı değil mi?”</p>

    <p>“Prens Tommen yedi yaşına geldi. Bran’la yaşıtlar. Lütfen Ned, diline biraz hâkim olmalısın. Lannister kadını dediğin kadın artık bizim kraliçemiz ve duyduğuma göre her geçen yıl biraz daha artıyormuş azameti.”</p>

    <p>Ned karısının elini sıktı hafifçe. “Bir ziyafet düzenlemeliyiz. Şarkıcılar olmalı. Robert mutlaka ava da çıkmak isteyecektir. Jory’yi şeref muhafızları birliğiyle birlikte güneye yollamalıyım ki kafileyi Kral Yolu’nda karşılayıp buraya kadar eşlik etsin. Ah, Tanrılar! Biz bu kadar insanı nasıl besleyeceğiz? Yola çoktan çıkmış dedin değil mi? Sen de, asil postun da kahrolun be adam!”</p>
  </div>
</body>
</html>
