<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>“Othor,” dedi Sör Jaremy Rykker. “Hiç şüphe yok. Ve bu da Jafer Flowers.” Ayağıyla cesedi çevirdi ve beyaz suratlı ölü adam, mavi, masmavi gözleriyle gökyüzüne bakmaya başladı. “Bunlar Benjen Stark’ın adamları. İkisi de.”</p>

    <p><em>Amcamın adamları,</em> diye düşündü Jon uyuşmuş gibi. <em>Tanrılar, ben yeşil bir çocuktum. Beni yanında götürseydi şimdi burada ölü yatan ben olacaktım...</em></p>

    <p>Jafer’in sağ bileği Hayalet’in dişleri sayesinde parçalanmış et ve kemikten ibaret bir harabeye dönmüştü. Sağ eli Üstat Aemon’ın kulesinde sirke dolu bir kavanozun içinde yüzüyordu. Hâlâ kolunda olan sol eli giydiği siyah pelerin gibi kararmıştı.</p>

    <p>“Tanrılar merhamet edin,” diye fısıldadı Yaşlı Ayı. Atından aşağı atlayıp dizginlerini Jon’a uzattı. Hava garip şekilde sıcaktı bu sabah. Lord Kumandan’ın geniş alnında boncuk boncuk ter damlaları vardı. Atı çok huzursuzdu. Kişniyor, gözlerini deviriyor, dizginlerinin müsaade ettiği ölçüde ölü adamların uzağına kaçıyordu. Jon tuttuğu dizginleri bollaştırıp hayvanın birkaç adım geri gitmesini sağladı. Hayvan şahlanmasın diye çabalıyordu. Atların hiçbiri buradan hoşlanmamıştı. Jon da öyle.</p>

    <p>Köpekler atlardan da beterdi. Tazılar hiç işe yaramayınca Jon ve diğerlerini buraya Hayalet getirmişti. Barınak başı Bass, iz sürebilmeleri için tazılara eli koklatmaya çalıştığında hayvanlar çıldırmış, hırlayıp havlayarak kaçmaya çalışmışlardı. Şimdi bile havlıyor, tasmalarını çekiştiriyor ve huzursuzca hareket edip uzaklaşmak istiyorlardı. Chett hayvanlara küfredip duruyordu.</p>

    <p><em>Bu sadece bir orman,</em> dedi Jon kendine. <em>Ve bunlar da altı üstü ölü.</em> Daha önce de ölü görmüştü.</p>

    <p>Dün gece yine Kışyarı rüyasını görmüştü. Boş kalede dolaşıyor, babasını arıyor ve mahzen mezara iniyordu ama rüya bu sefer her zaman bittiği yerde bitmemişti. Karanlıkta taşın taşa sürttüğünü duymuştu. Dönüp bakmış ve lahitlerin kapaklarının teker teker açıldığını görmüştü. Ölü krallar soğuk ve karanlık mezarlarından ağır ağır çıkarlarken Jon kör karanlıkta sıçrayarak uyanmıştı. Kalbi çekiç gibi vuruyordu. Hayalet yanına gelip burnunu yüzüne sürttüğünde bile dehşet duygusunu içinden atamamıştı. Tekrar uyumaya cesaret edememişti. Sur’a çıkıp, doğudan yükselen güneşin ilk ışıklarını görene kadar huzursuzca yürüyüp durmuştu. <em>Sadece bir rüyaydı. Ben artık Gece Nöbetçileri’nin kardeşiyim. Küçük korkak bir çocuk değilim.</em></p>

    <p>Samwell Tarly ağaçların altında, atların arkasına saklanmaya çalışarak kıvrılıp kalmıştı. Yüzü kesik süt rengine dönmüştü. Şu ana kadar korkuyla ağaçların arasına dalıp kusmamıştı ama cesetlere de bir kez bile bakmamıştı. “Bakamam,” diye fısıldadı çaresizlik içinde.</p>

    <p>“Bakmak zorundasın,” dedi Jon diğerlerinin duymaması için iyice alçak sesle konuşarak. “Üstat Aemon seni buraya onun gözü olman için yolladı, öyle değil mi? Bakmazsan gözlerin ne işe yarar?”</p>

    <p>“Evet ama... Ben bir korkağım Jon.”</p>

    <p>Jon elini Sam’in omzuna koydu. “Yanımızda bir düzine korucu var. Köpekler var. Hayalet de burada. Sana kimse zarar veremez Sam. Haydi git bak. En zoru ilk bakıştır.”</p>

    <p>Sam titreyen başıyla onayladı. Cesaretini toplamak için ne kadar çok uğraştığı açıkça görülüyordu. Yavaşça başını çevirdi. Gözleri faltaşı gibi açıldı. Jon kolunu tuttu, kaçamazdı.</p>

    <p>“Sör Jaremy,” dedi Yaşlı Ayı. “Benjen Stark, Sur’dan çıktığında yanında altı adamı vardı. Diğerleri nerede?”</p>

    <p>Sör Jaremy başını salladı. “Keşke bilseydim.”</p>

    <p>Mormont bu cevaptan hiç memnun olmadı. “İki kardeşimiz neredeyse Sur’un dibinde katledilmiş ama buna rağmen korucularınız ne bir şey duymuş, ne de görmüş. Gece Nöbetçileri bu kadar mı düştü? Ormanda hâlâ devriyeler geziyor mu?”</p>

    <p>“Evet lordum fakat...”</p>

    <p>“Hâlâ nöbet tutuluyor mu?”</p>

    <p>“Tutuluyor ama...”</p>

    <p>“Bu adamın bir savaş borusu var,” dedi Mormont, Othor’u göstererek. “O boruya dokunmadan öldüğünü mü varsaymalıyım? Yoksa sizin korucuların hepsi kör oldukları kadar sağırlar mı?”</p>

    <p>Sör Jaremy öfkeden kızardı. “Savaş borusu ötmedi lordum, ötseydi korucularını duyardı. Ormana arzu ettiğim kadar devriye çıkaramıyorum çünkü bunu yapacak yeterli adamım yok. Ve Benjen kaybolduğundan bu yana, sizin emrinizle Sur’a çok daha yakın duruyoruz.”</p>

    <p>Yaşlı Ayı homurdandı. “Evet, neyse, dediğin gibi olsun.” Sabırsızca bir el işareti yaptı. “Bana nasıl öldüklerini anlat.”</p>

    <p>Sör Jaremy, adının Jafer Flowers olduğunu söylediği adamın başucunda yere çöküp kafasını saçlarından tuttu. Cesedin saman kadar kurumuş saçları elinde kaldı. Şövalye bir küfür savurdu ve adamın kafasını avucuyla diğer tarafa itti. Cesedin boynundaki devasa kesik büyük bir ağız gibi açıldı. Kafayı cesedin boynuna bağlı tutan sadece birkaç tendondu. “Bu iş baltayla yapılmış.”</p>

    <p>“Bence de,” diye mırıldandı yaşlı ormancı Dywen. “Belki de Othor’un kendi baltasıyla lordum.”</p>

    <p>Jon, sabah kahvaltısının midesinde döndüğünü hissediyordu, yine de dudaklarını iyice sıkıp diğer cesede bakmak için kendini zorladı. Othor iri çirkin bir adamdı ve iri çirkin bir cesede dönüşmüştü. Görünürde bir balta yoktu. Othor’u hatırladı. Korucuların yola çıktığı gün müstehcen şarkılar söylüyordu. Şarkı söylediği günler bitmişti işte. Elleri haricinde bütün derisi süt beyazına dönmüştü. Elleri tıpkı Jafer’in elleri gibi kapkaraydı. Kurdeşen gibi bedenine yayılmış ölümcül yaralarını sertleşmiş kuru kan plakaları örtüyordu. Ama gözleri açıktı. Safir kadar mavi gözleri gökyüzüne dikilmişti.</p>

    <p>Sör Jaremy ayağa kalktı. “Yabanıllar da balta kullanıyor.”</p>

    <p>“Yani, bunun Mance Rayder’ın işi olduğunu düşünüyorsun. Sur’un bu kadar yakınında mı?”</p>

    <p>“Başka kim olabilir lordum?”</p>

    <p>Jon sorunun cevabını verebilirdi. Biliyordu. Hepsi biliyorlardı. Ama hiçbiri kelimeyi ağzından çıkartmayacaktı. <em>Ötekiler, çocukları korkutmak için uydurulmuş bir hikâye sadece. Bir zamanlar gerçekten yaşamış olsalar bile, sekiz bin yıldır ölüler.</em> Düşüncesi bile kendini aptal hissetmesine sebep olmuştu. Gece Nöbetçileri’nin yetişkin erkeklerinden biriydi artık. Bir zamanlar Robb, Arya ve Bran’la beraber Yaşlı Dadı’nın dizinin dibine oturup hikâyeler dinleyen çocuk değildi.</p>

    <p>Lord Kumandan Mormont homurdandı. “Benjen Stark, Sur’a bu kadar yakın bir noktada bir yabanıl saldırısıyla karşılaşsaydı daha fazla adam almak için hemen kaleye döner, yabanılları yedi cehennemin hepsinde kovalar, sonra da bana kesik başlarını getirirdi.”</p>

    <p>“Tabii kendisi de katledilmediyse,” diye diretti Sör Jaremy.</p>

    <p>Sözler hâlâ acıtıyordu. Uzun zaman olmuştu. Benjen Stark’ın yaşadığına inanmak aptalcaydı belki ama Jon’un inadı dillere destandı.</p>

    <p>“Benjen Stark kaybolalı neredeyse altı ay oldu lordum,” diye devam etti Sör Jaremy. “Orman uçsuz bucaksız. Yabanıllar onu herhangi bir noktada yakalamış olabilir. Bahse girerim ki bu ikisi gruptan sağ kalan son kişilerdi. Büyük ihtimalle bize dönmeye çalışıyorlardı ama Sur’un güvenliğine varamadan düşmanlar tarafından saldırıya uğradılar. Cesetler taze, bu adamlar bir günden fazladır ölü olamaz...”</p>

    <p><em>“Hayır,”</em> dedi Sam, fare gibi bir sesle.</p>

    <p>Jon çok şaşırdı. Sam’in tedirgin, incecik sesi duymayı beklediği son ses bile değildi. Şişman oğlan rütbelilerden korkuyordu ve Sör Jaremy de sabrıyla ün yapmış biri değildi.</p>

    <p>“Sana fikrini sormadım çocuk,” dedi sertçe Rykker.</p>

    <p>“Bırakın konuşsun sör,” dedi Jon.</p>

    <p>Mormont önce Sam’e, sonra Jon’a, ardından yine Sam’e baktı. “Delikanlının söyleyeceği bir şey varsa duymak istiyorum,” dedi. “Yaklaş delikanlı, seni o atların arkasındayken göremiyoruz.”</p>

    <p>Sam, Jon’un ve atların yanından geçti. Gözle görünür şekilde terliyordu. “Lordum... Bir gündür ölü olamazlar... bakın... kan...”</p>

    <p>“Evet?” diye homurdandı Mormont sabırsızca. “Kana ne olmuş?”</p>

    <p>“Kan görünce iç çamaşırlarına pisliyor,” diye bağırdı Chett. Korucular kahkaha attı.</p>

    <p>Sam alnındaki teri sildi. “Bakın, görebilirsiniz... Hayalet... Jon’un kurdu... bakın cesedin bileğini kopardı ama... kan akmamış. Babam... yani Lord Randyll, hayvan yüzerken bana izlettirirdi.” Sam kafasını iki yana salladı. Çenesi titriyordu. Cesetlere bir kez bakmıştı ve artık kafasını çeviremiyordu. “Taze ceset olsa... kan hâlâ akardı lordum. Sonra... sonra pıhtılaşırdı. Yapış yapış... jöle gibi...” Sam kusacakmış gibi görünüyordu. “Bu adamlar... bileğine bakın. Kupkuru. <em>Çatlak çatlak...</em>”</p>

    <p>Jon, Sam’in ne demeye çalıştığını anlamıştı. Ölü adamın bileğindeki parçalanmış damarları görebiliyordu. Kanı simsiyah bir toza dönüşmüştü. Buna rağmen Jaremy Rykker ikna olmamıştı. “Eğer bir günden fazladır ölü olsalardı ormandaki hayvanlar cesetleri şimdiye kadar paramparça ederdi. Üstelik cesetler kokmuyor.”</p>

    <p>Karın gelişinin bile kokusunu alabilmekle böbürlenen yaşlı ormancı Dywen cesede eğilip kokladı. “Çiçek gibi koktukları söylenemez ama çürük ceset kokusu da yok,” dedi.</p>

    <p>“Çünkü onlar... çürümüyor,” dedi Sam. Parmağıyla işaret etti. Tombul eli hafifçe titriyordu. “Bakın... kurtçuk ya da solucan yok... burada, ormanda yatıyorlar ama hayvanlar onları parçalamamış... sadece Hayalet. Kurt dışında...”</p>

    <p>“Dokunulmamışlar,” dedi Jon hafifçe. “Ve Hayalet farklı. Köpekler ve atlar cesetlere yaklaşmıyor.”</p>

    <p>Korucular bakıştı, çocuğun söylediklerinin doğru olduğunu hepsi görebiliyordu. Mormont kaşlarını çattı. Bir cesetlere, bir köpeklere bakıyordu. “Chett, tazıları buraya getir.”</p>

    <p>Chett denedi. Küfretti, tasmaları çekti, tekmeledi ama köpekler karşı koyuyordu. Birini sürükleyerek getirmeye çalıştı, hayvan hırlayıp havlayarak direndi ve sonunda Chett’e saldırdı. Chett tasmayı elinden bıraktı ve sırtüstü düştü. Hayvan üstünden atladı ve ağaçların arasında kayboldu.</p>

    <p>“Bunlar... burada bir yanlışlık var,” dedi Sam Tarly heyecanla. “Kan... kıyafetleri kan lekesi dolu... etleri kurumuş... bu... bu...” Sam derin bir nefes aldı, yutkundu. “Bu <em>yaralar...</em> korkunç yaralar... her yerde kan olmalıydı. Öyle değil mi?”</p>

    <p>“Belki de burada ölmediler,” dedi Dywen. “Belki birileri onları buraya bizim için bıraktı. Uyarı gibi bir şey.” Yaşlı ormancı şüphe dolu gözlerle Othor’un cesedine bakıyordu. “Bana aptal diyebilirsiniz ama Othor’un gözleri daha önce mavi değildi.”</p>

    <p>Sör Jaremy çok şaşkın görünüyordu. “Flowers’ın gözleri de değildi,” dedi hayretle. Dönüp tekrar ölü adamlara baktı.</p>

    <p>Ormana sessizlik çöktü. Sam’in sert nefesleri ve Dywen’in dişlerini emme sesinden başka bir şey duyulmadı bir süre. Jon, Hayalet’in yanında çömelmişti.</p>

    <p><em>“Yakın onları,”</em> dedi adamlardan biri. Jon kim olduğunu anlayamamıştı. “Evet yakın,” diye tekrar etti bir diğeri.</p>

    <p>Yaşlı Ayı inatla başını iki yana salladı. “Olmaz,” dedi. “Üstat Aemon’ın onları incelemesini istiyorum. Cesetleri Sur’a götüreceğiz.”</p>

    <p>Bazı emirleri vermek uygulamaktan kolaydı. Cesetleri pelerinlere sardılar ama Dywen ve Hake onları bir atın sırtına bağlamaya kalkışınca hayvan çıldırdı. Kişneyerek şaha kalkıyordu. Sağa sola çifteler atıyordu. Hatta yardıma gelen Ketter’ı ısırdı. Cesetleri başka atlara bağlamaya çalışan korucuların da şansı yaver gitmedi. En uysal atlar bile bu yükü sırtlamak istemiyordu. Sonunda, buldukları uzun ağaç dallarına pelerinlerini gererek cesetleri kendileri taşımak zorunda kaldılar. Sur’a dönmek için yola çıktıklarında vakit öğleni epeyce geçmişti.</p>

    <p>Mormont, “Bu ormanın aranmasını istiyorum,” diyerek Sör Jaremy’ye emir verdi. “Her ağaç, her taş, on fersah çapındaki bütün toprak aranacak. Elindeki bütün adamları kullan, yetmezse kâhyalardan ormancı ve avcıları al. Benjen Stark ve adamları, ölü ya da diri bu ormanın içinde bir yerdeyse bulunacak. Bu ormanda bizden başka birileri varsa benim haberim olacak. İzlerini sürecek ve onları yakalayacaksın. Mümkünse canlı olarak. Anlaşıldı mı?”</p>

    <p>“Anlaşıldı lordum,” dedi Sör Jaremy. “Söylediğiniz gibi yapılacak.”</p>

    <p>Mormont yolun devamında düşüncelere dalmış halde konuşmadan at sürdü. Jon hemen arkasında onu takip etti. Lord Kumandan Kâhyası sıfatıyla olması gereken yer orasıydı. İnsanın yağmur yağmasını dilediği, gri, kapalı, boğucu bir gündü. Hiç rüzgâr yoktu, ağaçların yaprakları kımıldamıyordu. Hava nemli ve ağırdı. Jon’un giysileri üzerine yapışmıştı. Ilıktı, fazla ılıktı. Sur sürekli ağlıyordu. Günlerdir o kadar çok ağlamıştı ki, Jon, Sur’un küçüldüğünü düşünüyordu.</p>

    <p>Eski insanlar böyle havalara yaz ruhu derdi. Mevsimin hayaletlerini serbest bıraktığı anlamına gelirdi. Hayaletler serbest kaldıktan sonra soğuk gelecekti. Uyarmışlardı, uzun bir yaz, uzun bir kış demekti. Bu yaz mevsimi tam on yıldır sürüyordu. Jon daha kucaktaki bir bebekken başlamıştı.</p>

    <p>Hayalet bir süre onlarla koştu ve sonra ormanda kayboldu. Jon, ulu kurt yanında değilken kendini çıplak hissediyordu. Her gölgeye huzursuzca bakarken yakalıyordu kendini. Birdenbire, Kışyarı’nda küçük bir çocukken Yaşlı Dadı’dan duyduğu hikâyeler geldi aklına. Yaşlı Dadı’nın sesini ve iğnesinin pıt pıtlarını bile duyuyordu sanki. <em>Ötekiler karanlıkta at üstünde geldi,</em> derdi fısıltıyla. <em>Onlar soğuk yaratıklardı, ölü yaratıklardı. Güneşten, ateşten, demirden ve damarında sıcak kan akan her canlıdan nefret ederlerdi. Karakolların, şehirlerin ve bütün krallığın üzerine korku saldılar. Kahramanları, hatta orduları, soluk ve ölü atlarının üzerinden uzanıp keserek onar onar öldürdüler. İnsanların kılıçları onları durduramadı. Bakireler ve bebekler için bile merhamet yoktu içlerinde. Buz tutmuş ormanlarda bakireleri avladılar ve hizmetkârlarını ölü bebeklerin etleriyle beslediler...</em></p>

    <p>Yaşlı meşe ağaçlarının üstünden Sur’u gördüğü zaman rahatlamış hissetti kendini. Mormont aniden dizginlerini çekti ve atını döndürdü. “Tarly, buraya gel,” dedi havlar gibi.</p>

    <p>Jon, kısrağının üstünde ağır ağır yol alan çocuğun yüzündeki ani korkuyu gördü. Başının dertte olduğunu düşündüğüne hiç şüphe yoktu. “Şişmansın ama aptal değilsin evlat,” dedi Yaşlı Ayı. “Orada çok iyi iş çıkardın. Sen de öyle Kar.”</p>

    <p>Sam’in yüzü neredeyse parlak kırmızı olana dek kızardı ve saygılarını sunmakla ilgili bir şeyler kekelerken dili iyice dolandı. Jon gülümsedi.</p>

    <p>Ağaçların altından çıktıklarında Mormont bodur atını hızlandırdı ve Hayalet ormanın içinden fırlayarak yanlarına geldi. Avının kırmızıya boyadığı çenesini yalıyordu. Sur’un tepesindeki adamlar grubun yaklaştığını gördü. Jon, gözcünün büyük borusunun millerce alana yayılan derin ve çatallı sesini duydu. Tek ve uzun bir üfleyiş ağaçların arasında titredi ve buzda yankılandı.</p>

    <p><em>UUUUUUUUUUoooooooooooooooooooooooooooo.</em></p>

    <p>Ses ağır ağır kayboldu. Tek üfleyiş korucuların döndüğü anlamına geliyordu. <em>En azından bir gün için korucu oldum,</em> diye düşündü Jon. <em>Ne olursa olsun, bunu benden alamazlar.</em></p>

    <p>Atlarını buzlu tünelden geçirirlerken Bowen Marsh ilk kapıda onları bekliyordu. Lord Kâhya’nın yüzü kızarmıştı ve çok huzursuz görünüyordu. Kapının demir çubuklarına asılırken, “Lordum, bir haberci kuş geldi, mektubu bir an önce görmelisiniz,” dedi.</p>

    <p>“Nedir?” diye sordu Mormont homurdanarak.</p>

    <p>Marsh cevap vermeden önce garip bir şekilde Jon’a baktı. “Mektup Üstat Aemon’da. Sizi salonunda bekliyor.”</p>

    <p>“Pekâlâ. Jon, atımı al ve Sör Jaremy’ye cesetleri depoya koymasını söyle. Üstat Aemon onları incelemek için hazır oluncaya kadar orada kalsınlar.”</p>

    <p>Atları ahırlara götürürken herkesin ona baktığının farkındaydı Jon ve bundan rahatsızlık duyuyordu. Sör Alliser Thorne avluda öğrencilerine eziyet etmekle meşguldü ama Jon’u görünce talime ara verip, belli belirsiz yarım bir sırıtmayla Jon’u süzdü. Tek kollu Donal Noye cephaneliğin kapısında duruyordu. “Tanrılar seninle olsun Jon,” diye seslendi.</p>

    <p><em>Bir terslik var,</em> diye düşündü Jon. <em>Çok büyük bir terslik var.</em></p>

    <p>Ölü adamları etlerin, tahılların ve bazen bira fıçılarının saklandığı Sur’un altındaki soğuk ve karanlık mahzenlerden birine taşıdılar.</p>

    <p>Jon kendi atıyla ilgilenmeden önce Mormont’un atına su ve yem verilip tımarlanması sağlandı. Sonra arkadaşlarını aramaya gitti. Grenn ve Kurbağa nöbetteydi ama ortak salondaydı. “Neler oluyor?” diye sordu Pyp’e.</p>

    <p>Pyp sesini iyice alçaltarak, “Kral ölmüş,” dedi.</p>

    <p>Jon donup kaldı. Robert Baratheon, Kışyarı’nı ziyaret ettiğinde yaşlı görünüyordu, şişmandı ama sağlıklıydı ve kimse bir hastalıktan bahsetmemişti.</p>

    <p>“Clydas mektubu Üstat Aemon’a okurken nöbetçilerden biri duymuş.” öne doğru eğildi. “Çok üzgünüm Jon. Kral babanın arkadaşıydı değil mi?”</p>

    <p>“Kardeş kadar yakındılar,” dedi Jon. Babasının Kral Eli olarak kalıp kalmayacağını merak etti. Joffrey’nin böyle bir şey yapması çok olası değildi. Babasının ve kız kardeşlerinin Kışyarı’na dönebileceği anlamına geliyordu bu. Belki onları ziyaret etmesine izin bile verirlerdi. Arya’nın sırıtmasını tekrar görmek ve babasıyla sohbet etmek ne iyi olurdu. <em>Ona annemi soracağım,</em> diye karar verdi. <em>Artık bir erkeğim. Bana anlatmasının zamanı geldi de geçiyor bile. Annem bir fahişe olsa bile umurumda değil, gerçeği bilmek istiyorum.</em></p>

    <p>“Hake ölülerin amcanın adamları olduğunu söylüyor,” dedi Pyp.</p>

    <p>“Evet,” dedi Jon. “Onunla giden altı adamdan ikisi. Öleli çok olmuş... ama cesetler bir tuhaf.”</p>

    <p>“Tuhaf mı?” dedi Pyp merakla. “Ne kadar tuhaf?”</p>

    <p>“Sam sana anlatır,” diye karşılık verdi Jon. Cesetlerden bahsetmek istemiyordu. “Gidip Yaşlı Ayı’nın bana ihtiyacı var mı bakayım.”</p>

    <p>Korku ve merak karışımı bir duyguyla tek başına Kumandan Kulesi’ne doğru yürüdü. Nöbetteki kardeşler ona ciddiyetle bakıyordu. “Yaşlı Ayı odasında,” dedi biri. “Seni soruyordu.”</p>

    <p>Jon başıyla onayladı. Ahırlardan hemen buraya gelmeliydi. Hızlıca kule merdivenlerini tırmandı. <em>Ya şarap istiyor ya da şöminenin yakılmasını, hepsi bu,</em> dedi kendine.</p>

    <p>Odaya girdiğinde Kumandan’ın kuzgunu bağırmaya başladı. <em>“Mısır! Mısır! Mısır!”</em></p>

    <p>“Buna inanabiliyor musun? Onu daha yeni besledim,” diye homurdandı Yaşlı Ayı. Pencerenin kenarında oturmuş bir mektup okuyordu. “Bana bir kadeh şarap getir, bir kadeh de kendine doldur,” dedi.</p>

    <p>“Kendime mi lordum?”</p>

    <p>Mormont gözlerini mektuptan kaldırıp Jon’a baktı. Bakışında acıma vardı, Jon bunu görebiliyordu. “Ne dediğimi duydun,” dedi.</p>

    <p>Jon, abartılmış bir dikkatle şarap doldurdu. Duyacaklarını geciktirmek için çabalıyor gibiydi. Kadehler dolduğunda mektupta yazılanlarla yüzleşmekten başka seçeneği kalmamıştı. “Otur evlat,” diye emretti Mormont. “İç.”</p>

    <p>Jon ayakta kaldı. “Babam. Öyle değil mi?”</p>

    <p>Mormont parmağını mektuba vuruyordu. “Baban ve kral,” dedi. “Sana yalan söylemeyeceğim evlat. Haberler korkunç. Bir kral daha göreceğimi düşünmüyordum doğrusu. Robert benim yarı yaşımdaydı ve bir boğa kadar güçlüydü.” Büyük bir yudum şarap içti. “Kralın avlanmayı sevdiğini söylerlerdi. Çok sevdiğimiz şeyler felaketimizi hazırlar evlat. Bunu sakın unutma. Oğlum karısına çok âşıktı. O kibirli kadına. Eğer o kadın olmasaydı, kaçak avcıları satmak aklının ucundan geçmezdi.”</p>

    <p>Jon adamın ne dediğini anlayamıyordu. “Lordum, anlamıyorum. Babama ne oldu?”</p>

    <p>“Sana oturmanı söylemiştim,” diye homurdandı Mormont. <em>“Otur!”</em> diye bağırdı kuzgun. “Bir de iç kahrolası çocuk. Bu bir emirdir Kar.”</p>

    <p>Jon oturdu ve bir yudum şarap içti.</p>

    <p>“Lord Eddard zindana atılmış. Hainlikle suçlanıyor. Robert’ın kardeşleriyle birlikte Prens Joffrey’nin tahta çıkmasını engellemek için komplo hazırladıkları söyleniyor.”</p>

    <p>“Hayır,” dedi Jon telaşla. “Bu mümkün değil. Babam krala asla ihanet etmez!”</p>

    <p>“Nasıl diyorlarsa öyle kabul edeceğiz,” dedi Mormont. “Sorgulamak ne benim, ne de senin haddin.”</p>

    <p>“Ama bu yalan!” diye üsteledi Jon. Babasının bir hain olduğunu nasıl söyleyebilirlerdi? Hepsi birden çıldırmış mıydı? Lord Eddard Stark asla yapmazdı bu onursuzluğu... yapar mıydı?</p>

    <p><em>Bir piç peydahlamıştı,</em> diye fısıldadı içindeki zayıf ses. <em>Onur bunun neresinde? Ya annene ne demeli? Adını ağzına bile almıyordu baban.</em></p>

    <p>“Lordum, babama ne olacak? Onu öldürecekler mi?”</p>

    <p>“Gerçekten bilemiyorum delikanlı. Birkaç mektup göndermeyi düşünüyorum. Bazı konsey üyeleri gençlik yıllarından tanıdıklarım. Yaşlı Pycelle, Sör Barristan, Lord Stannis... Babanın yaptığı ya da yapmadığı her neyse, onun büyük bir lord olduğu gerçeği değişmez. Buraya gelip siyahları giymesine izin verilmeli. Tanrılar biliyor ki Lord Eddard gibi adamlara ihtiyacımız var.”</p>

    <p>Jon, geçmişte hainlikle suçlanmış adamların Sur’a gelmelerine ve onurlarını geri kazanmalarına izin verildiğini biliyordu. Lord Eddard neden gelmesindi? Babası Sur’da. Bu çok tuhaf bir düşünceydi ve garip şekilde rahatsız ediciydi. Onu Kışyarı’ndan koparıp siyahları giymeye zorlamak canavarımsı bir adaletsizlikti ama hayatı söz konusuysa...</p>

    <p>Peki Joffrey buna müsaade eder miydi? Prensin Kışyarı’ndaki hallerini hatırlıyordu. Robb ve Sör Rodrik’le nasıl da dalga geçmişti. Jon’a dikkat bile etmemişti. Piçler onun aşağılamalarına bile layık değildi. “Lordum, kral sizi dinler mi?” diye sordu Mormont’a.</p>

    <p>Yaşlı Ayı omuz silkti. “Bir çocuk kral... Annesini dinler diye tahmin ediyorum. Cücenin onlarla olmaması büyük talihsizlik. Sonuçta kralın dayısı ve buradaki halimizi gördü. Gerçi, leydi annenin onu kaçırması iyi olmadı ama...”</p>

    <p>“Leydi Stark benim annem değil,” dedi Jon sertçe. Tyrion Lannister, Jon’un arkadaşı olmuştu. Eğer Lord Eddard öldürüldüyse en az kraliçe kadar Leydi Stark da suçluydu. “Lordum, ya kız kardeşlerim? Arya ve Sansa. Babamla birlikteydiler.”</p>

    <p>“Pycelle kızlardan bahsetmemiş ama onlara iyi davranıldığından şüphem yok. Mektubumda onları da soracağım.” Mormont başını salladı. “Bütün bunlar daha kötü bir zamana denk gelemezdi. Diyarın güçlü bir krala en çok ihtiyaç duyduğu vakit, bu vakit. Önümüzde uzun ve karanlık geceler var. Kemiklerimde bile hissediyorum.” Uzun uzun, düşünceli gözlerle Jon’a baktı. “Umarım aklından aptalca bir şey yapmayı geçirmiyorsun evlat.”</p>

    <p><em>O benim babam,</em> diye cevap vermek istedi Jon ama Mormont’un duymak istediği şeyin bu olmadığını biliyordu. Boğazı kurumuştu. Bir yudum şarap daha içti.</p>

    <p>“Senin görevin burada,” diye hatırlattı Lord Kumandan. “Siyahları giydiğinde eski hayatın sona erdi. Kral Toprakları’nda neler yaptıkları bizi ilgilendirmiyor.” Jon cevap vermeyince Mormont şarabını bitirdi ve, “Artık gidebilirsin. Bugün sana daha fazla ihtiyacım olmayacak. Yarın sabah şu mektubu yazmama yardım edersin,” dedi.</p>

    <p>Jon odadan çıkışını hatırlamıyordu. Kendini kulenin merdivenlerinden inerken buldu. Düşünceliydi. <em>O benim babam. Yanındakiler kız kardeşlerim, beni nasıl ilgilendirmezler?</em></p>

    <p>Dışarıda, nöbetçilerden biri döndü ve, “Güçlü ol evlat. Tanrılar zalimdir,” dedi Jon’a.</p>

    <p><em>Biliyorlar,</em> diye düşündü Jon. “Babam hain değil,” dedi pürüzlü bir sesle, boğuluyormuş gibi. Rüzgâr çıkmıştı. Kuleye girdiği zamana göre çok daha soğuktu avludaki hava. Yalancı yaz sona eriyordu.</p>

    <p>Günün geri kalanı rüyadaymış gibi geçti. Jon nereye gittiğini, ne yaptığını, kimlerle konuştuğunu hatırlayamıyordu. Hayalet onunla birlikteydi, sadece bunu biliyordu. Ulu kurdun sessiz varlığı ona huzur veriyordu. <em>Kızlar bu kadarına bile sahip değil,</em> diye düşündü. <em>Kurtlar onların güvenliğini sağlayabilirdi ama Leydi öldürüldü ve Nymeria kayıp. Kızlar yapayalnız.</em></p>

    <p>Güneş battığında sert kuzey rüzgârı esmeye başladı. Jon, akşam yemeği için ortak salona giderken rüzgârın Sur’un ve buzlu siperlerin üstünde ıslık çaldığını duyabiliyordu. Hobb soğanlı ve havuçlu geyik eti yahnisi pişirmişti. Jon’un tabağına fazladan bir porsiyon yahni doldurup ekmeğin çıtır ucunu da yanına koyunca Jon anladı. <em>Biliyor.</em> Salona baktı. Bütün başlar aynı anda kendi önlerine döndü. Gözler nazikçe başka yere baktı. <em>Hepsi biliyor.</em></p>

    <p>Arkadaşları ona koştu. “Rahipten baban için bir mum yakmasını istedik,” dedi Matthar. “Bu bir yalan. Hepimiz biliyoruz. <em>Grenn</em> bile biliyor.” Pyp onayladı, Grenn başını salladı, Sam elini Jon’un omzuna koydu. “Sen artık benim kardeşimsin. Baban da benim babam sayılır,” dedi şişman çocuk. “Eğer ormana gidip büvet ağacında dua etmek istersen seninle gelirim.”</p>

    <p>Büvet ağaçları Sur’un dışında, Tekinsiz Orman’daydı ama Sam’in samimi olduğunu biliyordu Jon. <em>Bunlar benim kardeşlerim, dedi içinden. Robb, Bran ve Rickon kadar kardeş...</em></p>

    <p>Sonra, kamçı kadar sert ve keskin bir kahkaha duydu. Sör Alliser’ın sesiydi. “Sadece piç değilmiş, bir <em>hainin</em> piçiymiş,” diyordu etrafındaki adamlara.</p>

    <p>Jon göz açıp kapatıncaya kadar hançerini çekip masanın üstüne çıktı. Pyp onu yakalamaya çalıştı ama Jon bacağını hemen çekip masadan aşağı atladı. Koştu, Sör Alliser’ın elindeki kâseye bir tekme attı. Yahni etrafa saçılırken Alliser geri kaçtı. İnsanlar bağırıyordu fakat Jon onları duymuyordu. Elindeki hançeri Sör Alliser’ın yüzüne doğru savurarak adamın üstüne atıldı ama henüz adama ulaşamadan Sam, Jon’la Alliser’ın arasına girdi. Pyp bir maymun gibi Jon’un sırtına tırmandı. Kurbağa elindeki hançeri aldı.</p>

    <p>Jon’u hücresine götürmelerinden epey zaman sonra, omzunda kuzgunuyla birlikte Mormont hücreye geldi. “Sana aptalca bir şey yapma demiştim evlat,” dedi Yaşlı Ayı. <em>“Evlat,”</em> diye tekrarladı kuzgun. Mormont hayal kırıklığıyla başını salladı. “Senin için büyük umutlarım vardı.”</p>

    <p>Yüksek rütbeliler ona ne olacağıyla ilgili bir karara varıncaya dek hücresinden çıkmamasını söyleyerek kılıcını ve hançerini aldılar. Emre uyacağından emin olmak için kapısına bir nöbetçi diktiler. Arkadaşlarının ziyarete gelmesi yasaklanmıştı ama Mormont, Hayalet’in yanında kalmasına izin vermişti. Yapayalnız sayılmazdı.</p>

    <p>“Benim babam hain değil,” dedi Hayalet’e herkes hücreden çıktığında. Hayalet sessizce ona bakıyordu. Jon sırtını duvara dayayarak yere oturdu, dizlerini çenesine çekti ve yatağının yanındaki masada yanan muma dikti gözlerini. Alevler titriyor, sallanıyor ve hücredeki gölgeler hareket ediyordu. Oda gittikçe kararıyor ve soğuyordu. <em>Bu gece uyumayacağım,</em> diye düşündü Jon.</p>

    <p>Buna rağmen sızmış olmalıydı. Uyandığında bacakları uyuşmuştu ve mum çoktan eriyip bitmişti. Hayalet arka ayaklarının üstünde kapıyı tırmalıyordu. Jon, hayvanın boyunun ne kadar uzadığını fark edince şaşırdı. “Hayalet, ne var oğlum?” diye seslendi hafifçe. Ulu kurt başını çevirdi, dişlerini gösterip hırlayarak Jon’a baktı. <em>Bu hayvan çıldırdı mı?</em> diye düşündü Jon. “Hayalet, benim,” diye mırıldandı korktuğunu belli etmemeye çalışarak. Ama titriyordu. Hem de şiddetle. Hava ne zaman bu kadar soğumuştu?</p>

    <p>Hayalet kapıdan geri çekildi. Kapıyı tırmaladığı yerde derin oyuklar kalmıştı. Jon gittikçe artan bir dehşetle kurda bakıyordu. “Kapıda biri var, öyle değil mi?” diye fısıldadı. Kurt yerde sürünerek geriledi. Boynundaki beyaz tüyler dikleşmişti. <em>Nöbetçi,</em> diye düşündü Jon. Kapısına bir nöbetçi dikmişlerdi. <em>Hayalet adamın kokusu alıyor, hepsi bu,</em> dedi kendine.</p>

    <p>Yavaşça ayağa kalktı. Titremesini durduramıyordu, kılıcının yanında olmasını isterdi. Üç büyük adım onu kapının önüne getirdi. Kapının kolunu tuttu ve içeri doğru çekti. Ahşabın gıcırdama sesi yüzünden neredeyse zıplıyordu.</p>

    <p>Nöbetçi, kemikleri yokmuş gibi bükülmüş halde merdivenlerin başında yatıyordu. Jon adamın yüzünü görüyordu. Nöbetçi karnının üstüne yatmış olmasına rağmen Jon adamın yüzünü görüyordu. Kafası tamamen geriye çevrilmişti.</p>

    <p><em>Bu mümkün değil,</em> dedi kendine. <em>Burası Lord Kumandan Kulesi. Gece gündüz korunuyor. Bu olamaz. Rüyadayım. Bir kâbus görüyorum.</em></p>

    <p>Hayalet yanından geçip kapıdan dışarı çıktı. Merdivenlere koştu. Durdu, kafasını çevirip Jon’a baktı. Tam o sırada, bir anahtarın dönme şıngırtısını ve taş zemine sürtünen çizmelerin sesini duydu Jon. Sesler yukarıdan geliyordu. Lord Kumandan’ın odasından.</p>

    <p>Bu bir kâbus olmalıydı. Rüya değildi.</p>

    <p>Nöbetçinin kılıcı hâlâ kınındaydı. Jon eğildi ve kılıcı aldı. Çeliği avuçlarında hissedince cesareti geri geldi. Merdivenleri çıktı. Hayalet ağır adımlarla önünde yürüyordu. Merdivenlerin her kıvrımında gölgeler saklıydı. Jon her şüpheli gölgeye kılıcının ucunu doğrultarak dikkatlice tırmanıyordu.</p>

    <p>Birdenbire Mormont’un kuzgununun tiz çığlığını duydu. <em>“Mısır, mısır, mısır, mısır, mısır, mısır,”</em> diye bağırıyordu kuş. Hayalet ileri atıldı ve Jon hızlıca arkasından gitti. Mormont’un kapısı ardına kadar açıktı. Ulu kurt içeri girdi. Jon bir an kapıda durup gözlerinin karanlığa alışması için bekledi. Pencerelerdeki ağır perdeler sıkı sıkı örtülmüştü ve oda mürekkep kadar siyahtı. <em>“Kim var orada?”</em> diye seslendi.</p>

    <p>Ve onu gördü. Gölgelerin içinde bir gölge, Mormont’un salonundan yatak odasına açılan kapıdan kayarak geçti. İnsan şekilli, kapkara, cübbeli ve başlıklı... ama başlığın altındaki gözleri masmavi bir ışıkla parıldıyordu...</p>

    <p>Hayalet sıçradı. Adam ve Hayalet, bir çığlık ya da bir hırlama olmaksızın birlikte yere yuvarlandı. Bir sandalyeye çarptılar, üzeri kâğıtlarla dolu bir masayı devirdiler. Mormont’un kuzgunu odanın içinde kanat çırparak, <em>“Mısır, mısır, mısır, mısır,”</em> diye çığlıklar atıyordu. Jon kendisini Üstat Aemon gibi kör hissediyordu. Sırtını duvardan ayırmadan pencereye doğru kaydı ve perdeyi hızla aşağı çekerek koparıp yere indirdi. Ay ışığı odayı doldurdu. Beyaz kürke batmış kapkara elleri gördü. Şiş siyah parmaklar ulu kurdun boğazını sıkıyordu. Hayalet çırpınarak dönmeye çalışıyor, bacakları havayı dövüyordu ama bir türlü kurtulamıyordu.</p>

    <p>Jon’un korkmaya vakti yoktu. Bağırarak ve elindeki uzunkılıcı bütün gücüyle aşağı savurarak öne doğru atıldı. Çelik, kumaşı, deriyi ve kemiği keserek indi ama çıkan ses <em>doğru</em> değildi. Burnunu dolduran koku o kadar tuhaf ve o kadar soğuktu ki Jon neredeyse kusacaktı. Yerdeki kolu ve eli gördü. Kapkara parmaklar bir ay ışığı havuzunda çırpınıyordu. Hayalet diğer elden kurtuldu ve geri çekildi. Kırmızı dili ağzından dışarı sarkıyordu.</p>

    <p>Başlıklı adam bembeyaz suratını kaldırdı ve Jon bir saniye bile tereddüt etmeden adamın yüzünü biçti. Kılıç burnunun yarısını koparıp almış, eti kemiğe kadar yararak bir yanağından diğer yanağına uzanan derin bir kesik açmıştı. Adamın gözleri, o gözler, alev almış mavi yıldızlar gibiydi. Jon bu suratı tanıyordu. <em>Othor,</em> dedi içinden geri adım atarak. <em>Tanrılar, o öldü. O öldü! Onun ölü olduğunu gördüm.</em></p>

    <p>Ayak bileğine sürtünen bir şey hissetti. Siyah parmaklar tırnaklarını bacağına geçirmişti. Kol, bacağında yukarı tırmanıyor, yünü ve deriyi parçalıyordu. Jon bir çığlık attı ve kılıcın sivri ucuyla kolu bacağından ayırıp ileri fırlattı. Kol parmaklarını açıp kapatarak yerde kıvranıyordu.</p>

    <p>Ceset ileri doğru sendeledi. Hiç kan yoktu. Tek kolu kopmuştu, yüzünün yarısı kesilmişti ama hiçbir şey hissetmiyormuş gibi görünüyordu. Jon uzunkılıcı kaldırıp önünde tuttu. “Uzak dur!” diye bağırdı, sesi tiz çıkmıştı. <em>“Mısır,”</em> diye bağırdı kuzgun, <em>“mısır, mısır.”</em> Kesik kol cübbenin kol yeninden dışarı çıkmaya çalışıyordu. Beş tane kapkara başı olan beyaz ve solgun bir yılan gibiydi. Hayalet atıldı ve parmakları dişlerinin arasında ezdi. Parmak kemikleri çatırdadı. Jon kılıcını cesedin boynuna doğru savurdu ve çeliğin iyice derine girdiğini hissetti.</p>

    <p>Ölü Othor, Jon’un üstüne atılıp ayaklarını yerden kesti.</p>

    <p>Yere devrilmiş masanın ayakları kürek kemiğine çarpınca Jon’un nefesi kesildi. Kılıç. Kılıç neredeydi? Kahrolası <em>kılıcı</em> bulamıyordu. Çığlık atmak için ağzını açtığında, ceset ölü parmaklarını Jon’un ağzına soktu. Öğürerek parmakları dışarı çıkmak için uğraştı ama ölü adam çok ağırdı. Elini bütün gücüyle Jon’un boğazından aşağı doğru itiyordu. Buz gibi soğuk parmaklar Jon’u boğmak üzereydi. Cesedin yüzü tam Jon’un yüzünün önündeydi şimdi. Parlak mavi gözleri buz tabakasıyla kaplıydı. Jon tırnaklarıyla yaratığın soğuk etini yoldu ve bacaklarını tekmeledi. Yumruk atmaya çalışıyordu. Nefes almaya çalışıyordu...</p>

    <p>Cesedin ağırlığı aniden üstünden kalktı, parmakları boğazından çıktı. Jon titreyerek ve kusarak yana yuvarlandı. Hayalet gelmişti. Ulu kurt dişlerini cesedin karnına geçirip paramparça etti. Kılıcını aramak aklına gelmeden önce, yarı şuursuz halde kurdu izledi...</p>

    <p>Ve Lord Mormont’u gördü. Çıplak, uyku mahmuru, elinde bir yağ lambasıyla kapının önünde duruyordu. İyice ezilmiş ve parmakları olmayan kol lorda doğru sürünüyordu.</p>

    <p>Bağırmaya çalıştı ama sesi gitmişti. Ayağa kalktı, kola bir tekme atıp yağ lambasını Yaşlı Ayı’nın elinden kaptı. Alev titredi, neredeyse sönecekti. <em>“Yan,”</em> diye çığlık attı kuzgun. <em>“Yan, yan, yan!”</em></p>

    <p>Döndü ve yere indirdiği perdeyi gördü. Lambayı iki eliyle birden top haline gelmiş kumaşın üstüne fırlattı. Metal eğildi, cam kırıldı ve yağ kumaşa yayıldı. Perdeler şiddetli bir alev sesiyle tutuştu. Jon’un yanağına vuran sıcaklık, bugüne kadar bildiği bütün öpücüklerden daha güzeldi. “Hayalet!” diye bağırdı.</p>

    <p>Hayalet cesedi bıraktı ve Jon’un yanına koştu. Ceset, karnından karanlık yılanlar dökülürken ayağa kalkmaya çalışıyordu. Jon ellerini alevlerin içine daldırdı ve yanan perdeyi yerden alıp ölü adamın üstüne attı. <em>Bırakın yansın,</em> diye dua etti kumaş cesedi örterken. <em>Tanrılar, yalvarırım, bırakın yansın.</em></p>
  </div>
</body>
</html>
