<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>“Gerçekten bu kadar erken ayrılmak zorunda mısınız?” diye sordu Lord Kumandan.</p>

    <p>“Geç bile kaldım Lord Mormont,” diye cevapladı Tyrion. “Kardeşim Jaime bana neler olduğunu merak etmeye başlamıştır. Beni siyahları giymeye ikna ettiğinizi zannedecek.”</p>

    <p>“Keşke edebilseydim.” Mormont bir yengeç ayağı aldı ve yumruğuyla kırdı. Yaşlıydı ama bir ayı kadar güçlüydü. “Çok zeki bir adamsınız Tyrion. Sur’da sizin gibi adamlara çok ihtiyacımız var.”</p>

    <p>Tyrion sırıttı. “Öyleyse Yedi Krallık’taki bütün cüceleri toplayıp size yollamalıyım Lord Mormont,” dedi. Gülüşürlerken elindeki yengeç bacağının etini dudaklarıyla çekti ve bir yenisine uzandı. Yengeçler bu sabah bir fıçı karın içine koyulmuş halde Doğugözcüsü’nden gelmişti ve taptazeydi.</p>

    <p>Sör Alliser masadaki tek gülmeyen adamdı. “Lannister bizimle dalga geçiyor.”</p>

    <p>“Sadece sizinle Sör Alliser,” dedi Tyrion. Bu sefer masadan yükselen kahkahalar daha temkinli ve tedirgindi.</p>

    <p>Thorne’un aşağılama dolu kara gözleri Tyrion’dan hiç ayrılmıyordu. “Yarım adamdan bile küçük biri için çok cesur bir dilin var. Belki sen ve ben birlikte bir avlu gezisi yapmalıyız.”</p>

    <p>“Neden?” diye sordu Tyrion. “Yengeçler burada.”</p>

    <p>Bu sözler daha da fazla gülüşmeye sebep olmuştu. Alliser, dudakları incecik bir çizgi halinde ayağa kalktı. “Gel de şakalarını elinde çelik varken yap.”</p>

    <p>Tyrion dikkatlice kendi sağ eline baktı. “Dışarı neden çıkayım, işte elimde çelik <em>var</em> zaten. Gerçi yengeç çatalı şeklinde ama olsun. Düello yapalım mı?” Sandalyesinin üstüne çıktı ve elindeki küçük çatalı Alliser’ın göğsüne batırmaya başladı. Kuledeki oda kahkahalarla inliyordu. Kahkahadan boğulmak üzere olan Lord Kumandan’ın ağzından yengeç etleri saçılıyordu. Kuzgunu bile eğlenceye katılmıştı. Pencerenin kenarından, <em>“Düello! Düello! Düello!”</em> diye bağırıyordu.</p>

    <p>Sör Alliser Thorne odadan çıktı. O kadar dik ve kasılarak yürüyordu ki, gören poposunda bir hançer var sanırdı.</p>

    <p>Mormont hâlâ nefes almaya çalışıyordu. Tyrion sırtına vurdu. “Ödül kazananındır,” diye duyurdu. “Thorne’un payına düşen yengeçler benimdir,” dedi.</p>

    <p>Sonunda Lord Kumandan normale dönmüştü. “Siz edepsiz bir adamsınız, bizim Sör Alliser’ı kışkırttınız,” dedi azarlarmış gibi.</p>

    <p>Tyrion oturdu ve şarabından bir yudum aldı. “Eğer bir adam göğsüne bir hedef tahtası boyamış geziyorsa er ya da geç biri o tahtaya ok fırlatacaktır. Sizin Sör Alliser’ınızdan daha esprili ölü adamlar gördüm ben.”</p>

    <p>Bir nar kadar yuvarlak ve kırmızı olan Lord Kâhya Bowen Marsh, “O kadar da değil,” diye itiraz etti. “Eğittiği delikanlılara taktığı komik isimleri bir duymalısınız.”</p>

    <p>Tyrion o komik isimlerden birkaçını duymuştu. “Bahse girerim ki delikanlıların da ona uygun gördüğü birkaç komik isim vardır,” dedi. “Gözlerinizdeki buz çapaklarını temizleyin lordlarım, Sör Alliser’ın genç çocukları delmek yerine ahırlarınızı temizlemesi lazım.”</p>

    <p>“Nöbet’te seyis yamağı açığımız yok,” diye homurdandı Mormont. “Son zamanlarda bize sadece onlardan gönderiyorlar hatta. Seyis yamakları, hırsızlar ve tecavüzcüler. Sör Alliser kutsanmış bir şövalyedir. Benim kumandan oluşumdan beri siyahları giyen az sayıdaki şövalyeden biridir. Kral Toprakları’nda cesurca savaşmıştır.”</p>

    <p>“Yanlış safta,” dedi Lord Jaremy Rykker kuru bir sesle. “Biliyorum, çünkü mücadele sırasında orada, yanındaydım. Tywin Lannister bize muhteşem iki seçenek sundu: Ya siyahları giyin ya da akşam çökmeden önce kafanızı mızraklara geçirteyim. Alınmayın lütfen Tyrion.”</p>

    <p>“Alınmadım Sör Jaremy. Babam mızraklara geçirilmiş kafalara aşırı bir ilgi duyar. Özellikle onu bir şekilde rahatsız eden insanların mızrağa geçirilmiş kafalarına. Sizinki kadar asil bir yüzü görünce, Kral Kapısı’nın üzerindeki şehir duvarına nasıl da yakışacağını düşünmüştür. Bence de orada çok çarpıcı görünürdünüz.”</p>

    <p>“Teşekkür ederim,” dedi Sör Jaremy aşağılayan bir tonda.</p>

    <p>Lord Kumandan Mormont boğazını temizledi. “Bazen Sör Alliser’ın sizinle ilgili yanılmadığını düşünüyorum Tyrion. Bizimle ve buradaki yüce amacımızla dalga <em>geçiyorsunuz.</em>”</p>

    <p>Tyrion omuz silkti. “Kendimizi çok fazla ciddiye almamamız için ara sıra hepimizle dalga geçilmeli Lord Mormont. Biraz daha şarap lütfen,” dedi kadehini havaya kaldırarak.</p>

    <p>Rykker kadehi doldururken, “Küçük bir adam için içki iştahınız epeyce,” dedi Bowen Marsh.</p>

    <p>Masanın diğer ucunda oturan Üstat Aemon, “Bence Tyrion Lannister oldukça büyük bir adam,” diye karşılık verdi. Sesi çok hafif çıkmıştı ama Gece Nöbetçileri’nin bütün üst düzey kumandanları konuşmayı kesti. Yaşlı Üstat’ın söyleyeceklerini duymak önemliydi. “Bence Tyrion, burada, tam dünyanın sonunda aramıza katılmış bir dev.”</p>

    <p>Tyrion nazikçe yanıtladı, “Bana pek çok isim takıldığını duydum lordum ama <em>dev</em> onlardan biri değil.”</p>

    <p>“Öyle de olsa ben bu dediğimin doğruluğuna inanıyorum.” Süt beyazı bulutlu gözlerini Tyrion’a çevirmişti.</p>

    <p>Belki de hayatında ilk kez, Tyrion uygun kelimeleri bulamıyordu. Başını hafifçe eğip, “Çok naziksiniz Üstat Aemon,” dedi.</p>

    <p>Kör adam gülümsedi. Buruşuk, saçsız, yaşadığı yüz yılın ağırlığı altında çekmiş ve bu yüzden üstat zinciri boynuna bol gelmeye başlamış, küçücük bir adamdı. “Bana pek çok isim takıldığını duydum ama <em>nazik</em> onlardan biri değil,” diye yanıtladı. Bu sefer gülmeye başlayan Tyrion oldu.</p>

    <p>Epey sonra, yemek denen ciddi iş bittiğinde, Mormont ateşin yanındaki koltuklardan birine davet etti Tyrion’ı ve gözlerini yaşartacak kadar sert bir içki ikram etti. İçerlerken, “Kral Yolu bu kadar kuzeyde son derece tehlikelidir,” dedi.</p>

    <p>“Jyck ve Morrec yanımda ve Yoren güneye dönüyor,” diye karşılık verdi Tyrion.</p>

    <p>“Yoren tek başına yetmez. Gece Nöbetçileri en az Kışyarı’na kadar size eşlik etmeli.” Mormont’un ses tonundan kararına itiraz edilemeyeceği anlaşılıyordu. “Üç adam yeterli olacaktır,” diye ekledi.</p>

    <p>“Eğer ısrar ediyorsanız, tamam lordum,” dedi Tyrion. “Genç Kar’ı yollayabilirsiniz. Kardeşlerini görme fırsatı onu memnun edecektir.”</p>

    <p>Mormont kalın gri sakalının altından homurdandı. “Kar mı? Ah, Stark’ın piçi. Hiç zannetmiyorum. Genç olanlar geride bıraktıkları hayatı tamamen unutmalı. Annelerini, babalarını, kardeşlerini, herkesi. Bir ev ziyareti duyguları karıştırmaktan başka bir işe yaramaz. O duygular hiç dokunulmadan unutulmalı. Mesela benim kendi kanımdan... kız kardeşim Maege, oğlumun sadakatsizliği yüzünden Ayı Adası’nı yönetiyor artık. Hiç tanışmadığım yeğenlerim var.” İçkisinden bir yudum daha aldı. “Ayrıca, Jon Kar daha çocuk. Sizin gerçekten güçlü üç yetişkin kılıca ihtiyacınız olacak”</p>

    <p>“Beni bu kadar düşünmenizden dolayı duygulandım Lord Mormont,” dedi. Sert içki hafifçe başını döndürüyordu ama lordun ondan bir şey istediğini fark etmeyecek kadar sarhoş değildi. “Bu nezaketinizin karşılığını verebilmek isterdim,” dedi.</p>

    <p>“Verebilirsiniz,” dedi Mormont sözü dolaştırmadan. “Kız kardeşiniz kralın yanındaki tahtta oturuyor. Erkek kardeşiniz iktidar sahibi bir şövalye ve babanız Yedi Krallık’ın en güçlü lordu. Onlara Gece Nöbetçileri’nin içinde bulunduğu durumdan bahsedin. Kendi gözlerinizle gördünüz. Gücümüz neredeyse bin adama düştü. Burada altı yüz kişi, Gölge Kule’de iki yüz, Doğugözcüsü’nde ondan da az ve onların üçte biri kadar savaşçı. Sur yüz fersah uzunluğunda. Bir düşünün, eğer bir saldırıyla karşılaşırsak, Sur’un bir milini korumak için sadece üç adam düşüyor.”</p>

    <p>“Üç nokta bir adam,” dedi Tyrion esneyerek.</p>

    <p>Mormont onu duymamış gibi görünüyordu. Yaşlı adam ellerini ateşte ısıttı. “Benjen Stark’ı, Yohn Royce’un oğlunu aramak için gönderdim. Royce denen çocuk hâlâ yaz çimenleri kadar yeşildi ama bir şövalye olduğundan, kendi ekibine komuta etmekle onurlandırılması gerektiğini düşünüp ısrar etti. Lord babasını gücendirmemek için kabul ettim. Yanına en iyi adamlarımdan ikisini verdim ama yine de büyük aptallık ettim.”</p>

    <p><em>“Aptallık,”</em> diye onayladı kuzgun. Tyrion kuşa baktı. Kuzgun, boncuk gibi siyah gözleriyle adamın tepesine tünemiş kanatlarını çırpıyordu. <em>“Aptallık,”</em> diye tekrarladı. Kuşun boğazını sıksa Mormont onu yanlış anlardı şüphesiz. Yazık.</p>

    <p>Lord Kumandan sinir bozucu kuşun farkında bile değildi. “Gared benim kadar yaşlıydı ve benden daha uzun zamandır Sur’daydı ama yeminini bozmuş ve kaçmış. Buna asla inanmazdım ama Lord Eddard bana Kışyarı’ndan onun kesik kafasını yolladı. Royce’tan haber yok. Bir kaçak ve iki kayıp. Şimdi de Benjen Stark’tan iz yok.” Derin derin iç çekti. “<em>Onu</em> aramaya kimi göndereceğim? İki yıla, yetmişime giriyorum. Taşıdığım yük için çok yaşlı ve çok yorgunum ama şimdi her şeyi bıraksam ardımdan kim alacak görevi? Alliser Thorne mu? Bowen Marsh mı? <em>O adamların</em> ne olduğunu görmemek için Üstat Aemon kadar kör olmalıyım. Gece Nöbetçileri zorba çocukların ve yorgun yaşlı adamların yeri oldu. Bu gece masamda oturanlar dışında en fazla yirmi adam okuyabiliyor. Hatta daha azı düşünebiliyor, plan yapabiliyor ve <em>önderlik</em> edebiliyor. Bir zamanlar yaz ayları inşaatla geçirilirdi, her yeni Lord Kumandan, Sur’u bir öncekinden daha yükseğe çıkarmak için çalışırdı. Şimdiyse tek yaptığımız hayatta kalmaya çalışmak.”</p>

    <p>Adamın ölümüne açıkyürekli olduğunu hissediyordu Tyrion. Yaşlı adam adına üzüldü. Lord Mormont hayatının büyük bir bölümünü Sur’da geçirmişti ve şimdi bütün o yılların bir anlamı olduğuna inanmaya ihtiyacı vardı. “Size söz veriyorum kral ihtiyaçlarınızdan haberdar olacak,” dedi Tyrion kederle. “Babamla ve kardeşim Jaime’yle de konuşacağım.” Gerçekten konuşacaktı. Tyrion Lannister verdiği sözü tutardı. Cümlesinin devamını getirmedi. Kral Robert’ın onu duymazdan geleceğini, Lord Tywin’in aklını yitirip yitirmediğini soracağını ve Jaime’nin sadece kahkaha atacağını söyleyemedi.</p>

    <p>“Siz genç bir adamsınız Tyrion,” dedi Mormont. “Kaç kış gördünüz?”</p>

    <p>Tyrion omuz silkti. “Sekiz dokuz. Yanlış hatırlamıyorsam,” dedi.</p>

    <p>“Ve hepsi de kısaydı,” dedi Mormont.</p>

    <p>“Tıpkı söylediğiniz gibi lordum.” Öldürücü bir kış mevsiminde doğmuştu. O kışı yaşayan üstatlar, üç yıl süren korkunç ve zalim bir kış olduğunu söylüyordu ama Tyrion’ın hatırlayabildiği ilk anılar bahar zamanındandı.</p>

    <p>“<em>Ben</em> küçük bir çocukken, uzun bir yaz mevsiminin daha uzun bir kış mevsimi getirdiği söylenirdi. Bu yaz tam <em>dokuz yıl</em> sürdü ve onuncusu kapıda. Bunu bir düşün Tyrion.”</p>

    <p>“<em>Ben</em> küçük bir çocukken, eğer insanlar yeterince iyi olurlarsa tanrıların hiç bitmeyen bir yaz mevsimi vereceğini söylerdi sütannem,” diye karşılık verdi Tyrion. “Belki de gerçekten iyi davranmıştır insanlar ve sonunda Muazzam Yaz gelmiştir.” Sırıttı.</p>

    <p>Lord Kumandan eğleniyormuş gibi görünmüyordu. “Bu söylediğinize inanacak kadar aptal değilsiniz lordum. Günler kısalmaya başladı bile. Yanılmak imkânsız. Aemon, kendi bulgularıyla örtüşen mektuplar aldı Hisar’dan. Yaz sonu tam burnumuzun dibinde.” Mormont uzandı ve Tyrion’ın elini pençe gibi kavradı. “Anlamalarını <em>sağlamak</em> zorundasınız. Sizi temin ederim lordum, karanlık yaklaşıyor. Ormanda vahşi şeyler var. Ulu kurtlar, mamutlar, yabani öküz büyüklüğünde kar ayıları ve rüyalarımda çok daha karanlık şekiller gördüm.”</p>

    <p>“Rüyalarınızda,” diye tekrar etti Tyrion. Çok sert bir içkiye daha ihtiyacı olduğunu düşünüyordu.</p>

    <p>Mormont sağır gibiydi. “Doğugözcüsü’ndeki balıkçılar, sahilde ak yürüyenlere rastlamışlar.”</p>

    <p>Tyrion bu sefer dilini tutamadı. “Lannis Limanı’ndaki balıkçılar da sık sık mezgite rastlıyor.”</p>

    <p>“Denys Mallister, insanların Gölge Kule’den geçerek, akın akın güneye gittiğini yazmış. Kaçıyorlar lordum... ama <em>neyden</em> kaçıyorlar?” Mormont pencereye yürüdü ve geceyi izlemeye başladı. “Bu kemikler çok yaşlı ama daha önce böyle bir soğuk hissetmedi Lannister,” dedi. “Söylediklerimi krala anlat, sana yalvarırım. Kış <em>geliyor</em> ve Uzun Gece çöktüğünde, kuzeyden gelen karanlıkla diyar arasında sadece Gece Nöbetçileri olacak. Hazır olamazsak tanrılar yardımcımız olsun.”</p>

    <p>“Eğer bu gece biraz uyuyamazsam tanrılar <em>bana</em> yardımcı olsun. Yoren sabahın ilk ışıklarıyla yola çıkmaya kararlı.” Tyrion içkiden ağırlaşmış ve sohbetin kasvetinden bunalmış halde ayağa kalktı. “Bana gösterdiğiniz nezaket ve konukseverlik için teşekkür ederim Lord Mormont,” dedi.</p>

    <p>“Onlara anlat Tyrion. Onlara anlat ve inanmalarını sağla. Bana bu şekilde teşekkür et.” Islık çaldı, kuzgun gelip omzuna kondu. Mormont gülümsedi ve cebinden bir avuç mısır çıkardı. Tyrion lordun yanından ayrıldı.</p>

    <p>Dışarıda acı bir soğuk vardı. Kürküne iyice sarınıp eldivenlerini yukarı doğru çekerken, Kumandan Kulesi’nin önünde buz tutmuş halde nöbet bekleyen zavallılara başıyla selam verdi. Avluyu boylu boyunca geçerek kendi odasının bulunduğu Kral Kulesi’ne varabilmek için cüce bacaklarının becerebildiği kadar hızla yürümeye çalışıyordu. Adımları kar yığınlarını eziyor, yerdeki buz tabakası çizmelerinin altında çıtırdıyor ve soluğu buharlaşıp bir sancak gibi önünden gidiyordu. Ellerini koltuk altlarına sokup hızlandı. Morrec’in, kızgın tuğlalarla yatağını ısıtmayı unutmamış olmasını diliyordu.</p>

    <p>Sur, Kral Kulesi’nin arkasında, ay ışığında parıldıyordu. Devasa ve gizemli. Tyrion bir an için durdu ve Sur’a baktı. Bacakları soğuktan ve hızlı hareket etmekten ağrıyordu.</p>

    <p>Aniden tuhaf bir delilik kapladı içini. Dünyanın sonuna bir kez bakmak istiyordu. Bu onun son şansıydı. Yarın güneşle birlikte güneye dönmek için yola çıkacaktı ve bu buzdan cehenneme tekrar gelmek için bir sebep bulamıyordu. Kral Kulesi hemen önündeydi ama odasındaki sıcaklığı ve yumuşak yatağını arkasında bırakarak Sur’un soluk ve geniş siperliklerine doğru yürümeye devam etti.</p>

    <p>Donmuş ve buzun içine gömülmüş tahta merdivenler, büyük ve kaba kirişlere sıkıca bağlanmış halde güney cephesine doğru uzanıyordu. Bir ileri bir geri sallanıyor, bir yıldırımın kolları gibi çatallanmış halde yukarı tırmanıyordu. Kara kardeşler merdivenin göründüğünden çok daha sağlam olduğunu söylemişlerdi ama Tyrion’ın bacakları tırmanmayı düşünemeyecek kadar fazla ağrıyordu. Tırmanmak yerine kuyunun arkasındaki demir kafese gitti, güçlükle içine tırmandı ve çan ipini bütün gücüyle çekti. Üç kez.</p>

    <p>Ona sonsuzmuş gibi gelen bir süre, kafesin içinde, Sur’a arkasını verip bekledi. Tyrion orada ne işi olduğunu düşünmeye başlamış, ani deliliğini bir kenara bırakıp yatağına dönmeye karar vermişti ki kafes sarsıldı ve yukarı çıkmaya başladı.</p>

    <p>Yavaşça tırmanıyordu. Önce sallantılarla ve duraklamalarla, ardından daha sarsıntısız şekilde. Zemin her dakika biraz daha geride kalıyordu. Kafes sallandı, Tyrion sıkı sıkı demir çubuklara tutundu. Kalın eldivenlerinin üstünden bile demir çubukların soğukluğu hissediliyordu. Morrec odasındaki şömineyi yakmıştı. Başını takdirle salladı. Lord Kumandan’ın kaldığı kale karanlıktı. Yaşlı Ayı’nın ondan daha duyarlı olduğu ortadaydı.</p>

    <p>Sonunda kulelerden daha yükseğe çıktı ve hâlâ santim santim yukarı tırmanıyordu. Kara Kale ay ışığının altında çürümüş gibi görünüyordu. Bu yükseklikten bakınca, penceresiz kuleleri, ufalanan duvarları, parçalanmış taşlarla boğulmuş avlularıyla perişan ve yalnızdı Kara Kale. Daha ileride Köstebek Kasabası’nın ışıkları görünüyordu. Bu küçük kasaba Kral Yolu’nun yarım fersah kadar güneyindeydi. Çevredeki dağlardan inen, ay ışığının altında parıldayan donmuş su dereleri, düzlükleri kesiyordu. Dünyanın geri kalanı rüzgârlarla yıkanan tepeler ve karla kaplanmış kayalıklardan oluşan kasvetli bir boşluktu.</p>

    <p>“Yedi cehennem! Cüceymiş,” diye bir ses duydu sonunda. Kafes aniden durdu ve ileri geri yavaşça sallanmaya başladı.</p>

    <p>“Kahretsin! Onu içeri getirin.” Bir homurtu yükseldi. Kafes yana doğru kayarken halatlardan sesler gelmeye başladı. Sonunda Sur ayaklarının altındaydı. Tyrion kafesin sallanması tamamen durana kadar bekleyip kapısını açtı ve buz tutmuş zemine atladı. Siyahlar giymiş bir gölge vince doğru eğilmiş, bir diğeri de eldivenli eliyle kafesi tutmuştu. Yüzleri yün atkılarla sarılmıştı ve sadece gözleri görünüyordu. Üzerlerine kat kat simsiyah deriler ve yünler giymişlerdi. “Gecenin bu saatinde ne istiyorsun?” diye sordu vincin yanında duran adam.</p>

    <p>“Son bir bakış.”</p>

    <p>Adamlar iyice tatları kaçmış gibi bakıştı. “İstediğin kadar bak,” dedi diğeri. “Yalnız, sakın düşme küçük adam. Yaşlı Ayı derimizi yüzmesin.” Büyük vincin hemen yanında ahşap küçük bir baraka vardı. Adamlar barakanın kapısını açıp içeri girdikleri sırada, sobadaki ateşin sıcaklığını içinde hissetti Tyrion. Kapı kapandı ve yalnız kaldı.</p>

    <p>Buradaki soğuk insanı ısırıyordu ve rüzgâr ısrarlı bir âşık gibi giysilerini Tyrion’ın üzerinden söküp çıkartmaya çalışıyordu. Sur’un tepesi Kral Yolu’nun pek çok kısmından daha genişti, yani düşme tehlikesi söz konusu değildi ama zemin Tyrion’ın dilediğinden çok daha fazla kaygandı. Kardeşler, yürüme yollarının üzerlerine mıcır döküyorlardı ama binlerce adımın ağırlığı altında ezilen Sur tekrar buzla kaplanıyor, mıcırlar buzların arasında kayboluyor ve yol yine düzleşip kayganlaşıyordu. O zaman, yine taş kırma vakti gelmiş oluyordu.</p>

    <p>Yine de Sur’un üzerinde yürümek Tyrion’ın beceremeyeceği bir iş değildi. Önce doğuya, sonra batıya çevirdi kafasını. Sur iki yanında akıp gidiyordu. Ne başı ne sonu belli, önü ve arkası karanlık uçurumlar olan uzun beyaz bir yoldu Sur. Batı. Batıya doğru yürümeye karar verdi belli bir sebep olmaksızın. Mıcırları en yeni görünen yürüme yolunu tutturdu.</p>

    <p>Çıplak yanakları kıpkırmızı olmuştu ve bacakları her zamankinden fazla çığlık atıyordu ama Tyrion umursamadı. Rüzgâr etrafında küçük hortumlar yaratıyor, çizmelerinin altındaki mıcır taşları çıtırdıyordu. Uzakta beyaz bir kurdele halinde tepeler görünüyor, batı ufkuna doğru iyice yükselip kayboluyorlardı. Dev bir mancınığın yanından geçti. Bir şehir suru kadar yüksekti. Kaldırma kolu tamir edilmek için çıkarılmış ve sonra unutulmuştu. Tabanı Sur’a gömülmüş kırık, dev bir oyuncağa benziyordu.</p>

    <p>Mancınığın arkasından, “Orada kim var? Kıpırdama!” diyen bir ses yükseldi.</p>

    <p>Tyrion durdu. “Eğer uzun süre kıpırdamadan durursam buz tutarım Jon,” dedi Tyrion. Tüylü solgun bir şekil yavaşça yanına sokuldu ve kürkünü koklamaya başladı. “Selamlar Hayalet.”</p>

    <p>Jon Kar yanına yaklaştı. Kat kat yün ve deri kıyafetlerinin içinde olduğundan daha iri ve ağır görünüyordu. Pelerinin başlığı yüzünü kapatmıştı. Ağzını örten kaşkolü aşağı çekerek, “Lannister, seni burada göreceğimi hiç düşünmezdim,” dedi. Kendi boyundan uzun demir bir mızrak taşıyordu ve belinden deri kabzalı bir kılıç sarkıyordu. Boynunda gümüş kaplı, siyah bir savaş borusu asılıydı.</p>

    <p>“Ben de burada görüleceğimi düşünmezdim,” diyerek güldü Tyrion. “Bir delilik anı sonucunda geldim. Hayalet’e dokunsam elimi koparır mı sence?”</p>

    <p>“Ben yanındayken bir şey yapmaz,” dedi Jon.</p>

    <p>Tyrion kurdun kulaklarının arkasını kaşıdı. Kırmızı gözler sakince izliyordu Tyrion’ı. Yaratık artık göğsüne kadar geliyordu. Bir yıl sonra kurdun kendisine <em>yukarıdan</em> bakacağını düşünüp üzüldü. “Erkeklik organlarını dondurmak dışında, burada ne yapıyorsun bu gece <em>sen?</em>” diye sordu Jon’a.</p>

    <p>“Gece nöbetine verildim. Yine,” dedi Jon. “Sör Alliser nöbet kumandanının benimle yakından ilgilenmesini sağlayacak kadar nazik davrandı. Geceleri uykusuz kalırsam sabah talimlerinde çuvallayacağımı düşünüyor ama şu ana kadar hayal kırıklığına uğradığını söyleyebilirim.”</p>

    <p>Tyrion sırıttı. “Hayalete jonglörlük yapmayı öğretti mi bari?”</p>

    <p>“Hayır,” dedi Jon gülümseyerek, “Ama Grenn kendisini Halder’a karşı savunabildi ve Pyp kılıcını eskisi kadar sık düşürmüyor.”</p>

    <p>“Pyp?”</p>

    <p>“Gerçek adı Pypar. Kocaman kulaklı küçücük bir çocuk. Thorne daha doğru dürüst kılıç tutmayı bile öğretmemiş ona. Grenn’i çalıştırırken beni gördü ve yardımımı istedi.” Kuzeye baktı. “Bir mil boyunca yürüyüp Sur’u gözetlemeliyim. Benimle yürür müsün?” diye sordu.</p>

    <p>“Eğer ağır ağır yürürsen,” diye cevapladı Tyrion.</p>

    <p>“Nöbet kumandanı, kanımın donmaması için sürekli yürümem gerektiğini söyledi ama ne kadar hızlı yürüyeceğimi söylemedi.”</p>

    <p>Jon’u beyaz bir gölge gibi takip eden Hayalet’le birlikte yürümeye başladılar. “Yarın sabah gidiyorum,” dedi Tyrion.</p>

    <p>“Biliyorum,” dedi Jon tuhaf bir hüzünle.</p>

    <p>“Güneye gitmeden önce Kışyarı’nda bir mola vermeyi düşünüyorum. İletmemi istediğin bir mesaj var mı?”</p>

    <p>“Robb’a, Gece Nöbetçileri’nin kumandanı olacağımı ve onun güvenliğini sağlayacağımı söyle. Kızlarla birlikte iğne oyası dersi alsın ve Mikken’a, at nalı yaptırmak için kılıcını erittirsin.”</p>

    <p>“Robb benden çok daha büyük. Ölümüme sebep olacak herhangi bir mesajı iletmeyi reddediyorum,” dedi Tyrion kahkahalar atarak.</p>

    <p>“Rickon eve ne zaman döneceğimi soracaktır. Nereye gittiğimi, neden gittiğimi açıklamaya çalış eğer yapabilirsen. Ona bütün eşyalarımı alabileceğini söyle, buna bayılır.”</p>

    <p>Bugün insanların kendisinden çok fazla şey beklediğini düşündü Tyrion. “Bütün bunları bir mektuba yazabileceğini biliyorsun değil mi?”</p>

    <p>“Rickon okuma yazma bilmiyor ve Bran...” Aniden durdu. “Bran’a ne mesaj yollayacağımı bilmiyorum. Ona yardım et Tyrion.”</p>

    <p>“Ben ona nasıl yardım edebilirim? Acılarını azaltabilecek bir üstat değilim. Ona bacaklarını geri verebilecek büyülerim de yok.”</p>

    <p>“İhtiyacım varken bana yardım ettin.”</p>

    <p>“Sana bir yardımım olmadı. Sadece sözler.”</p>

    <p>“O halde, Bran’a da sözlerinle yardım et.”</p>

    <p>“Topal bir adamdan, sakat bir adama dans etmeyi öğretmesini istiyorsun,” dedi Tyrion. “Ders ne kadar samimi olursa olsun sonuç grotesk olacaktır. Ama bir kardeşi sevmenin ne demek olduğunu biliyorum Lord Kar. Bran’a yardımı olacak, gücümün yettiği her şeyi yapmaya hazırım.”</p>

    <p>“Teşekkür ederim lordum.” Eldivenlerini çıkardı ve çıplak elini Tyrion’a uzattı. “Arkadaş.”</p>

    <p>Tyrion garip bir şekilde duygusal hissetti kendini. “Akrabalarımın çoğu piç ama ilk kez bir piç arkadaşım oluyor.” O da eldivenlerini çıkardı ve Jon’un elini sıktı. Et ete. Çocuğun el sıkışı güçlü ve kararlıydı.</p>

    <p>Eldivenlerini tekrar ellerine geçirdiklerinde Jon aniden döndü ve alçak, buzlu kuzey tırabzanına yürüdü. Tam önünde, Sur dik ve keskin aşağı iniyordu. Tam önünde karanlıktan ve vahşilikten başka bir şey yoktu. Tyrion onu takip etti. Yan yana dünyanın bittiği yerde durdular.</p>

    <p>Gece Nöbetçileri ormanın Sur’a yarım milden fazla yaklaşmasına izin vermiyordu. Demir ağaçlarından, muhafız ağaçlarından ve meşelerden oluşan sık koru asırlar önce Sur’un dibinden sökülmüş, Sur’la orman arasında geniş çorak bir arazi bırakılmıştı. Bu sayede hiçbir canlı görünmeden Sur’a yaklaşamıyordu. Tyrion, son yirmi yıl içinde bu vahşi ormanın üç kale arasında tekrar kök salmaya başladığını duymuştu. Sur’un gölgesinde devasa gri yeşil muhafız ağaçları ve soluk beyaz büvet ağaçları yetişiyordu. Kara Kale sürekli yakacak odun açlığı duyduğu için buradaki orman hâlâ kardeşlerin baltalarıyla Sur’dan uzak tutuluyordu.</p>

    <p>Yeterince uzak değildi yine de. Tyrion, aradaki boşluğun dibinde, Sur’un karşısına dikilmiş ikinci bir sur gibi görünen karanlık ağaçlara bakıyordu. <em>Bu</em> ağaçlara bir kez bile insan baltası değmemişti. Birbirine karışmış dalların, binlerce yıllık kök düğümlerinin arasına ay ışığı bile giremiyordu. Bu ormanın sürekli kara kara düşündüğünü ve insan denen yaratıktan haberi olmadığını söylüyordu korucular. Gece Nöbetçileri’nin buraya Tekinsiz Orman demeleri boşuna değildi.</p>

    <p>Etrafta ateş olmadan, keskin rüzgâr bir mızrak gibi bağırsaklarına kadar işliyorken orada öylece duran Tyrion, Ötekiler hakkında konuşulanlara, geceden gelen düşmanlara inanabileceğini hissetti bir an. Yaratıklar ve canavarlar hakkında yaptığı şakalar artık o kadar güldürücü gelmiyordu nedense.</p>

    <p>“Amcam oralarda bir yerde,” dedi Jon mızrağına yaslanıp hüzünle ormanın karanlığını seyrederken. “Beni buraya nöbete yolladıkları ilk gece, Benjen amcanın o gece döneceğini ve benim onu ilk gören olup boynuzu üfleyeceğimi düşünmüştüm. Ne o gece, ne de ondan sonraki bir gecede geldi.”</p>

    <p>“Biraz zaman ver,” dedi Tyrion.</p>

    <p>Uzak kuzeyden bir kurt uluması duyuldu. Ona bir diğeri katıldı ardından. Hayalet kulaklarını kabartıp dinlemeye başladı. “Eğer dönmezse, yanıma Hayalet’i alıp gideceğim ve onu bulacağım,” dedi Jon Kar.</p>

    <p>“Sana inanıyorum,” dedi Tyrion ama aklında geçen, <em>Peki seni kim bulacak?</em> sorusuydu. Titredi.</p>
  </div>
</body>
</html>
