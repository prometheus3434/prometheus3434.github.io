<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Serçeparmak’ı genelevin ortak mekânında, mürekkep kadar siyah derisinin üzerine tüylü bir elbise giymiş uzun boylu hoş bir kadınla sohbet ederken buldu. Heward şöminenin yanında, etine dolgun bir fahişeyle ceza oyunu oynuyordu. Görünüşe göre o ana kadar kemerini, pelerinini, zırhını ve sağ çizmesini çıkarmak zorunda kalmıştı. Fahişeyse elbisesinin düğmelerini göbeğine kadar açmıştı. Jory Cassel yağmur vuran pencerenin önünde durmuş gülümseyerek Heward’ın taşlarını açmasını izliyordu. Eğlendiği her halinden belli oluyordu.</p>

    <p>Ned merdivenlerin dibine gelince durdu ve eldivenlerini giydi. “Gitme zamanımız geldi. Buradaki işim bitti,” dedi.</p>

    <p>Heward kalktı ve aceleyle eşyalarını toplamaya başladı. “Emredersiniz lordum,” dedi Jory. “Wyl’in atları kapıya getirmesine yardım edeyim.” Kapıya doğru yürüdü.</p>

    <p>Serçeparmak acele etmeden herkesle vedalaştı. Elini öptüğü siyah kadının kulağına bir şeyler fısıldadı. Kadın yüksek sesle güldü. Serçeparmak, Ned’in yanına geldi. “Sizin işiniz mi, yoksa Robert’ın işi mi?” dedi hafif bir sesle. “Kral Eli kralın rüyalarını görür, derler. Kralın sesiyle konuşur, kralın kılıcıyla hükmeder. Bu aynı zamanda kralın kadınlarını becerdiğiniz anlamına da...”</p>

    <p>“Lord Baelish,” diyerek kesti Ned. “Çok fazla varsayımda bulunuyorsunuz. Yardımınız için müteşekkir olmadığımı sanmayın. Siz olmadan bu genelevi bulmamız yıllar sürebilirdi ama bu saçmalıklarınıza katlanmak zorundayım anlamına gelmiyor. Artık Kral Eli de değilim.”</p>

    <p>“Ulu kurt dikenli bir canavar olmalı,” dedi Serçeparmak ağzını keskin bir ifadeyle bükerek.</p>

    <p>Ahırlara doğru yürüdükleri sırada, yıldızsız gökyüzünden ılık fakat sicim gibi yağmur boşalıyordu. Ned pelerininin başlığını kafasına çekti. Jory atını getirdi. Hemen yanındaki genç Wyl bir eliyle Serçeparmak’ın atını getirirken, diğer eliyle kemerini bağlamaya çalışıyordu. Ahır kapısında yarı çıplak bir fahişe göründü. Kadın Wyl’e sırıtıyordu.</p>

    <p>“Kaleye geri mi dönüyoruz lordum?” diye sordu Jory. Ned başıyla onayladı ve eyerine atladı. Serçeparmak da atına binmişti. Jory ve diğerleri onları takip etti.</p>

    <p>“Chataya’nın işlettiği çeşitli müesseseler var,” dedi Serçeparmak atını sürerken. “Birkaç tanesini satın almayı düşünüyorum. Genelev satın almak gemi almaktan çok daha iyi bir yatırım. Fahişelerin batma riski yok ve korsanlar üstlerine çıktıklarında herkes gibi altın ödüyor.” Lord Petyr kendi yaptığı şakaya kendi güldü.</p>

    <p>Ned adamın gevezelik etmesine izin verdi. Adam bir süre sonra sustu ve yola sessizlik içinde devam ettiler. Kral Toprakları’nın caddeleri bomboş ve karanlıktı. Yağmur, insanları çatılarının altında kalmaya zorlamıştı. Yağmur eski günahlar kadar acımasız ve kan kadar sıcak, Ned’in kafasına vuruyordu. İri damlalar yüzünden aşağı süzülüyordu.</p>

    <p>Uzun zaman önce Kışyarı’nda, babaları, Lyanna’yı Fırtına Burnu’nun genç lorduyla evlendireceğine söz verdiği gece, “Robert’a tek yatak asla yetmez,” demişti Lyanna. “Vadi’de bir yerde bir çocuğu olduğunu duydum.” Ned kız kardeşine sıkıca sarılmıştı. Kızın söylediklerini inkâr edemez, ona yalan söyleyemezdi. Robert’ın nişanlanmadan önce ne yaptığının bir önemi olmadığını ve onun Lyanna’yı bütün kalbiyle seven âşık bir adam olduğunu anlatmıştı. Lyanna sadece gülümsemişti. “Aşk tatlıdır sevgili Ned ama bir adamın doğasını değiştiremez.”</p>

    <p>Kız o kadar küçüktü ki Ned yaşını sormaya cesaret edemedi. Robert’a satıldığında bakire olduğuna şüphe yoktu. İyi bir genelev, dolgun keseli müşterileri için güzel bakireler bulabilirdi kolayca. Açık kızıl saçları, burnunu ve yanaklarını kaplayan çilleri vardı. Tek göğsünü çıkarıp bebeğinin ağzına verdiğinde göğüslerinin de çilli olduğunu görmüştü Ned. “Adını Barra koydum,” dedi kız, bebeği emzirirken. “Tıpkı ona benziyor, değil mi lordum? Burnu ve saçları tıpkı onunkiler gibi...”</p>

    <p>“Benziyor,” dedi Ned. Bebeğin yumuşacık siyah saçlarını okşadı. Parmaklarının arasında siyah ipek gibiydi saçları. Ned’e, Robert’ın ilk kızını hatırlattı.</p>

    <p>“Onu gördüğünüz zaman söyleyin lordum... eğer zahmet olmazsa, ona bebeğin ne kadar güzel olduğunu söyleyin.”</p>

    <p>“Söylerim,” diye söz verdi Ned. Bu onun lanetiydi. Robert sonsuz aşk için söz verir ve daha sabah olmadan unuturdu. Ned verdiği sözlere sadıktı. Lyanna ölürken ona verdiği sözleri ve o sözleri tutmak için ödediği bedelleri hatırladı.</p>

    <p>“Ve ona başka kimseyle birlikte olmadığımı da söyleyin. Bütün eski ve yeni tanrılar üstüne yemin ederim lordum. Chataya, bebek olduğu için altı ay izin verdi bana ve belki o zamana kadar o bana geri gelir. Mücevher ya da başka bir şey istemem, sadece o gelsin. Bana her zaman iyi davranmıştır.”</p>

    <p><em>Sana iyi davranmış,</em> diye düşündü Ned. “Söyleyeceğim çocuğum, sana söz veriyorum. Barra hiçbir şeyden yoksun kalmayacak.”</p>

    <p>Kız gülümsedi. Gülümsemesi o kadar heyecanlı ve o kadar tatlıydı ki, Ned kalbinin ikiye bölündüğünü hissetti. Jon Kar’ın tıpkı kendisininkine benzeyen yüzü gözlerinin önüne geldi. Madem tanrılar piçlere bu kadar çatık kaşlarla bakacaktı, erkekleri neden önüne geçilemez şehvetlerle doldurmuşlardı ki? “Lord Baelish, Robert’ın piçleriyle ilgili neler biliyorsunuz?”</p>

    <p>“Her şeyden önce, sizden çok daha fazla piçi olduğunu biliyorum.”</p>

    <p>“Kaç tane?”</p>

    <p>Serçeparmak omuz silkti. Pelerininin sırtından minik yağmur dereleri akıyordu. “Ne fark edecek ki? Sürüsüyle kadınla yatarsanız bazıları size böyle hediye verir işte. Kral ise yattığı kadınların sayısı mevzusunda hiç utangaç değildir. Fırtına Burnu’ndaki oğlanı biliyorsunuz zaten. Onu Sör Stannis’in düğününde peydahlamıştı. Başka türlüsü de olamazdı zaten. Çocuğun annesi bir Florent’ti. Leydi Selyse’in yeğeni ki Leydi Selyse de kralın yatak arkadaşlarından biriydi. Renly’nin anlattığına göre, düğün ziyafeti sırasında, Stannis yeni geliniyle dans ederken Robert kızı kapmış ve gerdek odasına götürüp dans etmekte olan yeni evlilerin yatağını dağıtmış. Lord Stannis bunu karısının aile şerefine yapılmış bir hakaret olarak algılayıp doğan çocuğu Renly’nin yanına postalamış.” Serçeparmak göz ucuyla Ned’e baktı. “Söylentilere göre Lord Tywin’in üç yıl önce düzenlediği turnuva için batıya gittiğinde, Casterly Kayası’ndaki bir genelevde çalışan bir fahişeden de ikiz piçleri olmuş. Cersei durumu öğrendiğinde bebekleri öldürtmüş ve anneyi bir köle tacirine vermiş. Kendi evine bu kadar yakınlarda böyle bir şey olması Lannister gururuna dokunmuş olmalı.”</p>

    <p>Ned Stark yüzünü ekşitti. Kraliyetteki her soylu lordun arkasından böyle çirkin hikâyeler uydurulurdu. Cersei Lannister’ın yaptıklarına inanabilirdi ama Robert bir köşede sessizce durup onun yaptıklarına göz yumabilir miydi? Eskiden tanıdığı Robert asla yapmazdı bunu ama eskiden tanıdığı Robert, görmek istemediği şeylere gözünü tamamen kapatmak konusunda şimdi olduğu kadar tecrübeli değildi. “Jon Arryn kralın gayrimeşru çocuklarıyla neden böyle aniden ilgilenmeye başladı?”</p>

    <p>Kısa adam yine omuz silkti. “O Kral Eli’ydi. Büyük ihtimalle Robert, çocukların iyi bakılıp bakılmadığını öğrenmek istemiştir.”</p>

    <p>Ned kemiklerine kadar ıslanmıştı ve ruhu soğumuştu. “Bundan başka bir sebep olmalı. Yoksa neden öldürülsün?”</p>

    <p>Serçeparmak iyice ıslanan saçlarını salladı ve güldü. “Şimdi anlıyorum. Lord Arryn, Majesteleri’nin sayısız kadının karnını çocukla doldurduğunu öğrendi ve bu yüzden susturulması gerekti. Mesele çok karışık sayılmaz. Bu sırları bilen bir adamın yaşamasına izin ver ve güneşin doğudan doğması gibi bir gün ağzından her şeyi çıkarsın.”</p>

    <p>Ned’in kaşlarını çatmaktan başka verecek cevabı yoktu. Yıllardır ilk kez Rhaegar Targaryen’ı hatırlıyordu. Rhaegar’ın da devamlı gittiği genelevler olup olmadığını düşündü. Her nasılsa, olmadığını biliyordu.</p>

    <p>Yağmur şiddetini iyice arttırdı. İnsanın yüzüne iğne gibi vuruyor, yerleri tokmak gibi dövüyordu. Sokaklardan kara su nehirleri akıyordu, Jory seslendi. <em>“Lordum!”</em> Sesi uyarı doluydu ve o anda cadde askerlerle doldu.</p>

    <p>Ned deri üzerine geçirilmiş örgü zırhlara, savaş eldivenlerine, baldır korumalarına, miğferlere ve göğüslere işlenmiş altın aslanlara göz attı. Askerlerin yağmurla ıslanıp ağırlaşmış pelerinleri sırtlarından sarkıyordu. Ned’in saymaya vakti yoktu ama en az on kişiydiler. Ellerinde uzunkılıçları ve çelik kalkanlarıyla yan yana dizilip yolu kesmişlerdi. Wyl’in, <em>“Arkadalar!”</em> diye bağırışını duydu. Döndüğünde geri dönüş yollarını kesmiş olan diğer adamları gördü. Jory kılıcını kınından çıkarırken, “Yolu açın ya da ölün,” diye bağırdı.</p>

    <p>“Kurtlar uluyor,” dedi askerlerin lideri. Ned adamın yüzünden yağmur sularının süzüldüğünü görebiliyordu. “Ne yazık ki çok küçük bir sürü,” diye ekledi adam.</p>

    <p>Serçeparmak atını dikkatlice, adım adım ileri sürdü. “Bu ne demek oluyor? Karşınızdaki Kral Eli.”</p>

    <p>“Kral Eli <em>idi.</em>” Kızıl dore atının toynakları çamurla dolmuştu. Yolu kesen askerler onun geçmesi için iki yana açıldı. Göğüs kalkanına dövülmüş altın Lannister aslanı kükrüyordu. “Dürüst olmam gerekirse şu anda onun ne olduğunu bilmiyorum.”</p>

    <p>“Lannister, bu yaptığın delilik,” dedi Serçeparmak. “Bırak geçelim. Kalede bekleniyoruz. Sen ne yaptığını zannediyorsun?”</p>

    <p>“O ne yaptığını biliyor,” dedi Ned sakince.</p>

    <p>Jaime Lannister gülümsedi. “Çok doğru. Erkek kardeşimi arıyorum. Onu hatırlıyorsun değil mi Lord Stark? Kışyarı’nda bizimle birlikteydi. Açık saçlı, iki gözü farklı renkte, sivri dilli kısa bir adamdır kendisi.”</p>

    <p>“Gayet iyi hatırlıyorum,” dedi Ned.</p>

    <p>“Aldığım haberlere göre kardeşim eve dönüş yolunda bazı sorunlarla karşılaşmış. Lord babam epey rahatsız oldu. Küçük de olsa bir ihtimal, sen benim kardeşimin kötülüğünü isteyenlerin kim olduğunu biliyorsundur belki. Biliyor musun?”</p>

    <p>“Erkek kardeşin benim emrimle suçlarının hesabını vermek üzere alındı,” dedi Ned.</p>

    <p>Jaime Lannister kükredi. “Lordlarım...”</p>

    <p>Sör Jaime uzunkılıcını kınından çekti ve aygırını ileri sürdü. “Bana kılıcını göster Eddard Stark,” diye bağırdı. “Gerekirse seni Aerys’i doğradığım gibi doğrarım ama elinde kılıcınla ölmeni tercih ederim.” Aşağılayan soğuk gözleriyle Serçeparmak’a baktı. “Lord Baelish, sizin yerinizde olsam pahalı kıyafetlerimin kan lekesi olmaması için buradan aceleyle uzaklaşırdım.”</p>

    <p>Serçeparmak acele etmedi. “Şehir Muhafızları’nı getireceğim,” dedi Ned’e. Lannister barikatı geçmesi için açıldı. Serçeparmak atını mahmuzlayarak köşeyi dönüp kayboldu.</p>

    <p>Ned’in adamları kılıçlarını çekmişti fakat yirmi kişiye karşı üç kişiydiler. Kapılardan, pencerelerden uzanan başlar olayı izlemeye başlamıştı ama kimsenin karışmaya niyeti yoktu. Ned’in adamları atlıydı. Jaime Lannister haricinde diğer askerler yayandı. Bir yardırma hareketi ile barikatı dağıtıp geçebilirlerdi ama daha sağlam ve emin bir taktik varmış gibi geliyordu Ned’e. “Beni öldür,” dedi Kral Katili’ne. “Beni öldür ve Catelyn kardeşin Tyrion’ı parçalara ayırsın.”</p>

    <p>Jaime Lannister, son ejderha kralın kanını akıtmış kılıcının ucuyla Ned’in göğsünü dürttü. “Yapabilir mi? Nehirova’nın onurlu Catelyn Tully’si bir esiri katledebilir mi? Bence... yapamaz.” İçini çekti. “Ama kardeşimin hayatını bir kadının onuruna güvenip tehlikeye atmayacağım.” Jaime kılıcını kınına soktu. “Şimdi Robert’a koş ve ona seni nasıl korkuttuğumu anlat. Umurunda olacak mı merak ediyorum doğrusu.” Parmaklarını saçlarının arasından geçirdi ve atını döndürdü. Barikatı geçtiği sırada askerlerin başındaki adama baktı. “Tregar, Lord Stark’a bir zarar gelmesin,” dedi.</p>

    <p>“Emredersiniz lordum,” diye karşılık verdi adam.</p>

    <p>“Ama... buradan en ufak bir ders almadan ayrılmasını da istemeyiz. O halde...” Gülümsedi ve gecenin karanlığında parlayan beyaz dişleri göründü. “Adamlarını öldürün.”</p>

    <p><em>“Hayır!”</em> diye bağırdı Ned kılıcına davranırken. Wyl’in çığlığı duyulduğunda Jaime çoktan dörtnala uzaklaşmıştı. Askerler iki taraftan çevrelerini sardı. Ned adamlardan birini atıyla ezerek devirdi. Önüne çıkan kırmızı pelerinli hayaletleri keserek hareket etmeye çalışıyordu. Jory Cassel atını mahmuzladı ve saldırıya geçti. Çelik nallı bir tekme askerlerden birinin yüzüne inerek mide bulandırıcı bir kırılma sesi çıkardı. İkinci asker geri çekildi ve Jory o anda serbest kaldı. Wyl ölmek üzere olan atının üstünden aşağı çekildiğinde bir küfür savurdu. Kılıçlar yağmur altında birbirleriyle buluşuyordu. Ned atını Wyl’e doğru koşturdu ve kılıcını Tregar’ın miğferine indirdi. Darbenin şiddetiyle adamın dişleri birbirine geçmişti. Tregar dizlerinin üzerine düştü. Miğferindeki aslan arması ortadan ikiye ayrılmıştı ve kan yüzünden aşağı akıyordu. Heward atının dizginlerini tutmuş adamın ellerini kesmeye çalışırken tam karnına bir mızrak yedi. Jory aniden aralarında belirdi tekrar. Kılıcından kırmızı bir sel akıyordu. <em>“Hayır!”</em> diye bağırdı Ned bütün gücüyle. <em>“Jory, çekil!”</em> Ned’in atı altından kaydı ve çamurun içine yığıldı. Bir an kör edici bir acı ve ağzında kan tadı hissetti Ned.</p>

    <p>Jory’nin atının bacaklarını kesip adamı hayvanın üstünden aldıklarını ve yerde sürüklediklerini gördü. Askerler Jory’nin üstüne kapandı ve kılıçlar inip kalkmaya başladı. Ned’in atı toparlanıp ayağa kalktığında Ned de kalkmayı denedi ama tekrar olduğu yere yığıldı. Boğazından yükselecek çığlığı yuttu. Baldırından çıkmış kemik parçalarını görebiliyordu ve bu uzun bir süre için gördüğü son şey oldu.</p>

    <p>Gözlerini tekrar açtığında Lord Eddard Stark ölü adamlarıyla yalnızdı. Atı yanına yaklaştı, kanı kokladı ve dörtnala uzaklaştı. Ned bacağındaki acıya dişlerini sıkıp dayanmaya çalışarak bedenini çamur içinde sürükledi. Saniyeler değil de yıllar geçiyor gibiydi. İnsanlar ışıklı pencerelerinden olanları izlemiş, ara sokaklardaki kapılarının önlerine çıkmaya başlamışlardı ama kimse yardım etmek için kımıldamıyordu. Serçeparmak ve Şehir Muhafızları, orada, caddenin tam ortasında, Jory Cassel’ın ölü bedenine sarılmış halde buldular Ned’i.</p>

    <p>Altın pelerinliler bir sedye buldu. Kaleye dönüş yolu ıstırapla bulanıklaştı ve Ned birkaç kez bayıldı. Şafak vaktinin griliğinde ilerideki Kızıl Kale’yi gördüğünü hatırlıyordu. Kalenin soluk kızıl taşları yağmurla yıkanmış ve kan kırmızısına dönüşmüştü.</p>

    <p>Yüce Üstat Pycelle üstüne eğiliyordu. Elinde bir kadeh tutuyor ve Ned’e fısıldıyordu. “İçin lordum. Haşhaş sütü. Ağrılarınızı azaltır.” Bir yudum almış, Pycelle’in başka birine şarap kaynatmasını ve temiz ipek sargılar getirmesini söylediğini duymuştu. Duyduğu son şeyler bunlardı.</p>
  </div>
</body>
</html>
