<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Sancaklar net olarak göremeyeceği kadar uzaktaydı ama ancak Starklar’ın gri kadim kurdu olabilecek kar beyazı zemin üzerindeki koyu şekil çöken sise rağmen seçiliyordu. Catelyn onları kendi gözleriyle gördüğünde atının dizginlerini çekti ve başını şükranla öne eğdi. Tanrılar iyiydi. Geç kalmamıştı.</p>

    <p>“Bizim gelişimizi bekliyorlar leydim,” dedi Sör Wylis Manderly. “Lord babamın söz verdiği gibi.”</p>

    <p>“Onları daha fazla bekletmeyelim sör.” Sör Brynden Tully atını mahmuzladı ve sancaklara doğru hızla koşturmaya başladı. Catelyn hemen yanında atını sürüyordu.</p>

    <p>Sör Wylis ve kardeşi Sör Wendel, yirmi küsur şövalye, bir o kadar yaver, iki yüz mızraklı süvari, hürsüvariler, kılıçlı adamlar ve ellerinde uzun oklar, çatallar, mızraklar taşıyan piyadelerden oluşan yaklaşık bin beş yüz adamın liderliğini yaparak Catelyn’le amcasını takip ediyorlardı. Lord Wyman, Beyaz Liman’ın savunmasını kontrol etmek için geride kalmıştı. Yaklaşık altmış yaşındaki adam atına rahatça binemeyecek kadar tıknazlaşmıştı. Catelyn’in gemisini karşıladığında, “Bir savaş daha göreceğimi bilseydim daha az yılan balığı yerdim,” demişti iki eliyle karnına vurarak. Parmakları sosis gibi kalındı. “Oğullarım sizi sağ salim oğlunuza götürecek, şüpheniz olmasın.”</p>

    <p>Oğullarının ikisi de Catelyn’den büyüktü. Babalarına bu kadar çok çekmemiş olmalarını dilerdi Catelyn. Sör Wylis’in de kendi atına binemeyecek kadar şişman olmasına çok az kalmıştı. Catelyn daha genç olan Sör Wendel’ın gördüğü en şişman adam olduğunu söyleyebilirdi, tabii önce şövalyenin babası ve ağabeyiyle tanışmasaydı. Wylis sessiz ve resmiydi. Wendel gürültücü ve girişken. İkisinin de çok gösterişli pala bıyıkları vardı ve kafaları bir bebeğin poposu kadar keldi. Yemek lekeleriyle mahvolmamış tek kıyafetleri yok gibiydi. Catelyn her iki adamı da yeterince seviyordu. Babalarının söz verdiği gibi onu Robb’a getirmişlerdi. Gerisi önemli değildi.</p>

    <p>Oğlunun doğuya bile gözcüler göndermiş olması Catelyn’i memnun etmişti. Lannisterlar gelecekse güneyden geleceklerdi ama Robb’un dikkatli davranması iyiydi. <em>Oğlum savaşa giden bir ordunun başında,</em> diye düşündü inanmakta hâlâ zorlanarak. Kışyarı ve Robb için çok endişeleniyordu ama bir yandan da gurur duyduğunu inkâr edemezdi. Robb sadece bir yıl önce küçük bir çocuktu. Peki şimdi neydi? Merak ediyordu.</p>

    <p>Gözcü süvariler Manderly sancaklarını –mavi yeşil denizden yükselen, elinde üç dişli mızrak tutan beyaz bir balıkadam– gördüler ve dostça selamladılar. Catelyn ve beraberindekileri kamp kurabilecek kadar kuru, yüksek bir alana götürdüler. Sör Wylis adamlarına dur emri verdi ve ateşlerin yakıldığından, atların bakımlarının yapıldığından emin olmak için geride kaldı. Sör Wendel bağlı bulunduğu lorda saygılarını sunmak amacıyla Catelyn ve amcasıyla birlikte ilerlemeye devam etti.</p>

    <p>İlerledikleri zemin nemli ve yumuşaktı. Dumanlı bataklık kömürü ateşlerinin, sıra sıra atların, ekmek ve tuzlu et yüklü at arabalarının arasında atlarını sürerlerken hayvanların toynaklarının altında ezilen toprak hafifçe kayıyordu. Araziden daha yüksekte kalan bir kaya katmanının üstünde, duvarları gemi yelkeni bezinden yapılmış bir lord çadırının yanından geçtiler. Catelyn armayı tanıdı. Hornwoodlar’ın koyu turuncu zemin üzerindeki kahverengi yaban geyiği.</p>

    <p>Catelyn sislerin arasından karşıdaki Moat Cailin kulelerini gördü... ya da kulelerden geri kalanları. Bir zamanlar Kışyarı’nın duvarları kadar yüksek olan perde duvarların devasa büyüklükteki siyah lav taşı blokları, oyuncak ahşap küpler gibi devrilmiş, yumuşak çamurlu toprağa gömülmüştü. Bin yıldır çürüyen ahşap iç kaleden geriye, bir zamanlar orada olduğunu hatırlatan bir kütük parçası kalmıştı. İlk İnsanlar’ın büyük kalesinden kalanların hepsi kırık dökük üç kuleydi... eğer hikâyecilerin anlattıkları doğruysa onlar da yirmi kuleden geri kalanlardı zaten.</p>

    <p>Kapı Kulesi fena durumda değilmiş gibi görünüyordu. Hatta her iki yanında, yaklaşık iki metre boyundaki eski duvarlar gururla dikiliyordu. Bir zamanlar güney ve batı duvarlarının birleştiği yerde çamura batmış Ayyaş Kulesi, bir mide dolusu şarabı kusmak üzere olan bir adam gibi öne eğilmişti. Ve efsanelerde söylenildiğine göre, ormanın çocuklarının denizin çekicini istemek için isimsiz tanrıları çağırdığı Çocuklar Kulesi tacının yarısını kaybetmişti. Devasa bir canavar gelmiş, tepesindeki ızgaralı siperlerden büyük bir ısırık alıp çamura tükürmüş gibi görünüyordu. Üç kule de yosun bağladığı için yemyeşildi. Kapı Kulesi’nin kuzey duvarındaki çatlakta, kıvrımlı dalları hayalet derisinden beyaz örtülerle süslenmiş gibi görünen bir ağaç büyüyordu.</p>

    <p>Gözlerinin önüne serilen manzarayı görünce, “Tanrılar merhamet edin,” dedi Sör Brynden. “<em>Bu</em> Moat Cailin mi? Burası olsa olsa...”</p>

    <p>“...ölüm tuzağı olur,” diyerek tamamladı Catelyn. “Nasıl göründüğünü biliyorum amca. İlk gördüğümde ben de aynı şeyi düşünmüştüm ama Ned bu <em>harabenin</em> göründüğünden daha zorlu olduğunu söylemişti bana. Bu üç kule her yönden gelen bütün yollara hâkim ve düşmanlar ilerlemek için aralarından geçmek mecburiyetinde. Bataklığı geçmenin bir yolu yok. Batıran kumlar, içe çeken çukurlar ve yılanlarla dolu. Kulelere saldırmak isteyen bir ordu bel hizasına kadar kara çamurla ve aslan kertenkeleleriyle dolu hendeği geçmek ve yosun yüzünden iyice kayganlaşmış duvarları aşmak zorunda. Diğer kulelerden atılan ateşli oklarla da mücadele etmeleri gerek.” Zalimce gülümsedi. “Ve gece olduğunda güneyli kanına susamış acımasız hayaletlerin ortaya çıktığı da söylenir.”</p>

    <p>Sör Brynden kıkırdadı, “Hatırlat da buralarda fazla oyalanmayayım,” dedi. “Son baktığımda ben de bir güneyliydim.”</p>

    <p>Üç kulenin tepesine de sancak direkleri dikilmişti. Ayyaş Kulesi’nde Karstarklar’ın güneş ışıklı sancağı, Starklar’ın kadim kurdunun altında dalgalanıyordu. Çocuklar Kulesi’ne İri Jon’un zincirlere bağlı dev adamı asılmıştı. Kapı Kulesi’nde Stark sancağı tek başına duruyordu. Robb bu kuledeydi. Catelyn, Sör Brynden ve Sör Wendel’la birlikte, yeşil siyah çamurlarla kaplı arazi üstüne kütük ve taş yerleştirerek yapılmış yolda dikkatlice at sürerek kuleye doğru ilerledi.</p>

    <p>Oğlunu bataklık kömürü yakılan isli bir şöminenin olduğu esintili salonda, babasının sancak beyleriyle kuşatılmış halde buldu. Robb hararetli bir şekilde İri Jon ve Roose Bolton’la konuşuyordu. Oturduğu büyük taş masanın üstü yığın yığın haritalarla, kâğıtlarla kaplıydı. Annesinin geldiğini görmemişti bile... ama kurdu fark etmişti. Gri canavar şöminenin karşısında uzanıyordu. Catelyn salona girdiğinde kafasını çevirdi ve altın gözleri Catelyn’in gözlerini buldu. Lordlar sırayla sustu. Robb bu ani sessizlik yüzünden başını kâğıtlardan kaldırdığında onu gördü. <em>“Anne?”</em> dedi duygusal bir ses tonuyla.</p>

    <p>Catelyn oğluna koşmak, güzel alnını öpmek, zarar gelmesini engellemek için onu sıkı sıkı kollarının arasına alıp saklamak istedi... ama burada, lordlarının gözü önünde yapmaması gerekirdi. Artık yetişkin bir erkek rolüne soyunmuştu ve Catelyn bunu ondan alamazdı. Masa niyetine kullandıkları lav taşı tabakasının diğer ucunda durdu. Ulu kurt ayağa kalktı, yavaş adımlarla yanına geldi. Bir kurttan çok daha iri görünüyordu. Boz Rüzgâr ellerini koklarken, “Sakal bırakmışsın,” dedi Robb’a, Catelyn.</p>

    <p>Robb utanmış gibi sakallı çenesini ovuşturdu. “Evet,” dedi. Çenesindeki tüyler saçlarından daha kızıldı.</p>

    <p>“Beğendim,” dedi Catelyn. Nazikçe kurdun kafasını okşadı. “Kardeşim Edmure’a benzemişsin.” Boz Rüzgâr oyun oynar gibi hafifçe parmaklarını dişledi ve ateşin karşısındaki yerine geri döndü.</p>

    <p>Ulu kurdun ardından selamlamak, saygılarını sunmak, önünde diz çöküp elini alnına koymak için Catelyn’e doğru ilk hareketlenen Sör Helman Tallhart oldu. “Leydi Catelyn, her zamanki gibi çok güzelsiniz. Zor zamanlarda görmekten mutluluk duyulacak bir yüz.” Hemen arkasından Gloverlar geldi. Galbart, Robett, İri Jon Umber ve diğerleri birer birer Catelyn’e saygılarını sundu. Theon Greyjoy sonuncularıydı. “Sizi burada görmeyi beklemiyordum leydim,” dedi diz çökerken.</p>

    <p>“Ben de buraya gelmeyi düşünmüyordum,” diyerek cevap verdi Catelyn. “Beyaz Liman’a vardığımda Lord Wyman’dan, Robb’un sancak beylerini çağırdığını öğrenene kadar gelmek gibi bir niyetim yoktu. Oğlunu tanıyorsunuz, Lord Wendel.” Wendel Manderly bir adım öne çıktı ve göbeğinin izin verdiği kadar derin bir reverans yaptı. “Ve benim hizmetime girmek için kız kardeşim Lysa’nın yanındaki görevinden ayrılan amcam Sör Brynden Tully.”</p>

    <p>“Karabalık,” dedi Robb. “Bize katıldığınız için teşekkür ederim sör. Sizin cesaretinizde adamlara ihtiyacımız var. Sör Rodrik de seninle birlikte mi anne? Onu özledim.”</p>

    <p>“Sör Rodrik, Beyaz Liman’dan kuzeye devam etti. Onu Kale Kumandanı ilan ettim ve biz dönene kadar Kışyarı’nın sorumluluğunu ona bıraktım. Üstat Luwin önemli bir danışman ama savaş sanatlarında deneyimli değil.”</p>

    <p>“Bu konuda bir endişeniz olmasın Leydi Stark,” dedi İri Jon kalın sesiyle. “Kışyarı güvende. Kılıçlarımızı Tywin Lannister’ın, çok affedersiniz, bir tarafına sokacağız ve ardından Ned’i almak için Kızıl Kale’ye gideceğiz.”</p>

    <p>“Leydim, müsaade ederseniz bir sorum olacak,” dedi Dehşet Kalesi Lordu Roose Bolton. Çok hafif bir sesle konuşmuştu ama buna rağmen diğer bütün adamlar susup onu dinlemeye başlamıştı. Gözleri renksiz denecek kadar soluktu, rahatsız edici bir görüntüsü vardı. “Lord Tywin’in oğlunu tutsak aldığınızı öğrendik. Onu da yanınızda getirdiniz mi? Öyle bir rehineden faydalanabiliriz.”</p>

    <p>“Tyrion Lannister tutsağımdı ama artık değil,” demek zorunda kaldı Catelyn. Bu haber şaşkınlık dolu mırıltılardan oluşan bir gürültüyle karşılandı. “Lordlarım, ben de bu durumdan en az sizin kadar rahatsızım. Aptal kız kardeşimin de yardımıyla tanrılar onun özgür bir adam olmasına karar verdi.” Kız kardeşine duyduğu tiksintiyi böylesine açık etmemesi gerektiğini biliyordu ama Kartal Yuvası’ndan ayrılışı tatsız olmuştu. Lord Robert’ı himayesine alıp birkaç yıl için Kışyarı’na götürmeyi teklif etmişti. Diğer çocuklarla birlikte olmanın ona iyi geleceğini söyleme cesaretini göstermişti. Lysa’nın öfkesine şahit olmak korkutucuydu. “İstersen kardeşim ol, oğlumu benden çalmaya kalkışırsan burayı Ay Kapısı’ndan terk edersin.” Bundan sonra söylenecek hiçbir şey kalmamıştı.</p>

    <p>Lordlar daha fazla soru sormak için sabırsızlanıyorlardı ama Catelyn elini kaldırdı. “Daha sonra bol bol konuşacağız ama şimdi yol yorgunuyum. Oğlumla yalnız konuşmak istiyorum. Beni mazur göreceğinizden eminim lordlarım.” Adamlara bir seçenek bırakmamıştı. Lord Hornwood başı çekti ve bütün sancak beyleri kalkıp reverans yaparak salondan ayrıldılar. “Sen de Theon,” dedi Greyjoy’un oyalandığını görünce. Greyjoy gülümsedi ve çıktı.</p>

    <p>Masada peynir ve bira vardı. Catelyn bir kupa doldurdu, bir yudum aldı, oturdu ve oğluna bakmaya başladı. Son gördüğü halinden daha uzundu. Sakalları yaşından büyük görünmesine sebep oluyordu. “Edmure ilk kez sakal bıraktığında on altı yaşındaydı,” dedi.</p>

    <p>“Ben de çok yakında on altı oluyorum,” diye karşılık verdi Robb.</p>

    <p>“Ama şu an on beşsin ve bir orduyu yönetiyorsun. Neden korktuğumu anlayabiliyor musun Robb?”</p>

    <p>Gözlerinde inatçı bir bakış belirdi. “Başka kimse yoktu.”</p>

    <p>“Kimse yok muydu?” dedi Catelyn. “Az önce bu salonda gördüğüm adamlar kimdi? Roose Bolton, Rickard Karstark, Galbart, Robert Glover, İri Jon, Helman Tallhart... Onlardan herhangi birine kumandanlık verebilirdin. Tanrılar aşkına, Theon Greyjoy’u bile gönderebilirdin, benim tercihim olmamasına rağmen.”</p>

    <p>“Onlar Stark değil,” dedi Robb.</p>

    <p>“Ama onlar yetişkin birer <em>erkek</em> Robb. Savaş görmüş insanlar. Sen daha bir yıl öncesine kadar tahta kılıç savuruyordun.”</p>

    <p>Oğlunun gözlerinde parlayan öfkeyi gördü ama öfke yandığı hızla söndü ve bir anda yine o küçük çocuk oldu. “Biliyorum,” dedi kabul etmiş bir ses tonuyla. “Beni... Kışyarı’na geri mi gönderiyorsun?”</p>

    <p>Catelyn içini çekti. “Göndermeliyim. Asla ayrılmaman gerekirdi ama gönderemem. Artık olmaz. Çok yol aldın. Sen bir gün bu adamların lordu olacaksın. Şimdi seni, akşam yemeği yemeden odasına gitme cezası almış küçük bir çocuk gibi geri gönderirsem, o gün geldiğinde bunu hatırlayacak ve kahkaha atacaklar. Sana saygı duymaları, hatta senden korkmaları gereken gün gelecek. Kahkaha korkunun ilacıdır. Senin güvende olmanı istememe rağmen sana bu kötülüğü yapmayacağım.”</p>

    <p>“Teşekkür ederim anne,” dedi Robb. Sesinin resmi tonu hissettiği rahatlamayı gizleyemiyordu.</p>

    <p>Catelyn uzandı ve oğlunun saçına dokundu. “Sen benim ilk çocuğumsun Robb. Sana bakıyorum ve kıpkırmızı bir suratla, ağlayarak dünyaya geldiğin günü hatırlıyorum.”</p>

    <p>Robb ayağa kalktı ve şömineye doğru yürüdü. Catelyn’in dokunuşundan rahatsız olduğu açıktı. Boz Rüzgâr başını oğlanın bacaklarına sürttü. “Babamı... biliyor musun?”</p>

    <p>“Evet.” Robert’ın ölümü ve Ned’in zindana atılmasıyla ilgili aldığı haberler Catelyn’i ölümüne korkutmuştu ama oğlunun bunu görmesine izin veremezdi. “Beyaz Liman’a çıktığımda Lord Manderly söyledi. Kardeşlerinden bir haber aldın mı?”</p>

    <p>“Bir mektup geldi,” dedi Robb ulu kurdun boynunu okşayarak. “Senin için de bir mektup vardı.” Masaya gitti, kâğıt ve harita yığınlarının arasında bulduğu buruşturulmuş bir parşömenle geri döndü. “Bu bana yazdığı mektup. Seninkini getirmek aklıma gelmedi.”</p>

    <p>Robb’un ses tonundaki tuhaflık Catelyn’i rahatsız etmişti. Kâğıdı düzeltti ve mektubu okudu. Merakı önce öfkeye, ardından korkuya dönüştü. “Bu Cersei’nin mektubu, kız kardeşinin değil,” dedi okumayı bitirince. “Gerçek mesaj Sansa’nın yazmadıklarında saklı. Bütün mektup Lannisterlar’ın ona ne kadar iyi ve nazik davrandıklarıyla ilgili... ben tehdidin sesini tanırım, fısıltıyla konuşsa bile. Sansa’yı rehine olarak tutuyorlar ve bırakmaya niyetli değiller.”</p>

    <p>“Arya’dan bahsetmiyor bile,” dedi Robb kederle.</p>

    <p>“Hayır,” diye karşılık verdi Catelyn. Bunun ne anlama gelebileceğini düşünmek istemiyordu. Şimdi değil, burada değil.</p>

    <p>“Umuyordum ki... cüce hâlâ sende olsaydı rehine değiş tokuşu...” Robb, Sansa’nın mektubunu aldı ve buruşturdu. Kâğıdın görüntüsünden bunu ilk kez yapmadığı anlaşılıyordu. “Kartal Yuvası’ndan haber var mı? Lysa teyzeme bir mektup yazıp yardım istedim. Lord Arryn’in sancak beylerini çağırdı mı? Vadi’nin şövalyeleri gelip bize katılacak mı?”</p>

    <p>“Sadece biri. En iyi olanları. Amcam... ama Brynden Karabalık önce bir Tully elbette. Kız kardeşimin Kanlı Kapı’nın ötesine geçmeye niyeti yok.”</p>

    <p>Bu haber Robb’un hiç hoşuna gitmedi. “Anne, biz ne yapacağız? Bütün bu orduyu bir araya topladım. On sekiz bin adam ama hâlâ... emin olamıyorum.” Gözleri parlayarak annesine baktı. O gururlu genç lord bir anda kaybolmuş, yerine bir çocuk gelmişti, çare için annesine sarılan on beş yaşında bir çocuk...</p>

    <p>Bu iyi değildi.</p>

    <p>“Bu kadar çok korktuğun nedir Robb?” diye sordu Catelyn şefkatle.</p>

    <p>“Ben...” İlk damla gözyaşını saklamak için kafasını diğer tarafa çevirdi. “İlerlesek... kazansak bile... Sansa ve babam Lannisterlar’ın elinde. Onları öldürecekler. Öyle değil mi?”</p>

    <p>“Böyle düşünmemizi istiyorlar.”</p>

    <p>“Blöf yaptıklarını mı düşünüyorsun?”</p>

    <p>“Bilmiyorum Robb. Bildiğim tek şey artık seçeneğinin olmadığı. Kral Toprakları’na gidip bağlılık yemini edersen oradan asla ayrılamazsın. Kuyruğunu bacaklarının arasına sıkıştırıp Kışyarı’na geri dönersen lordların sana olan saygısını kaybedersin. Bazıları Lannisterlar’a bile katılabilir. O zaman kraliçeyi korkutan çok az şey kalır ve tutsaklarına her istediğini yapabilir. En iyi seçeneğimiz, tek gerçek seçeneğimiz düşmanı savaş meydanında yenmek. Lord Tywin’i ya da Kral Katili’ni ele geçirebilirsek bir rehine değiş tokuşu söz konusu olur ama meselenin özü bu değil. Yeterince güç sahibi olduğun sürece senden korkacaklar ve babanla kız kardeşin güvende olacak. Cersei savaşın kendi aleyhine ilerlemesi ihtimaline karşı onları sağ tutacak kadar zeki bir kadın.”</p>

    <p>“Ya savaş onun aleyhine <em>ilerlemezse</em> anne?” diye sordu Robb. “Ya bizim aleyhimize olursa?”</p>

    <p>Catelyn oğlunun elini tuttu. “Robb, senin için gerçeği yumuşatmaya çalışmayacağım. Kaybedersek hiçbirimiz için bir şans kalmayacak. Casterly Kayası’nın kalbinde taştan başka bir şey olmadığı söylenir. Rhaegar’ın çocuklarının kaderini hatırla.”</p>

    <p>Genç oğlunun gözlerindeki korkuyu gördü. Ama o gözlerde metanet de vardı. “Öyleyse mağlup olmayacağım,” diye yemin etti.</p>

    <p>“Nehir topraklarındaki çatışmalar hakkında bildiklerini anlat bana,” dedi Catelyn. Oğlunun gerçekten hazır olup olmadığını öğrenmek zorundaydı.</p>

    <p>“On beş günden daha az bir zaman önce, Altın Diş’in aşağısındaki tepelerde bir çatışma oldu,” dedi Robb. “Edmure dayım geçidi tutmaları için Lord Piper ve Lord Vance’i gönderdi ama Kral Katili tepelerine binip onları bozguna uğratmış. Lord Vance öldürülmüş. Son aldığımız haberlere göre Lord Piper dayıma ve diğer sancak beylerine katılmak için Nehirova’ya doğru kaçıyor ama Kral Katili peşinde. En kötü haber bu değil. Geçitte mücadele devam ettiği sırada Lord Tywin ikinci Lannister ordusunu güneyden dolaştırarak getiriyormuş. Jaime’nin komutasındakinden daha büyük bir ordu.</p>

    <p>Babam bunu biliyor olmalıydı, çünkü orduyu karşılamak üzere kralın sancağı altında yürüyen adamlar yollamış. Bir Güney Lordu’na, Lord Erik ya da Lord Derik gibi bir adı var, emir vermiş. Lord, Sör Raymun Darry, birkaç şövalye ve babamın kendi muhafızlarından bir grup adamla yola çıkmış ama her şey bir tuzaktan ibaretmiş. Lord Derik, Kızıl Çatal’ı geçer geçmez Lannisterlar tepelerine binmiş. Kralın sancağı parçalanmış. Şarlatan Kasabası’na doğru geri çekilmeye çalıştıklarında Gregor Clegane onları arkadan sıkıştırmış. Lord Derik ve birkaç kişi daha kaçmış olabilir ama Sör Raymun’ın ve Kışyarı’ndan adamlarımızın öldürüldüğü kesin. Lord Tywin’in Kral Yolu’nu kapattığı ve şu anda Harrenhal üstünden kuzeye doğru ilerlediği söyleniyor. Önüne çıkan her yeri yakıp yıkıyormuş.”</p>

    <p><em>Zalim ve daha da zalimleşiyor,</em> diye düşündü Catelyn. Durum tahmin ettiğinden daha kötüydü. “Onunla burada karşı karşıya gelmeyi mi düşünüyorsun?”</p>

    <p>“Eğer buralara kadar gelirse evet ama kimse geleceğini düşünmüyor. Babamın Bozsu Gözcüsü’ndeki dostu Howland Reed’e haber yolladım. Eğer Lannisterlar Boğaz’a çıkarsa, adalılar yolun her adımında onları kılıçtan geçirecek ama Lord Galbart Glover, Lord Tywin’in bunu yapmayacak kadar akıllı olduğunu söylüyor. Roose Bolton da onunla aynı fikirde. Lord Tywin’in Üç Dişli Mızrak’a yakın kalacağını ve Nehirova tek başına kalana kadar Nehir lordlarının kalelerini teker teker alacağını düşünüyorlar. Onunla karşılaşmak için güneye doğru ilerlemeliyiz.”</p>

    <p>Robb’un anlattıkları Catelyn’i kemiklerine kadar titretmişti. On beş yaşında bir çocuğun, Lord Tywin ve Jaime Lannister gibi tecrübeli kumandanlara karşı ne kadar şansı olabilirdi ki? “Güneye gitmek akıllıca olur mu? Burada gayet sağlam duruyorsunuz. Eski zamanlarda Moat Cailin’de konuşlanan Kuzey Kralları’nın, kendi kuvvetlerinden on kat kalabalık orduları kolayca yenilgiye uğratabildiği söylenir.”</p>

    <p>“Evet ama erzakımız ve malzemelerimiz azalıyor. Burası yaşaması kolay bir arazi değil. Lord Manderly’nin bize katılmasını bekliyorduk. Şimdi oğulları geldiğine göre ilerlememiz gerek.”</p>

    <p>Sancak beylerinin, oğlunun sesiyle konuştuğunu fark etmişti. Bu lordların pek çoğunu Ned’le birlikte defalarca Kışyarı’nda sofrasında ağırlamıştı. Her birinin ne çeşit adamlar olduğunu biliyordu. Robb’un bilip bilmediğini merak etti.</p>

    <p>Yine de söylediklerinde mantık vardı. Oğlunun topladığı bu ordu Özgür Şehirler’deki sabit ordular ya da maaşlı muhafızlardan kurulmuş birlikler gibi değildi. Çoğu sıradan halkın içinden gelen küçük çiftçiler, balıkçılar, hayvancılar, işçiler, dericiler, hancı çocukları ve tüccarlardı. Aralarında paralı askerler ve yağma peşinde olan hürsüvariler de vardı. Lordları onları çağırdığında gelirlerdi... ama sonsuza dek kalmazlardı. “İlerlemek iyi,” dedi oğluna. “Ama <em>nereye?</em> Ne amaçla? Planın ne?”</p>

    <p>Robb tereddüt etti. “İri Jon, Lord Tywin’in önüne çıkarak onu şaşırtmamız gerektiğine inanıyor. Ama Gloverler ve Karstarklar daha sakin davranıp Tywin’in ordusuyla karşılaşmadan Nehirova’ya giderek Kral Katili’ne karşı Sör Edmure dayımın ordusuyla birleşmemiz gerektiğini düşünüyor.” Elini darmadağın kızıl saçlarının arasında gezdirdi. Mutsuz görünüyordu. “Ama Nehirova’ya vardığımızda... emin değilim.”</p>

    <p>“Emin <em>ol,</em>” dedi Catelyn oğluna. “Ya da eve dönüp tahta kılıcını yeniden eline al. Roose Bolton ve Rickard Karstark gibi adamların önünde kararsız görünemezsin. Hata yapma Robb. Bu adamlar senin sancak beylerin, arkadaşların değil. Kendini kumandan ilan ettin. <em>Komuta et.</em>”</p>

    <p>Robb duyduklarını anlayamıyormuş gibi şaşkın bir ifadeyle annesine baktı. “Dediğin gibi olacak anne.”</p>

    <p>“Sana tekrar soruyorum. Planın ne?”</p>

    <p>Robb harita yığınının arasından renkleri solmuş ve çiziklerle dolu eski bir deri parçası aldı. Derinin bir ucu sürekli kıvrılmaktan dolayı havaya kalktı. Robb hançerini yukarı kalkan köşenin üstüne koydu. “Her iki planın da kendine göre akıllıca olan tarafları var ama... bak, Lord Tywin’in ordusunun etrafından dolaşmayı denersek onun ve Kral Katili’nin ordusunun arasında sıkışma riskimiz var ve ona saldırırsak... aldığım raporlara göre o benden daha fazla adama ve zırhlı ata sahip. İri Jon, eğer arkadan saldırırsak bunun sorun yaratmayacağı görüşünde. Ama bana sorarsan Tywin Lannister gibi çok zaferler kazanmış bir adamı şaşırtmak o kadar kolay değil.”</p>

    <p>“Güzel,” dedi Catelyn. Haritanın üstüne eğilmiş oğlunun sesinde Ned’in yankılarını duyabiliyordu. “Anlatmaya devam et.”</p>

    <p>“Ben, Moat Cailin’de çoğu okçu küçük bir kuvvet bırakıp geçide ilerlemeyi tercih ederim. Boğaz’ın aşağısına vardığımızda orduyu ikiye bölerim. Piyadeler, Kral Yolu’ndan aşağı doğru devam ederken süvariler, Yeşil Çatal’ı, İkizler’den geçer.” Haritadaki bir noktayı işaret etti. “Lord Tywin güneye geldiğimizi haber alınca ana ordumuzu karşılamak için kuzeye doğru ilerleyecektir. Böylece süvarilerimiz Nehirova’nın batı yakasına rahatça iner.” Robb oturup arkasına yaslandı. Gülümsemeye cesaret edemiyordu ama annesinin övgüsünü bekler gibi bir hali vardı.</p>

    <p>Catelyn kaşlarını çatarak haritaya eğildi. “İkiye böldüğün ordunun arasına nehri koyuyorsun.”</p>

    <p>“Ve aynı nehri Jaime Lannister’la Lord Tywin’in arasına da koyuyorum,” dedi Robb hevesle. Sonunda gülümsedi. “Yeşil Çatal’ın üstünde Robert’ın tacı kazandığı yakut geçidinin aşağısında başka geçit yok. Ta İkizler’e kadar. Oradaki köprü Lord Frey’in kontrolünde. Lord Frey, babanın sancak beyi, öyle değil mi?”</p>

    <p><em>Merhum Lord Frey,</em> diye düşündü Catelyn. “Evet öyle,” dedi. “Ama babam ona hiç güvenmezdi ve senin de güvenmemeni tavsiye ederim.”</p>

    <p>“Güvenmem,” diye söz verdi Robb. “Peki, ne düşünüyorsun?”</p>

    <p>Catelyn kendine rağmen etkilenmişti. <em>Bir Tully gibi görünüyor ama hâlâ babasının oğlu. Ned onu iyi yetiştirmiş,</em> diyordu içinden. “Sen hangi kuvvetin başında olacaksın?”</p>

    <p>“Atlıların,” diye cevap verdi bir çırpıda. Yine tıpkı babası gibi. Ned de en tehlikeli görevi kendisi üstlenirdi.</p>

    <p>“Ya piyadeler?”</p>

    <p>“İri Jon, Lord Tywin’i ezip geçmemiz gerektiğini söyleyip duruyor. Bu onuru ona bırakacağım sanırım.”</p>

    <p>Bu ilk hatalı adımı olurdu. Catelyn oğlunun gururunu incitmeden bunu nasıl söyleyebilirdi? “Baban, İri Jon’un tanıdığı en korkusuz adam olduğunu söylemişti bir zamanlar.”</p>

    <p>Robb sırıttı. “Boz Rüzgâr iki parmağını koparttı ve adam <em>kahkaha attı.</em> Yani benimle aynı fikirde misin?”</p>

    <p>“Baban korkusuz bir adam değildir,” dedi Catelyn. “O cesurdur. İkisi aynı anlama gelmez.”</p>

    <p>Robb bir an düşündü. “Lord Tywin ve Kışyarı arasındaki tek şey, doğu kuvveti olacak,” dedi düşünceli bir halde. “Onlar ve burada, Moat’ta bırakacağım okçular. Bu durumda korkusuz bir adama ihtiyacım yok, değil mi?”</p>

    <p>“Hayır. Korkusuz birinden çok, soğukkanlı ve feraset sahibi birine ihtiyacın var bence.”</p>

    <p>“Roose Bolton,” dedi bir çırpıda. “O adam beni korkutuyor.”</p>

    <p>“O halde dua edelim de Tywin Lannister’ı da korkutsun.”</p>

    <p>Robb başıyla onayladı ve haritayı katladı. “Gerekli emirleri vereceğim ve seni Kışyarı’na götürecek muhafızları ayarlayacağım.”</p>

    <p>Catelyn hem Ned hem de inatçı bir cesarete sahip oğlu için güçlü olmaya zorlamıştı kendini. Umutsuzluğu ve korkuyu giymek istemediği elbiselermiş gibi bir kenara bırakmıştı... ama şimdi görüyordu ki elbiseler çoktan üstüne geçirilmişti.</p>

    <p>Gözlerinden aniden boşalan yaşlar etrafı bulanıklaştırırken, “Kışyarı’na gitmiyorum,” dediğini fark etti. “Babam Nehirova’nın duvarlarının arkasında ölüyor olabilir. Kardeşim düşmanlarla kuşatılmış. Onların yanında olmalıyım.”</p>
  </div>
</body>
</html>
