<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Yıllardır düşüyormuş gibi hissediyordu.</p>

    <p><em>Uç,</em> diye fısıldadı bir ses karanlığın içinden ama Bran uçmayı bilmiyordu, bütün yapabildiği düşmekti. Üstat Luwin çömlek çamurundan bir çocuk yaptı. İyice sertleşip kırılganlaşıncaya kadar fırında pişirdi. Bran’ın kıyafetlerini giydirdi ve çatıdan aşağı attı. Bran çocuğun nasıl kırıldığını hatırladı. “Ama ben asla düşmem,” dedi düşerken.</p>

    <p>Zemin kendisinden o kadar uzaktaydı ki, etrafında dönüp duran gri sis bulutunun içinden zar zor görünüyordu. Ama ne kadar hızlı düştüğünün farkındaydı ve aşağıda onu neyin beklediğini biliyordu. Rüyalarında bile sonsuza dek düşemezdi insan. Tam yere çarpacağı sırada uyanacaktı. Tam yere çarpacağı sırada herkes uyanırdı uykusundan.</p>

    <p><em>Ya uyanmazsan?</em> diye sordu ses.</p>

    <p>Zemin şimdi daha yakındı. Hâlâ çok, çok uzakta, binlerce mil uzakta ama az önce olduğundan daha yakında. Karanlık çok soğuktu. Güneş yoktu, yıldızlar yoktu. Sadece ona çarpmak için bekleyen zemin, gri sis bulutları ve fısıldayan ses. Ağlamak istiyordu.</p>

    <p><em>Ağlama. Uç.</em></p>

    <p>“Yapamıyorum,” dedi Bran. “Yapamıyorum. Yapam...”</p>

    <p><em>Nasıl bilebilirsin ki? Hiç denedin mi?</em></p>

    <p>Ses yüksek ve tizdi. Bran nereden geldiğini anlayabilmek için etrafına bakındı. Elinin uzanamayacağı bir mesafede, bir karga dönerek onunla birlikte yere yaklaşıyordu. “Bana yardım et,” dedi Bran.</p>

    <p><em>Yardım etmeye çalışıyorum,</em> diye cevapladı karga. <em>Hiç mısırın var mı?</em></p>

    <p>Bran elini cebine götürdü. Karanlığın, etrafında döndüğünü fark ediyordu. Başı dönüyordu. Elini cebinden çıkardığında birkaç altın renkli mısır tanesi havada uçuşmaya başladı. Mısırlar da onunla birlikte düşüyordu.</p>

    <p>Karga avucuna kondu ve taneleri yemeye başladı.</p>

    <p>“Sen gerçekten bir karga mısın?” diye sordu Bran.</p>

    <p><em>Ya sen gerçekten düşüyor musun?</em> diye sordu karga.</p>

    <p>“Bu yalnızca bir rüya,” dedi Bran.</p>

    <p><em>Rüya mı?</em> diye sordu karga.</p>

    <p>“Yere çarpığımda uyanacağım,” dedi Bran, kuşa.</p>

    <p><em>Yere çarptığında öleceksin,</em> dedi karga. Mısır tanelerini yemeye döndü.</p>

    <p>Bran aşağı baktı. Artık dağların kar dolu zirvelerini görebiliyordu. Ve derin ormanlar içinde gümüş ipliklere benzeyen nehirleri. Gözlerini kapadı ve ağlamaya başladı.</p>

    <p><em>Bunun sana bir faydası yok,</em> dedi karga. <em>Sana söyledim. Tek çözüm uçmak, ağlamak değil. Hem ne kadar zor olabilir ki? Ben yapabiliyorum.</em> Karga, Bran’ın elinin etrafında uçmaya başladı.</p>

    <p>“Senin kanatların var,” dedi Bran.</p>

    <p><em>Belki senin de vardır.</em></p>

    <p>Bran tüyler bulmak umuduyla omuzlarını yokladı.</p>

    <p><em>Bazı kanatların farklı biçimleri vardır,</em> dedi karga.</p>

    <p>Bran kollarına ve bacaklarına bakıyordu. Çok zayıftı. Bir deri bir kemik denecek kadar zayıf Her zaman bu kadar zayıf mıydı? Hatırlamaya çalıştı. Sislerin arasında altın gibi parlayan bir yüz belirdi. “Aşk uğruna yaptığım şeyler,” dedi.</p>

    <p>Bran çığlık attı.</p>

    <p>Karga gaklayarak uçmaya başladı. <em>Hayır bunu hatırlama,</em> dedi çığlık kadar tiz sesiyle. <em>Bunu unut. İhtiyacın olan şey bu değil. Geride bırak. Arkanda bırak.</em> Bran’ın omuzlarına kondu ve gagalamaya başladı. Altın yüz kayboldu.</p>

    <p>Bran çok daha hızlı düşüyordu artık. O yeryüzüne yaklaştıkça, gri sis bulutu uluyordu. Gözleri yaşlarla dolu, “Bana ne yapıyorsun?” diye sordu kargaya.</p>

    <p><em>Uçmayı öğretiyorum.</em></p>

    <p>“Ben uçamam!”</p>

    <p><em>Şu anda uçuyorsun.</em></p>

    <p>“Düşüyorum.”</p>

    <p><em>Her uçuş düşüşle başlar,</em> dedi karga. <em>Aşağı bak.</em></p>

    <p>“Korkuyorum...”</p>

    <p><em>AŞAĞI BAK.</em></p>

    <p>Bran aşağı baktı. Bütün iç organları sıvılaşıyormuş gibi hissetti. Zemin ona doğru koşuyordu sanki. Bütün dünya beyaz, kahverengi ve yeşillerden oluşmuş bir halı gibi önüne serilmişti. Her şey o kadar net görünüyordu ki, Bran bir an için unuttu korkmayı. Bütün diyarı ve içindeki herkesi görebiliyordu.</p>

    <p>Bir kartalın gözlerine göründüğü gibi görünüyordu Kışyarı. Uzun kuleler bodur ve bastırılmıştı. Duvarlar toprağa çizilmiş gri çizgiler gibiydi. Üstat Luwin’i gördü. Bronz bir tüpün ucundan gökyüzünü seyrediyor, kaşlarını çatıp defterine notlar alıyordu balkonunda. Kardeşi Robb, elinde gerçek bir kılıçla avluda talim yapıyordu. Bran’ın hatırladığından daha uzun ve güçlü görünüyordu. İyi huylu dev Hodor’u gördü. Omzuna aldığı örsü Mikken’ın dökümhanesine götürüyordu. Ağır demir parçasını saman balyası kadar hafifmiş gibi taşıyordu. Tanrı korusunun ortasında, kara göle düşen gölgesinin üzerine eğilmiş büyük beyaz büvet ağacını gördü. Yaprakları rüzgârla titriyordu. Bran’ın baktığını hissedince kanlı gözlerini gölden ayırıp, bilgece Bran’ı izlemeye başladı.</p>

    <p>Bran doğuya çevirdi gözlerini. Bir kadırga, Isırık’ın sularında süratle yol alıyordu. Küçük bir kamarada, önündeki masanın üzerindeki kanlı hançere bakarak tek başına oturuyordu annesi. Kürekçiler bütün güçleriyle kürek çekiyordu. Sör Rodrik küpeşteye dayanmış, küreklerin yarattığı sarsıntıyla titriyordu. Büyük bir fırtına yaklaşıyordu. Kara bulutların arasında şimşek parıltıları vardı ama nedense kadırgadakiler yaklaşan fırtınayı göremiyordu.</p>

    <p>Güneye baktı. Üç Dişli Mızrak’ın ihtişamla akan mavi yeşil suları oradaydı. Yüzü kederle dolu babasının krala yalvarışını, geceleri ağlayarak uykuya dalan Sansa’yı ve içi sırlarla dolu Arya’nın sessizce onu seyredişini gördü. Etrafları gölgelerle çevriliydi. Gölgelerden biri, kül kadar siyah bir tazı gölgesiydi. Diğeri güneş gibi sarı ve sıcak bir zırh kuşanmıştı. Taş zırhlı dev bir gölge diğer ikisinin üzerine eğilmiş halde duruyordu. Miğferinin siperini açtığında görünen bir surat değildi. Miğferin içinde karanlıktan ve yoğun siyah bir kan gölünden başka bir şey yoktu.</p>

    <p>Gözlerini kaldırdı. Dar Deniz’in ötesi kristal kadar net görünüyordu. Özgür Şehirler, Dothrak denizi ve ötesi, bir dağın eteğindeki Vaes Dothrak, büyülü toprakların kıyısındaki Yeşim Denizi, ejderhaların güneş ışığı altında uyandığı, Gölge’nin yanındaki Asshai.</p>

    <p>Sonunda kuzeye baktı. Mavi bir kristal gibi parlayan Sur’u ve soğuk bir yatakta tek başına yatan piç kardeşi Jon’u gördü. Jon’un yüzü bembeyazdı. Bedeninin ısınabildiği günlerin anısı onu terk etmiş gibiydi. Sonra Sur’un ötesine baktı. Karla kaplı uçsuz bucaksız ormanların, Donuk Kıyı’nın, buz tutmuş beyaz mavi nehirlerin, üzerinde canlı hiçbir şeyin olmadığı ölümcül toprakların ötesine. Kuzeye, kuzeye ve daha kuzeye. Dünyanın sonundaki ışık perdesine baktı ve ardından perdenin de ötesine. Gözlerini kışın kalbine dikti. Bir çığlık attı. Ölesiye korkuyordu. Gözyaşlarının ısısı yanaklarını yakıyordu.</p>

    <p><em>Artık biliyorsun,</em> dedi omzunda oturan karga. <em>Neden yaşamak zorunda olduğunu artık biliyorsun.</em></p>

    <p>Bran, “Neden?” dedi anlamayarak. Düşüyor, düşüyordu.</p>

    <p><em>Çünkü kış geliyor.</em></p>

    <p>Omzunda duran kargayla bakıştılar. Üç gözü vardı karganın ve üçüncü gözü korkunç bir şeyler biliyordu. Bran aşağı baktı. Artık aşağıda kardan, soğuktan, ölümden ve delici uçlarıyla ona sarılmayı bekleyen buz kulelerinden başka bir şey yoktu. Ucu sivri mızraklar gibi bekliyorlardı onu. Kulelerin tepesi binlerce rüyacının kemikleriyle doluydu. Bran çaresizdi, korkuyordu.</p>

    <p>“Bir adam korkusuna rağmen cesur olamaz mı?” dediğini duydu kendi sesinin.</p>

    <p>Ve babası cevap verdi. “Bir adamın gerçekten cesur olabileceği tek andır korktuğu an.”</p>

    <p><em>Şimdi Bran,</em> dedi karga aceleyle. <em>Seçimini yap. Uç ya da öl.</em></p>

    <p>Ölüm çığlıklar atarak ona doğru geliyordu.</p>

    <p>Bran kollarını açtı ve uçtu.</p>

    <p>Görünmez kanatlar rüzgârı içti, havayla doldu ve Bran’ı yukarı çekti. Aşağıdaki buzdan iğneler geri çekilmeye başladı. Başının üzerindeki gökyüzü açıldı. Bran süzülüyordu. Bu tırmanmaktan güzeldi. Bu her şeyden güzeldi. Dünya tekrar küçülmeye başladı.</p>

    <p>“Uçuyorum!” diye bağırdı mutluluktan sarhoş bir halde.</p>

    <p><em>Fark ettim,</em> dedi üç gözlü karga. Rüzgârı kanatlarının altına aldı, kanatlarını tam yüzünün önünde çırpmaya başladı. Bran’ı yavaşlatıyor, görmesini engelliyordu. Kanatları yüzüne çarpıyordu. Acımasızca gagalamaya başladı. Bran alnında, tam gözlerinin arasında kör edici bir ağrı hissetti.</p>

    <p>“Ne yapıyorsun?” diye bağırdı acıyla.</p>

    <p>Karga gagasını açtı ve Bran’ın yüzüne gakladı. Tiz bir korku çığlığı. Gri sis bulutu bir duvak gibi dönerek açılmaya başladı. Karganın aslında bir kadın olduğunu gördü. Siyah saçlı bir hizmetçi kadın. Bran kadını bir yerlerden tanıyordu. Evet, Kışyarı’ndan tanıyordu kadını. Hatırlamıştı. Kışyarı’nda olduğunu fark etti sonra. Serin kulelerden birindeki yüksek bir yatakta yatıyordu. Kadın elindeki su dolu çanağı yere düşürdü, koşmaya başladı. “Uyandı! Uyandı!” diye bağırıyordu.</p>

    <p>Bran alnına, iki gözünün arasına dokundu. Karganın onu gagaladığı yer hâlâ acıyordu ama kan ya da yara yoktu gözlerinin arasında. Çok güçsüz hissediyordu, başı dönüyordu. Yataktan kalkmaya çalıştı ama hiçbir şey olmadı.</p>

    <p>Yatağın kenarında bir hareket hissetti sonra ve bir şey bacaklarının üzerine oturdu. Hissedemiyordu. Güneş gibi parlayan bir çift sarı göz ona bakıyordu. Odanın penceresi açıktı ve içerisi çok soğuktu ama kurdun tüyleri sıcacık bir banyo gibi ısıtıyordu Bran’ı. Yavru kurdu olduğunu fark etti Bran, gerçekten öyle miydi? Çok büyümüştü. Yavruyu okşamak için elini uzattı. Eli yaprak gibi titriyordu.</p>

    <p>Robb kule merdivenlerini koşarak çıktığından nefes nefese odaya girdiğinde ulu kurt, Bran’ın yüzünü yalıyordu. Bran sakince baktı. “Onun adı Yaz,” dedi.</p>
  </div>
</body>
</html>
