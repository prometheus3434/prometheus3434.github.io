<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Avlu kılıçların şarkısıyla çınlıyordu.</p>

    <p>Yün, kaynatılmış deri ve örgü metalden yapılmış zırhının altında buz gibi terler döken Jon baskısını arttırdı. Grenn acemice bir savunma yaparken geriye doğru tökezledi. Kılıcını tekrar havaya kaldırdığında Jon eğilerek kılıcın altına girdi ve çocuğun bacağının arkasına bir darbe indirdi. Hareketi çocuğun yalpalamasına sebep oldu. Grenn’in yukarıdan savrulan kılıcı, miğferini ezen bir başka darbeyle yanıtlandı. Grenn bir yan darbe denemeye kalkıştığında Jon çevik bir hareketle kılıcın menzilinden kaçtı ve çocuğun koluna bir karşı darbe indirdi. Grenn dengesini tamamen kaybederek yere düştü. Jon çocuğun bileğine vurarak kılıcını elinden düşürdü. Grenn acı dolu bir çığlık attı.</p>

    <p><em>“Yeter!”</em> diye bağırdı Sör Alliser Thorne, Valyria çeliği kadar keskin bir sesle.</p>

    <p>Grenn kolunu tutuyordu. “Bu piç kolumu kırdı,” dedi.</p>

    <p>“Bu piç seni sakatladı, o boş kafatasını ikiye ayırdı ve elini kesip attı. Daha doğrusu kılıçların keskin kenarları olsaydı bunlar olacaktı. Şanslısın ki Gece Nöbetçileri’nde süvari kadar seyis yardımcısına da ihtiyacımız var,” dedi Sör Alliser. Jeren ve Kurbağa’ya döndü. “Şu yaban öküzünü yerden kaldırın, cenaze hazırlıkları yapması gerekiyor.”</p>

    <p>Diğer çocuklar Grenn’i yerden kaldırırken Jon miğferini çıkardı. Yüzüne çarpan dondurucu sabah havası iyi gelmişti. Kılıcına doğru eğildi, derin bir nefes aldı ve kısa bir an zaferinin tadını çıkardı.</p>

    <p>“Bu bir uzunkılıç, yaşlı bir adamın bastonu değil. Bacakların ağrımaya başladı mı Lord Kar?” diye sordu Sör Alliser sert sesiyle.</p>

    <p>Jon bu isimden nefret ediyordu. Talimlerin başladığı ilk gün, Sör Alliser alay etmek için bu şekilde hitap etmişti Jon’a ve diğer çocuklar da ona böyle seslenmeye başlamıştı. Uzunkılıcı kınına yerleştirdi. “Hayır,” dedi.</p>

    <p>Thorne ona doğru geldi. Adım attıkça, giydiği siyah deri kıyafetten gıcırdama sesleri geliyordu. Elli yaşlarında, kısa, çevik ve güçlü bir adamdı. Siyah saçlarına aklar düşmüştü ve gözleri oniks gibiydi. “Şimdi de gerçeği söyle,” diye emretti.</p>

    <p>“Yoruldum,” diye itiraf etti Jon. Mücadeleden geri kalan morlukların sızısını hissetmeye başlamıştı ve kılıcın ağırlığından dolayı kol kasları yanıyordu.</p>

    <p>“Güçsüzsün.”</p>

    <p>“Kazandım.”</p>

    <p>“Hayır, o yaban öküzü kaybetti.”</p>

    <p>Diğer çocuklardan biri kıs kıs güldü. Jon cevap vermemesi gerektiğini biliyordu. Sör Alliser’ın karşısına çıkardığı herkesi yenmişti ama hiçbir şey kazanamamıştı. Silah ustasından aldığı tek ödül hor görülmekti. Thorne’un kendisinden nefret ettiğine inanmıştı ama diğer çocuklardan daha fazla nefret ediyordu.</p>

    <p>“Bu kadar yeter,” dedi. “Midem bugün daha fazla beceriksizliği kaldırmaz. Eğer Ötekiler karşımıza çıkarsa dua edelim de okçuları olsun çünkü okçu yeminden başka bir halt olmaz sizden.”</p>

    <p>Jon cephaneliğe giden diğer çocukları takip etti, yalnız yürüyordu. Burada hep yalnız yürüyordu. Eğitim aldığı grupta yirmi kadarlardı ama birine bile arkadaşım diyemiyordu. Çoğu ondan iki üç yaş büyüktü ama biri bile on dört yaşındaki Robb’un yarısı etmezdi dövüşte. Dareon hızlıydı ama kendisine vurulmasından korkuyordu. Pyp kılıcını hançermiş gibi kullanıyordu. Jeren bir kız kadar güçsüzdü. Grenn ağır ve hantaldı. Halder’ın darbeleri zalim ve güçlüydü ama karşısındakinin ataklarına bodoslama dalıyordu. Onlarla geçirdiği her dakika biraz daha tiksiniyordu Jon hepsinden.</p>

    <p>İçeride, diğerlerini görmezden gelerek kılıcını ve kınını duvardaki kancaya astı. Sırasıyla zırhını, derilerini ve terden sırılsıklam olmuş yünlülerini çıkardı. Geniş odanın her iki ucunda yanan demir kömür sobalarına rağmen titredi. Soğuk her vakit yanındaydı burada. Birkaç yıl içinde sıcak hissetmenin nasıl bir şey olduğunu unutacaktı.</p>

    <p>Kabaca dokunmuş günlük siyah elbiselerini giyerken aniden yorgunluk çöktü üstüne. Pelerininin bağlarını beceriksiz parmaklarıyla bağlamaya çalışırken bir sıraya oturdu. <em>Çok soğuk,</em> diye düşündü. Kışyarı’nın sıcak koridorlarını hatırladı. Bir adamın damarlarında dolaşan kan gibi sıcak sular dolaşırdı Kışyarı’nın duvarlarında. Kara Kale’de neredeyse hiç sıcaklık yoktu. Buranın duvarları soğuktu, insanları daha da soğuk.</p>

    <p>Gece Nöbetçileri’nin böyle olacağını Tyrion Lannister dışında kimse söylememişti ona. O cüce kuzeye yaptıkları yolculuk sırasında bütün gerçeği anlatmıştı ama çok geçti artık. Babası Sur’un böyle bir yer olduğunu biliyor muydu acaba? Biliyor olmalıydı. Bunu düşünmek canının daha fazla yanmasına sebep oluyordu.</p>

    <p>Dünyanın sonundaki bu buz gibi yerde amcası bile terk etmişti onu. Cana yakın Benjen Stark bambaşka bir adama dönüşmüştü burada. O Baş Korucu’ydu. Günlerini gecelerini Lord Kumandan Mormont, Üstat Aemon ve diğer üst düzey korucularla birlikte geçiriyordu. Jon, zalim Sör Alliser Thorne’un himayesine verilmişti.</p>

    <p>Geldiklerinin üçüncü gününde, Benjen Stark’ın önderliğindeki altı kişilik bir ekibin Tekinsiz Orman’a keşfe çıkacaklarını duymuştu. Amcasını büyük ortak salonda bulmuş ve onunla gitmek için yalvarmıştı. Benjen kaba ve net bir şekilde terslemişti Jon’u. “Burası Kışyarı değil,” dedi yediği eti çatal ve hançerle keserken. “Sur’da sadece hak ettiği şeye sahip olur insan. Sen korucu değilsin Jon. Üzeri hâlâ yaz kokan yeşil bir çocuksun.”</p>

    <p>Jon bir aptal gibi devam etmişti tartışmaya. “Bir dahaki isim günümde on beş yaşında olacağım. Yetişkin bir erkek sayılacağım.”</p>

    <p>Benjen Stark kükremişti. “Sen bir çocuksun ve Sör Alliser, Gece Nöbetçileri’ne uygun bir erkek olduğunu söyleyene kadar da bir çocuk olarak kalacaksın. Eğer buraya gelirken, taşıdığın Stark kanının sana kolaylıklar sağlayacağını düşündüysen yanılmışsın. Bütün aile bağlarımızı koparırız biz burada. Babanın kalbimde her zaman yeri olacak ama benim asıl kardeşlerim <em>bu adamlardır.</em>” Elindeki hançerle salondaki soğuk, sert, karalara bürünmüş adamları işaret etmişti.</p>

    <p>Ertesi sabah, amcasının gidişini görmek için erkenden uyanmıştı Jon. Koruculardan biri neşeyle şarkı söyleyerek aygırını eyerliyordu. Ben Stark adama gülümsedi ama yeğenine bir tebessümü yoktu. “Sana daha kaç kere hayır demek zorundayım Jon? Döndüğümde konuşacağız.”</p>

    <p>Amcası atını bir tünele doğru sürerken, Tyrion Lannister’ın Kral Yolu’nda söylediklerini hatırladı ve zihninde Benjen Stark’ın kanlar içinde karda yattığını canlandırdı. Bu düşünce midesini bulandırdı. Ona neler oluyordu böyle? Sonra hücresinin yalnızlığında Hayalet’i buldu. Yüzünü hayvanın kalın beyaz tüylerine gömdü.</p>

    <p>Eğer yalnız olmak zorundaysa, yalnızlığını kalkanı haline getirecekti. Kara Kale’de bir tanrı korusu yoktu. Yalnızca küçük bir sept ve septin sarhoş rahibi. Jon, eski ya da yeni hiçbir tanrıya dua etme isteği duymuyordu içinde. Eğer tanrılar gerçekten varsa, kış kadar acımasız ve zalimdiler.</p>

    <p>Gerçek kardeşlerini özlüyordu. Işıldayan parlak gözleriyle bir parça şeker için yalvaran bebek Rickon’ı; en yakın arkadaşı ve bir dakikalarının ayrı geçmediği Robb’u; inatçı, meraklı ve Jon’la Robb’un peşinden hiç ayrılmak istemeyen sevgili Bran’ı. Kızları da özlüyordu. <em>Piç</em> kelimesinin ne anlama geldiğini öğrendiği andan itibaren, Jon’a sadece “üvey kardeşim” diyen Sansa’yı bile özlüyordu. Ve Arya... Kabuk tutmuş dizleri, karmakarışık saçları, sürekli yırttığı kıyafetleriyle, korkusuz, cana yakın, sıska, tatlı küçük Arya’yı, Robb’dan bile çok özlüyordu. Arya da kendisi gibi uyum sağlayamayanlardandı. Ama... o, Jon’u gülümsetecek bir şeyler bulurdu hep. Şu an Arya’nın yanında olmak, saçlarını bir kez daha karıştırmak ve aynı cümleyi onunla aynı anda söyleyebilmek için her şeyini feda edebilirdi.</p>

    <p>“Bileğimi kırdın piç.”</p>

    <p>Jon gözlerini kaldırdı. Grenn kalın boynu ve kırmızı yüzüyle üzerine eğilmişti. Arkasında üç arkadaşı vardı. Todder’ı tanıyordu. Eğitimdeki çocuklar ona Toad yani Kurbağa diyorlardı. Garip sesli, kısa, çirkin bir çocuktu. Diğer ikisi, Yoren’in Parmaklar’dan getirdiği tecavüzcü çocuklardı. Jon isimlerini hatırlamıyordu. Hemen hemen hiç konuşmamıştı onlarla. Her ikisi de içlerinde onurdan zerre bile taşımayan zorba hayvanlardı.</p>

    <p>Jon ayağa kalktı. “Nazikçe sorarsan diğerini de memnuniyetle kırarım,” dedi. Grenn on altı yaşındaydı ve Jon’dan bir baş daha uzundu. Diğerleri de Jon’dan daha iriydi ama onu korkutmuyorlardı. Avluda hepsini teker teker yenmişti daha önce.</p>

    <p>“Belki de biz senin kemiklerini kırarız,” dedi tecavüzcülerden biri.</p>

    <p>“Deneyin,” dedi Jon duvarda asılı kılıcına uzanırken. Çocuklardan biri Jon’un kolunu yakaladı ve geriye doğru büktü.</p>

    <p>“Bizim kötü görünmemize sebep oluyorsun,” dedi Kurbağa.</p>

    <p>“Siz benimle tanışmadan önce de kötü görünüyordunuz,” diye cevap verdi Jon.</p>

    <p>Kolunu biraz daha büktü çocuk. Canı yanıyordu ama hiç ses çıkarmadı.</p>

    <p>Kurbağa biraz daha yaklaştı. “Küçük lordun bir ağzı da varmış meğer,” dedi. Küçük ve parlak gözleri domuz gözlerine benziyordu. “Bu ağzı annenden mi aldın piç? Annen kim, bir fahişe mi yoksa? Bana adını söyle. Belki benim altıma da yatmıştır birkaç kez.” Güldü.</p>

    <p>Jon bir yılan gibi kıvrılarak, kolunu tutan çocuğun ayağına topuğuyla vurdu. Çocuktan bir çığlık yükseldi ve Jon’un kolunu bıraktı. Kurbağa’nın üzerine atlayıp bir sıranın üstüne devirdi. İki eliyle boğazını sıkıp göğsüne oturdu. Kafasını yere vurmaya başladı.</p>

    <p>Parmaklar’dan gelen iki çocuk, Jon’u Kurbağa’nın üzerinden çekip yere fırlattı. Grenn yerdeki Jon’u tekmelemeye başladı. Gümbürdeyen bir ses cephaneliğin kasvetli havasını kestiğinde, Jon tekmelerden kurtulmak için yerde yuvarlanmaya başlamıştı. “HEMEN KESİN ŞUNU. <em>HEMEN!</em>”</p>

    <p>Jon ayağa kalktı. Donal Noye öfkeyle çocuklara bakıyordu. “Dövüşler avluda yapılıyor,” dedi zırh ustası. “Cephaneliğimde kavga istemem. Burada benim kavgam olur ve bu hiç hoşunuza gitmez.”</p>

    <p>Kurbağa yere oturdu. Eliyle kafasına dokundu, parmakları kana bulandı. “Beni öldürmeye çalıştı,” dedi.</p>

    <p>“Doğru söylüyor, ben şahidim,” dedi tecavüzcülerden biri.</p>

    <p>“Bileğimi kırdı,” diyerek tekrar konuştu Grenn. Noye görebilsin diye kolunu yukarı kaldırdı.</p>

    <p>Zırh ustası çocuğun bileğine göz ucuyla baktı. “Sadece bir morluk, basit bir burkulma. Üstat Aemon’a git sana bir merhem versin. Todder, sen de gidip şu kafanı göster. Geri kalanlar hücrelerinize dönün,” dedi. “Sen değil Kar. Sen burada kal.”</p>

    <p>Diğerleri cephanelikten ayrılırken Jon uzun tahta sıraya yığılır gibi oturdu. Çocuklar tehdit eden gözler ve gelecekte başına açacakları dertleri söz veren bakışlarla dışarı çıktılar. Jon’un kolu zonkluyordu.</p>

    <p>“Gece Nöbetçileri’nin bulabildiği her adama ihtiyacı var,” dedi Noye yalnız kaldıklarında. “Todder gibi adamlara bile. Onu öldürmek sana onur kazandırmaz.”</p>

    <p>Jon’un gözleri öfkeyle parladı aniden. “Annemin bir...”</p>

    <p>“...fahişe olduğunu söyledi, duydum. Söylese ne olur?” diye sordu Noye. “Lord Eddard Stark bir fahişeyle yatmaz. Onun onuru...”</p>

    <p>“...bir piç peydahlamaktan alıkoymadı onu,” dedi Jon soğuk bir şekilde. “Öyle değil mi?”</p>

    <p>Jon öfkeden buz kesmişti. “Gidebilir miyim?”</p>

    <p>“Ben git dediğim zaman gidebilirsin.”</p>

    <p>Jon üzerinden dumanlar tüten sobaya dikti gözlerini. Noye kalın parmağını Jon’un çenesine koyup kafasını çevirdi. “Seninle konuştuğumda bana bak çocuk.”</p>

    <p>Jon baktı. Zırh ustasının göğsü bir bira fıçısı gibi genişti ve göğsüne uygun bir göbeği vardı. Burnu düz ve kocamandı. Yüzü her zaman tıraş istiyormuş gibi görünüyordu. Siyah yün tuniğinin kolu, uzunkılıç şekilli gümüş bir iğneyle omzuna tutturulmuştu. “Kelimeler anneni bir fahişe yapmaz. O neyse odur. Kurbağa’nın söylediği hiçbir şey gerçeği değiştirmez. Biliyor musun, anneleri gerçekten fahişe <em>olan</em> pek çok adam var Sur’da.”</p>

    <p><em>Benim annem değil,</em> diye düşündü Jon inatla. Annesi hakkında hiçbir şey bilmiyordu. Eddard Stark ona hiçbir şey anlatmamıştı ama bazen rüyasında görürdü annesini. Yüzünü görecekmiş gibi bile olurdu bazen. Rüyalarındaki annesi çok güzeldi, asil bir kandandı ve nazikti.</p>

    <p>“Soylu bir lordun piçi olmanın zor olduğunu mu düşünüyorsun? Şu çocuk, Jeren, bir rahibin tohumu ve Cotter Turna bir taverna fahişesinin mahzende doğurduğu oğlu. Şimdi Kıyıdaki Doğugözcüsü’nün kumandanı.”</p>

    <p>“Umurumda değil,” diye karşılık verdi Jon. “Onlar umurumda değil, sen, Thorne ve Benjen Stark da umurumda değilsiniz. Hiç kimse umurumda değil. Buradan nefret ediyorum. Burası... çok soğuk.”</p>

    <p>“Evet. Soğuk, zor ve acımasız. Burası Sur. Bunlar da Sur’da yürüyen adamlar. Sütannenin anlattığı hikâyelere benzemez. O hikâyelerin üstüne işe. Sütannenin üstüne işe. Gerçek burada ve sen hayatın boyunca buradasın. Bizim gibi.”</p>

    <p>“Hayat,” diye tekrarladı Jon acı dolu bir sesle. Zırh ustası hayattan bahsedebilirdi. Onun bir hayatı olmuştu. Fırtına Burnu kuşatmasında bir kolunu kaybettikten sonra siyahları kuşanmıştı o. Ondan önce, kralın kardeşi Stannis Baratheon’ın zırh ustasıydı. Yedi Krallık’ı bir ucundan diğerine gezip görmüştü. Ziyafetlere katılmış, kadınlarla yatmış, yüz kadar çatışmada savaşmıştı. Kral Robert’ın, Üç Dişli Mızrak’ta Rhaegar Targaryen’ın göğsüne inen savaş baltasını Donal Noye’un dövdüğü söyleniyordu. Jon’un asla yapamayacağı her şeyi yapmıştı ve otuzunu geçip yaşlandıktan sonra, omzuna aldığı balta darbesinin yarası kapanmayıp, sonunda kolu omzundan ayrıldıktan sonra, bir sakata dönüştükten sonra Sur’a gelmişti. Tam bir hayat yaşayıp, o hayatı bitirdikten sonra.</p>

    <p>“Evet, hayat,” dedi Noye. “Uzun ya da kısa bir hayat olmasına sen karar vereceksin. Bu şekilde davranmaya devam edersen, bir gece kardeşlerinden biri keser boğazını.”</p>

    <p>“Onlar benim kardeşim filan değil. Benden nefret ediyorlar çünkü onlardan iyiyim.”</p>

    <p>“Hayır. Senden nefret ediyorlar çünkü sen onlardan iyiymişsin gibi davranıyorsun. Sana bakıyorlar ve kalede büyümüş, kendisini lord zanneden bir piç görüyorlar. Sen bir lord değilsin. Bunu asla unutma. Senin soyadın Kar, Stark değil. Sen bir piç ve bir zorbasın.”</p>

    <p>“<em>Zorba</em> mı?” Jon kelimeyi söylerken boğulacak gibi oldu. Bu öyle haksız bir suçlamaydı ki nefesi kesilmişti. “Bana saldıran onlardı. Dört kişi birden üzerime geldiler.”</p>

    <p>“Avluda küçük düşürdüğün dört kişi üzerine geldi. Muhtemelen senden korkan dört kişi. Seni dövüşürken izledim. Senin yaptığın şeye talim denemez. Elinde keskin kenarlı bir kılıç olsa hepsi ölü etlerdi şimdi. Bunu biliyorum, sen de biliyorsun, onlar da biliyor. Onlara hiçbir şey bırakmıyorsun. Onları utandırıyorsun. Kendinle gurur duymana neden oluyor mu bu?”</p>

    <p>Jon tereddüt etti. Kazandığında gurur duyuyordu elbette. Neden duymasındı ki? Ama zırh ustası sanki Jon yanlış bir şey yapıyormuş gibi konuşuyordu. “Hepsi benden büyük,” dedi kendini savunur bir sesle.</p>

    <p>“Daha büyükler, daha iriler ve daha kuvvetliler, bu doğru. Ama Kışyarı’ndaki silah ustasının sana kendinden büyüklerle savaşmayı öğrettiğine bahse girerim. Kimdi o? Yaşlı bir şövalye mi?”</p>

    <p>“Sör Rodrik Cassel,” dedi Jon tedirgin bir şekilde. Bu soruda bir tuzak vardı, hissediyordu.</p>

    <p>Donal Noye, Jon’un suratına doğru eğildi. “Şimdi şunu düşün çocuk. Bu çocukların hiçbiri Sör Alliser’dan başka silah ustası görmedi. Onların babaları çiftçi, arabacı, kaçak avcı, demirci, madenci ya da bir ticaret gemisinde kürekçi. Güvertelerde, Kral Yolu’ndaki genelev ve tavernalarda, Lannis Limanı’nın ve Eski Şehir’in sokaklarında dövüş üzerine ne öğrenebilirlerdi sence? Buraya gelmeden önce birkaç kez sopa sallamışlardır belki ama sana yemin ederim ki bu yirmi çocuktan birinin bile cebine gerçek bir kılıç alacak kadar sikke girmemiştir.” Bakışı zalimceydi. “Pekâlâ, zaferlerinin tadı şimdi nasıl geliyor ağzına Lord Kar?”</p>

    <p>“Bana böyle seslenme,” diye bağırdı Jon. Sesi sert çıkmıştı ama kızgınlığı güç kaybetmişti. Birdenbire suçlu ve utanmış hissetmişti kendini. “Hiç böyle düşünmemiştim. Ben asla...”</p>

    <p>“Düşünmeye başlasan iyi edersin,” diye uyardı Noye. “Düşün ya da yastığının altında bir hançerle uyu. Şimdi gidebilirsin.”</p>

    <p>Cephanelikten çıktığında gün neredeyse yarılanmıştı. Bulutların arasından güneş görünüyordu. Sırtını güneşe verdi ve gözlerini güneş ışığıyla kristal gibi parıldayan alev mavisi Sur’a dikti. Bunca haftadan sonra bile Sur’un görüntüsü ürpertiyordu Jon’u. Yüzyıllardır esen rüzgârlarların taşıdığı toprak Sur’u aşındırmış, kabarcıklar oluşturmuş ve üzerini zar gibi kaplamıştı. Çoğu zaman bulutlu havaların rengi gibi soluk griydi rengi... ama güneş çıktığında <em>parlıyordu.</em> Işıkla can buluyordu sanki. Gökyüzünü yarısına kadar kaplayan mavi beyaz dev bir uçuruma dönüşüyordu.</p>

    <p>Sur, Kral Yolu’ndan ilk kez göründüğünde, “İnsan eliyle yapılmış en büyük yapı,” demişti Benjen Stark, Jon’a. “Ve hiç şüphesiz en işe yaramayanı,” diye eklemişti Tyrion Lannister sırıtarak. Sur’a yaklaştıkça İblis’in sesi bile kesilmişti. Kuzey ufuk çizgisinde, doğuya ve batıya doğru uzanan, uçsuz bucaksız ve kırılmaz, soluk mavi Sur hattı millerce öteden bile görülebiliyordu. <em>Burası, dünyanın sonu,</em> diyordu sanki.</p>

    <p>Sonunda Kara Kale’yi gördüklerinde, kalenin ahşap iç kaleleri ve taş kuleleri, buzdan bir duvarın altındaki kar örtüsüne dağılmış siyah oyuncak bloklar gibi göründü gözlerine. Kara kardeşlerin tarihi kalesi Kışyarı’na benzemiyordu, gerçek bir kale bile değildi. Kalenin surları yoktu. Doğusu, batısı ya da güneyi savunulamaz durumdaydı. Gece Nöbetçileri’nin ilgilendiği tek yön kuzeydi. Kuzey ve Sur’un arkasında uzanan daha kuzey. Yüksekliği iki yüz otuz metreydi. Barındırdığı iç kalelerin en yükseğinden üç kat daha uzun. Amcası, tepesinin bir düzine zırhlı atlının yan yana gidebileceği kadar geniş olduğunu söylemişti. Dev mancınıkların belli belirsiz hatları ve devasa ahşap vinçler, kocaman kuşların iskeletleri gibi tepede duruyordu. Aralarında yürüyen siyahlara bürünmüş adamlar birer karınca gibi görünüyordu.</p>

    <p>Cephaneliğin dışında durup öylece seyrederken, Sur’u ilk gördüğü günkü kadar kendinden geçmiş haldeydi. Sur böyleydi. Bazen, gökyüzünün ve üzerine bastığı toprağın orada olduğunu unuttuğu gibi, Sur’un da orada olduğunu unutuyordu ama bazı zamanlarda dünyada Sur’dan başka hiçbir şey yokmuş gibi geliyordu. Sur, Yedi Krallık’tan daha yaşlıydı. Altında durup Sur’u izlemek Jon’un başını döndürüyordu. Üzerine yığılmış karın ezici ağırlığını hissedebiliyordu. Kar bir çığ halinde üzerinden inecek olsa, bütün dünya altında kalırdı, Jon biliyordu.</p>

    <p>“Arkasında ne olduğunu merak ediyor insan,” dedi tanıdık bir ses.</p>

    <p>Jon arkasını döndü. “Lannister seni görmedim... yani, yalnız olduğumu sanıyordum,” dedi.</p>

    <p>Tyrion Lannister kat kat kürklere öyle bir sarınmıştı ki küçük bir ayı gibi görünüyordu. “Bir adamın bilinçsizliği çok şey anlatabilir. Neler öğrenebileceğini tahmin bile edemezsin.”</p>

    <p>“Benden öğrenebileceğin bir şey yok,” dedi Jon. Sur’a vardıklarından beri çok az görmüştü cüceyi. Kraliçenin kardeşi olduğu için Sur’un onur konuğuydu. Kumandan, Kral Kulesi’nde bir oda tahsis etmişti kendisine; gerçi neredeyse yüz yıldır bir kralın Sur’u ziyaret ettiği görülmemişti. Lannister yemeklerini Mormont’un masasında yiyor, günlerini Sur’un kenarlarında at sürerek, gecelerini de Sör Alliser, Bowen Marsh ve diğer üst düzey askerlerle zar atıp içerek geçiriyordu.</p>

    <p>“Ah, ben gittiğim her yerde bir şeyler öğrenebilirim,” dedi Tyrion. Elindeki yamuk yumuk yürüme sopasını Sur’a doğru kaldırdı. “Ne diyordum... sence neden bir adam böyle bir duvar inşa eder ve diğeri arkasında ne olduğunu bilme ihtiyacı duyar hemen?”</p>

    <p>Başını yana eğdi ve farklı renklerdeki meraklı gözleriyle Jon’a baktı. “Sen de arkasında ne olduğunu bilmek istiyorsun, değil mi?”</p>

    <p>“Önemli bir şey yok,” dedi Jon. O, Benjen Stark’ın korucularıyla birlikte at sürmek, Tekinsiz Orman’ın sırlarına şahit olmak, Mance Rayder’ın yabanıllarıyla dövüşmek ve diyarı Ötekiler’den korumak istiyordu ama neler istediğinden bahsetmemek daha iyiydi bazen. “Korucular buz ve karla kaplı ormanlar, donmuş göller ve dağlardan başka bir şey olmadığını söylüyor.”</p>

    <p>“Ve canavarlarla yaratıklar,” dedi Tyrion. “Onları unutmayalım, yoksa bu kocaman şeyi neden buraya dikmiş olsunlar. Öyle değil mi Lord Kar?”</p>

    <p>“Bana Lord Kar deme.”</p>

    <p>Cüce bir kaşını kaldırdı. “Sana iblis denmesini mi tercih edersin? Sözleriyle seni incitebildiklerini onlara hissettirirsen alaylarından asla kurtulamazsın. Eğer sana bir isim vermeye kalkıyorlarsa, ismi al ve kendine mal et. Böylece, seni bir daha onunla yaralayamazlar.” Elindeki sopayla yolu gösterdi. “Gel biraz yürü benimle. Ortak salonda iğrenç bir haşlama servis edecekler. Elimde bir tas kaynayan bir şey olması iyi gelebilir.”</p>

    <p>Jon da acıkmıştı, cüceyle yürümeye başladı. Adımlarını cücenin kısa ve garip adımlarına uydurmak için yavaşladı. Rüzgâr şiddetini arttırıyordu ve eski ahşap yapıların çıtırdama seslerini duyabiliyorlardı. Uzaktan, ağır bir kepengin çarpma sesi geliyordu. Tekrar ve tekrar, unutulmuş. Boğuk bir gümlemenin ardından çatılardan birinden bir kar yığını koptu ve ayaklarının dibine düştü.</p>

    <p>“Kurdunu göremedim,” dedi Lannister yürürken.</p>

    <p>“Talime çıktığımda eski ahıra bağlıyorum. Bütün atları doğudaki ahırlara götürdüler, orada kimse rahatsız etmiyor onu. Diğer vakitlerde benim yanımda. Hücrem Hardin Kulesi’nde.”</p>

    <p>“Siperleri yıkılmış olan kule o, değil mi? Avlusu parçalanmış taşlarla dolu ve içkinin su gibi aktığı gecelerin sonunda Kral Robert’ın yamulduğu kadar eğilimli. Bütün bu binaların terk edilmiş olduğunu sanıyordum.”</p>

    <p>Jon omuz silkti. “Nerede uyuduğun kimsenin umurunda değil. Eski iç kalelerin çoğu boş ve girip istediğin hücrede uyuyabilirsin.” Bir zamanlar tam beş bin savaşçı, onların hizmetkârları, atları ve silahları vardı Kara Kale’de. Şimdiyse o sayının beşte biri kadar adam ancak vardı ve kalenin bazı bölümleri harabeye dönmüştü.</p>

    <p>Tyrion Lannister güldü, nefesi soğuk havada buharlaştı. “Sevgili babana söyleyeyim de biraz taş ustası tutuklatsın, yoksa kalen tamamen çökecek.”</p>

    <p>Jon, Tyrion’ın alay ettiğini biliyordu ama gerçek ortadaydı. Sur boyunca sıralanmış on dokuz kale vardı ama sadece üç tanesi kullanılıyordu. Rüzgârlı gri kıyıdaki Doğugözcüsü, Sur’un bittiği yerde dağların dibinde Gölge Kule ve ikisinin arasında kalan, Kral Yolu’nun sonundaki Kara Kale. Diğer kaleler uzun zamandır boştu. Sessiz, tekinsiz, siyah pencerelerinden içeri ıslık çalan soğuk rüzgârlar giren, balkonları ölülerin ruhlarıyla dolu metruk binalardı.</p>

    <p>“Tek başıma olmam daha iyi,” dedi Jon inatla. “Diğerleri Hayalet’ten korkuyor.”</p>

    <p>“Akıllı çocuklarmış,” dedi Tyrion ve konuyu değiştirdi. “Amcanın çok uzaklarda olduğunu söylüyorlar.”</p>

    <p>Jon, kızgınlık anında dilediği dileği hatırladı. Kanlar içinde karda yatan Benjen Stark’ın görüntüsü geldi aklına. Cüce, insanların aklından geçenleri okuyabiliyordu bazen, bu yüzden hemen kafasını diğer tarafa çevirdi Jon. Cücenin, gözlerindeki suçluluğu görmesini istemiyordu. “İsim günümden önce döneceğini söylemişti,” dedi. İsim günü gelip geçmişti oysa. On beş gün önceydi. Kimsenin umurunda olmamıştı. “Sör Waymar Royce’u arıyorlar, babası Lord Arryn’in sancak beyi. Benjen amca, Gölge Kule’ye kadar gidebileceklerini söylemişti. Dağlara kadar gitmek demek bu, epey uzun bir yol.”</p>

    <p>“Son zamanlarda pek çok iyi korucunun kaybolduğunu duydum,” dedi Tyrion ortak salonun merdivenlerine vardıklarında. “Canavarlar ve yaratıklar bu yıl çok acıkmış belli ki.”</p>

    <p>Harıl harıl yanan dev şömineye rağmen geniş salon serindi. Yüksek ahşap tavanın girintilerinde karga yuvaları vardı. Jon kuşların sesini duyabiliyordu. Aşçı bir tas haşlama ve bir somun kara ekmek getirdi. Grenn, Kurbağa ve diğer çocuklar şömineye yakın bir sıraya oturmuş, yüksek sesle konuşuyor, küfürler ediyor ve gülüyorlardı. Jon salona girdiğinde bir an düşünceli gözlerle onlara bakmış ve sonra salonun diğer ucunda, çocuklardan epey uzakta bir köşe bulmuştu.</p>

    <p>Tyrion Lannister karşısına oturdu. Önündeki haşlamayı şüpheyle kokluyordu. “Arpa, soğan, havuç,” diye mırıldandı. “Biri bu aşçılara, turp et değil demeli,” dedi.</p>

    <p>“Bu kuzu eti haşlaması,” dedi Jon. Eldivenleri çıkarıp tastan yükselen buhara tuttu ellerini. Yemeğin kokusu ağzını sulandırmıştı.</p>

    <p>“Kar.”</p>

    <p>Jon, Sör Alliser’ın sesini tanıyordu ama bu sefer sesinde gizemli bir tını vardı.</p>

    <p>“Lord Kumandan seni görmek istiyor. Hemen.”</p>

    <p>Jon bir an hareket etmekten bile korktu. Lord Kumandan onu neden görmek isteyebilirdi ki? <em>Benjen’den haber aldılar,</em> diye düşündü endişeyle. Benjen ölmüştü işte, dileği gerçek olmuştu. “Amcam mı?” diye soruverdi telaşla. “Sağ salim döndü mü?”</p>

    <p>“Lord Kumandan bekletilmeye alışık değildir,” diye yanıtladı Alliser. “Ben de, emirlerimin bir piç tarafından sorgulanmasına alışık değilim,” diye ekledi öfkeyle.</p>

    <p>Tyrion Lannister sırayı itti ve ayağa kalktı. “Ağır ol Thorne, çocuğu korkutuyorsun,” dedi.</p>

    <p>“Seni ilgilendirmeyen konulara karışma Lannister. Senin burada yerin yok.”</p>

    <p>“Ama sarayda bir yerim var,” dedi cüce gülümseyerek. “Doğru kulağa edilecek tek bir kelime, bir daha tek bir çocuğa bile eğitim veremeden, yaşlı ve huysuz bir adam olarak ölmene yeter. Şimdi söyle, Yaşlı Ayı neden çocuğu görmek istiyor. Amcasından bir haber mi var?”</p>

    <p>“Hayır,” dedi Sör Alliser. “Bambaşka bir konu. Bu sabah Kışyarı’ndan haberci kuş geldi. Kar’ın kardeşiyle... üvey kardeşiyle,” diyerek düzeltti, “ilgili bir mesaj getirdi.”</p>

    <p>“Bran,” diye bağırdı Jon. Ayağa fırladı. “Bran’a bir şey oldu.”</p>

    <p>Tyrion Lannister elini Jon’un omzuna koydu. “Gerçekten çok üzgünüm Jon,” dedi.</p>

    <p>Jon adamı duymadı bile. Tyrion’ın elini omzundan itti ve salonun çıkışına doğru hızlıca yürümeye başladı. Kapıya vardığında koşuyordu artık. Kar birikintilerini yara yara Kumandan Kulesi’ne doğru koştu. Kapıdaki muhafızları geçip merdivenleri ikişer ikişer tırmanmaya başladı. Lord Kumandan’ın huzuruna çıktığında, çizmeleri sırılsıklamdı, deli gibi bakıyordu ve kalbi göğsünü yaracakmışçasına atıyordu. “Bran!” dedi. “Bran’la ilgili ne diyor mesaj?”</p>

    <p>Jeor Mormont, Gece Nöbetçileri’nin Lord Kumandanı, yaşlı ve huysuz bir adamdı. Kocaman kel bir kafası ve kabarık gri bir sakalı vardı. Omzunda duran kuzgunu elindeki mısır taneleriyle besliyordu. “Okuma bildiğini söylemişlerdi,” dedi. Omzunu silkeledi. Kuzgun kanatlanıp pencereye uçtu ve konduğu yerden Kumandan’ı izlemeye başladı. Mormont kemerinden bir kâğıt çıkarıp Jon’a uzatırken, kuzgun nahoş sesiyle, <em>“Mısır, mısır, mısır,”</em> diyordu.</p>

    <p>Jon, üzerinde ulu kurt olan beyaz mum mührün kenarlarında dolaştırdı parmağını. Mührü kopardı. Robb’un el yazısını tanımıştı ama okudukça bulanıklaşıyordu harfler. Ağladığını fark etti. Gözyaşlarının arasından mana kazandı sonunda kelimeler. Başını kaldırdı, “Uyanmış,” dedi. “Tanrılar onu geri vermiş.”</p>

    <p>“Sakat,” dedi Mormont. “Üzgünüm çocuğum, mesajın devamını oku.”</p>

    <p>Jon geri kalan kelimelere baktı ama önemi yoktu. Hiçbir şeyin önemi yoktu. Bran yaşayacaktı. “Kardeşim yaşayacak,” dedi Mormont’a. Lord Kumandan başını iki yana salladı, bir avuç mısır alıp kuzguna ıslık çaldı. Kuzgun omzuna uçtu. <em>“Yaşayacak, yaşayacak,”</em> diye bağırıyordu.</p>

    <p>Jon, yüzünde bir gülümseme, elinde Robb’un mektubu merdivenlerden aşağı koştu. “Kardeşim yaşayacak,” diye bağırdı muhafızlara. Muhafızlar bakıştı. Ortak salona gitti. Tyrion Lannister yemeğini bitirmek üzereydi. Küçük adamı kollarının altından tutup havaya kaldırdı, döndürdü, <em>“Bran yaşayacak,”</em> diye bağırıyordu. Lannister şaşkındı. Jon adamı yere indirdi ve mektubu uzattı. “Oku,” dedi.</p>

    <p>Salondakiler etrafına toplanmış meraklı gözlerle onu izliyordu. Jon, Grenn’in birkaç adım geride durduğunu fark etti. Eli kalın yün bir sargıyla sarılıydı. Rahatsız ve huzursuz görünüyordu. Jon yanına gitti. Grenn bir adım geri kaçıp elini kaldırdı. “Benden uzak dur piç,” dedi.</p>

    <p>Jon çocuğa gülümsedi. “Bileğin için gerçekten üzgünüm. Robb bir seferinde aynı hamleyi bana yapmıştı. Tahta bir kılıçla vurmasına rağmen cehennem gibi acımıştı. Seninki çok daha kötü olmalı. Eğer istersen sana o hamleyi karşılamayı öğretirim,” dedi.</p>

    <p>Alliser Thorne, Jon’u duymuştu. “Lord Kar şimdi de benim yerime geçmek istiyor,” dedi. Küçümseme dolu bir kahkaha attı. “Bir kurda jönglörlük öğretmek, bu yaban öküzlerine o hamleyi karşılamayı öğretmekten daha kolaydır,” dedi.</p>

    <p>“Sizinle bu bahse girerim,” diye yanıtladı Jon. “Hayalet’i jonglör olarak görmek hoşuma gider.”</p>

    <p>Jon, Grenn’in nefesinin kesildiğini fark etti. Salona sessizlik çöktü.</p>

    <p>Sonra Tyrion Lannister kıkırdamaya başladı. Yan masada oturan üç kara kardeş kahkaha attı. Kahkaha bütün salona, en uçtaki sıralara ve hatta aşçılara kadar sıçrayıp yayıldı. Sonunda Grenn bile gülüyordu.</p>

    <p>Sör Alliser gözlerini Jon’dan ayırmamıştı. Salon kahkahalarla inlerken yüzü karardı ve kılıç tuttuğu eli bir yumruğa dönüştü. “Bu, hayatının hatasıydı Lord Kar,” dedi. Ses tonu yakıcıydı ve düşmanlık kokuyordu.</p>
  </div>
</body>
</html>
