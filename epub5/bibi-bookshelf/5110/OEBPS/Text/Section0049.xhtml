<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>“Sör Loras’ın gitmesine izin vermedi,” dedi Sansa, Jeyne Poole’a. Konsey toplantısının olduğu günün akşamı, bir yağ lambasının ışığında, soğuk akşam yemeklerini yiyorlardı. “Sanırım bacağı yüzünden.” Lord Eddard akşam yemeğini yatak odasında Alyn, Harwin ve Vayon Poole ile birlikte yiyordu. Kırık bacağını dinlendirmesi gerekiyordu. Rahibe Mordane bütün gün salonda ayakta durduğu için bacak ağrılarından şikâyetçiydi. Arya’nın gelip Jeyne ve Sansa’ya katılması gerekiyordu ama dans dersinden çıkışı gecikmişti.</p>

    <p>“Bacağı mı?” dedi Jeyne emin değilmiş gibi. Sansa’yla yaşıt, siyah saçlı, güzel bir kızdı. “Sör Loras’ın bacağına ne olmuş ki?”</p>

    <p>“<em>Onun</em> bacağı değil,” dedi Sansa bir tavuk budunu nazikçe ısırırken. “<em>Babamın</em> bacağı şapşal. Canı o kadar çok acıyor ki, öfkeleniyor. Yoksa mutlaka Sör Loras’ı gönderirdi, buna eminim.”</p>

    <p>Sansa babasının kararına hâlâ şaşırıyordu. Çiçek Şövalyesi öne çıkıp konuşmaya başladığında, Yaşlı Dadı’nın anlattığı hikâyelerin gerçek olduğunu görecek sanmıştı. Sör Gregor bir canavardı ve Sör Loras da onu yok etmeye yeminli gerçek kahraman. Belindeki altın gülleri, gözlerinin üstüne düşen koyu kahverengi saçları ve yakışıklı yüzüyle gerçek bir kahraman gibi <em>görünüyordu</em> zaten. Ve sonra, Lord Eddard onu <em>reddetti.</em> Sansa bu duruma fazlasıyla sinirlenmişti. Rahibe Mordane’le birlikte salonun merdivenlerinden inerken açık açık da dile getirmişti bunu. Ama rahibe, babasının kararlarını sorgulamanın Sansa’ya düşmediğini söylemişti.</p>

    <p>Tam o sırada Lord Baelish’in sesini duymuşlardı. “Bilemiyorum Rahibe. Babasının bazı kararları gerçekten sorgulanmalı. Bu genç hanım güzel olduğu kadar akıllı bence.” Lord Baelish öyle uzun ve derin bir reverans yapmıştı ki, Sansa adam kendisine iltifat mı ediyor yoksa kendisiyle dalga mı geçiyor anlamamıştı.</p>

    <p>Rahibe Mordane adamın kendilerini duyduğunu fark edince <em>çok</em> sinirlenmişti. “Kız sadece konuşuyor lordum. Aptalca gevezelikler. Hiçbir şey kastetmiyordu.”</p>

    <p>Lord Baelish küçük keçi sakalına dokunarak, “Hiçbir şey mi? Bana söyle çocuğum, sen görevin Sör Loras’a verilmesini hangi sebeplerle istiyordun?” dedi.</p>

    <p>Sansa’nın, canavar ve kahramanla ilgili düşüncelerini açıklamaktan başka çaresi kalmamıştı, Kralın konsey üyesi gülümsedi. “Pekâlâ, bunlar benim gerekçelerim olmazdı ama...” Sansa’nın yanağına dokundu ve elmacık kemiklerinin üstünde parmağını hafifçe gezdirdi. “Hayat bir şarkı değil tatlım. Bir gün üzülerek öğreneceksin bunu.”</p>

    <p>Sansa bunların hepsini Jeyne’e anlatmak istemiyordu. Lord Baelish’le olan konuşmasını hatırlamak bile onu huzursuz etmişti nedense.</p>

    <p>“Kral Adaleti olarak bilinen kişi Sör Ilyn, Sör Loras değil. Lord Eddard onu göndermeliydi aslında,” dedi Jeyne.</p>

    <p>Sansa titredi. Sör Ilyn’i ne zaman görse titriyordu. Çıplak teninde sürünerek ilerleyen ölü yaratıklar varmış gibi hissettiriyordu adamın bakışları. “Sör Ilyn de <em>ikinci</em> canavar gibi. Babam onu göndermediği için mutluyum.”</p>

    <p>“Lord Beric de Sör Loras kadar kahraman. Çok cesur ve yürekli.”</p>

    <p>“Öyledir herhalde,” dedi Sansa emin olamıyormuş gibi. Beric Dondarrion yeterince yakışıklıydı ama çok yaşlıydı, neredeyse yirmi iki yaşına gelmişti. Çiçek Şövalyesi çok daha doğru bir seçim olurdu. Jeyne’in böyle konuşması doğaldı çünkü Lord Beric’i mızrak müsabakasında gördüğü ilk andan beri ona âşıktı. Sansa, Jeyne’in aptallık ettiğini düşünüyordu çünkü eninde sonunda Jeyne bir kâhyanın kızıydı ve adama ne kadar âşık olursa olsun, Lord Beric kendi seviyesinin o kadar altında bir kıza dönüp bakmazdı. Jeyne lordun yarı yaşında olmasaydı bile.</p>

    <p>Bütün bunları Jeyne’e söylemek nezaketsizlik olurdu elbette, bu yüzden sütünden bir yudum alıp konuyu değiştirdi. “Rüyamda beyaz erkek geyiği, Joffrey’nin yakaladığını gördüm,” dedi. Aslında bu Sansa’nın dileğiydi ama rüya demesi daha iyi olacaktı. Rüyaların kehanetlerle dolu olduğunu herkes bilirdi. Beyaz erkek geyikler son derece seyrek görülen büyülü yaratıklardı ve Sansa, geyiği avlamanın o sarhoş kraldan çok Joffrey’nin hakkı olduğuna kesinlikle inanıyordu.</p>

    <p>“Bir rüya mı? Gerçekten mi? Ne gördün? Prens Joffrey geyiğin yanına gitti, çıplak eliyle onu okşadı ve hiç zarar vermedi değil mi?”</p>

    <p>“Hayır,” dedi Sansa. “Geyiği altın bir okla vurdu ve bana getirdi.” Şarkılarda, hiçbir şövalye büyülü hayvanları öldürmez, onları çıplak elleriyle okşar ve zarar vermeden bırakırdı ama Joffrey’nin ava çıkmayı, avını öldürme kısmını ne kadar sevdiğini biliyordu. Ama sadece hayvanları. Sansa, Jory’nin ve diğer zavallı adamların öldürülmesinde Joffrey’nin hiç suçu olmadığını biliyordu. Onları Joffrey’nin zalim amcası Kral Katili öldürmüştü. Babası o konuda çok öfkeliydi ama Joffrey’yi suçlamak büyük haksızlık olurdu. Arya’nın yaptığı bir şey için Sansa’nın suçlanması gibi.</p>

    <p>“Öğleden sonra kız kardeşini gördüm,” dedi Jeyne, sanki Sansa’nın düşüncelerini okumuştu. “Amuda kalkmış, ellerinin üzerinde ahırlara doğru yürüyordu. Neden böyle bir şey yapıyor ki?”</p>

    <p>“Arya’nın yaptığı hiçbir şeyin sebebini bilmiyorum.” Sansa ahırlardan nefret ediyordu. Gübre ve sinek dolu, iğrenç kokan yerlerdi. At binmeye çıkacakları zaman bile ahırlara gitmez, seyisin atı eyerleyip avluya getirmesini isterdi. “Konseyde neler olduğunu duymak istiyor musun, istemiyor musun?”</p>

    <p>“İstiyorum,” dedi Jeyne.</p>

    <p>“Sur için yalvarmaya gelmiş bir kara kardeş vardı. Yaşlı ve pis kokulu bir adam.” Sansa bundan hiç hoşlanmamıştı. Bütün kara kardeşlerin amcası Ben gibi olduğunu hayal etmişti hep. Şarkılarda, Sur’un kara şövalyeleri denirdi onlar için ama bugün gördüğü adam kamburdu, iğrençti ve sanki bitliymiş gibi görünüyordu. Eğer Gece Nöbetçileri gerçekten böyle adamlardan oluşuyorsa, üvey kardeşi Jon için üzgündü. “Babam salondaki şövalyelere, siyahları kuşanıp soylarını onurlandırmaya gönüllü olup olmayacaklarını sordu ama kimse öne çıkmadı. Hal böyle olunca, zindanlardan seçtiği adamları Yoren’e verdi. Onun ardından Dorne Hudutları’ndan gelen iki kardeş hürsüvari babamın huzuruna çıkarak kılıç yeminiyle krala bağlanmak istediklerini söylediler. Babam yeminlerini kabul etti...”</p>

    <p>Jeyne esnedi. “Limonlu kek var mı?”</p>

    <p>Sansa lafının kesilmesinden hoşlanmadı ama limonlu kekin bugün taht odasında olanlardan daha heyecan verici olduğunu kabul etmesi gerekirdi. “Bir bakalım,” dedi.</p>

    <p>Mutfaktakiler bugün limonlu kek yapmamışlardı ama en az onun kadar lezzetli soğuk çilek tartı buldular. Kulenin merdivenlerinde oturdular, kıkırdayarak, dedikodu yaparak, sırlarını paylaşarak tartlarını yediler. Sansa yatmak için odasına giderken en az Arya kadar asi hissediyordu kendini.</p>

    <p>Ertesi sabah güneş doğmadan uyandı ve adamlarını avluya toplayan Lord Beric’i izledi. Şafak vakti, önlerinde dalgalanan üç sancakla birlikte yola çıktılar. Baratheonlar’ın taç giymiş erkek geyikli sancağı en üstte dalgalanıyordu. Starklar’ın ulu kurdu ve Lord Beric’in kendi hanedanının arması olan çatallı yıldırım daha kısa iki direğe asılmıştı. Bir şarkının hayat bulması gibiydi, çok heyecan vericiydi. Kılıçların metalik sesleri, meşalelerin göz kırpan alevleri, rüzgârla dans eden sancaklar, kişneyen homurdanan atlar, yivli kale kapısı açılırken kendini göstermeye başlayan güneş. Gümüş renkli zırhları ve gri pelerinleriyle Stark adamları özellikle göz kamaştırıcıydı.</p>

    <p>Stark sancağını Alyn taşıyordu. Atının dizginlerini çekerek Lord Beric’in yanında durup sohbet etmeye başladığında Sansa gururla doldu. Alyn, Jory’den daha yakışıklıydı ve bir gün şövalye olacaktı.</p>

    <p>Adamlar yola çıktıktan sonra El Kulesi öyle boş görünüyordu ki kahvaltıda Arya’ya rastlamak bile sevindirdi Sansa’yı. “Herkes nerede?” diye sordu Arya bir kan portakalının kabuğunu elleriyle soymaya çalışırken. “Babam onları Jaime Lannister’ı avlasınlar diye mi gönderdi?”</p>

    <p>Sansa içini çekti. “Lord Beric’le birlikte Sör Gregor Clegane’in başını kesmeye gittiler.” Tahta bir kaşıkla yulaf lapası yiyen Rahibe Mordane’e döndü. “Lord Beric, Sör Clegane’in kesik başını kendi kapısının sivri demirlerine mi geçirecek yoksa buraya, krala mı getirecek, rahibe?” Dün gece Jeyne’le bu konuyu tartışmışlardı.</p>

    <p>Rahibe dehşet içindeymiş gibi görünüyordu. “Bir leydi böyle konuları kahvaltısını ederken tartışmaz. Senin görgü kuralların nerede kaldı Sansa? Son zamanlarda en az kız kardeşin kadar kötü tavırlar sergiliyorsun.”</p>

    <p>“Gregor ne yapmış?” diye sordu Arya.</p>

    <p>“Karakol yakıp insanları öldürmüş. Kadınları ve çocukları da.”</p>

    <p>Arya kaşlarını çattı. “Jaime Lannister, Jory’yi, Heward’ı ve Wyl’i öldürdü. Tazı Mycah’ı katletti. Birilerinin de <em>onların</em> kafasını kesmesi gerek.”</p>

    <p>“Aynı şeyler değil,” dedi Sansa. “Tazı, Joffrey’nin yeminli kılıcı. Senin kasap çocuğu, prense saldırmıştı.”</p>

    <p>“Yalancı,” dedi Arya. Parmakları portakala öyle derin girmişti ki kıpkırmızı sular fışkırdı.</p>

    <p>“Hiç durma, bana bir sürü kötü isim tak,” dedi Sansa umursamıyormuş gibi. “Joffrey ile evlendiğim zaman cesaret edemeyeceksin. Önümde reverans yapıp, bana majesteleri demek zorunda kalacaksın.” Arya masanın diğer ucundan elindeki portakalı fırlatınca Sansa çığlık attı. Tam alnının ortasına isabet etmişti. Çenesinden kırmızı sular damlarken portakal da kucağına düştü.</p>

    <p>“Yüzünüzde portakal suyu var Majesteleri,” dedi Arya.</p>

    <p>Portakal suyu alnından akıyor, gözlerini yakıyordu. Bir mendille yüzünü sildi. Kucağına düşen portakalın, yepyeni fildişi rengi ipek elbisesine neler ettiğini görünce bir çığlık daha attı. “Sen <em>korkunç</em> birisin,” diye bağırdı. “Leydi yerine <em>seni</em> öldürmeleri gerekirdi!”</p>

    <p>Rahibe Mordane öfkeyle ayağa kalktı. “Lord babanız bu olanları mutlaka duyacak. Odalarınıza gidin. Derhal. <em>Derhal!</em>”</p>

    <p>“Ben de mi?” dedi Sansa. Gözleri yaşla dolmuştu. “Bu haksızlık.”</p>

    <p>“Bu mesele tartışmaya açık değil. Gidin!”</p>

    <p>Sansa başını dik tutarak yürümeye başladı. O bir gün kraliçe olacaktı; kraliçeler ağlamazdı. En azından herkesin görebileceği yerlerde. Odasına girdiğinde kapıyı kapadı ve elbisesini çıkardı. Kan portakalı elbisesinin üstünde kocaman kırmızı bir leke bırakmıştı. “Ondan nefret ediyorum!” diye bağırdı. Elbiseyi top haline getirip, dün geceden şöminede kalan küllerin üstüne fırlattı. Lekenin iç eteğine de geçtiğini görünce kendine verdiği söze rağmen hıçkırmaya başladı. Öfkeyle üstündeki her şeyi çıkardı, kendini yatağa attı ve uyuyana kadar ağladı.</p>

    <p>Rahibe Mordane kapısını çaldığında öğlen olmuştu. “Sansa, baban seni görmek istiyor.”</p>

    <p>Sansa kalktı. “Leydi,” diye fısıldadı. Bir an, ulu kurdun odada onunla birlikte olduğunu, üzgün ve anlayışlı altın rengi gözleriyle ona baktığını sandı. Rüya görmüştü. Leydi’yle birlikte koşuyorlardı ve... hatırlamaya çalışmak, yağmuru elleriyle yakalamaya çalışmak gibiydi. Rüya uzaklaşıp gitti. Leydi yine ölüydü.</p>

    <p>“Sansa!” Kapı bu sefer daha şiddetle çalınıyordu. “Beni duyuyor musun?”</p>

    <p>“Evet rahibe,” diye seslendi Sansa. “Giyinmem için biraz zaman verin lütfen.” Gözleri ağlamaktan kıpkırmızı olmuştu ama güzel görünmek için elinden geleni yaptı.</p>

    <p>Rahibe Mordane’le birlikte babasının salonuna girdiklerinde, Lord Eddard deri ciltli kalın bir kitabın üzerine eğilmişti. “Buraya gel Sansa,” dedi. Rahibe Mordane, Arya’yı getirmeye gitmişti. “Yanıma otur.” Kitabı kapadı.</p>

    <p>Rahibe Mordane’in ellerinin arasında kısılıp kalmış Arya kıvranarak odaya girdi. Sansa, soluk yeşil damask kumaşından hoş bir elbise giymişti ama kız kardeşinin üzerinde sabah kahvaltısında giydiği deri ve kaba yünden yapılmış pejmürde kıyafetler vardı hâlâ. “İşte diğeri de burada,” dedi Rahibe Mordane.</p>

    <p>“Teşekkürler Rahibe Mordane. İzin verirseniz kızlarımla yalnız konuşmak istiyorum.” Rahibe reverans yaptı ve salondan çıktı.</p>

    <p>“Her şeyi Arya başlattı,” dedi Sansa aceleyle. “Bana yalancı dedi ve portakal fırlattı. Elbisem mahvoldu. Prens Joffrey ile nişanlandığımızda kraliçenin hediye ettiği fildişi renkli ipek elbise. Prensle evleneceğim için benden nefret ediyor. <em>Her şeyi</em> mahvetmeye çalışıyor baba. Güzel, iyi, harikulade olan hiçbir şeye tahammül edemiyor.”</p>

    <p>“<em>Yeter</em> Sansa.” Lord Eddard’ın sesi sabırsız ve sert çıkmıştı.</p>

    <p>Arya gözlerini kaldırdı. “Özür dilerim baba. Hatalıydım. Tatlı ablamın beni affetmesini rica ediyorum.”</p>

    <p>Sansa o kadar çok şaşırmıştı ki bir an ne diyeceğini bilemez halde kaldı. Sonunda konuştu. “Ya elbisem ne olacak?”</p>

    <p>“Belki... Elbiseni yıkayabilirim,” dedi Arya.</p>

    <p>“Yıkamak işe yaramaz,” dedi Sansa. “Gece gündüz yıkasan da fark etmez çünkü ipek <em>mahvoldu.</em>”</p>

    <p>“O zaman... Sana yenisini yaparım,” dedi Arya.</p>

    <p>Sansa kafasını kaldırdı ve küçümseyen bir ses tonuyla, “Sen mi? Sen domuz ahırlarını temizlerken giyilebilecek bir elbise bile dikemezsin,” dedi.</p>

    <p>Lord Eddard içini çekti. “Sizi buraya elbiselerle ilgili çağırmadım,” dedi. “İkinizi de Kışyarı’na geri göndermeye karar verdim.”</p>

    <p>Sansa bir kez daha söyleyecek söz bulamıyordu. Donup kalmış gibiydi. Gözleri yine ıslanmıştı.</p>

    <p>“Gönderemezsin,” dedi Arya.</p>

    <p>“Lütfen baba,” demeyi başardı sonunda Sansa. “Lütfen yapma.”</p>

    <p>Ned Stark yorgun bir gülümsemeyle kızlarına baktı. “Sonunda aynı fikirde olduğunuz bir konu bulduk,” dedi.</p>

    <p>“Ben yanlış bir şey yapmadım,” dedi Sansa yalvarır gibi. “Gitmek istemiyorum.” Kral Toprakları’nı seviyordu. Konseyin şaşaasını, ipekliler, kadifeler, mücevherler içindeki soylu leydileri ve lordları, kalabalık şehri. Turnuva bütün hayatı boyunca gördüğü en heyecanlı olaydı ve henüz görmediği pek çok şey vardı. Hasat festivalleri, kumpanyaların gösterileri, maskeli balolar. Bütün bunları kaybetmek istemiyordu. “Arya’yı gönder. Yemin ederim ki her şeyi o başlattı. Baba lütfen, çok iyi davranacağıma söz veriyorum. Burada kalmama izin ver, tıpkı kraliçe gibi iyi, soylu ve zarif davranacağım.”</p>

    <p>Babasının ağzı tuhaf bir biçimde bükülmüştü. “Sansa, sizi kavga ettiğiniz için göndermiyorum, gerçi tanrılar biliyor didişmelerinizden bezdim ama sizi Kışyarı’na güvenliğiniz için yolluyorum. Adamlarımdan üçü sokağın ortasında köpekler gibi katledildi ve Robert ne yaptı? <em>Ava</em> çıktı.”</p>

    <p>Arya çirkin bir şekilde dudaklarını çiğniyordu. “Syrio da bizimle birlikte gelebilir mi?”</p>

    <p>“Senin aptal dans <em>eğitmenin</em> kimin umurunda?” diye parladı Sansa. “Baba, şimdi hatırladım. Ben buradan gidemem. Prens Joffrey ile evleneceğim.” Müstakbel kocası için cesaretle gülümsemeye zorladı kendini. “Onu seviyorum baba, gerçekten seviyorum. Kraliçe Naerys’in Ejderha Şövalyesi Prens Aemon’ı sevdiği kadar çok seviyorum. Jonquil’in Sör Florain’i sevdiği kadar çok. Onun kraliçesi olmak ve ondan bebeklerim olsun istiyorum.”</p>

    <p>“Tatlı kızım, beni dinle,” dedi babası yumuşak bir sesle. “Yeterince büyüdüğün zaman, sana yakışır, seni hak eden, cesur, nazik, güçlü, soylu bir lordla evlenmeni sağlayacağım. Seni Prens Joffrey ile nişanlamamız korkunç bir hataydı. O çocuk Prens Aemon değil. Bana inan.”</p>

    <p>“Evet <em>öyle!</em>” diye ısrar etti Sansa. “Ben nazik ve cesur birini istemiyorum. Ben <em>onu</em> istiyorum. Birlikte çok mutlu olacağız. Tıpkı şarkılarda olduğu gibi, göreceksin. Ona altın saçlı bir oğlan çocuğu vereceğim ve oğlum bir gün diyarın kralı olacak. Gelmiş geçmiş en büyük kral. Kurt kadar cesaretli ve aslan kadar gururlu.”</p>

    <p>Arya yüzünü ekşitti. “Babası Joffrey olursa biraz zor,” dedi. “O yalancı, korkak ve bir geyik, aslan değil.”</p>

    <p>Sansa gözyaşlarının aktığını hissediyordu. “Hayır! Sarhoş babasına hiç benzemiyor o,” diye bağırdı kardeşine, üzüntüsünden kendini kaybetmiş gibiydi.</p>

    <p>Babası şaşkın halde ona bakıyordu. <em>“Tanrılar,”</em> dedi. “Çocuktan al haberi...” Rahibe Mordane’e seslendi. “Sizi götürmesi için hızlı bir ticari kadırga arıyorum. Bugünlerde deniz, Kral Yolu’ndan daha güvenli. Uygun bir gemi bulduğum anda Rahibe Mordane ve muhafızlarla birlikte yola çıkacaksınız... ve evet, Syrio da gelecek, tabii hizmetime girmeyi kabul ederse. Bununla ilgili kimseye bir şey söylemeyin. Planlarımızı kimsenin bilmemesi çok daha iyi olur. Yarın tekrar konuşacağız.”</p>

    <p>Rahibe Mordane ile birlikte merdivenlerden inerken Sansa ağlıyordu. Her şeyini elinden alıyorlardı; turnuvaları, konseyi, prensini, hepsini. Onu, Kışyarı’nın soğuk gri duvarlarına geri gönderiyorlardı ve hayatı boyunca orada kapalı kalacaktı. Hayatı daha başlamadan son buluyordu.</p>

    <p>“Ağlamayı kes çocuğum,” dedi Rahibe Mordane. “Babanız sizler için en iyi olanı bilir.”</p>

    <p>“O kadar da kötü değil Sansa,” dedi Arya. “Bir kadırgayla yolculuk edeceğiz. Güzel bir macera olacak. Tekrar Robb’la, Bran’la, Yaşlı Dadı’yla, Hodor’la ve diğerleriyle birlikte olacağız.” Sansa’nın kolunu tuttu.</p>

    <p><em>“Hodor!”</em> diye bağırdı Sansa. “Senin Hodor’la evlenmen gerek, sen de tıpkı onun gibi çirkin, kıllı ve aptalsın!” Kolunu kardeşinin elinden çekti, koşarak odasına girdi ve kapıyı çarparak kapattı.</p>
  </div>
</body>
</html>
