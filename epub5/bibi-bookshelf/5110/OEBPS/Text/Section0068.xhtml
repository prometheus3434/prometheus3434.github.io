<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Orman fısıltılarla doluydu.</p>

    <p>Ay ışığı, vadinin tabanındaki taşlı yatağında döne döne akan nehrin üzerinde göz kırpıyordu. Adamlar tedirgin ifadelerle sessizce kendi aralarında konuşurken ağaçların arkasındaki atlar hafifçe kişniyor, nemli ve yapraklarla kaplı toprağı eşeliyorlardı. Catelyn ara sıra birbirine değen mızrakların tıkırtısını, örme zırhlardan çıkan metalik şıngırtıları duyuyordu ama bu sesler bile boğuktu.</p>

    <p>“Gelmesine az kaldı leydim,” dedi Hallis Mollen. Mücadele esnasında Catelyn’in muhafızı olmak istemiş, Kışyarı’nın baş muhafızı sıfatıyla bu onurun kendisine verilmesi gerektiğini söylemişti. Robb bu talebi geri çevirmemişti. Catelyn, onu korumakla ve savaş aleyhlerinde sonuçlanırsa kendisini sağ salim Kışyarı’na götürmekle görevlendirilmiş otuz adam tarafından çevrilmişti. Robb elli adam kalmasını istemişti. Catelyn on adamın yeterli olacağı konusunda ısrar etmişti. Savaş sırasında bir kılıcın bile önemi büyüktü. Sonunda otuz adamda anlaşmışlardı ama ikisi de bu neticeden memnun kalmamıştı.</p>

    <p>“Geldiği zaman göreceğiz,” dedi Catelyn. Gelmesinin ölüm anlamına gelebileceğinin de farkındaydı. Belki Hal’un ölümü, belki kendisinin... ya da Robb’un. Kimse güvende değildi. Tüm hayatlar tehlikedeydi. Catelyn ormanın fısıltılarını ve nehir akıntısının şarkısını dinlerken, ılık rüzgârı saçlarında hissederken beklemekten memnundu.</p>

    <p>Beklemeye alışıktı zaten. Hayatındaki bütün adamlar bekletmişti onu. “Beni bekle küçük Cat,” derdi babası savaşa, saraya ya da pazara giderken. Catelyn, Kızıl Çatal ve Tökeztaş önünde akıp giderken Nehirova’nın duvarlarında sabırla beklerdi. Geleceğini söylediği vakitlerde gelmezdi her zaman babası. Onun dönüşünü görmek umuduyla kahverengi kısrağının sırtında nehir boyunca bir yukarı bir aşağı dolaşırken, mazgallardan ve okçu pencerelerinin arasından yolu gözlerken günler geçerdi bazen. “Beni bekledin mi?” diye sorardı döndüğünde eğilip Catelyn’e sarılırken. “Söyle bakalım küçük Cat, beni bekledin mi?”</p>

    <p>Brandon Stark da Catelyn’i bekletmekte payına düşeni yapmıştı. “Çok uzun sürmeyecek leydim,” diye yemin etmişti. “Döndüğümde evleneceğiz.” Ama sonunda o gün geldiğinde, septte yanında duran kardeşi Eddard idi.</p>

    <p>Dudağında verilmiş sözlerle savaşa gitmeden önce yeni geliniyle sadece on beş gün geçirebilmişti Ned. En azından sözleri dışında bir şeyler de bırakıp çıkmıştı yola. Oğlunu vermişti ona. Ay dokuz kez büyüyüp küçülmüş, babası kuzeyde savaştayken Nehirova’da doğmuştu Robb. Acı ve kan içinde oğlunu doğururken Ned’in bu küçücük bebeği görüp göremeyeceğini bile bilmiyordu Catelyn, oğlunu. O kadar minikti ki...</p>

    <p>Ve şimdi de Robb yüzünden bekliyordu... Robb ve beklemeyi hiç öğrenemediği söylenen Jaime Lannister yüzünden. Amcası Brynden, “Kral Katili acelecidir ve çok çabuk öfkelenir,” demişti Robb’a. Bu söylediğinin gerçekliğine güvenip, hayatları ve zafer umutları üstüne bir kumar oynamışlardı.</p>

    <p>Robb korkuyorsa bile belli etmiyordu. Catelyn adamların arasında dolaşan, birinin omzuna dokunan, bir diğeriyle şakalaşan, huysuz bir atı sakinleştirmeye çalışan başka birine yardım eden oğlunu izledi. Yürüdükçe zırhından hafif sesler çıkıyordu. Sadece başı çıplaktı. Rüzgârda dalgalanan, tıpkı kendisininkilere benzeyen kızıl kahve saçlarına bakarken, oğlunun ne zaman bu kadar büyüdüğünü merak etti. Sadece on beş yaşındaydı ve kendisi kadar uzundu.</p>

    <p><em>Onun daha uzun boylu olmasına izin verin,</em> diye yalvardı tanrılara. <em>On altı, yirmi, elli yaşlarını yaşasın. Babası kadar uzun olmasına izin verin. Kollarına kendi oğlunu almasına. Lütfen, lütfen, lütfen.</em> Catelyn, uzun boylu, sakallı, ayaklarının dibinden ayrılmayan bir ulu kurtla dolaşan bu genç adama bakıyor ve çok uzun zaman önce göğsüne yatırdıkları küçücük bebeği görüyordu.</p>

    <p>Hava ılıktı ama Nehirova’yı düşünmek Catelyn’in titremesine yetiyordu. <em>Nerede kaldılar?</em> diye merak ediyordu. Amcası yanılmış olabilir miydi? Pek çok şeyin gerçekleşmesi söylediklerinin doğru olmasına bağlıydı. Robb ordunun hareketini gizlemesi için üç yüz mızraklı adam vererek Karabalık’ı önden yollamıştı. “Jaime’nin haberi yok,” demişti Brynden döndüğünde. “Hayatım üstüne bahse girerim. Okçularım sayesinde tek bir haberci kuş bile ona ulaşamadı. Gözcü süvarileriyle karşılaştık ama bizi görenler gördüklerini anlatacak kadar uzun yaşayamadı. Yeni bir birlik göndermek zorunda. Hiçbir şey bilmiyor.”</p>

    <p>“Ordusu kaç kişi?” diye sormuştu oğlu.</p>

    <p>“On iki bin piyade. Kalenin çevresinde, nehirlerin arasında üç ayrı kamp kurmuşlar,” diye cevaplamıştı amcası. Yüzünde Catelyn’in çok iyi tanıdığı o zalim gülümseme vardı. “Nehirova’yı kuşatmanın başka yolu yok ama bu onların sonu olacak. İki ya da üç bin atlı asker.”</p>

    <p>“Kral Katili’nin bir adamımıza karşı üç adamı var,” dedi Galbart Glover.</p>

    <p>“Doğru,” dedi Brynden. “Ama Jaime’nin sahip olmadığı çok önemli bir şey var.”</p>

    <p>“Nedir?” diye sordu Robb.</p>

    <p>“Sabır.”</p>

    <p>Orduları İkizler’den ayrıldıktan sonra kalabalıklaşmıştı. Onlar Mavi Çatal’ın çıktığı yerden dolaşıp güneye doğru dörtnala giderken, Lord Jason Mallister kendi ordusunu Denizgözcüsü’nden çıkartıp yolda onlara katılmıştı. Edmure’un ordusu Nehirova’nın duvarlarının altında bozguna uğradığında kuzeye kaçan düşük seviyeli şövalyeler, küçük lordlar, kumandansız kalmış silahlı adamlar da orduya dahil olmuşlardı. Jaime Lannister onların gelişini haber alamadan şimdi oldukları yere varmak için olağanüstü bir hızla yol almışlardı ve vakit gelmek üzereydi.</p>

    <p>Catelyn oğlunun ata binişini izledi. Lord Walder’ın oğlu Olyvar Frey hayvanı tutuyordu. Robb’dan iki yaş büyüktü ama on yaş daha genç ve telaşlıydı. Robb’un kalkanını yerine bağlayıp miğferini uzattı. Oğlu, Catelyn’in o çok sevdiği yüzüne miğferini geçirdiğinde, az önce oğlunun oturduğu yerde gri aygırının üstünde dimdik duran genç bir şövalye vardı. Ay ışığı ağaçların arasına giremiyordu, karanlıktı. Oğlu kafasını çevirip ona baktığında, Catelyn miğferin içinde sadece siyahlık gördü. “Hatta gitmek zorundayım anne,” dedi. “Babam savaştan önce adamlarına görünmelisin derdi.”</p>

    <p>“Git o zaman,” dedi Catelyn. “Seni görsünler.”</p>

    <p>“Bu onlara cesaret verir,” dedi Robb.</p>

    <p><em>Peki bana kim cesaret verecek?</em> diye düşündü Catelyn ama sessizliğini bozmadı ve oğluna gülümsedi. Robb atını çevirdi ve ağır ağır uzaklaştı. Boz Rüzgâr yanında yürüyordu. Savaş muhafızları onu takip etti. Robb, Catelyn’i muhafızları kabul etmesi için zorladığında, Catelyn oğlunun da korunması konusunda ısrar etmişti. Sancak beyleri bu ısrarı makul karşılamış ve lordların oğulları Genç Kurt’la birlikte at sürme onuru için birbirleriyle yarışmışlardı. Robb’u bu isimle anıyorlardı. Torrhen Karstark ve kardeşi Eddard otuz kişinin arasındaydı. Patrek Mallister, Küçük Jon Umber, Daryn Hornwood, Theon Greyjoy ve en az beş Frey gibi gençlerin yanı sıra, Sör Wendel Manderly ve Robert Flint gibi deneyimli adamlar da Robb’un muhafızları arasındaydı. Hatta korumalarından biri kadındı: Leydi Maege’in kızı ve Ayı Adası’nın vârisi Dacey Mormont. Neredeyse iki metre boyundaki Dacey, diğer kızların bebeklerle oynadığı yaşlarda eline gürz almıştı. Bazı lordlar bu konuda biraz homurdanmıştı ama Catelyn onların şikâyetlerini duymazdan gelmişti. “Bunun hanedanlarınızın onuruyla alakası yok,” dedi onlara. “Oğlumu sağ tutmak amacımız.”</p>

    <p><em>Ve iş oraya varırsa,</em> diye düşündü, <em>otuz kişi yeter mi? Altı bin kişi yeter mi?</em></p>

    <p>Uzakta bir kuş öttü. Kuşun tiz ve titrek sesi Catelyn’in boynunu tutan soğuk bir el gibiydi. Bir kuş cevap verdi. Sonra üçüncüsü, dördüncüsü. Kışyarı’nda geçirdiği onca yıldan sonra kuşların bu ötüşünü tanıyordu artık. Örümcekkuşu, kuzey kuşlarındandı. Bazen kışın tam kalbinde, tanrı korusu bembeyaz ve durgunken çıkarlardı ortaya.</p>

    <p><em>Geliyorlar,</em> diye düşündü Catelyn.</p>

    <p>“Geliyorlar leydim,” diye fısıldadı Hal Mollen. Zaten ortada olanı işaret eden bir adam olmuştu her zaman. “Tanrılar bize yardım etsin.”</p>

    <p>Catelyn başıyla onayladı. Ormana sessizlik çökmüştü. Onları duyabiliyordu. Uzaktaydılar ama yaklaşıyorlardı. Pek çok atın toynakları, kılıçların, mızrakların ve zırhların metalik sesleri, insan uğultuları, biraz kahkaha, biraz küfür.</p>

    <p>Yıllar gelip geçiyor gibiydi. Sesler şiddetlendi. Daha fazla kahkaha duydu, biri yüksek sesle emirler veriyordu, suları döverek dereden geçiyorlardı. Bir at kişnedi. Bir adam küfretti. Ve sonra Catelyn onu gördü... Ağaç dallarının arasından vadi tabanına bakarken bir anlığına görmüştü ama o olduğunu biliyordu. Bu kadar mesafeden bile Sör Jaime Lannister’ı bir başkasıyla karıştırmak mümkün değildi. Ay ışığı zırhını ve saçlarının altın rengini gümüşe boyamıştı. Kırmızı pelerini siyah görünüyordu. Miğfer takmıyordu.</p>

    <p>Bir an oradaydı, bir an sonra gitmişti. Gümüşi zırhı ağaçların arasında görünmez oldu. Diğerleri arkasından geliyordu. Şövalyeler, yeminli kılıçlar ve hürsüvarilerden oluşan uzun sıralar. Lannister atlarının dörtte üçü.</p>

    <p>“Marangozları kuşatma kulelerini inşa ederken çadırında oturacak bir kumandan değil,” demişti Brynden. “Daha şimdiden, uzak keşifçileri avlamak ya da direnen bir karakolu yerle bir etmek için şövalyeleri ve süvariyle birlikte üç kez akına çıktı.”</p>

    <p>Robb başıyla onaylamış, amcasının çizdiği haritayı incelemişti. Harita okumayı ona Ned öğretmişti. “Onu <em>buraya</em> sürün,” dedi parmağıyla işaret ederek. “Tully sancağı altında birkaç yüz adam. Daha fazla değil. Sizin peşinize düştüğünde biz de –parmağını haritanın üstünde kaydırdı– burada bekliyor olacağız.”</p>

    <p><em>Burası</em> gecenin sessizliği, ay ışığı, gölgeler, ayakların altındaki ölü yapraklardan oluşan halı, nehir yatağına doğru inen ağaçlıklı bayır, eğim arttıkça azalan çalılıklardı.</p>

    <p><em>Burası</em> gri aygırına binip Catelyn’e son kez bakan ve kılıcıyla selam veren oğluydu.</p>

    <p><em>Burası,</em> Maege Mormont’un, pes sesiyle vadiye yayılan, son Lannister süvarisinin de tuzağa girdiğini haber veren savaş borusuydu.</p>

    <p>Boz Rüzgâr kafasını geriye atıp uludu.</p>

    <p>Ses Catelyn’i delip geçmiş, titretmişti. Korkunç bir sesti ama içinde bir şarkı gizliydi. Bir an için aşağıdaki Lannisterlar’a acıdı. <em>Demek ölümün sesi buymuş,</em> diye düşündü.</p>

    <p>İri Jon kendi borusu üflediğinde karşı bayırdan HAArooooooooooo diye cevap geldi. Mallisterlar’ın ve Freyler’in boruları, doğuya ve batıya intikam diye bağırıyordu. Kuzeyden, vadinin daralıp bir dirsek gibi büküldüğü yerden, Lord Karstark’ın borusu yas dolu pes sesiyle karanlık koroya katıldı. Aşağıdaki akıntıda adamlar bağırıyor, atlar şahlanıyordu.</p>

    <p>Robb’un ağaç dallarının arasına gizlediği okçular oklarını fırlatmaya başladıklarında Fısıltılı Orman bütün nefesini bir anda boşalttı ve gece adamların ve atların çığlıklarıyla inledi. Çevresindeki adamlar mızraklarını kaldırdı. Zalim uçları gizleyen toprak ve yapraklar dağılarak keskin çeliği açığa çıkardı. Oklar ikinci kez tıslamaya başladığında, Robb’un, <em>“Kışyarı!”</em> diye bağırdığını duydu Catelyn. Oğlu atını tırısa kaldırıp adamlarının önünde bayırdan aşağı koşturdu.</p>

    <p>Catelyn, Hal Mollen ve kendisini çevreleyen diğer muhafızlarla birlikte sessizce atının üstünde oturdu ve beklemeye başladı. Babasını, Brandon’ı, Ned’i beklediği gibi. Bayırın en tepesindeydi ve sık ağaçlar aşağıda olup bitenleri görmesini engelliyordu. Bir kalp atışı, iki, dört... ve birdenbire ormanın içinde Catelyn ve korumalarından başka kimse yoktu. Geri kalan herkes eriyip yeşile karışmıştı.</p>

    <p>Vadinin karşı tarafındaki bayıra baktığında İri Jon’un süvarilerinin ağaçların arasından çıktığını gördü. Uzun ve sonu gelmez bir sıra halinde karanlığın içinden fırladıklarında, Catelyn’in bir an için bütün görebildiği mızrak uçlarına vuran ay ışığından ibaretti. Gümüş alevlerle süslenmiş söğüt ağaçları bayırdan aşağı yürüyordu.</p>

    <p>Gözlerini kırptı, bayırdan aşağı inenler sadece savaşçılardı. Ölmek ya da öldürmek için koşuyorlardı.</p>

    <p>Mücadelenin bundan sonrasını gördüğünü söyleyemezdi ama yankılarla çınlayan vadinin sesini duyabiliyordu. Kırılan bir mızrağın <em>çatırtısı,</em> kılıçların sesi, “Lannister!” “Kışyarı!” ve “Tully!” çığlıkları. Görecek başka bir şey olmadığını fark ettiğinde gözlerini kapadı ve dinledi. Savaş hemen yanındaymış gibi canlandı. Nal seslerini, suyu döven çelik çizmeleri, kalkanların tok takırtılarını, çeliğin çeliğe sürtünüşünü, okların tıslamalarını, davulların vuruşunu, binlerce atın tüyler ürperten çığlıklarını duydu. Adamlar küfrediyor, merhamet için yalvarıyordu. Kimine merhamet ediliyor, kimine edilmiyor; kimi yaşıyor, kimi de ölüyordu. Bayırlar, sesleri tuhaflaştırıyordu. Sanki yanı başında ona sesleniyormuş gibi Robb’u duydu bir kez. “Bana! Bana!” Ulu kurdun hırlamasını, uzun ve keskin dişlerinin birbirine çarpmasını, etin yırtılmasını ve hem insanlardan hem atlardan yükselen acı ve dehşet çığlıklarını duydu. Sadece bir kurt mu vardı? Emin olmak kolay değildi.</p>

    <p>Sesler sadece bir kurdun sesi kalana kadar yavaş yavaş azaldı ve kayboldu. Doğuda kızıl bir şafak sökerken Boz Rüzgâr uludu.</p>

    <p>Robb gri aygırıyla indiği vadiden, alaca bir iğdişle döndü. Kalkanındaki kurt başı ikiye ayrılmıştı ve meşenin üstünde derin yarıklar vardı ama Robb yara almamış gibi görünüyordu. Ama daha yakına geldiğinde zırhlı eldiveninin ve kolunun kanla ıslanmış olduğunu gördü Catelyn. “Yaralanmışsın,” dedi.</p>

    <p>Robb elini kaldırdı, parmaklarını açıp kapadı. “Hayır,” dedi. “Bu... Torrhen’in kanı, belki. Ya da...” Kafasını salladı. “Bilmiyorum.”</p>

    <p>Adamlarından bir grup dişlerini göstere göstere sırıtarak bayıra geldi. Theon ve İri Jon önlerindeydi. Aralarında, sürükleyerek getirdikleri Sör Jaime Lannister vardı. Adamı Catelyn’in atının önüne fırlattılar. “Kral Katili,” diye duyurdu Hal gereksizce.</p>

    <p>Lannister kafasını kaldırdı. Dizlerinin üstündeydi. “Leydi Stark,” dedi. Yanağındaki derin yarıktan kan akıyordu ama altın saçları ay ışığında parlıyordu. “Size kılıcımı sunardım ama sanırım kaybettim.”</p>

    <p>“İstediğim şey kılıcınız değil sör,” dedi Catelyn. “Bana babamı, ağabeyimi verin. Bana kızlarımı ve Ned’i verin.”</p>

    <p>“Korkarım onları da kaybettim.”</p>

    <p>“Yazık olmuş,” dedi Catelyn sertçe.</p>

    <p>“Öldür şunu Robb,” dedi Theon Greyjoy. “Kafasını kes.”</p>

    <p>“Hayır,” diye karşılık verdi Robb kanlı eldivenini çıkarırken. “Yaşarken daha çok işime yarar. Ayrıca babam savaş esirlerinin mücadeleden hemen sonra öldürülmesini asla affetmez.”</p>

    <p>“Akıllı adam,” dedi Jaime Lannister. “Ve onurlu.”</p>

    <p>“Alın şunu ve zincirleyin,” dedi Catelyn.</p>

    <p>“Leydinin söylediklerini yapın,” diye emretti Robb. “İyi korunduğundan da emin olun. Lord Karstark kafasını mızrağa geçirmek istiyor.”</p>

    <p>“Geçirecek de,” dedi İri Jon, Lannister zincirlerle bağlanmak üzere götürülürken.</p>

    <p>“Lord Karstark onun ölmesini neden istiyor?” diye sordu Catelyn.</p>

    <p>Robb, Ned’in sık sık yaptığı gibi düşünceli gözlerle ormana baktı. “Onları... öldürdü...”</p>

    <p>“Lord Karstark’ın oğullarını,” diyerek açıkladı Galbart Glover.</p>

    <p>“İkisini de,” dedi Robb. “Torrhen ve Eddard. Daryn Hornwood’u da.”</p>

    <p>“Lannister’ın cesareti için kimse bir şey söyleyemez,” dedi Glover. “Kaybettiğini anlayınca adamlarını toplayıp vadiyi tırmanmaya başladı. Lord Robb’a ulaşıp onu öldürmek istiyordu, neredeyse başaracaktı.”</p>

    <p>“Torrhen’in elini kopardı. Daryn’in kafatasını kırdıktan sonra kılıcı <em>yanlışlıkla</em> Eddard Karstark’ın boynuna indi,” dedi Robb. “Benim adımı bağırıyordu. Eğer onu durdurmaya çalışmasalardı...”</p>

    <p>“...Lord Karstark yerine yas tutan ben olurdum,” dedi Catelyn. “Adamların yemin ettikleri şeyi yaptı Robb. Onlar lordlarını korumak için yemin etmişti. Onlar için kederlen. Onları onurlandır. Ama şimdi yas tutacak vaktin yok. Yılanın başını kesmiş olabilirsin ama bedeni babamın kalesine dolanmış halde. Biz sadece bir çarpışmayı kazandık, savaşı değil.”</p>

    <p>“Ama ne <em>çarpışma!</em>” dedi Theon Greyjoy heyecanla. “Diyar, Ateş Tarlası’ndan beri böyle zafer görmedi leydim. Lannisterlar düşen her adamımız karşılığında on adam kaybetti. En az yüz şövalyeyi ve bir düzine sancak beyi lordu esir aldık. Lord Westerling, Lord Banefort, Sör Garth Greenfield, Lord Estren, Sör Tytos Brax, Dornelu Mallor... ve Jaime’den başka üç Lannister daha. Lord Tywin’in öz yeğenleri. Kız kardeşinin iki oğlu ve ölü kardeşinin bir oğlu...”</p>

    <p>“Ya Lord Tywin?” diyerek böldü Catelyn. “Lord Tywin’i de alma şansınız oldu mu Theon?”</p>

    <p>“Hayır,” diye cevap verdi Theon kısaca.</p>

    <p>“Alana kadar bu savaş bitmez.”</p>

    <p>Robb kafasını kaldırıp saçlarını gözünden çekti. “Annem haklı. Önümüzde Nehirova var.”</p>
  </div>
</body>
</html>
