<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Çok sık olmasa da, Jon Kar’ın bir piç olarak doğmuş olmasına sevindiği anlar vardı. Sırayla elden ele dolaşan kulplu sürahiden şarap kadehini tekrar doldururken, bugünün de o günlerden biri olduğunu düşündü.</p>

    <p>Genç şövalye yaverleriyle birlikte oturduğu sedirin arkasına sırtını yaslayarak yerine iyice yerleşti. Yaz şarabının meyveli, tatlı tadı ağzını kapladı ve dudaklarına bir gülümseme yerleşti.</p>

    <p>Kışyarı’nın Büyük Salon’u duman yüzünden pusluydu. Hava kızartılmış et ve fırından yeni çıkan ekmek kokularıyla ağırlaşmıştı. Gri taş duvarları sancaklarla doluydu. Beyaz, altın rengi ve kızıl. Starklar’ın ulu kurdu, Baratheonlar’ın taçlı geyiği, Lannisterlar’ın aslanı. Salonun diğer ucundaki şarkıcı arp çalarak balad söylüyordu ama gürül gürül yanan ateşin homurtusu, kalaydan kadehlerin, tabakların şıngırtısı ve yüzlerce sarhoş adamın aynı anda konuşması şarkıcının sesini zar zor duyulur kılıyordu.</p>

    <p>Kral için düzenlenen karşılama ziyafetinin dördüncü saatiydi. Jon’un kız ve erkek kardeşleri, Lord ve Leydi Stark’ın kral ve kraliçeyi ağırladığı yüksek platformun yanındaki alanda kraliyet ailesinin çocuklarıyla birlikte oturuyordu. Ziyafetin özelliği sebebiyle, soylu babası çocuklarının yalnızca birer kadeh şarap içmesine izin vermişti. Jon’un oturduğu bölümdeki hiç kimse onun susuzluğunu giderecek kadar içmesine engel olamazdı.</p>

    <p>Etrafında oturan gençler, kadehi her boşaldığında biraz daha içmesi için teşvik ediyorlardı onu. Jon şaraba olan iştahının yetişkin bir adamınkine eş olduğunu düşünüyordu. Bu gençlerle birlikte oturmak eğlenceliydi. Muharebelerle ilgili öyküler anlatıyor, av ve yatak hikâyelerini paylaşıyorlardı. Kendi ziyafet arkadaşlarının kralın maiyetinden çok daha neşeli olduğundan emindi. Ziyaretçiler salona girdiğinde Jon’un onlarla ilgili merakı da son bulmuştu. Geçiş töreni oturduğu sıranın hemen yanında yapıldığı için, Jon bütün ziyaretçileri uzun uzun ve teker teker inceleyebilmişti.</p>

    <p>Önce, kraliçeye eşlik eden lord babası salona girmişti. Kraliçe bütün o adamların anlattığı kadar güzeldi. Mücevherlerle süslü tacı altın sarısı saçlarının üzerinde parlıyordu. Tacın üzerindeki parlak zümrütler kadar yeşildi gözleri. Babası kraliçenin platforma çıkmasına yardım etmiş ve koltuğuna oturtmuştu ama kraliçe babasının yüzüne neredeyse hiç bakmamıştı. Jon henüz on dört yaşında olmasına rağmen, kraliçenin gülüşündeki sahteliği sezebiliyordu.</p>

    <p>Onların peşinden, kolunda Leydi Stark’la birlikte Kral Robert giriş yapmıştı. Kral, Jon için büyük bir hayal kırıklığıydı. Babası sık sık kraldan bahsederdi. Onun nasıl korkusuz bir savaşçı olduğunu, Üç Dişli Mızrak’ın canavarı diye anıldığını, bütün diyarın en acımasız savaşçısı olarak tanındığını anlatırdı. Bir dev gibi tasvir edilen Robert Baratheon, kıpkırmızı suratlı, ipek elbiseleri terden ıslanmış, göbeği bedeninden önde giden bu şişman adam mıydı?</p>

    <p>En son çocuklar girdi salona. Küçük Rickon en öndeydi. Üç yaşına rağmen büyük bir gururla uzun yürüyüşü tamamlayabilmişti. Rickon bir an için tam Jon’un önünde durakladığında, Jon kardeşini yürümeye devam etmesi için hafifçe itmek zorunda kalmıştı. Rickon’ın hemen arkasından Robb geliyordu. Starklar’ın renkleri olan gri beyaz yün kıyafetler giymişti. Kolunda Prenses Myrcella vardı. Sekiz yaşlarında, küçücük bir kız çocuğuydu. Mücevherlerle süslenmiş fileli bir bonenin altından altın sarısı lüleleri dökülüyordu. Masaların arasından platforma doğru yürürlerken, kızın Robb’a utangaç bakışlar attığını ve gülümsediğini fark etmişti Jon. Sıkıcı bir kızdı. Robb kızın ne kadar aptal olduğunun farkında değildi. Kız tam bir aptal gibi sırıtıyordu.</p>

    <p>Üvey kız kardeşlerine kraliyet ailesinin prensleri eşlik ediyordu. Arya, beyaz sarı saçları kendisininkilerden daha uzun olan tombul Tommen’la eşleşmişti. İki yaş daha büyük olan Sansa’nın şansına Veliaht Prens Joffrey Baratheon düşmüştü. Joffrey on iki yaşındaydı ama Jon’dan da Robb’dan da uzundu. Prens, kız kardeşinin saçlarını ve annesinin derin, yeşil gözlerini almıştı. Gür sarı bukleleri altın boyunluğuna ve yüksek kadife yakasının üzerine dökülüyordu. Sansa prensin yanında yürürken göz kamaştırıcı görünüyordu ama Jon prensin memnuniyetsizlikle kıvrılmış dudaklarını ve Kışyarı’nın Büyük Salonu’nu kibirle süzen gözlerini hiç sevmemişti.</p>

    <p>Jon, prensin arkasından gelenlerle daha çok ilgileniyordu. Kraliçenin erkek kardeşleri, Casterly Kayası’nın Lannisterlar’ı. Aslan ve İblis. Onları birbirleriyle karıştırmak olası değildi. Sör Jaime Lannister, Kraliçe Cersei’nin ikiz kardeşiydi. Uzun ve sarışındı, tıpkı kraliçe gibi yemyeşil gözleri vardı ve bıçak keskinliğinde bir gülümsemeye sahipti. Kızıl ipek bir takım, uzun siyah çizmeler ve siyah saten bir pelerin giyiyordu. Hanedanının arması olan kükreyen aslan tuniğinin göğsüne altın iplikle işlenmişti. Onun yüzüne karşı Lannister Aslanı derler, arkasından “Kral Katili” diye konuşurlardı.</p>

    <p>Jon gözlerini bu adamdan alamıyordu. <em>Bir kral tam da böyle görünmeli,</em> diye düşünüyordu adam önünden geçerken.</p>

    <p>Sonra diğerini gördü. Kardeşinin ihtişamı yanında yarı yarıya görünmez hale gelen, paytak paytak yürüyen Tyrion Lannister. Tyrion, Lord Tywin’in en küçük ve şüphesiz en çirkin oğluydu. Tanrılar Cersei ve Jaime’ye verdikleri kusursuz güzelliği bu adamdan esirgemişti. Cüceydi. Bodur bacaklarıyla kardeşinin ritmini yakalamakta zorlanıyordu. Kafası bedenine oranla anormal biçimde büyüktü. Dışarı çıkık alnı ve kaşlarının altında ezilmiş gibi görünen çirkin bir yüzü vardı. Bir gözü yeşil, diğeri siyahtı ve saçları beyaz denecek kadar sarıydı. Jon ilgiyle bu cüceyi seyrediyordu.</p>

    <p>Salona en son girenler, Gece Nöbetçileri’nden amcası Benjen Stark ve babasının himayesindeki Theon Greyjoy oldu. Benjen, Jon’un yanından geçerken ona sıcak bir gülümsemeyle baktı. Theon’sa hiç ilgi göstermemişti ama bu Jon’u şaşırtacak bir tavır değildi. Herkes oturduktan, karşılıklı kadehler kalktıktan ve teşekkürler edildikten sonra ziyafet başladı.</p>

    <p>Jon o andan beri içiyordu ve hiç durmamıştı. Masanın altından bir şey bacağına sürtündü.</p>

    <p>Jon baktığında, kendisine geri bakan bir çift kırmızı göz gördü. “Yine mi acıktın?” diye sordu. Masanın ortasında yarısı hâlâ yenmemiş ballı tavuk duruyordu. Jon tavuğun bir budunu koparmak için uzandığında aklına daha iyi bir fikir geldi. Tavuğun tamamını bıçağına geçirip bacaklarının arasından masanın altına kaydırdı. Masanın altındaki Hayalet, sessiz bir vahşilikle kendisine verilen yiyeceği yemeye başladı. Kardeşlerinin yanlarında kurtlarını getirmelerine izin verilmemişti ama salonda o kadar fazla sokak köpeği vardı ki, kimse Jon’un yavru kurduna dikkat etmemişti. Jon bu yönden de şanslı olduğunu düşündü.</p>

    <p>Gözleri batıyordu. Sert hareketlerle gözlerini ovuşturarak salondaki dumana küfretti. Büyük bir yudum şarap alırken, ulu kurt yavrusunun tavuğu iştahla mideye indirişini izledi.</p>

    <p>Sokak köpekleri servis yapan kızların peşi sıra masaların arasında dolaşıyordu. Sarı gözlü siyah bir kırma, masanın altındaki tavuğun kokusunu aldı. Durdu ve tavuktan payına düşeni kapmak için masanın altına girdi. Jon iki hayvanın yüzleşmesini izlemeye başladı. Kırma, boynunu yere iyice yaklaştırıp sürünerek tavuğa doğru hareket etmeye başladı. Hayalet başını kaldırıp kırmızı ateş gibi gözlerini yaklaşan köpeğe dikti. Köpek meydan okurmuşçasına bir ses çıkardı. Ulu kurt yavrusunun üç katı büyüklüğündeydi ama Hayalet kıpırdamadı bile. Ödülünün başında dimdik durmaya devam etti ve kabarıp dişlerini gösterdi. Kırma sokak köpeği geriledi, havladı ve hareket etmekten vazgeçti. Ulu kurtla kapışamayacağını anlamış gibiydi. Arkasını döndü, gururunu kurtarmak için son bir kez havladıktan sonra uzaklaştı. Hayalet yemeğini yemeye devam etti.</p>

    <p>Jon sırıtarak elini masanın altına götürüp kurdun beyaz kabarık tüylerini okşadı. Yavru, Jon’un elini yavaşça yaladıktan sonra yemeğine geri döndü.</p>

    <p>“Bu o kadar methini duyduğum ulu kurt yavrularından biri mi yoksa?” diye sordu tanıdık, dost bir ses.</p>

    <p>Jon kafasını kaldırıp, başını az önce kendisinin kurdun başını okşadığı gibi okşayan amcasına mutlulukla baktı. “Evet,” dedi. “Ona Hayalet adını koydum.”</p>

    <p>O sırada açık saçık bir hikâye anlatmakta olan bir şövalye yaveri hikâyesini kesti ve lordlarının kardeşine yer vermek için hareketlendi. Benjen Stark uzun bacaklarıyla sırada kendisine açılan yere atladı ve şarap kadehini Jon’un elinden aldı. “Yaz şarabı,” dedi bir yudum aldıktan sonra. “Bundan daha lezzetlisini bulmak mümkün değil. Ne kadar içtin Jon?”</p>

    <p>Jon gülümsedi.</p>

    <p>Ben Stark bir kahkaha attı. “Tam da korktuğum gibi. Neyse, sanırım ilk kez tam anlamıyla zilzurna sarhoş olduğumda senden çok daha küçüktüm,” dedi. Yakındaki bir tabaktan, üzerinden kahverengi sos damlayan kavrulmuş soğanı alıp ağzına attı. Soğan ağzında çıtırdadı.</p>

    <p>Amcasının yüzünün keskin hatları vardı. Kayalık bir dağ zirvesi kadar sert bir adamdı ama mavi gri gözlerinde her zaman bir gülümseme bulunurdu. Gece Nöbetçileri’ne uygun şekilde sürekli simsiyah giyinirdi. Bu geceki kıyafeti en güzel siyah kadifeden yapılmıştı. Uzun siyah deri çizmeler giymişti. Gümüş tokalı, siyah, geniş bir kemeri vardı ve boynuna defalarca sarılmış ağır gümüş zincirler takmıştı. Benjen soğan yerken Hayalet’i neşeyle izliyordu. “Çok sessiz bir kurt bu,” dedi.</p>

    <p>“Diğerlerine hiç benzemiyor,” diyerek karşılık verdi Jon. “Hiç ses çıkarmıyor. Ona bu yüzden Hayalet adını verdim ve bembeyaz tüyleri yüzünden. Diğer yavrular siyah ya da gri, hepsi koyu renk.”</p>

    <p>“Sur’un ötesinde hâlâ ulu kurtlar var. Keşif gezilerine çıktığımızda onların seslerini duyuyoruz.” Benjen uzun uzun Jon’a baktı. “Sen yemeklerini kardeşlerinle birlikte yemiyor musun?” diye sordu.</p>

    <p>“Genelde birlikte yiyoruz ama bu gece Leydi Stark bir piçin kraliyet ailesinin masasına oturmasının hakaret olacağını düşündü,” diye cevap verdi Jon tatsız bir sesle.</p>

    <p>“Anlıyorum,” dedi Ben. Omzunun üstünden salonun diğer tarafındaki platforma yerleştirilmiş masaya baktı. “Sevgili kardeşim hiç de ziyafet havasında görünmüyor bu gece.”</p>

    <p>Babasının hali Jon’un da dikkatini çekmişti. Bir piç her şeye dikkat etmeyi, insanların bakışlarında gizlenmiş gerçekleri görmeyi öğrenmek zorundaydı. Babası herkese nezaket gösteriyor, görgü kurallarına uygun davranıyordu ama üzerinde Jon’un daha önce hiç şahit olmadığı bir gerginlik vardı. İki koltuk ilerisinde oturan kral bütün gece içmişti. Büyük kara sakalının ardındaki yüzü kızarmıştı. Her şeyin şerefine kadeh kaldırmış, her jeste yüksek sesli kahkahalarla gülmüş, önüne getirilen her yiyeceğe açlıktan ölen bir adamın iştahıyla saldırmıştı. Yanında oturan kraliçeyse buzdan oyulmuş bir heykel kadar soğuk görünüyordu. “Kraliçe çok kızgın,” dedi Jon, amcasına sessizce. “Kral gelir gelmez mahzen mezara indi ve kraliçe bundan hiç hoşlanmadı.”</p>

    <p>“Hiçbir ayrıntıyı kaçırmıyorsun değil mi Jon?” diye sordu amcası, uzun dikkatli ve hesaplayan bakışların ardından. “Sur’da çok işimize yararsın sen.”</p>

    <p>Jon gururla kabardı. “Robb fiziksel olarak benden daha güçlü ama ben çok daha iyi bir savaşçıyım ve Hullen atın üstünde kimseden aşağı kalır yanım olmadığını söylüyor.”</p>

    <p>“Bunlar dikkate değer özellikler.”</p>

    <p>“Sur’a dönerken beni de yanında götür amca,” dedi Jon heyecanla. “Eğer sen istersen babam izin verir. Bunu biliyorum.”</p>

    <p>Amcası Benjen, Jon’a dikkatle bakmaya devam etti. “Sur bir çocuk için çok zorlu bir yer Jon,” dedi.</p>

    <p>“Ben neredeyse yetişkin bir erkek sayılırım,” diyerek itiraz etti Jon. “Bir dahaki isim günümde on beş yaşıma basacağım ve Üstat Luwin piçlerin diğer çocuklardan daha çabuk olgunlaştığını söyler hep.”</p>

    <p>Benjen aşağı doğru sarkıttığı dudaklarının arasından, “Bu doğru,” dedi. Masadan Jon’un şarap kadehini aldı, yanındaki sürahiden ağzına kadar doldurdu ve bir dikişte bütün kadehi içti.</p>

    <p>“Daeron Targaryen, Dorne’u fethettiğinde daha on dördündeydi,” dedi Jon. Bahsettiği Genç Ejderha, Jon’un kahramanlarından biriydi.</p>

    <p>“Bütün bir yaz mevsimi boyunca süren bir savaştı o,” dedi amcası. “Senin çocuk kral o toprakları alırken tam on bin adam kaybetti ve elinde tutmaya çalışırken bir elli bin adam daha. Birileri ona savaşın bir oyun olmadığını söylemeliydi.” Bir yudum şarap daha içti. “Ayrıca...” ağzını elinin tersiyle sildi, “Daeron Targaryen öldüğünde on sekiz yaşındaydı. Hikâyenin bu bölümünü unuttun mu yoksa?”</p>

    <p>“Hiçbir şeyi unutmadım!” diye parladı Jon. Şarap onu cesaretlendirmişti. Boyunu olduğundan daha uzun gösterebilmek için dimdik oturuyordu. “Ben Gece Nöbetçileri’nde hizmet etmek istiyorum amca,” dedi.</p>

    <p>Geceler boyu, kardeşleriyle yan yana yatarken uyumuyor ve bunu düşünüyordu. Robb bir gün Kışyarı Lordu olacaktı ve emrindeki büyük ordulara Kuzey Muhafızı olarak kumandanlık yapacaktı. Bran ve Rickon onun sancak beyleri olacaklar ve ağabeyleri adına karakolları yöneteceklerdi. Kız kardeşleri Arya ve Sansa diğer büyük hanedanlardan prenslerle evlendirilecek ve kendi kalelerinin hanımları olmak üzere güneye gideceklerdi. Peki, Jon gibi bir piç ne kazanmayı umabilirdi?</p>

    <p>“Benden ne istediğinin farkında değilsin Jon,” dedi amcası. “Gece Nöbetçileri yeminli kardeşlerdir. Bizim ailemiz yoktur. Hiçbirimiz evlat sahibi olamayız. Bizim karımız görevimiz, sevgilimiz onurumuzdur.”</p>

    <p>“Bir piçin de onuru olabilir,” dedi Jon. “Yemininizi etmeye hazırım ben.”</p>

    <p>“Sen daha on dört yaşında bir çocuksun,” diye karşılık verdi Ben. “Bir erkek değilsin. Henüz değilsin. Bir kadınla tanışıp âşık olana kadar neden vazgeçtiğini anlaman mümkün değil.”</p>

    <p>“Bunları hiç önemsemiyorum ben,” dedi Jon ateşle.</p>

    <p>“Bilseydin önemserdin belki,” dedi Benjen. “Eğer yeminin sana nelere mal olacağını bilseydin, bedeli ödemek için bu kadar hevesli olmayabilirdin oğlum.”</p>

    <p>Jon içinde bir öfke dalgasının kabardığını hissetti. “Ben senin oğlun değilim!” dedi.</p>

    <p>Benjen Stark ayağa kalktı. “Ne yazık ki değilsin,” diye karşılık verdi. Elini Jon’un omzuna koydu. “Kendi piçlerin olduğu zaman seninle tekrar konuşuruz, bakalım o zaman neler söyleyeceksin.”</p>

    <p>Jon titredi. “Benim asla piçim olmayacak. Asla!” Kelimeler ağzından yılan zehri gibi akmıştı.</p>

    <p>Aniden masaya bir sessizlik çöktüğünü fark etti. Herkes susmuş ona bakıyordu. Gözlerinin yaşla dolduğunu hissetti. Kendisini ayağa kalkmak için zorladı.</p>

    <p>Kalan son gurur kırıntısıyla, “Müsaadenizi rica ediyorum,” dedi. Arkasını dönüp kimsenin onu ağlarken görmesine izin vermeden hızlıca uzaklaşmak istiyordu. Ne kadar fazla şarap içtiğinin farkında değildi. Yürümeye çalışırken yer ayağının altından kaydı, adımları birbirine dolaştı ve servis yapan bir kızın üzerine doğru yalpaladı. Kızın elindeki şarap sürahisi yere düşüp paramparça oldu. Etrafındakiler kahkaha atmaya başladığında, Jon’un yanaklarından sıcak gözyaşları süzülüyordu. Birkaç adam kollarından tutup dengesini bulmasına yardım etmek istedi ama Jon onları itip ellerinden kurtuldu ve yarı kör halde kapıya doğru koşmaya başladı. Hayalet arkasından geliyordu. İkisi birden karanlığa karıştı.</p>

    <p>Avlu boş ve sessizdi. İç surların burçlarından birinde yalnız bir muhafız, soğuktan korunmak için sıkıca pelerinine sarılmış halde bekliyordu. Orada öyle tek başına dururken sefil ve sıkılmış görünüyordu ama Jon o anda onunla yer değiştirmek için çok şeyden vazgeçerdi. Kale karanlık ve boştu. Jon daha önce terk edilmiş bir karakol görmüştü. Hareket eden hiçbir şeyin olmadığı, rüzgârlı, taş duvarların bir zamanlar orada yaşayanlarla ilgili sırlar sakladığı kederli bir yerdi. Bu gece Kışyarı, Jon’a o karakolu hatırlatıyordu.</p>

    <p>Arkasındaki salonun pencerelerinden dışarı müzik sesleri sızıyordu ve bu Jon’un duymak istediği son şey bile değildi. Gözyaşlarının daha fazla akmasına izin vermemek için eliyle gözlerini sildi ve uzaklaşmak için yürümeye başladı.</p>

    <p>“Hey evlat,” diye seslendi biri. Jon dönüp baktı.</p>

    <p>Tyrion Lannister, Büyük Salon’un kapısının üstündeki çıkıntıda oturuyor ve bütün dünyayı, çirkin yaratık heykelleri gargoyleler gibi seyrediyordu. Cüce Jon’a sırıtarak sordu. “Bu hayvan bir kurt mu?”</p>

    <p>“Bir ulu kurt,” dedi Jon. “Adı Hayalet.” Gözlerini kapının üstünde oturan küçük adama dikti, bütün hayal kırıklığını unutmuş gibiydi. “Neden orada oturuyorsun? Neden ziyafette değilsin?” diye sordu.</p>

    <p>“Çok sıcak, fazla gürültülü ve ben epey şarap içtim,” diye yanıtladı cüce. “Uzun zaman önce insanın, ağabeyinin üzerine kusmasının pek nazik bir hareket olmadığını öğrenmiştim. Kurduna yakından bakabilir miyim?”</p>

    <p>Jon önce tereddüt etti fakat ardından başıyla onayladı. “Aşağı inebilir misin yoksa bir merdiven bulup getireyim mi?”</p>

    <p>“Dalga mı geçiyorsun?” dedi küçük adam. Kendisini oturduğu çıkıntıdan aşağı bıraktı. Jon bir an soluğunu tuttu ve cücenin havada bir takla atarak ellerinin üzerinde yere inmesini, ardından zıplayarak ayaklarının üzerinde dikilmesini hayretler içinde izledi.</p>

    <p>Hayalet, cüceden tedirginlikle uzaklaştı.</p>

    <p>Cüce üzerindeki tozları eliyle silkeledi ve güldü. “Sanırım kurdunu ürküttüm, özür dilerim,” dedi.</p>

    <p>“O hiçbir şeyden korkmaz,” dedi Jon. Dizinin üzerine çöktü ve seslendi. “Hayalet, gel buraya. Gel bakalım. Aferin işte böyle.”</p>

    <p>Yavru kurt, Jon’un yanına gelmiş burnunu sahibinin yüzüne sürmüştü ama cüceye tedirgin gözlerle bakıyordu. Tyrion Lannister yaklaşıp hayvanı okşamak istediğinde Hayalet bir adım geri çekilmiş, ağzını açarak dişlerini göstermiş ve hafif, kızgın sesler çıkarmaya başlamıştı.</p>

    <p>“Hayalet! Otur,” diye emretti Jon. “Aferin. Kıpırdamadan dur.” Cüceye döndü. “Ona şimdi dokunabilirsin. Ben emir vermeden hareket etmeyecektir. Onu eğittim,” dedi.</p>

    <p>“Anladım,” dedi Lannister. Yavrunun kar beyazı tüylerini okşamaya başladı. “Uslu kurt.”</p>

    <p>“Eğer ben yanında olmasaydım, boğazını birkaç saniye içinde paramparça edebilirdi,” dedi Jon. Bu şimdilik doğru değildi ama çok kısa zaman sonra olacaktı.</p>

    <p>“Bu durumda en iyisi senin yakınlarda durman,” diye karşılık verdi cüce. Bedeninden büyük başını yana eğdi ve farklı renklerdeki gözleriyle Jon’a baktı. “Ben Tyrion Lannister.”</p>

    <p>“Biliyorum,” dedi Jon. Ayağa kalktı. Ayaktayken cüceden çok daha uzundu ve bu kendisini garip hissettirmişti.</p>

    <p>“Sen Ned Stark’ın piçisin değil mi?”</p>

    <p>Jon buz kestiğini hissetti. Dudakları çizgi halini aldı ve hiçbir şey söylemedi.</p>

    <p>“Seni gücendirdim mi?” diye sordu Lannister. “Özür dilerim. Cüceler düşünceli davranmak zorunda değildir. Nesiller boyu rengârenk giysiler içinde zıplayıp soytarılık etmek, cücelere istedikleri kadar kötü giyinme ve akıllarına gelen her kahrolası şeyi söyleme özgürlüğünü vermiş.” Sırıttı. “Ama sen piçsin değil mi?”</p>

    <p>Jon gergindi. “Eddard Stark benim babamdır,” dedi.</p>

    <p>Lannister dikkatlice Jon’un yüzünü inceliyordu. “Evet,” dedi. “Aslında görebiliyorum. Sen kardeşlerinin hepsinden daha fazla kuzeylisin.”</p>

    <p>“Üvey kardeşlerim,” diye düzeltti Jon. Cücenin söyledikleri onu gururlandırmıştı ama belli etmemeye çalışıyordu.</p>

    <p>“Sana bir tavsiyede bulunmama izin ver,” dedi Lannister. “Nereden geldiğini, kim olduğunu asla unutma, çünkü etrafındaki kimse unutmaz bunu. Kendi gerçeğini güce çevir. Böylece hakkındaki gerçek asla zayıf noktan olmaz. Gerçeğin senin zırhın olsun ki, kimse seni o gerçeği kullanarak incitemesin.”</p>

    <p>Jon kimseden tavsiye alacak durumda değildi. “Sen bir piç olmakla ilgili ne bilebilirsin ki?”</p>

    <p>“Babalarının gözünde bütün cüceler piçtir.”</p>

    <p>“Sen annenin karnından çıkmış safkan bir Lannister’sın.”</p>

    <p>“Gerçekten öyle miyim?” diye sordu cüce alaycı bir tavırla. “Bunu babama da söylemelisin. Annem beni doğururken öldü ve babam asla emin olamadı.”</p>

    <p>“Ben annemin kim olduğunu bilmiyorum,” dedi Jon.</p>

    <p>“Bir kadın olduğu şüphesiz. Genelde öyle olur.” Cüce acıklı bir gülüşle baktı Jon’a. “Şunu unutma evlat. Bütün cüceler birer piç olabilir ama bütün piçler birer cüce olmaya mecbur değil.” Sonra arkasını döndü ve ziyafete katılmak için salona doğru yürümeye başladı ıslık çalarak. Salonun kapısı açıldığında üzerine vuran ışık avluda kocaman bir gölge yarattı ve bir an için Tyrion Lannister bir kral endamında göründü.</p>
  </div>
</body>
</html>
