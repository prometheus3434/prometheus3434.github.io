<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Sansa’yı almak için üçüncü günde geldiler.</p>

    <p>Sade kesimli ama kolları ve yakaları zevkli oyalarla süslenmiş gri yün bir elbise giymeyi tercih etti. Hizmetçileri olmadan gümüş düğmelerini iliklemekte zorlandı. Jeyne’i yanına getirmişlerdi ama kız işe yaramıyordu. Babası için sürekli ağlıyordu, yüzü ağlamaktan şişmişti.</p>

    <p>Sonunda düğmeleri iliklemeyi başarınca, “Babanın iyi olduğundan hiç şüphem yok,” diyerek Jeyne’i rahatlatmaya çalıştı. “Kraliçeden onu görmen için izin isteyeceğim.” Bu nezaketinin kızı biraz neşelendireceğini düşünmüştü ama Jeyne ona bakıp daha fazla ağlamaya başladı. Ne kadar <em>çocukça</em> davranıyordu.</p>

    <p>İlk gün Sansa da ağlamıştı. Katliam başladığında Maegor Hisarı’ndaki kapısı kilitlenmiş odanın güvenli duvarları arasında bile korkmamak kolay değildi. Bebekliğinden beri her gün kılıç sesleri duymuştu fakat bu sefer dövüşün gerçek olduğunu bilmek büyük fark yaratıyordu. İlk defa duyuyormuş gibi hissettiği kılıç seslerinin arasından hüzün dolu ağlamalar, öfkeli küfürler, yardım çığlıkları, yaralı insanların inlemeleri de yükseliyordu. Halbuki şarkılardaki şövalyeler çığlık atmaz, yardım dilenmezdi.</p>

    <p>İlk gün ağlamıştı. Kilitli kapısını yumruklayarak neler olduğunu öğrenmek için yalvarmıştı. Babasını görmek istediğini haykırmıştı ya da Rahibe Mordane’i, kralı, yakışıklı prensini. Kapıdaki muhafızlar onu duyduysa da cevap vermemişlerdi. Kapı sadece bir kez, Jeyne Poole getirildiğinde açılmıştı. Kız titriyordu ve yüzünde çürükler vardı. <em>“Herkesi öldürüyorlar,”</em> diye çığlık attı. Uzun uzun anlattı. Tazı, savaş baltasıyla odasının kapısını kırmıştı. El Kulesi’nin merdivenleri cesetlerle doluydu ve basamaklar kandan yapış yapış olmuştu. Sansa arkadaşını teselli edebilmek için kendi gözyaşlarını kurutmuştu. O gece aynı yatakta, kız kardeşlermiş gibi birbirlerine sarılarak uyumuşlardı.</p>

    <p>İkinci gün daha da kötüydü. Sansa’nın kapatıldığı oda Maegor Hisarı’nın en yüksek kulesinin tepesindeydi. Odanın penceresinden ızgaralı kapının kapatıldığını ve kuru hendeğin üstündeki açılır kapanır köprünün yukarı kaldırıldığını görebiliyordu. Kale içindeki kale Maegor Hisarı asıl kaleden ayrılmıştı. Mızraklı ve oklu Lannister muhafızları duvarlarda cirit atıyordu. Çatışmalar bitmiş, Kızıl Kale’nin üzerine ölüm sessizliği çökmüştü. Duyulan tek ses Jeyne Poole’un sonu gelmez hıçkırmalarıydı.</p>

    <p>Onlara yemek veriyorlardı; sabahları sert peynir, taze ekmek ve süt, öğlenleri kızarmış tavuk ve sebze, akşamları da dana eti ve arpa çorbası. Ama yemekleri getiren hizmetçiler Sansa’nın sorularını cevaplamıyorlardı. İkinci günün akşamında Sansa’nın El Kulesi’ndeki odasından kıyafetlerini ve Jeyne’in birkaç parça eşyasını getirmişlerdi. Kadınlar da en az Jeyne kadar korkmuş görünüyordu. Sansa onlarla konuşmaya çalıştığında vebalı birinden kaçar gibi telaşla odadan çıkmışlardı. Kapılardaki muhafızlar dışarı çıkmalarına hâlâ izin vermiyordu.</p>

    <p>“Lütfen, kraliçeyle tekrar konuşmam gerek,” diyerek yalvarmıştı Sansa, o gün gördüğü herkese yalvardığı gibi. “Benimle konuşmak isteyecektir. Bunu biliyorum. Onunla konuşmak istediğimi söyleyin. Kraliçeyi bulamazsanız, Prens Joffrey’ye iletin. O benim nişanlım, zamanı gelince evleneceğiz.”</p>

    <p>İkinci gün güneş batarken septteki devasa çanın derin ve yankılı sesi duyuldu. Çanın uzun ağır vuruşları Sansa’yı dehşet duygusuyla doldurdu. Bir süre sonra Visenya Tepesi’ndeki Yüce Baelor Septi’nin cevap veren çanları çınlamaya başladı. Sesler büyük bir fırtınayı haber veren gök gürültüleri gibi şehre yayıldı.</p>

    <p>“Nedir bu?” diye sordu Jeyne kulaklarını kapatarak. “Çanlar neden çalıyor?”</p>

    <p>“Kral öldü.” Sansa bunu nereden bildiğini açıklayamazdı ama bir şekilde biliyordu işte. Ağır ve sonu gelmez çan sesleri bir ağıt gibi odalarını doldurdu. Düşmanlar kaleyi kuşatıp Kral Robert’ı mı öldürmüşlerdi? Çatışmaların sebebi bu muydu?</p>

    <p>Huzursuz ve korku içinde yatağa girmişti o gece. Onun yakışıklı Joffrey’si kral mı olmuştu şimdi? Yoksa onu da mı öldürmüşlerdi? Joffrey ve babası için endişeleniyordu. Keşke birileri ona neler olduğunu anlatsaydı...</p>

    <p>O gece rüyasında tahtta oturan Joffrey’yi gördü. Kendisi de altın renkli elbisesiyle onun yanındaydı. Başında bir taç vardı ve tanıdığı herkes önünde diz çöküp saygılarını sunuyordu.</p>

    <p>Ertesi sabah, üçüncü günün sabahında, Kral Muhafızları’ndan Sör Boros Blount onu kraliçeye götürmek için geldi.</p>

    <p>Sör Boros kısa bacaklı geniş göğüslü çirkin bir adamdı. Yanakları sarkık, burnu dümdüz, saçları gri ve seyrekti. Bugün beyaz kadifeler giymişti. Kar gibi pelerininin yakası altın bir aslan broşuyla kapatılmıştı. Aslanın gözleri minik yakutlardan yapılmıştı. “Bu sabah olağanüstü yakışıklı görünüyorsunuz Sör Boros,” dedi Sansa. Şartlar ne olursa olsun bir leydi nezaket kuralları çerçevesinde davranmalıydı ve Sansa bir leydi olmak için doğmuştu.</p>

    <p>“Siz de öyle leydim,” diyerek karşılık verdi Sör Boros düz bir sesle. “Benimle gelin. Kraliçe bekliyor.”</p>

    <p>Sansa’nın odasının kapısında kırmızı pelerinli, miğferlerine aslan işlenmiş kılıçlı adamlar bekliyordu. Onlara nazikçe gülümsedi ve iyi günler diledi. İki gün önce Sör Arys Oakheart tarafından Maegor Hisarı’ndaki bu odaya getirildiğinden beri ilk kez dışarı çıkıyordu. “Senin güvenliğini sağlamak için tatlım,” demişti kraliçe. “Eğer kıymetlisine bir zarar gelirse Joffrey beni asla affetmez.”</p>

    <p>Sansa, Sör Boros’un onu kraliyet dairelerine götüreceğini düşünmüştü ama bunun yerine Maegor Hisarı’nın dışına çıkardı. Köprü yine aşağı indirilmişti. İşçiler ipe bağlı bir adamı boş hendeğin dibine indirmeye çalışıyorlardı. Sansa aşağı bakınca dipteki sivri uçlu kazıklardan birine saplanmış bir ceset gördü. Soru sormaya korkarak, daha fazla bakmaya korkarak, cesedin tanıdığı biri olmasından korkarak hemen kaçırdı gözlerini.</p>

    <p>Kraliçe Cersei’yi konsey odasında buldular. Uzun masanın en başında oturuyordu. Önü kâğıtlar, mumlar ve mühür mumu bloklarıyla doluydu. Salon, Sansa’nın o ana kadar gördüğü bütün salonların en muhteşemiydi. Kapının iki yanındaki ikiz sfenkslere ve oyma tabloya hayranlıkla baktı.</p>

    <p>Bir diğer kral muhafızı olan Sör Mandon tarafından içeri alındıklarında, “Majesteleri kızı getirdim,” dedi Sör Boros.</p>

    <p>Sansa, Joffrey’nin de burada olmasını ummuştu ama prens salonda değildi. Kral danışmanlarının üçü masadaydı. Lord Petyr Baelish kraliçenin sol yanında oturuyordu. Masanın ucunda Yüce Üstat Pycelle vardı. Lord Varys ikisinin arasında gidip geliyordu, adamdan çiçek kokuları yükseliyordu. Hepsinin siyahlar içinde olduğunu fark etti üzüntüyle. Yas kıyafetleri...</p>

    <p>Kraliçe, vücudunu çenesinin altından ayak parmaklarına kadar örten, yüksek yakalı, siyah ipek bir elbise giymişti. Elbisenin üst kısmına yüzlerce yakut dikilmişti. Taşlar, sanki kraliçenin bedeni kan ağlıyormuş gibi gözyaşı şeklinde kesilmişti. Cersei ona gülümsedi ve Sansa bunun hayatında gördüğü en tatlı, en hüzünlü gülümseme olduğunu düşündü. “Sansa, güzel çocuğum,” dedi kraliçe. “Beni görmek istediğini biliyordum, seni daha önce ağırlayamadığını için affet lütfen. Halledilmesi gereken pek çok mesele vardı, hiç boş vaktim olmadı. Hizmetlilerim seninle yeterince ilgilendiler mi?”</p>

    <p>“Hepsi çok nazik ve tatlı davrandılar Majesteleri. Sorduğunuz için çok teşekkür ederim,” dedi Sansa nezaketle. “Yalnız, kimse bizimle konuşmadı ve neler olduğunu anlatmadı...”</p>

    <p>“Biz mi?” diye sordu Cersei şaşkınlıkla.</p>

    <p>“Kâhyanın kızını onun yanına yerleştirdik,” dedi Sör Boros. “Onu ne yapacağımızı bilemedik.”</p>

    <p>Kraliçe kaşlarını çattı. “Bir dahaki sefere sorun,” dedi keskin bir sesle. “Sansa’nın kafasını hangi tuhaf masallarla doldurduğunu tanrılar bilir.”</p>

    <p>“Jeyne korkuyor,” dedi Sansa. “Hiç durmadan ağlıyor. Babasını görmesi için sizden izin isteyeceğime söz verdim.”</p>

    <p>Yüce Üstat Pycelle gözlerini indirdi.</p>

    <p>“Babası iyi, değil mi?” diye sordu Sansa endişeyle. Çatışmalar çıktığını biliyordu ama bir kâhyaya kimse zarar vermezdi. Vayon Poole kılıç bile taşımıyordu.</p>

    <p>Kraliçe Cersei sırayla konsey üyelerinin yüzlerine baktı. “Sansa’nın yok yere canının sıkılmasını istemiyorum. Küçük arkadaşını ne yapacağız lordlarım?”</p>

    <p>Lord Petyr öne eğildi. “Ben kız için bir yer bulurum.”</p>

    <p>“Şehirde olmasın,” dedi kraliçe.</p>

    <p>“Beni aptal mı sanıyorsunuz?” diye karşılık verdi Lord Petyr.</p>

    <p>Kraliçe bunu duymazdan geldi. “Sör Boros, kızı Lord Petyr’ın dairesine götürün ve adamlarına lord gelene kadar ona göz kulak olmaları emrini verin. Kıza da Serçeparmak’ın onu babasını görmeye götüreceğini söyleyin, bu onu sakinleştirir. Sansa odasına dönmeden kız gitmiş olsun.”</p>

    <p>“Emredersiniz Majesteleri,” dedi Sör Boros. Reverans yaptı, topuğunun üstünde döndü ve salondan çıktı. Beyaz pelerini havayı hareketlendirdi.</p>

    <p>Sansa’nın kafası karışmıştı. “Anlayamıyorum,” dedi. “Jeyne’in babası nerede? Onu neden Sör Boros değil de Lord Petyr götürüyor?” Tam bir leydi gibi davranacağına dair kendine söz vermişti. Kraliçe kadar zarif, annesi Catelyn gibi güçlü olacaktı ama korkuya teslim olmuştu yine. Ağlayacakmış gibi hissetti bir an. “Onu nereye göndereceksiniz? Jeyne yanlış bir şey yapmadı. O iyi bir kızdır.”</p>

    <p>“Seni üzdü,” dedi kraliçe yumuşacık bir sesle. “Bunu kabul edemeyiz. Bu konu kapandı. Lord Baelish ona çok iyi bakılmasını sağlayacak, sana söz veriyorum.” Yanındaki koltuğun minderine elini vurdu. “Gel otur Sansa. Seninle konuşmak istediğim bir konu var.”</p>

    <p>Sansa kraliçenin yanına oturdu. Cersei tekrar gülümsedi ama bu gülümseme Sansa’nın kendini iyi hissetmesine sebep olmadı. Varys yumuşak ellerini birbirine sürtüyordu. Yüce Üstat Pycelle gözlerini önündeki kâğıtlardan kaldırmıyordu ama Serçeparmak’ın onu izlediğini hissedebiliyordu Sansa. Bu küçük adamın bakışları kendini çıplak hissetmesine sebep oluyordu.</p>

    <p>“Tatlı Sansa,” dedi Kraliçe Cersei elini hafifçe omzuna koyarak. “Ne güzel bir çocuksun. Umarım Joffrey’nin ve benim seni ne kadar sevdiğimizi biliyorsundur.”</p>

    <p><em>“Seviyor musunuz?”</em> dedi Sansa nefesi kesilir gibi. Serçeparmak unutulmuştu. Prens onu seviyordu. Gerisi önemli değildi.</p>

    <p>Kraliçe gülümsedi. “Seni kendi kızım yerine koyuyorum ve senin Joffrey’yi nasıl sevdiğini biliyorum.” Hüzünle başını salladı. “Korkarım ki sana babanla ilgili kötü haberler vermek mecburiyetindeyim. Metin olmak zorundasın çocuğum.”</p>

    <p>Kraliçenin sessiz sözleri Sansa’yı ürpertmişti. “Nedir?”</p>

    <p>“Baban bir hain tatlım,” dedi Varys.</p>

    <p>Yüce Üstat Pycelle başını kaldırdı. “Kral Robert’a, prensi kendi çocuğu gibi koruyacağına dair söz verdiğini kulaklarımla duydum ama kral öldüğü an küçük konseyi topladı ve tahtı gerçek vâris olan Prens Joffrey’den almak için planlar yapmaya başladı.”</p>

    <p>“Hayır,” dedi Sansa şaşkınlıkla. “Babam böyle bir şey <em>yapmaz.</em>”</p>

    <p>Kraliçe bir mektuba uzandı. Kâğıt yırtılmıştı ve üzerinde kuruyan kan yüzünden katılaşmıştı ama kırılmış mühür babasına aitti. “Bu mektubu babanın baş muhafızının odasında bulduk. Merhum kocamın ağabeyi Lord Stannis’e yazılmış. Baban Stannis’e, gelip tahtı almasını teklif etmiş.”</p>

    <p>“Lütfen Majesteleri. Bir yanlışlık olmalı,” dedi Sansa. Hissettiği dehşet duygusu yüzünden başı dönüyordu, bayılacak gibiydi. “Lütfen babamı çağırtın. Size anlatır. O asla böyle bir mektup yazmış olamaz. Kral Robert onun en iyi arkadaşıydı.”</p>

    <p>“Robert da öyle düşünüyordu çocuğum,” dedi kraliçe. “Bu ihanet onun kalbini derinden yaralardı. İyi ki bu mektubu görecek kadar yaşamadı.” İçini çekti. “Sansa, tatlım, bunun bizi ne kadar zor bir duruma düşürdüğünü anlamalısın. Sen masumsun ve olanlarda hiç suçun yok ama bir hainin kızısın. Oğlumla evlenmene nasıl müsaade edebilirim?”</p>

    <p>“Ama ben onu <em>seviyorum,</em>” dedi Sansa. Kafası karışmıştı, korkuyordu. Ona ne yapacaklardı? Babasına ne yapmışlardı? Böyle olmaması gerekiyordu. Joffrey ile evlenecekti, onlar nişanlıydı. Evliliklerinin rüyasını bile görmüştü. Babasının yaptığı hata her ne ise, bu yüzden Sansa’nın cezalandırılması adaletli değildi.</p>

    <p>“Bunu çok iyi biliyorum çocuğum,” dedi Cersei tatlı ve nazik sesiyle. “Sevmeseydin bana gelip babanın seni bizden uzaklara yollayacağını söylemezdin. Söylemenin sebebi aşktan başka ne olabilir?”</p>

    <p>“Sebebi aşktı,” dedi Sansa. “Babam vedalaşmama bile izin vermemişti.” Sansa iyi olan kızdı, söz dinleyen kız. Ama o sabah, babasının söylediklerini umursamayarak Rahibe Mordane’e görünmeden odasından kaçtığında Arya kadar asi hissediyordu kendini. Daha önce hiç bu kadar cüretkâr bir şey yapmamıştı ve Joffrey’yi bu kadar çok seviyor olmasaydı o gün de yapmazdı. “İstediğim tek şey Joffrey’nin aşkıyken, beni Kışyarı’na geri götürüp düşük seviyeli bir şövalyeyle evlendirecekti. Onunla konuşmaya çalıştım ama beni dinlemedi.” Kral onun son umuduydu. Kral, Sansa’yı Joffrey ile evlendirmesi için babasına <em>emir verirse</em> babası emre uymak zorunda kalırdı. Ama Sansa kraldan korkuyordu. Kral Robert bağırarak kaba saba konuşuyordu ve hemen her zaman sarhoştu. Büyük ihtimalle Sansa’yı hemen babasına gönderirdi. Tabii Sansa kralı görmeyi başarabilirse. Hal buyken kraliçeye gitmekten başka seçeneği kalmamıştı. Kraliçeye içini döktü. Kadın onu dinlemiş ve tatlılıkla teşekkür etmişti... İşte o konuşmadan sonra Sör Arys, Maegor Hisarı’ndaki odaya götürmüştü Sansa’yı. Kapıya da muhafız koymuştu. “Lütfen,” diye bitirdi konuşmasını. “Joffrey ile evlenmeme izin <em>vermelisiniz.</em> Ona çok iyi bir eş olacağım. Bir gün ben de sizin kadar iyi bir kraliçe olacağım. Söz veriyorum.”</p>

    <p>Kraliçe Cersei diğerlerine baktı. “Konsey üyesi lordlarım. Siz ne düşünüyorsunuz?”</p>

    <p>“Zavallı çocuk,” diye mırıldandı Varys. “Majesteleri, bu kadar saf ve temiz bir aşkı inkâr etmek zalimlik olur... buna rağmen, elimizden ne gelir? Babası suçlu.” Çaresiz bir üzüntü içinde ellerini ovuşturdu.</p>

    <p>“Bir hainin tohumlarından doğan çocuğun içinde ihanet doğal olarak vardır,” dedi Yüce Üstat Pycelle. “Şimdi tatlı bir kız ama bundan on yıl sonra ne çeşit hainlikler yapacağını kim bilebilir?”</p>

    <p><em>“Hayır,”</em> dedi Sansa dehşet içinde. “Ben... Ben asla... Ben Joffrey’ye asla ihanet etmem. Onu seviyorum. Yemin ederim ki seviyorum.”</p>

    <p>“Ah, çok dokunaklı,” dedi Varys. “Fakat kan, yeminden koyu akar, derler. Doğru söylerler.”</p>

    <p>“Bana babasından çok annesini hatırlatıyor,” dedi Lord Baelish sessizce. “Ona bir bakın. Saçları, gözleri... Catelyn de bu yaşlarda tıpkı böyle görünüyordu.”</p>

    <p>Kraliçe huzursuzca Sansa’ya baktı; Sansa ise hâlâ kraliçenin yemyeşil gözlerindeki iyiliği görebiliyordu. “Çocuğum,” dedi. “Babana hiç benzemediğinden bir emin olabilseydim, Joffrey’mle evlenmen beni her şeyden daha fazla mutlu ederdi. Oğlumun seni bütün kalbiyle sevdiğini biliyorum.” İçini çekti. “Ama buna rağmen, Lord Varys ve Yüce Üstat Pycelle’in söyledikleri doğru. Kan ağır basar. Kız kardeşin kurdunu oğlumun üzerine salmıştı.”</p>

    <p>“Ben Arya gibi değilim,” dedi Sansa. “Hain kanını o taşıyor, ben değil. Ben <em>iyi</em> olanım. İsterseniz Rahibe Mordane’e sorun. Ben sadece Joffrey’nin sevgili sadık karısı olmak istiyorum.”</p>

    <p>Kraliçe yüzünü incelerken gözlerinin ağırlığını üstünde hissediyordu Sansa. “Söylediklerinde samimi olduğuna inanıyorum çocuğum,” dedi. Diğerlerine döndü. “Lordlarım, bu kızın kan bağı olan diğer kişiler bu zor zamanlarda bize sadık kalırlarsa, endişelerimizi yatıştırmak konusunda çok yol katetmiş oluruz.”</p>

    <p>Yüce Üstat Pycelle uzun beyaz sakalını sıvazladı. Geniş alnı düşünmekten kırışmıştı. “Lord Eddard’ın üç oğlu var,” dedi.</p>

    <p>Serçeparmak, “Önemsiz çocuklar,” deyip omuz silkti. “Sizin yerinizde olsam Leydi Catelyn ve Tullyler konusunda endişelenirdim.”</p>

    <p>Kraliçe, Sansa’nın elini avuçlarının arasına aldı. “Çocuğum, okuma yazma biliyor musun?”</p>

    <p>Sansa başıyla onayladı ama endişelenmişti. Diğer kardeşlerinden çok daha iyi okuyup yazabiliyordu fakat sayılar söz konusu olunca umutsuzdu.</p>

    <p>“Bunu duyduğuma sevindim,” dedi kraliçe. “Belki sen ve Joffrey için hâlâ bir umut vardır...”</p>

    <p>“Ne yapmamı istiyorsunuz?”</p>

    <p>“Annene ve erkek kardeşine birer mektup yazmalısın. Büyük olana... neydi adı?”</p>

    <p>“Robb,” dedi Sansa.</p>

    <p>“Babanın ihanet haberi er ya da geç onlara da ulaşacak, senden duymaları çok daha iyi olur. Onlara babanın krala nasıl ihanet ettiğini anlatmalısın.”</p>

    <p>Sansa, Joffrey’yi umutsuzca seviyordu ama kraliçenin istediği şeyi yapmaya cesareti olduğunu düşünmüyordu. “Ama babam asla... Ben... Majesteleri, ben ne yazacağımı bilemem.”</p>

    <p>Kraliçe elini okşadı. “Biz sana ne yazman gerektiğini söyleyeceğiz çocuğum. Ağabeyine ve Leydi Catelyn’e kral barışını korumalarını tavsiye etmen çok önemli.”</p>

    <p>“Tavsiyeyi ciddiye almamaları onlar için iyi olmaz,” dedi Yüce Üstat Pycelle. “Onları seviyorsan aklın yolunu seçmeleri için ikna etmelisin.”</p>

    <p>“Leydi annen senin için ölümüne endişelenecektir şüphesiz,” dedi kraliçe. “Sana ne kadar iyi baktığımızı, nasıl nezaketle davrandığımızı ve istediğin her şeyi yerine getirdiğimizi yazmalısın. Onlara Kral Toprakları’na gelmelerini ve oğlum Joffrey’ye bağlılık yemini etmelerini söyle. Eğer bunları yaparlarsa... anlayacağız ki senin kanın lekeli değil. Ve kadınlığın çiçek açtığında, Yüce Baelor Septi’nde tanrının ve insanların huzurunda kralla evleneceksin.”</p>

    <p><em>Kralla evleneceksin.</em> Bu kelimeler Sansa’nın nefesini kesmişti ama yine de tereddütlüydü. “Belki... babamı bir kez görüp onunla konuşabilirsem...”</p>

    <p>“İhanet?” dedi Varys, ipucu yakalamış gibi.</p>

    <p>“Beni hayal kırıklığına uğratıyorsun Sansa,” dedi kraliçe. Bakışları taş kadar sertti. “Sana babanın suçlarını anlattık. Eğer söylediğin kadar dürüst ve sadıksan onu neden görmek istiyorsun?”</p>

    <p>“Ben... Ben sadece...” Sansa’nın gözleri doldu. “Lütfen, o yaralı... ya da...”</p>

    <p>“Lord Eddard’a zarar verilmedi,” dedi kraliçe.</p>

    <p>“Ama... Ona ne olacak?”</p>

    <p>“Buna kral karar verecek,” diye açıkladı Yüce Üstat Pycelle.</p>

    <p><em>Kral!</em> Sansa gözyaşlarını geri itti. Joffrey artık kraldı. Babası ne yapmış olursa olsun, Sansa’nın yakışıklı prensi ona zarar vermezdi. Eğer gidip babası için merhamet dilenirse Joffrey’nin geri çevirmeyeceğinden emindi. Sansa’yı seviyordu. Kraliçe bile öyle söylemişti. Evet, Joff babasını cezalandırmak zorundaydı ama belki onu Kışyarı’na ya da Dar Deniz’in ötesindeki Özgür Şehirler’den birine yollardı. Sadece birkaç yıl için. O zamana kadar Joffrey ve Sansa evlenmiş olurdu. Sansa kraliçe ilan edilince, babasına kraliyet affı vermesi için ikna edebilirdi kralı.</p>

    <p>Ancak... Robb ve annesi bir ihanette bulunurlarsa, sadakat yemini etmeyi reddederse ya da sancak beylerini çağırırlarsa her şey altüst olurdu. Joffrey özünde iyi ve nazik biriydi ama bir kral asilere karşı sert olmak zorundaydı. Sansa anlamalarını sağlamalıydı. Buna <em>mecburdu.</em></p>

    <p>“Mektupları... yazacağım,” dedi.</p>

    <p>Kraliçe, dudağında gün doğumu kadar sıcak bir gülümsemeyle eğildi ve Sansa’yı yanağından öptü. “Yazacağını biliyordum,” dedi. “Bugün burada ne kadar cesur ve akıllı davrandığını anlattığımda Joffrey seninle gurur duyacak.”</p>

    <p>Sonunda Sansa dört mektup yazdı. Annesi Leydi Catelyn Stark’a, erkek kardeşlerine, Kartal Yuvası’ndaki teyzesi Leydi Lysa Arryn’e, Nehirova’daki Lord Hoster Tully’ye. Yazmayı bitirdiğinde elleri kaskatı kesilmiş ve mürekkep lekeleriyle dolmuştu. Babasının mührü Varys’teydi. Sansa Beyaz mühür mumunu, mum alevinde eritip dikkatle mektupların üzerine döktü ve hadımın her mektuba teker teker Starklar’ın ulu kurtlu mührünü basmasını izledi.</p>

    <p>Sör Mandon Moore tarafından Maegor Hisarı’ndaki odasına getirildiğinde Jeyne Poole ve bütün eşyaları gitmişti. Daha fazla ağlama duymayacağını düşünüp şükretti ama oda Jeyne yokken daha soğuktu sanki. Şömineyi yaktıktan sonra bile. Şöminenin yanına bir koltuk çekti ve en sevdiği kitabı eline aldı. Florian ve Jonquil’in; Leydi Shella ve Gökkuşağı Şövalyesi’nin; yürekli Prens Aemon’ın ve kardeşinin kraliçesine beslediği lanetli aşkın hikâyeleri arasında kendini kaybetti.</p>

    <p>Kız kardeşiyle ilgili hiçbir şey sormadığının farkında vardığında vakit gece yarısını geçmişti.</p>
  </div>
</body>
</html>
