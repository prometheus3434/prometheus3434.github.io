<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Yeni acemi, talim avlusuna geldiğinde Dareon’a bir yan darbeyi nasıl karşılayacağını öğretmeye çalışıyordu Jon. “Bacakların daha açık olmalı, dengeni kaybetmek istemezsin. Evet, böyle daha iyi. Şimdi, darbeyi karşılarken kendi ekseninde dönmelisin. Bütün ağırlığını kılıcına ver.”</p>

    <p>Dareon durdu ve miğferinin siperini açtı. “Yedi tanrılar!” dedi. “Şuna bir baksana Jon.”</p>

    <p>Jon döndü. Miğferinin göz aralığından baktığında o güne kadar rastladığı en şişman çocuğu gördü. Çocuk cephaneliğin kapısında duruyordu. En az yüz elli kilo olmalıydı. Kalın paltosunun kürklü yakası çenesinin altında kaybolmuştu. Soluk renkli gözleri ay gibi yuvarlak yüzünde huzursuzca hareket ediyordu. Şişman, terli ellerinin avuçlarını üzerine sildi. “Bana... dediler ki... bana eğitim için... buraya gelmemi söylediler,” dedi. Kiminle konuşacağını bilemiyor gibiydi.</p>

    <p>“Bir soylu,” dedi Pyp çocuğa bakarken. “Güneyden, muhtemelen Yüksek Bahçe civarlarından.” Pyp, bütün Yedi Krallık’ı mim oyuncularından kurulu bir kumpanyayla birlikte gezmişti ve bir insanın nereden geldiğini, nerede doğduğunu sadece konuşmasına bakarak anlayabilmekle övünürdü.</p>

    <p>Çocuğun iyi bir terzi elinden çıktığı belli olan paltosunun yakasına, kızıl dikişlerle, yürüyen bir avcı figürü işlenmişti. Jon bu armayı tanımıyordu. Sör Alliser yeni acemiye baktı ve, “Güneyde hırsızlar ve kaçak avcılar tükenmiş olmalı,” dedi. “Şimdi Sur’u korusun diye domuz göndermeye başladılar. Sizin zırhınız kürklerden ve kadifelerden mi yapıldı Domuz Lordu?”</p>

    <p>Çok zaman geçmeden yeni aceminin kendi zırhını da yanında getirdiği anlaşıldı. Yünle takviye edilmiş yelek, kaynatılmış deri, metal örgü ve miğfer. Hatta üzerine yürüyen avcı arması oyulmuş deri ve ahşaptan yapılmış dev bir kalkan. Getirdiklerinin hiçbiri siyah olmadığı için Sör Alliser çocuğu cephaneliğe gönderip siyahları kuşanmasını emretti ama bu iş bütün bir sabah sürdü. Donal Noye, çocuğun devasa göbeği yüzünden, bir zırhlı yeleği ikiye ayırıp, yanlarına deri parçalar ekleyip tekrar dikmek zorunda kaldı. En büyük miğferin kafasına geçebilmesi için siperinin çıkartılması gerekti. Derilerin bağcıkları bacaklarının ve kollarının etrafına o kadar sıkı bağlanmak zorunda kalmıştı ki çocuk güçlükle hareket edebiliyordu. Üzerine savaş kıyafetleri geçirilmiş çocuk, çok fazla pişirilip şiştiğinden zarını patlatmak üzere olan bir sosise benzedi sonunda. “Umarım göründüğün kadar beceriksiz değilsindir,” dedi Alliser. “Halder, bakalım Sör Domuzcuk neler yapabiliyormuş.”</p>

    <p>Jon Kar yüzünü buruşturdu. Halder bir taş ocağında dünyaya gelmişti ve bir taş ustasının çıraklığını yapmıştı. On altı yaşındaydı. Uzun ve kaslıydı. Jon’un burada hissettiği en güçlü darbeler ondan geliyordu. “Bu iş bir fahişenin poposundan daha çirkin olacak,” dedi Pyp. Oldu da.</p>

    <p>Dövüş bir dakika bile sürmedi. Şişman çocuğun yamyassı olmuş miğferinden ve parmaklarının arasından kan sızıyordu. “Teslim oluyorum,” diye bağırdı tiz bir çığlıkla. “Teslim oluyorum, bana vurma.” Rast ve diğer çocuklar kahkahalar atıyordu.</p>

    <p>Sör Alliser o anda bile dövüşü bitirmedi. “Ayağa kalk Sör Domuzcuk,” dedi. “Kalk ve kılıcı yerden al.” Şişman çocuk yapıştığı yerden kımıldamayınca, Thorne, Halder’a döndü. “Bu domuz yerden kalkana kadar, kılıcının düz tarafıyla vur ona.” Halder düşmanının yanaklarına hafifçe vurdu. “Bundan daha sert vurabilirsin,” diye bağırdı Alliser. Halder uzunkılıcını iki eliyle birden kavradı ve bütün gücüyle aşağı indirdi. Darbe öyle sertti ki kılıcın düz kenarıyla vurmuş olmasına rağmen şişman çocuğun üzerindeki deri açıldı. Yeni çocuk acı içinde, kulak tırmalayan bir çığlık attı.</p>

    <p>Jon Kar bir adım ileri çıktı. Pyp elini uzatıp Jon’u kolundan tuttu. “Jon, <em>hayır,</em>” diye fısıldadı endişeli gözlerle Sör Alliser Thorne’a bakarken.</p>

    <p>“Ayağa kalk,” dedi tekrar Thorne. Şişman çocuk ayağa kalkmak için çabaladı ama kayıp tekrar yere düştü. “Sör domuzcuk kavramaya başladı,” dedi Alliser. “Yeniden.”</p>

    <p>Halder başka bir darbe için kılıcını tekrar kaldırdı. “Bize bir dilim domuz jambonu kes,” diye bağırdı Rast gülerek.</p>

    <p>Jon, Pyp’in elinden kurtuldu ve, “Halder, <em>yeter!</em>” dedi.</p>

    <p>Halder, Sör Alliser’a baktı.</p>

    <p>“Piç konuşur, köylüler titrer,” dedi Alliser soğuk ve keskin sesiyle. “Buradaki silah ustasının ben olduğumu hatırlatırım Lord Kar.”</p>

    <p>“Şuna bir bak Halder,” dedi Jon, elinden geldiğince Sör Alliser’ı görmezden gelerek. “Düşmüş bir düşmana vurmak sana onur kazandırmaz. Zaten teslim oldu.” Jon şişman çocuğun yanında dizlerinin üstüne çöktü.</p>

    <p>Kılıcını indirdi ve, “Teslim oldu,” diye tekrarladı Halder.</p>

    <p>Sör Alliser, oniks gözlerini Jon’un üzerine sabitlemişti. “Görünüşe bakılırsa bizim piç âşık oldu,” dedi. Jon yerdeki çocuğun ayağa kalkmasına yardım ediyordu. “Bana kılıcını göster Lord Kar.”</p>

    <p>Jon uzunkılıcını çıkardı. Bir noktaya kadar Sör Alliser’a karşı gelmeyi göze alabiliyordu ama o noktayı çoktan geçmişti.</p>

    <p>Thorne gülümsedi. “Piç, leydi sevgilisini korumak istiyor. O halde hemen bir talim yapalım. Fare, Sivilce, Taş Kafa’ya yardım edin.” Rast ve Albett, Halder’ın yanına gitti. “Üçünüz, Leydi Domuzcuk’u inletmeye yetersiniz ama önce Piç’i geçmeniz gerek.”</p>

    <p>Jon, “Arkamda kal,” dedi şişman çocuğa. Sör Alliser, Jon’un üzerine sık sık iki düşman salardı ama ilk kez üç kişi çıkarıyordu karşısına. Bu gece yatağa morluklar ve kanlı yaralar içinde gireceğini biliyordu. Saldırıya karşı kendini hazırladı.</p>

    <p>Pyp aniden Jon’un yanında bitti. “Üçe karşı iki daha iyi bir savunma olur,” dedi neşe içinde. Miğferinin siperini kapadı ve kılıcını çekti. Henüz Jon itiraz edemeden Grenn üçüncü olarak aralarına katıldı.</p>

    <p>Avluya bir ölüm sessizliği çöktü. Jon, Sör Alliser’ın gözlerinin üzerinde olduğunu hissedebiliyordu. “Neden bekliyorsunuz?” diye sordu Alliser, Fare ve diğerlerine. Sesi bu sefer aldatıcı şekilde yumuşaktı ama ilk hareket Jon’dan geldi. Halder kılıcını kaldırmakta çok geç kalmıştı.</p>

    <p>Jon, çocuğu geri çekilmeye zorladı. Her darbeye saldırı hamlesiyle karşılık vererek çocuğu nefessiz bıraktı. <em>Düşmanını tanı,</em> demişti Sör Rodrik bir keresinde. Jon Halder’ı tanıyordu. Halder zalimce güçlü olmasına rağmen sabırsızdı ve savunması başarısızdı. Eğer sinirleri yeterince bozulursa bütün savunmasının çökeceği gün batımı kadar ortadaydı.</p>

    <p>Diğerleri de dövüşe dahil olduğunda, avlu çeliğin çeliğe çarpmasından çıkan seslerle inliyordu. Jon başına inecek vahşi bir darbenin önünü kesti. Kılıçlar birbirine çarptığında ortaya çıkan geri tepme Jon’un bütün koluna yürüdü. Halder’ın kaburgalarına indirdiği bir yan darbenin ödülü, çocuğun acı dolu bağırışı oldu. Karşı saldırı Jon’u omzundan yakaladı. Metal örgü zırh ezildi ve acı Jon’un boynuna yükseldi. Halder ise ataktan sonra dengesini kaybetmişti. Jon çocuğun bacağına bir darbe indirip ayaklarını yerden kesti ve Halder küfrederek yere düştü.</p>

    <p>Grenn, tam da Jon’un öğrettiği gibi Albett’e kaldırabileceğinden fazlasıyla yükleniyordu ama zor saldırı hamleleriyle karşı karşıyaydı. Rast ondan iki yaş büyük ve yirmi kilo daha ağırdı. Jon onun arkasına geçti ve tecavüzcünün miğferini zil gibi çaldı. Rast sersemlemiş haldeyken, Pyp onun savunmasının altına kaydı, çocuğu yere devirdi ve kılıcının ucunu boğazına dayadı. Jon diğer tarafa doğru hareketlendi. İki kılıçla birden karşı karşıya kalan Albett geri çekildi ve bağırdı. “Teslim oluyorum.”</p>

    <p>Sör Alliser gösteriyi tiksintiyle izliyordu. “Mim oyuncularının kötü farsı bugün için yeterince uzadı,” diyerek avludan ayrıldı. Dövüş sonunda bitmişti.</p>

    <p>Dareon, Halder’ın ayağa kalmasına yardım etti. Taş ustasının oğlu miğferini çıkarıp avlunun diğer ucuna fırlattı. “Bir an için sonunda seni yendiğimi düşünmüştüm Kar,” dedi.</p>

    <p>“Bir an için yendin zaten,” diye cevapladı Jon. Zırhının altındaki omzu zonkluyordu. Kılıcını kınına yerleştirdi ve miğferini çıkarmaya çalıştı ama kolunu kaldırdığı anda acıdan dişlerini sıktı.</p>

    <p>“Ben yapayım,” dedi bir ses. Kalın parmaklar miğferin bağlarını çözdü ve miğferi nazikçe Jon’un başından çıkardı. “Sana zarar verdi mi?”</p>

    <p>“Daha önce de her tarafımın morardığı oldu,” dedi Jon. Omzuna dokunup ovuşturdu. Avlu boşalmaya başlamıştı.</p>

    <p>Halder miğferini ezdiğinde çocuğun başından akan kan saçlarında donmuştu. “Benim adım Samwell Tarly. Boynuz...” Durdu dudaklarını ısırdı. “Yani Boynuz Tepe’dendim ta ki... buraya siyahları kuşanmaya gelene... Babam Yüksek Bahçe’nin Tyrellleri’nin sancak beyi Lord Randyll. Ben eskiden onun vârisiydim ama...” Sesi duyulmaz oldu.</p>

    <p>“Benim adım Jon Kar. Kışyarı Lordu Eddard Stark’ın piçiyim.”</p>

    <p>Samwell Tarly başıyla onayladı. “Eğer... yani istersen, bana Sam diyebilirsin. Annem beni Sam diye çağırır.”</p>

    <p>“Sen de <em>ona</em> Lord Kar diyebilirsin,” dedi onlara katılan Pyp. “Annesinin ona nasıl seslendiğini bilmek istemezsin.”</p>

    <p>“Bunlar Grenn ve Pypar,” dedi Jon.</p>

    <p>“Grenn çirkin olanımız,” dedi Pyp.</p>

    <p>Grenn suratını astı. “Sen benden daha çirkinsin, benim yarasaya benzeyen kulaklarım yok en azından,” dedi.</p>

    <p>“Hepinize teşekkür ederim,” dedi şişman çocuk hüzün içinde.</p>

    <p>“Neden ayağa kalkıp dövüşe devam etmedin?” diye sordu Grenn.</p>

    <p>“Aslında kalkmak istedim. Gerçekten. Ben sadece... Yapamadım. Bana daha fazla vurmasını istemedim.” Yere baktı. “Ben korkağın tekiyim. Lord babam da her zaman bunu söyler.”</p>

    <p>Grenn yıldırım çarpmış gibi duruyordu. Her zaman söyleyecek sözü olan Pyp bile tek kelime edemiyordu. Ne tür bir adam kendisini korkak ilan ederdi ki?</p>

    <p>Samwell Tarly düşüncelerini yüzlerinden okumuş olmalıydı. Jon’un gözlerine baktı ama ürkek hayvanlar gibi hemen başını başka tarafa çevirdi. “Ben... ben özür dilerim,” dedi. “Ben aslında... böyle olmak istemiyorum.” Cephaneliğe doğru ağır adımlarla yürümeye başladı.</p>

    <p>Jon arkasından seslendi. “Yara aldın. Yarın daha iyi olursun,” dedi.</p>

    <p>Sam üzüntü dolu gözlerle omzunun üstünden baktı. “Ben asla daha iyi olmam.”</p>

    <p>Şişman çocuk gittiğinde Grenn homurdandı. “Kimse korkakları sevmez,” dedi huzursuz bir sesle. “Keşke ona yardım etmeseydik. Ya bizim de korkak olduğumuzu düşünürlerse?”</p>

    <p>“Sen bir korkak olamayacak kadar aptalsın,” dedi Pyp.</p>

    <p>“Değilim,” dedi Grenn.</p>

    <p>“Evet öylesin. Sana ormanda bir ayı saldıracak olsa kaçamayacak kadar aptalsın.”</p>

    <p>“Kaçarım. Senden çok daha hızlı koşarım hem de.” Birden sustu, kaşlarını çatarak Pyp’in sırıtışını izledi ve az önce ne söylediğini fark etti. Boynu öfkeden kıpkırmızı kesildi. Jon, onları laf dalaşı yapar halde bırakıp cephaneliğe gitti. Kılıcını astı ve hasar görmüş zırhını çıkardı.</p>

    <p>Kara Kale’de hayatın akışı belliydi. Sabahları kılıç talimi, öğleden sonraları iş. Kara kardeşler, gelen acemilerin hangi alanda kabiliyetleri olduğunu anlamak için onları çeşitli görevlere atıyordu. Lord Kumandan’ın masasına yiyecek koymak için, yanında Hayalet’le birlikte çıktığı av görevlerine gönderildiği öğleden sonraları seviyordu Jon. Ama avda geçirdiği her gün karşılığında bir düzine gününü tek kollu demirci Donal Noye körelmiş bıçakları bilerken bileği taşını çevirerek ya da Noye yeni bir kılıç döverken körükleri pompalayarak geçiriyordu. Diğer zamanlarda mesaj getirip götürüyor, nöbetçilik yapıyor, ahırların yerlerini temizliyor, oklara tüy yapıyor, Üstat Aemon kuşlarıyla uğraşırken ona yardım ediyor, Bowen Marsh’ın hesap ve kayıt defterleriyle ilgileniyordu.</p>

    <p>Bu öğleden sonra nöbet kumandanı, onu yeni kırılmış taşla dolu dört varille beraber vinç kafesine, Sur’un tepesindeki buzlanmış yürüme yollarına mıcır döksün diye yollamıştı. Yanında Hayalet olmasına rağmen yalnız ve sıkıcı bir işti ama Jon önemsemiyordu. Havanın açık olduğu günlerde, Sur’un tepesinden dünyanın yarısı görünüyordu ve hava her zaman soğuk ve esintiliydi. Jon burada düşünebiliyordu. Bu sefer kendini Samwell Tarly bakında düşünürken yakaladı. Ve... garip bir şekilde, Tyrion Lannister’ı düşünürken. Tyrion’ın bu şişman çocuktan neler çıkaracağını merak ediyordu. <em>Pek çok adam, gerçeklerle yüzleşmektense, gerçeği görmemeyi tercih eder,</em> demişti cüce ona. Dünya, kahraman taklidi yapan korkaklarla doluydu ve Samwell Tarly’nin yaptığı gibi korkak olduğunu itiraf etmek tuhaf bir cesaret gerektiriyordu.</p>

    <p>Ağrıyan omzu yüzünden iş uzun sürmüştü. Sonunda mıcır dökme işi bittiğinde akşamüstü olmuştu. Batı semasını kan kızılına boyayan gün batımını izledi. Sonunda kuzeye karanlık çökerken boş varilleri yuvarlayarak kafese soktu ve vinççi adama kendisini aşağı indirmesi için bir işaret verdi.</p>

    <p>Hayaletle birlikte ortak salona girdiklerinde akşam yemeği bitmek üzereydi. Bir grup kara kardeş şöminenin yanında sıcak şarap içiyordu. Arkadaşları batı duvarının dibindeki bir sırada oturmuş gülüşüyorlardı. Pyp bir hikâyenin ortasındaydı. Kumpanyacının kocaman kulaklı oğlu yüz farklı ses çıkarabiliyordu. Doğuştan yalancıydı. Hikâyelerini yaşayarak, karakterleri canlandırarak anlatıyordu. Bir an bir kral, hemen ardından soytarı oluyordu. Bir fahişe ya da bakire bir prenses olduğu zaman çıkardığı tiz kadın sesi dinleyenleri öyle çok güldürüyordu ki, gözlerinden yaşlar geliyordu. Hadım karakterlerini canlandırdığında, ortaya Sör Alliser’ın karikatürize edilmiş ama yine de son derece gerçek bir kopyası çıkıyordu. Jon da herkes kadar hoşlanıyordu Pyp’in hikâyelerinden... ama bu sefer yanlarına gitmedi ve bir sıranın ucunda, diğerlerinden olabildiğince uzakta tek başına oturan Samwell Tarly’ye doğru yürüdü.</p>

    <p>Jon tam karşısına oturduğunda, şişman çocuk aşçının bu gece akşam yemeği olarak pişirdiği domuz tartının son parçasını yiyordu. Hayalet’i gördüğünde gözleri faltaşı gibi hayretle açıldı. “Bu bir kurt mu?”</p>

    <p>“Bir ulu kurt,” dedi Jon. “Adı Hayalet. Ulu kurt babamın hanedanının armasıdır.”</p>

    <p>“Bizim armamız yürüyen bir avcı,” dedi Samwell.</p>

    <p>“Avı sever misin?”</p>

    <p>Şişman çocuk, “Nefret ederim,” dedi ürpererek. Yine ağlayacakmış gibi görünüyordu.</p>

    <p>“Şimdi ne oldu?” diye sordu Jon. “Neden hep bu kadar korkmuş haldesin?”</p>

    <p>Sam tabağındaki yemeğe baktı ve başını endişeyle iki yana salladı. Konuşmaya bile korkuyor gibiydi. Jon, Pyp’in kadın seslerinden birini çıkardığını duydu. Salon kahkahayla inledi. Jon ayağa kalktı. “Haydi, dışarı çıkalım,” dedi.</p>

    <p>Çocuğun yuvarlak şişman yüzü kuşku doluydu. “Neden? Dışarıda ne yapacağız?” diye sordu.</p>

    <p>“Konuşacağız,” diye cevap verdi Jon. “Sur’u gördün mü?”</p>

    <p>“Şişmanım, kör değil. Tabii ki gördüm,” dedi Samwell Tarly. “Neredeyse iki yüz otuz metre yüksekliğinde.” Jon’un söylediği gibi kalktı yine de. Üzerinde kürkle kaplanmış paltosu vardı. Hâlâ temkinli bir şekilde, sanki bir tuzağın ortasına götürülüyormuş gibi endişeyle, ortak salondan çıkan Jon’u takip etti. Hayalet yanlarında yürüyordu. “Böyle bir yer olduğunu düşünmemiştim,” dedi Sam yürürken. Sözcükler ağzından çıkarken soluğu buharlaşıyordu. Yürümek çocuğu daha şimdiden nefes nefese bırakmıştı. “Bütün binalar yıkılmak üzere ve burası çok... çok...”</p>

    <p>“Soğuk?” Kalenin üzerine sert bir ayaz çöküyordu ve Jon çizmelerinin altında çıtırdayan donmuş ayrık otlarının seslerini duyabiliyordu.</p>

    <p>Sam perişan halde başıyla onayladı. “Soğuktan nefret ederim,” dedi. “Geçen gece birdenbire uyandım, ateş de sönmüştü. Sabah olmadan donarak öleceğimden emindim.”</p>

    <p>“Senin geldiğin yerler daha sıcak olmalı.”</p>

    <p>“Geçen aya kadar hiç kar görmemiştim. Babamın beni kuzeye getiren adamlarıyla hendek mezarlardan geçiyorduk ki gökyüzünden şu beyaz şey düşmeye başladı. Yumuşak bir yağmur gibi. Önce çok güzel olduğunu düşündüm, gökyüzünden tüyler yağıyordu sanki ama durmadan yağmaya devam etti ve sonunda ben kemiklerime kadar dondum. Adamların sakalları buz tuttu ama kar hiç bitmedi. Sonsuza kadar yağacağından korktum.”</p>

    <p>Jon gülümsedi.</p>

    <p>Yarım ay ışığında hafifçe parlayan Sur önlerinde belirdi. Yıldızlar keskin ve parlak yanıyordu gökyüzünde. “Benden oraya çıkmamı isteyecekler mi?” diye sordu Sam. Kıvrılarak yukarı tırmanan eski ahşap merdivenleri gördüğünde yüzü bayat süt gibi ekşimişti. “Eğer bu merdivenlerden çıkmak zorunda kalırsam ölürüm.”</p>

    <p>“Bir vinç var,” dedi Jon kafesi işaret ederek. “Seni onunla yukarı çekebilirler.”</p>

    <p>Samwell Tarly burnunu çekti. “Yüksek yerlerden nefret ederim.”</p>

    <p>Bu çok fazlaydı. Jon inanmazlık dolu gözleriyle çocuğa baktı. “<em>Her şeyden</em> korkar mısın sen?” diye sordu. “Anlamıyorum. Eğer gerçekten korkaksan burada ne işin var? Bir korkak neden Gece Nöbetçileri’ne katılmak ister?”</p>

    <p>Samwell Tarly uzunca bir süre Jon’a baktı ve yuvarlak yüzü çöktü. Buz tutmuş toprağa oturup hıçkırıklarla ağlamaya başladı. Hıçkırıklarının şiddetiyle bütün bedeni sarsılıyordu. Jon Kar hiçbir şey söyleyemeden, elinden bir şey gelmeden durup çocuğu izledi. Hendek mezarların üzerine yağan kar gibi, çocuğun ağlaması da sonsuza dek sürecek sandı.</p>

    <p>Hayalet ne yapması gerektiğini biliyordu. Ağır ağır yerde oturan çocuğa yaklaştı ve yanaklarından dökülen sıcak gözyaşlarını yalamaya başladı. Çocuk önce şaşkın bir çığlık attı ve nasıl olduysa, bir anda hıçkırıklarının yerini kahkahalar aldı.</p>

    <p>Jon Kar da çocukla birlikte gülmeye başladı. Buz tutmuş toprağın üzerine, çocuğun yanına çöktü. Hayalet aralarına oturdu. Robb’la birlikte, yaz karının içine gömülmüş kurt yavrularını nasıl bulduklarını anlattı. Üzerinden bin yıl geçmiş gibi geliyordu şimdi. Kışyarı’ndan bahsederken buldu kendini sonra.</p>

    <p>“Oraları rüyamda görüyorum bazen,” dedi. “Uzun boş koridorlardan geçiyorum. Sesim duvarlarda yankılanıyor ama cevap veren olmuyor. Sonra daha hızlı yürümeye başlıyorum. Kapıları açıyorum, bağırarak isimler söylüyorum ama aslında kimi aradığımı bile bilmiyorum. Rüyaların çoğunda babama sesleniyorum, bazılarında Robb’a, küçük kardeşim Arya’ya ya da amcama.” Benjen Stark’ı düşünmek onu acıya boğuyordu. Amcası hâlâ kayıptı. Yaşlı Ayı onu aramaları için bir keşif grubu çıkarmıştı. Sör Jaremy Rykker iki aramaya öncülük etmiş ve Quorin Yarımel, Gölge Kule’nin uzaklarına kadar gitmişti ama amcasının yolu işaretlemek için ağaçların üzerine bıraktığı birkaç çentikten başka bir şey bulamamışlardı. Kuzeybatının kayalık tepelerinde işaretler birdenbire kesilmiş ve Benjen Stark’ın izi tamamen kaybolmuştu.</p>

    <p>“Rüyanda kimseyi bulabiliyor musun?” diye sordu Sam.</p>

    <p>Jon kafasını iki yana salladı. “Hayır, kimseyi bulamıyorum. Kale her zaman bomboş oluyor.” Bu rüyalardan kimseye bahsetmemişti ve şimdi neden Sam’e anlattığını da bilmiyordu ama konuşmak kendisini iyi hissetmesini sağlamıştı. “Kuşluktaki kuzgunlar bile gitmiş oluyor ve ahırlarda sadece kemikler var. Onları gördüğümde çok korkuyorum ve koşmaya başlıyorum. Kapıları vurarak açıyorum, merdivenleri üçer üçer tırmanıyorum, biri, herhangi biri sesimi duysun diye çığlıklar atıyorum. Sonra kendimi mahzen mezarın kapısının önünde buluyorum. İçerisi çok karanlık ve merdivenler döne döne aşağı iniyor. İçimden bir ses aşağı inmem gerektiğini söylüyor, inmek zorunda olduğumu biliyorum ama inmek istemiyorum. Aşağıda beni bekleyen şeyden korkuyorum. Aşağıda, Kışyarı’nın eski lordları, ayaklarının dibinde taştan kurtlar, kucaklarında kılıçlarıyla tahtlarında oturuyorlar ama beni korkutan onlar değil. Ben bir Stark değilim, benim bu mezarda işim yok diye çığlık atıyorum ama işe yaramıyor. Aşağı inmek zorundayım, biliyorum. Duvarlara tutunarak merdivenlerden inmeye başlıyorum. Elimde bir meşale yok, gittikçe daha da karanlık oluyor. Karanlık arttıkça çığlıklar atmak istiyorum.” Anlatmayı kesti. Kaşları çatılmıştı. Utanmıştı. “Hep burada uyanıyorum işte.” Hücresinin karanlığında, buz gibi terler dökmüş halde, titreyerek uyanıyordu. Hayalet hemen yanına geliyor ve ısısıyla Jon’a huzur veriyordu. Jon, yüzünü ulu kurdun beyaz tüyleri arasına gömüp tekrar dalıyordu uykuya. “Sen rüyanda Boynuz Tepe’yi görüyor musun hiç?” diye sordu Sam’e.</p>

    <p>“Hayır,” dedi Samwell Tarly. Dişlerini sıkmış, dudakları gerginlikten bir çizgi halini almıştı. “Oradan nefret ediyorum.” Çocuk, Hayalet’in kulaklarının arkasını okşadı ve Jon sessizliğe müdahale etmedi. Uzun bir zaman sonra Samwell Tarly konuşmaya başladı. Jon sessizce dinledi ve korkaklığını itiraf eden bu şişman çocuğun kendini nasıl Sur’da bulduğunu öğrendi.</p>

    <p>Tarlyler, Güney Muhafızı ve Yüksek Bahçe Lordu Mace Tyrell’in sancak beyi olan, eski ve soylu bir aileydi. Lord Randyll Tarly’nin büyük oğlu olan Samwell, zengin toprakların, sağlam bir kalenin ve hikâyelere konu olmuş, Valyria çeliğinden dövülmüş, beş yüz yıldır babadan oğula geçen ve iki elle kullanılan Yürekfelaketi isimli büyükkılıcın vârisiydi.</p>

    <p>Samwell doğduğunda lord babasının hissettiği tarif edilmez gurur, çocuk büyüyüp şişmanladıkça, yumuşadıkça ve tuhaflaştıkça kaybolmuştu. Sam müzik dinlemeyi, şarkı yazmayı, yumuşak kadifeler giymeyi, kalenin mutfağında aşçılarla oynamayı, limonlu keklerin kokusunu ve böğürtlen tartlarını seviyordu. Onun tutkuyla bağlı olduğu şeyler kitaplar, kediler ve bütün sakarlığına rağmen danstı. Kan görmeye dayanamıyordu. Bir tavuğun kesilmesini bile izleyemiyordu. Boynuz Tepe’ye en az bir düzine silah ustası getirilmiş ve Sam’e, tam babasının istediği gibi bir şövalye olmayı öğretmeye çalışmışlardı. Çocuğa küfürler etmişler, falakaya yatırmışlar, tokatlamışlardı. Aç bırakmışlardı. Bir adam, bir asker gibi hissetsin diye zırhıyla uyumaya zorlamıştı. Bir diğeri annesinin kıyafetlerini giydirmiş, utanç duymasını sağlamak için o kıyafetler içinde dış surlar boyunca yürütmüştü. Bütün bunlar Sam’in daha fazla şişmanlamasına ve daha korkak olmasına yaramıştı sadece. Sonunda lord babasının hayal kırıklığı öfkeye ve tiksintiye dönüşmüştü. “Bir keresinde, Qarth’tan bembeyaz tenli ve mavi dudaklı büyücüler geldi kaleye,” dedi. Sesi iyice Asıltıya dönmüştü. “Bir öküz kestiler ve beni onun sıcak kanında yıkanmaya zorladılar ama söyledikleri gibi daha cesur olmadım. Midem bulandı ve kustum.”</p>

    <p>Sonunda, üst üste üç kız çocuk doğurduktan sonra, Leydi Tarly ikinci bir erkek bebek getirmişti dünyaya. O günden başlayarak Lord Randyll, Sam’i görmezden gelmişti. Bütün vaktini, tam istediği gibi korkusuz ve dayanıklı olan yeni oğluna adamıştı. Samwell yıllarca müziğiyle ve kitaplarıyla birlikte huzur içinde yaşamıştı.</p>

    <p>On beşinci isim gününe kadar. Şafak vakti uykusundan sarsılarak uyandırılmış ve eyerlenmiş atına götürülmüştü. Üç silahlı adam, Boynuz Tepe yakınlarındaki ormana kadar ona eşlik etmişlerdi. Babası ormandaydı ve avladığı bir geyiğin derisini yüzüyordu. “Artık yetişkin bir erkeksin ve benim vârisimsin,” demişti Lord Randyll Tarly, büyük oğluna. “Seni evlatlıktan reddetmem için yeterli bir şey yapmadın ama Dickon’ın olması gereken arazileri ve unvanı senin almana izin veremem. Yürekfelaketi, onu kaldıracak kadar kuvvetli bir adama gitmeli; sen o kılıcın kabzasına bile dokunacak değerde değilsin. Bu sebeplerle, senin bugünden itibaren siyahları giymene karar verdim. Bütün mirasını kardeşine devredecek ve akşam çökmeden kuzeye doğru yola çıkacaksın.</p>

    <p>Eğer gitmezsen, yarın seninle birlikte ava çıkacağız. Bu ormanda bir yerde atın tökezleyecek, sen eyerden düşeceksin ve öleceksin... yani ben annene böyle olduğunu anlatacağım. O bir kadın kalbi taşıyor ve seni bile sevmeyi başarabiliyor. Sakın bana karşı gelmenin kolay olacağını düşünme. Seni bir domuz gibi avlamak bana büyük haz verir. Çünkü gerçekte, sen domuzdan başka bir şey değilsin.” Geyiği yüzdüğü hançeri yere bırakırken kolları dirseklerine kadar kırmızıya boyanmıştı. “İşte, seçim senin. Ya Gece Nöbetçileri,” kolunu yüzdüğü geyiğin içine sokup kalbi elleriyle söktü ve üzerinden kan damlayan yüreği havaya kaldırdı, “ya da bu.”</p>

    <p>Sam, sanki bütün bunlar bir başkasının başına gelmiş gibi anlatmıştı hikâyesini ve ilginçtir ki anlatırken bir kez bile ağlamamıştı. Hikâyesi bittiğinde yan yana oturmaya devam ettiler ve rüzgârı dinlediler. Bütün dünyada duyulan tek ses rüzgârın sesiydi sanki.</p>

    <p>Sonunda Jon, “Artık ortak salona dönmemiz gerek,” dedi.</p>

    <p>“Niye?” diye sordu Sam.</p>

    <p>Jon omuz silkti. “Sıcak elma şarabı vardır ya da istersen baharatlı sıcak şarap. Bazı geceler, eğer havasında olursa Dareon şarkı söyler bize. Eskiden bir şarkıcıymış... gerçek bir şarkıcı değil de, çırak şarkıcı.”</p>

    <p>“O buraya nasıl gelmiş?” diye sordu Sam.</p>

    <p>“Altınbahçeli Lord Rowan, onu kızının yatağında yakalamış. Kız Dareon’dan iki yaş büyük ve Dareon’ın pencereye tırmanmasına yardım bile etmiş ama kızın babasının gözünde bu bir tecavüz. O da kendini burada bulmuş işte. Üstat Aemon onu şarkı söylerken dinlediğinde, üzerine bal dökülmüş şimşek demişti sesi için.” Jon gülümsedi. “Ara sıra Kurbağa da şarkı söyler. Tabii ona şarkı söylemek dersen. Babasının şarap mahzeninde öğrendiği sarhoş şarkıları. Pyp onun sesi için, üzerine çiş dökülmüş osuruk diyor.” İkisi birden kahkaha attı.</p>

    <p>“İkisini de dinlemek isterim ama onlar beni yanlarında istemezler,” dedi Sam. Yüzü düşünceli ve endişeliydi. “Yarın yine dövüşmemi isteyecek, değil mi?”</p>

    <p>“İsteyecek,” demek zorundaydı Jon.</p>

    <p>Sam güçlükle ayağa kalktı. “En iyisi uyumaya çalışayım,” dedi. Paltosuna sıkıca sarıldı ve paytak adımlarıyla uzaklaştı.</p>

    <p>Jon ortak salona döndüğünde diğer çocuklar hâlâ oradaydı. “Nerelerdeydin <em>sen?</em>” diye sordu Pyp.</p>

    <p>“Sam’le konuşuyordum,” diye yanıtladı Jon.</p>

    <p>“O gerçek bir korkak,” dedi Grenn. “Akşam yemeğinde, tartını aldığı sırada burada hâlâ boş yer vardı ama yanımıza gelip oturamayacak kadar korkmuştu.”</p>

    <p>“Domuz Lordu bizimle gelip oturmaya tenezzül etmeyecek kadar kıymetli olduğunu sanıyor,” dedi Jeren.</p>

    <p>“Bu akşam domuz tartı yediğini gördüm. Sakın tabağındaki kardeşlerinden biri olmasın?” diye lafa karıştı Kurbağa. <em>Domuz sesleri</em> çıkarmaya başladı.</p>

    <p><em>“Kesin şunu!”</em> diye bağırdı Jon.</p>

    <p>Jon’un ani çıkışıyla şaşıran çocuklar sustu. “Beni dinleyin,” dedi Jon ve işlerin nasıl olacağını sakince anlattı. Pyp, tam da Jon’un umduğu gibi destek verdi ama Halder karşı çıktı ki bu oldukça şaşırtıcıydı. Grenn önce kararsızdı ama Jon onu hizaya getirecek doğru kelimeleri biliyordu. Birer birer bütün çocukları sıraya dizdi. Kimini ikna etti, kimini tatlı tatlı kandırdı, kimini utandırdı ve hak eden bazılarını da tehdit etti. Sonunda hepsiyle anlaştı... Rast hariç.</p>

    <p>“Siz kızlar canınız nasıl istiyorsa öyle yapın ama Thorne beni Bayan Domuzcuk’un üstüne salarsa, kendime kalın bir dilim domuz jambonu keserim,” dedi ve kahkahalar atarak salondan ayrıldı.</p>

    <p>O gece, bütün kale uykudayken üç kişi Rast’ın hücresini ziyaret etti. Grenn çocuğun kollarını tutarken bacaklarının üstüne oturdu. Hayalet göğsüne atladı ve kırmızı gözleri alev gibi yanarken çocuğun boğazını hafifçe kanatacak kadar ısırdı. “Nerede uyuduğunu biliyoruz, bunu sakın unutma,” dedi Jon fısıltıyla.</p>

    <p>Ertesi sabah Jon, Rast’ı, Albett ve Kurbağa’ya tıraş olurken usturanın nasıl elinden kaydığını anlatırken duydu.</p>

    <p>O günden sonra, ne Rast ne diğerleri Samwell Tarly’ye zarar verecek bir hareket yaptı. Sör Alliser Thorne onları çocuğun karşısına çıkardığında, Sam’in beceriksiz ve güçsüz ataklarına karşı tembel savunmalar yapmakla yetindiler. Sör Alliser öfkelendikçe, hepsine korkak, kadın, kız diye bağırdı ve tehditler savurdu ama Sam hiç yara almadı. Birkaç gece sonra, Jon’un zorlamasıyla, akşam yemeğinde çocukların masasına, Halder’ın yanına oturdu. Sohbetlerine katılabilmesi için bir on beş gün daha geçmesi gerekti. Sonunda o da, Pyp’in çıkardığı seslere gülmeye, Grenn’le şakalaşmaya başladı.</p>

    <p>Samwell Tarly şişman, tuhaf ve korkak olabilirdi ama aptal değildi. Bir gece Jon’un hücresine gitti. “Nasıl yaptığını bilmiyorum ama senin yaptığını biliyorum,” dedi. Utanarak gözlerini kaçırdı. “Daha önce bir arkadaşım olmamıştı hiç.”</p>

    <p>“Biz arkadaş değiliz,” dedi Jon. Elini Sam’in omzuna koydu. “Biz kardeşiz.”</p>

    <p>Sam gittikten sonra gerçekten kardeş olduklarını düşündü Jon. Robb, Bran ve Rickon babasının oğullarıydı, onları bütün kalbiyle seviyordu ama asla onlardan biri olmadığını biliyordu. Catelyn Stark bunu çok daha önceden görebilmişti. Kışyarı’nın gri taş duvarları hâlâ rüyalarına giriyordu ama asıl hayatı Kara Kale’deydi artık. Sam, Grenn, Halder, Pyp ve Gece Nöbetçileri’nin siyahlar giymiş diğer tutunamamışları onun asıl kardeşleriydi.</p>

    <p>“Amcam doğru söylemiş,” diye fısıldadı Hayalet’e. Amcasını bir kez daha görüp bunu ona da söyleyebilecek miydi, merak etti.</p>
  </div>
</body>
</html>
