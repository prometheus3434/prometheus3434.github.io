<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Jon Kar eyerin bağını sıkarken kısrak hafifçe kişnedi. “Sakin ol güzel leydi,” dedi yumuşak bir sesle. Hayvanı okşayıp sakinleştirdi. Rüzgâr ahırın içinden geçti. Ölümün soğuk nefesi yüzüne çarpıyordu ama Jon umursamıyordu. Bohçasını yaralı ve beceriksiz elleriyle eyerinin kenarına bağladı. “Hayalet,” diye seslendi hafifçe. Kurt amber gibi gözleriyle hemen yanına geldi.</p>

    <p>“Jon, lütfen. Bunu yapmamalısın.”</p>

    <p>Ata bindi. Dizginleri tutup hayvanı çevirdi ve geceyle yüzleşti. Samwell Tarly ahır kapısının önündeydi. Omzunun üstünden dolunay yükseliyordu. Gölgesi bir devin gölgesine benziyordu. Devasa ve kara. “Yolumdan çekil Sam.”</p>

    <p>“Jon, <em>gidemezsin,</em>” dedi Sam. “Buna izin vermeyeceğim.”</p>

    <p>“Canını yakmak istemem,” dedi Jon. “Sam kenara çekil, yoksa seni ezip geçeceğim.”</p>

    <p>“Geçmeyeceksin. Beni dinlemelisin. Lütfen...”</p>

    <p>Jon atını mahmuzladı ve kısrak kapıya doğru atıldı. Sam bir an için kıpırdamadan durdu. Yüzü dolunay kadar solgundu. Ağzı hayretle açıldı. Kısrak neredeyse üstüne biniyorken kenara kaçtı. Yuvarlanıp düştü. Hayvan çocuğun üstünden atlayarak gecenin içine daldı.</p>

    <p>Jon ağır cübbesinin başlığını kafasına çekti ve atı hızla koşturmaya başladı. Yanındaki Hayalet’le birlikte uzaklaştıkları Kara Kale sessiz ve sakindi. Arkasında kalan Sur’daki nöbetçilerin etrafı izlediklerini biliyordu ama onlar kuzeye bakıyorlardı, güneye değil. Eski ahırlarda düştüğü yerden kalkmak için debelenen Sam Tarly’den başka hiç kimse gittiğini görmemişti. Sam kötü düşmüştü. Jon ona bir şey olmamasını diledi. Çocuk öyle ağır ve dengesizdi ki kenara kaçıp yere yuvarlandığında kolunu kırmış ya da ayak bileğini burkmuş olabilirdi. “Onu uyardım,” dedi Jon yüksek sesle. “Hem bu mesele onu hiç ilgilendirmezdi.” Yanık parmaklarını açıp kapayarak elini gevşetmeye çalıştı. Parmakları hâlâ canını yakıyordu ama sargıları çıkarmak iyi gelmişti.</p>

    <p>Kıvrılmış bir kurdele gibi ilerleyen Kral Yolu’nun çevresindeki tepelere ayın gümüşi ışığı vuruyordu. Ayrıldığının farkına varılmadan önce mümkün olduğu kadar Sur’dan uzaklaşmalıydı. Sabah olduğunda yoldan ayrılıp tarlalardan, derelerden ve çalılıkların içinden gidecekti ama şu anda sürat gizlenmekten daha önemliydi. Nereye gittiğinin tahmin edilmesi çok zor değildi zaten.</p>

    <p>Yaşlı Ayı sabahın ilk ışıklarıyla birlikte uyanıyordu. Yani, Jon’un Sur’la arasına mümkün olduğunca fazla mesafe koyması için şafağa kadar vakti vardı... tabii Sam Tarly ona ihanet etmezse. Şişman çocuk görevine bağlıydı ve çok kolay korkuyordu ama Jon’u ağabeyi gibi seviyordu. Eğer sorgulanırsa konuşacağına şüphe yoktu ama Kral Kulesi’nde bekleyen nöbetçilere gidip Mormont’u uyandırmalarını da söylemezdi.</p>

    <p>Jon, Yaşlı Ayı’nın kahvaltısını almak için mutfağa gitmediğinde onu arayacaklardı. Hücresine girdiklerinde Uzunpençe’yi yatağının üstünde bulacaklardı. Kılıçtan ayrılması çok zor olmuştu ama Jon onu yanına alacak kadar onursuz değildi. Utanç içinde kaçmak zorunda kaldığında Jorah Mormont bile yapmamıştı bunu. Yaşlı Ayı o kılıca daha fazla layık olan birini bulacaktı mutlaka. Jon yaşlı adamı düşündüğünde üzülüyordu. Oğlunun ihanetiyle açılan ve hâlâ taze olan yarasına tuz ekecekti Jon’un gidişi. Ona olan güveninin karşılığı bu olmamalıydı ama başka seçenek yoktu. Ne yaparsa yapsın birisine ihanet etmiş olacaktı.</p>

    <p>Şu anda bile gerçekten onurlu olan şeyi yapıp yapmadığından emin değildi. Güneylilerin işi kolaydı. Onların konuşabilecekleri rahipleri vardı. Onlara tanrıların isteklerini ileten, doğruyu yanlıştan ayırmalarına yardım eden rahiplere gidebiliyorlardı. Starklar eski, isimsiz tanrılara bağlıydı ve büvet ağaçları dinler ama cevap vermezdi.</p>

    <p>Kara Kale’nin son ışıkları da görünmez olduğunda Jon kısrağı yavaşlatıp yürütmeye başladı. Çok uzun bir yolu ve sadece bir atı vardı. Güneye giden yol boyunca çiftçi köyleri ve karakollar olduğunu biliyordu. İhtiyacı olursa kısrağını yeni bir atla takas edebilirdi. Ama bineği yaralanmadığı sürece bunu yapmaya niyeti yoktu.</p>

    <p>Yakında yeni kıyafetlere de ihtiyacı olacaktı. Baştan sonra siyahlara bürünmüştü; uzun sürücü çizmeleri, kabaca dokunmuş tozluklar, tunik, deri takım ve ağır bir cübbe. Uzunkılıcı ve hançeri köstebek derisi kınlarının içindeydi. Bohçasında siyah zırhlı yeleği ve baş koruması vardı. Yakalanırsa bunlar ölümü anlamına gelirdi. Siyahlar içindeki bir yabancı, Boğaz’ın kuzeyindeki her karakol ve kasabada soğuk bir şüpheyle karşılanırdı. Peşine düşmeleri uzun sürmezdi. Üstat Aemon’ın kuzgunu havalandığı anda güvenli tek bir yer bulamayacağını biliyordu Jon. Kışyarı’nda bile. Bran onu içeri almak isteyebilirdi ama Üstat Luwin daha akıllıca davranırdı. Tam da yapması gerektiği gibi kalenin kapılarını kapatıp Jon’u oradan gönderirdi. Kışyarı’na hiç gitmemek en iyisiydi.</p>

    <p>Daha dün ayrılmış gibi bütün ayrıntılarıyla kaleyi anımsadı; kule gibi uzun granit duvarlar, duman, köpek ve kavrulan et kokan Büyük Salon, babasının çalışma odası, Jon’un uyuduğu küçük kule odası. Bir yanı, Bran’ın kahkahalarını tekrar duymayı, Gage’in dana rostolarından yemeyi, Yaşlı Dadı’nın ormanın çocukları ve Aptal Florian hikâyelerini dinlemeyi her şeyden fazla istiyordu.</p>

    <p>Ama Sur’dan bunlar için ayrılmamıştı. Babasının oğlu, Robb’un kardeşi olduğu için terk etmişti Sur’u. Uzunpençe kadar iyi bir kılıç bile onu bir Mormont yapmıyordu. Aemon Targaryen da değildi Jon. Yaşlı adam üç kez seçim yapmak zorunda kalmış ve her seferinde onuru seçmişti ama o da Jon değildi. Jon şu anda bile, Üstat Aemon çok zayıf ve korkak olduğundan mı, yoksa çok dürüst ve güçlü olduğu için mi kalmayı tercih etmişti emin değildi. Buna rağmen, yaşlı adamın seçimlerin acılı olduğu hakkındaki konuşmalarının ne anlama geldiğini gayet iyi biliyordu.</p>

    <p>Tyrion Lannister, çoğu adam gerçeklerle yüzleşmek yerine gerçeği inkâr eder demişti. Jon’un inkârla işi bitmişti artık. Kendisini inkâr etmeyecekti. O, Jon Kar’dı. Bir piçti. Bir yemin bozandı. Annesiz, dostsuz ve lanetliydi. Hayatının geri kalanında –ne kadar kaldıysa– yabancı, gerçek adını söyleyemeyen, sessizce gölgelerde saklanan adam olacaktı. Yedi Krallık’ın neresine giderse gitsin bir yalanı yaşamak zorunda kalacaktı, aksi takdirde karşılaştığı her adamın eli ona kalkacaktı. Ama bütün bunlar önemli değildi. Kardeşinin yanında durup babasının intikamını alabilecek kadar sağ kalabildiği sürece bunların hiç önemi yoktu.</p>

    <p>Robb’u son gördüğü haliyle hatırlıyordu, avluda kızıl saçlarında karlar erirken. Kardeşine gizlice, kılık değiştirmiş halde gitmesi gerekecekti. Kendisini gösterdiğinde Robb’un yüzünün alacağı şekli merak etti. Kardeşi kafasını sallayıp gülümseyecek... ve diyecekti ki...</p>

    <p>Kardeşinin gülümsediğini göremiyordu Jon. Kafasında ne kadar canlandırmaya çalışırsa çalışsın, göremiyordu. Ulu kurtları buldukları gün kafası babası tarafından kesilen kaçağı düşündü. “Yemin ettin,” demişti Lord Eddard. “Kara kardeşlerin, eski ve yeni tanrıların huzurunda yemin ettin.” Desmond ve Şişman Tom adamı kütüğe sürüklemişti. Bran’ın gözleri kocaman olmuştu ve Jon ona midillisini sıkı tutmasını hatırlatmak zorunda kalmıştı. Theon Greyjoy, Buz’u getirdiğinde babasının gözlerine yerleşen bakışı hatırladı Jon. Karın üstüne saçılan kanı, Greyjoy’un tekmelediği kesik kafayı.</p>

    <p>O günkü kaçağın yerinde kardeşi Benjen Stark olsaydı babasının ne yapacağını merak etti. Bir şey değişir miydi? Değişirdi. <em>Değişmeliydi...</em> Robb da ona kucak <em>açacaktı,</em> buna şüphe yoktu. Yoksa...</p>

    <p>Bunları düşünmenin sırası değildi. Dizginlere yapıştığında parmakları derin derin zonklamaya başladı. Kısrağı mahmuzlayıp dörtnala koşturdu. Şüphelerinden kaçmak istiyormuş gibi Kral Yolu’nda hızla ilerliyordu. Jon ölümden korkmuyordu ama sıradan bir suçlu gibi elleri bağlı halde kafasının kesilmesini de istemiyordu. Ölecekse, elinde bir kılıçla babasının katilleriyle dövüşürken ölmeliydi. O gerçek bir Stark değildi, hiç olmamıştı... ama bir Stark gibi ölebilirdi. Lord Stark’ın dört oğlu var desinler istiyordu. Üç değil.</p>

    <p>Hayalet yarım mil boyunca kırmızı dili dışarıda koşarak Jon’un hızına sadık kaldı. At ve binicisi başlarını aynı şekilde alçaltarak daha hızlı koşmaya başladı. Kurt yavaşladı, durdu, izledi. Kırmızı gözleri ay ışığında parladı ve atın arkasında kayboldu. Jon, kurdun kendi hızıyla onu takip edeceğini biliyordu.</p>

    <p>Yolun her iki yanındaki ağaçların arasından göz kırpan ışıkları gördü. Biraz ileride Köstebek Kasabası vardı. Kasabaya girerken bir köpek havladı, ahırdaki katırlardan birinin sesini duydu ama bunlar dışında etraf sessiz ve sakindi. Üç beş evin ahşap penceresinden şöminelerde yanan ateşlerin ışığı sızıyordu.</p>

    <p>Köstebek Kasabası göründüğünden çok daha büyüktü çünkü kasabanın dörtte üçü toprak altındaydı. Derin ve ılık mahzenler tünellerle bağlıydı. Kasabanın genelevi bile yeraltındaydı. Yüzeyde, kapısına kırmızı bir fener asılmış küçücük bir ahşap kulübeden başka bir şey yoktu. Sur’daki adamların buradaki fahişeler için “gömülü hazine” dediklerini duymuştu. Kara kardeşlerinden herhangi birinin bu gece burada hazine kazısı yapıp yapmadığını merak etti. Aslında bu da yemin bozmaktı ama kimsenin umurunda değildi.</p>

    <p>Jon, kasaba iyice arkasında kalana kadar yavaşlamadı. Sonunda durduklarında hem kısrak hem kendisi ter içinde kalmıştı. Titreyerek attan indi, yanık eli sızlıyordu. Ay ışığında pırıl pırıl parlayan bir kar birikintisi ağaçların altında ağır ağır eriyordu. Damlayan sular küçük sığ gölcükler oluşturuyordu. Jon eğilip ellerini suyun içine daldırdı. Erimiş kar suyu buz gibi soğuktu. Avucuyla sudan biraz alıp içti. Yanakları seğirmeye başlayana kadar yüzünü yıkadı. Parmakları günlerdir olmadığı kadar kötü sızlıyordu. Başı da zonkluyordu. <em>Ben doğru olanı yapıyorum,</em> dedi kendine. <em>Öyleyse niye bu kadar kötü hissediyorum?</em></p>

    <p>Kısrak terden köpük içinde kalmıştı, Jon hayvanı dizginlerinden tutarak biraz yürüttü. Yol iki atlının yan yana geçemeyeceği kadar dardı. Taşlarla kaplıydı ve ince su akıntılarıyla kesiliyordu. Bu yolda o kadar hızlı at sürdüğü için aptal gibi hissediyordu, yol kırık bir boyun için davetiye gibiydi. Jon içine nasıl bir delilik girdiğini merak etti. Ölmek için bu kadar acelesi var mıydı?</p>

    <p>Uzaktaki ağaçların arasından korkmuş bir hayvan sesi gelince başını kaldırdı. Kısrağı huzursuzca kişniyordu. Kurdu bir av mı bulmuştu? Ellerini ağzına götürerek, <em>“Hayalet!”</em> diye bağırdı. “Hayalet buraya gel.” Aldığı tek cevap, bağırmasıyla havalanan bir baykuşun kanat sesleri oldu.</p>

    <p>Kaşlarını çatarak yoluna devam etti. Kuruyana kadar bir yarım saat daha kısrağı yürüttü. Hayalet ortaya çıkmamıştı. Jon ata binip yola devam etmek istiyordu ama kurt için endişelenmeye başlamıştı. <em>“Hayalet,”</em> diye bağırdı tekrar. “Neredesin? Buraya gel. <em>Hayalet!</em>” Bu ormanın içindeki hiçbir canlı, hatta yarı büyümüş bir kurt bile ulu kurda zarar veremezdi. Eğer bir... hayır, Hayalet bir ayıya saldırmayacak kadar akıllıydı ve etrafta bir kurt sürüsü olsa Jon ulumalarını mutlaka duyardı.</p>

    <p>Yemek yemeye karar verdi. Yiyecek midesini sakinleştirirdi. Hayalet de geri dönmek için biraz zaman kazanmış olurdu. Henüz bir tehlike yoktu. Kara Kale hâlâ uykudaydı. Heybesinde bir parça peynir, biraz ekmek ve çürümeye başlamış kahverengi bir elma buldu. Mutfaktan biraz jambon ve tuzlu et de aşırmıştı ama eti yarın için saklayacaktı. Et bitince avlanmak zorunda kalacaktı ve bu onu epey yavaşlatacaktı.</p>

    <p>Kısrağı Kral Yolu’nda otlarken Jon bir ağacın altına oturup peyniri ve ekmeği yemeye başladı. Elmayı sona saklıyordu. Biraz yumuşamıştı ama içi hâlâ ekşi ve suluydu. Kuzeyden gelen atların sesini duyduğunda elmayı çöpüne kadar yemişti. Jon hızla ayağa kalkarak atına doğru yürüdü. Onları atlatabilir miydi? Hayır, çok yakındılar. Jon’u mutlaka duyarlardı ve Kara Kale’den geliyorlarsa...</p>

    <p>Kısrağı yolun dışına, bir muhafız ağacın kalın dallarının arkasına çekti. “Sessiz ol,” dedi fısıltıyla. Yolu gözlemek için çömeldi. Eğer tanrılar merhametliyse atlılar geçip giderdi. Küçük bir ihtimalle gelenler Köstebek Kasabası’nın çiftçileri de olabilirdi, belki tarlalarına gidiyorlardı ama gecenin bu vakti tarlada ne işleri vardı...</p>

    <p>Kral Yolu’nda koşturan atların gittikçe yakınlaşan toynak seslerini dinledi. En az beş ya da altı kişi olmalıydılar. Ağaçların arasından sesleri de gelmeye başlamıştı.</p>

    <p>“...bu yoldan geldiğinden emin misin?”</p>

    <p>“Emin <em>olamayız.</em>”</p>

    <p>“Doğuya doğru gitmiş olabilir. Ya da yoldan çıkıp ormana dalmıştır. Ben öyle yapardım.”</p>

    <p>“Bu karanlıkta mı? Aptal. Boynunu kırmadan at sürmeyi becersen bile kaybolur, sabah kendini yine Sur’da bulurdun.”</p>

    <p>“Bulmazdım.” Grenn’in sesi gergin geliyordu. “Güneye doğru yol alırdım. Yıldızlara bakarak yönleri bulabilirsin.”</p>

    <p>“Ya hava bulutlu olursa?” diye sordu Pyp.</p>

    <p>“O zaman yola çıkmazdım.”</p>

    <p>Araya bir ses daha karıştı. “Ben olsaydım nereye giderdim biliyor musunuz? Köstebek Kasabası’na. Hazine için kazı yapardım.” Kurbağa’nın tiz kahkahası Jon’un kısrağının hafifçe kişnemesine sebep olmuştu.</p>

    <p>“Sessiz olun,” dedi Halder. “Bir şey duydum.”</p>

    <p>“Hani, nerede? Ben hiçbir şey duymadım.” Atlar durdu.</p>

    <p>“Sen kendi gazını bile duyamazsın.”</p>

    <p>“Duyabilirim,” dedi Grenn.</p>

    <p><em>“Sessiz!”</em></p>

    <p>Hepsi birden susup dinlemeye başladı. Jon nefesini tuttu. <em>Sam,</em> dedi içinden. Yaşlı Ayı’ya gitmemişti ama gidip yatağına da yatmamıştı. Diğer çocuklara haber vermişti. Aptallar, şafak vakti yataklarında olmazlarsa onları da kaçak sayacaklardı. Bunlar ne yaptıklarını sanıyordu?</p>

    <p>Sessizlik uzadıkça uzuyordu. Jon çömeldiği yerden çocukların atlarının bacaklarını görebiliyordu. Sonunda, “Ne duydun?” diye sorarak sessizliği bozdu Pyp.</p>

    <p>“Bilmiyorum,” dedi Halder. “Bir ses. At sesi gibi gelmişti ama...”</p>

    <p>Jon gözünün ucuyla ağaçların arasında hareket eden soluk bir şekil gördü. Yapraklar titredi. Hayalet aniden gölgelerin arasından çıkarak geldi. Öyle birdenbire ortaya çıkmıştı ki Jon’un kısrağı ürküp kişnedi. <em>“İşte!”</em> diye bağırdı Halder.</p>

    <p>“Ben de duydum!”</p>

    <p>“Hain,” dedi Jon ulu kurda. Eyerine atlayıp ağaçların arasına dalmak için kısrağı çevirdi ama daha dört metre gidemeden çocuklar peşine düştü.</p>

    <p><em>“Jon!”</em> diye bağırdı Pyp.</p>

    <p>“Atını durdur. Hepimizi birden atlatamazsın.”</p>

    <p>Jon onlarla yüz yüze gelmek için kısrağı döndürürken kılıcını çekti. “Uzaklaşın. Size zarar vermek istemiyorum ama mecbur kalırsam yaparım.”</p>

    <p>“Yediye karşı bir kişi mi?” Halder bir işaret verdi. Çocuklar Jon’un etrafını sardı.</p>

    <p>“Benden ne istiyorsunuz,” diye sordu Jon.</p>

    <p>“Seni ait olduğun yere götürmek istiyoruz,” dedi Pyp.</p>

    <p>“Benim yerim kardeşimin yanı.”</p>

    <p>“Senin kardeşlerin <em>biziz,</em>” dedi Grenn.</p>

    <p>“Seni yakalarlarsa başını keserler, bunu biliyorsun.” Kurbağa sinirli bir kahkaha attı. “Bu çok aptalca. Bunu sadece Öküz yapar.”</p>

    <p>“Yapmam,” dedi Grenn. “Ben bir yemin bozan değilim. Yemini her kelimesine inanarak ettim.”</p>

    <p>“Ben de öyle,” dedi Jon. “Anlamıyor musunuz? <em>Babamı</em> öldürdüler. Savaş var. Kardeşim Robb nehir topraklarında dövüşüyor...”</p>

    <p>“Biliyoruz,” dedi ciddi bir tavırla. “Sam bize her şeyi anlattı.”</p>

    <p>“Baban için üzgünüz,” dedi Grenn. “Ama bir şey değişmez. Yemin ettin ve ayrılamazsın. Ne olursa olsun.”</p>

    <p><em>“Mecburum,”</em> diye bağırdı Jon.</p>

    <p>“Sen yemin ettin,” diye hatırlattı Pyp. <em>“Gece çöküyor ve son nefesime kadar sürecek nöbetim başlıyor.”</em></p>

    <p><em>“Nöbette yaşayacak, nöbette öleceğim,”</em> diye ekledi Grenn başını sallayarak.</p>

    <p>“Bana cümleleri tekrar etmenize gerek yok. En sizin kadar iyi biliyorum onları,” dedi Jon. Öfkelenmişti. Her şeyi daha da zorlaştırıyorlardı.</p>

    <p><em>“Ben karanlıktaki kılıç,”</em> diye devam etti Halder.</p>

    <p><em>“Duvardaki gözcüyüm,”</em> diyerek katıldı Kurbağa.</p>

    <p>Jon yüzlerine küfretti. Umursamıyorlardı. Pyp atını Jon’a yaklaştırdı. <em>“Ben soğukta yanan ateş, şafak vaktindeki ışığım. Ben uyurları uyandıran nida, diyar halkını koruyan kalkanım.”</em></p>

    <p>“Geri dur,” diye uyardı Jon kılıcını göstererek. “Ciddiyim Pyp.” Zırhları yoktu. Jon mecbur kalırsa onları parçalara ayırabilirdi.</p>

    <p>Matthar arkasına sokulup koroya katıldı. <em>“Bu gece ve gelecek tüm gecelerde...”</em></p>

    <p>Jon ayağını kısrağının gövdesine vurdu. Bir çemberin içinde dönüyordu. Çocuklar çevresini sarmıştı, gittikçe çemberi daraltıyorlardı.</p>

    <p><em>“...hayatımı ve onurumu...”</em> Halder soldan yaklaştı.</p>

    <p><em>“...Gece Nöbetçileri’ne adıyorum,”</em> diyerek bitirdi Pyp. Jon’un dizginlerine uzandı. “İşte seçeneklerin önünde. Beni öldür ya da benimle birlikte gel.”</p>

    <p>Jon kılıcını kaldırdı... ve çaresizce indirdi. “Kahrolun,” dedi. “Hepiniz kahrolun.”</p>

    <p>“Seni bağlamak zorunda mıyız? Yoksa sorun çıkarmadan bizimle at süreceğine söz veriyor musun?”</p>

    <p>“Kaçmayacağım, eğer kastettiğin buysa.” Hayalet ağaçların arasından çıktı. Jon ulu kurda baktı. “Çok yardımcı oldun,” dedi. Kırmızı gözler ona her şeyi biliyormuş gibi bakıyordu.</p>

    <p>“Acele etmemiz gerek,” dedi Pyp. “Şafaktan önce dönemezsek Yaşlı Ayı <em>hepimizin</em> kafasını kestirir.”</p>

    <p>Jon geriye nasıl döndüklerini hatırlamıyordu. Yol daha kısa sürmüş gibiydi, belki de aklı başka yerde olduğundan. Dönüş temposunu Pyp belirlemişti, dörtnala. Köstebek Kasabası gelip geçti, genelevin kırmızı feneri çoktan sönmüştü. Hızlı yol aldılar. Jon, Kara Kale’nin kulelerini gördüğünde şafağa daha bir saat vardı. Kara Kale evi gibi görünmüyordu bu sefer.</p>

    <p>Jon’u geri getirebilirlerdi ama kalmaya zorlayamazlardı. Savaş sabaha bitmeyecekti, ne de ondan sonraki sabah. Arkadaşları gece gündüz başında bekleyemezdi. Sabırlı davranır, onları vazgeçtiğine inandırırdı... ve sonra, iyice gevşediklerinde tekrar kaçardı. Bir dahaki sefere Kral Yolu’nu kullanmayacaktı. Sur boyunca doğuya gidebilirdi. Belki denizi geçerdi. Daha uzun ama daha güvenli bir yol olurdu. Hatta batıya, dağlara gidebilirdi ve yüksek geçitlerden güneye kıvrılırdı. Bu yabanılların yoluydu, zor ve tehlikeliydi ama en azından kimse onu takip edemezdi. Kral Yolu’nun ya da Kışyarı’nın yakınına bile gitmeyecekti.</p>

    <p>Samwell Tarly onları eski ahırlarda bekliyordu. Uyuyamayacak kadar gergindi, bir saman balyasına yaslanmış oturuyordu. Ayağa kalkıp üstünü temizledi. “Seni buldukları için sevindim Jon,” dedi.</p>

    <p>“Ben sevinmedim,” diye karşılık verdi Jon atından inerken.</p>

    <p>Pyp atından aşağı atladı ve iğreniyormuş gibi aydınlanan gökyüzüne baktı. “Şu atları yerlerine götürmemize yardım et Sam,” dedi. “Önümüzde uzun bir gün var ve Lord Kar sayesinde güne hiç uyumadan başlıyoruz.”</p>

    <p>Şafak söktüğünde Jon her sabah yaptığı gibi mutfağa gitti. Üçparmak Hobb bir şey söylemeden Yaşlı Ayı’nın kahvaltı tepsisini verdi. Bugün kahvaltıda iyi haşlanmış üç kahverengi yumurta, kızarmış ekmek, jambon ve bir kâse pörsümüş erik vardı. Jon tepsiyi Kral Kulesi’ne götürdü. Yaşlı Ayı pencerenin yanına oturmuş bir şeyler yazıyordu. Kuzgun mırıldanarak adamın omuzlarında dolaşıyordu. Jon içeri girdiğinde, <em>“Mısır, mısır, mısır,”</em> diye bağırdı. “Tepsiyi masanın üstüne bırak,” dedi Yaşlı Ayı kafasını kaldırarak. “Biraz bira içeceğim.”</p>

    <p>Jon pencereyi açtı, dış pervazdaki bira fıçısını alıp bir kupayı doldurdu. Hobb’un Duvar’dan verdiği limon hâlâ soğuktu. Jon limonu yumruğunun içinde ezdi, suları parmaklarının arasından akıyordu. Mormont birasını limonlu içerdi ve hâlâ kendi dişlerine sahip olmasının sebebinin de bu olduğunu söylerdi.</p>

    <p>“Babanı çok sevdiğine şüphe yok,” dedi Mormont, Jon bira kupasını ona uzatırken. “Çok sevdiğimiz şeyler felaketimizi hazırlar delikanlı. Bunu sana söylediğim zamanı hatırlıyor musun?”</p>

    <p>“Hatırlıyorum,” dedi Jon sessizce. Babasının ölümü hakkında konuşmak istemiyordu. Mormont’la bile.</p>

    <p>“Bunu hiç unutmadığından emin ol. Acı gerçekler tutunması en zor olanlardır. Bana tabağımı getir. Yine mi jambon var? Yorgun görünüyorsun. Ay ışığı yolculuğun zorlu muydu?”</p>

    <p>Jon’un boğazı kurudu. “Biliyor musunuz?”</p>

    <p><em>“Biliyor,”</em> dedi Mormont’un omzundaki kuzgun. <em>“Biliyor.”</em></p>

    <p>Yaşlı Ayı homurdandı. “Beni bir odun kadar beynim var diye mi Gece Nöbetçileri Lord Kumandanı yaptıklarını sanıyorsun Jon? Aemon gideceğini söyledi bana. Ben de ona geri döneceğini söyledim. Ben adamlarımı tanırım... ve <em>çocuklarımı</em> da. Seni Kral Yolu’na onur çıkardı... ve seni geri getiren de onur.”</p>

    <p>“Beni arkadaşlarım geri getirdi,” dedi Jon.</p>

    <p>“Ben seni geri getirenin <em>senin</em> onurun olduğunu söylemedim ki.” Mormont kahvaltı tabağını inceliyordu.</p>

    <p>“Babamı öldürdüler. Hiçbir şey yapmadan oturmamı mı bekliyordunuz?”</p>

    <p>“Doğrusunu istersen tam da yaptığın şeyi yapmanı bekliyorduk.” Ağzına bir erik atıp çekirdeğini tükürdü. “Seni gözlemesi için bir nöbetçiye emir verdim. Kale’den ayrıldığın görüldü. Eğer kardeşlerin seni geri getirmeseydi yol üstünde bir yerden alınacaktın, arkadaşın olmayanlar tarafından. Tabii kuzgun gibi kanatları olan bir atın varsa başka olurdu. Var mı?”</p>

    <p>“Hayır.” Jon kendini bir aptal gibi hissediyordu.</p>

    <p>“Yazık. Öyle bir at çok işimize yarayabilirdi.”</p>

    <p>Jon dimdik durdu. Kendi kendine iyi öleceğini söylemişti en azından bunu yapabilirdi. “Kaçmanın cezasını biliyorum lordum. Ölmekten korkmuyorum.”</p>

    <p><em>“Öl!”</em> diye bağırdı kuzgun.</p>

    <p>“Yaşamaktan da korkmuyorsundur umarım,” dedi Mormont. Jambonunu hançeriyle kesip bir parçasını kuşuna verdi. “Kaçak değilsin... şimdilik. Burada duruyorsun işte. Geceleri Köstebek Kasabası’na giden her delikanlının kafasını kesseydik Sur’u sadece hayaletler korurdu. Belki yarın tekrar kaçmayı düşünüyorsundur ya da on beş gün sonra. Öyle mi? Umduğun bu mu evlat?”</p>

    <p>Jon sesini çıkarmadı.</p>

    <p>“Ben de böyle düşünmüştüm.” Bir yumurtanın kabuğunu soydu. “Baban öldü delikanlı. Onu geri getirebileceğini mi düşünüyorsun?”</p>

    <p>“Hayır.”</p>

    <p>“İyi,” dedi Mormont. “Ölülerin geri geldiğini gördük. Sen ve ben. Ve bu tekrar görmek isteyeceğim bir şey değil. “Yumurtayı iki lokmada yuttu ve dişlerinin arasında kalan bir kabuk parçasını tükürdü. “Kardeşin, arkasında kuzeyin bütün gücüyle beraber savaş meydanında. Sancak beylerinden herhangi biri, tek bir emirle Sur’dakinden daha fazla kılıçlı adam toplayabilir. Neden senin yardımına ihtiyaçları olduğunu düşünüyorsun? Sen o kadar kudretli bir savaşçı mısın? Cebinde kılıcına büyü yapacak bir cin mi taşıyorsun?”</p>

    <p>Jon’un verecek cevabı yoktu. Kuzgun gagasıyla bir yumurtanın kabuğunu kırmaya çalışıyordu. Bir delik açtı. Yumurtanın beyazından ve sarısından küçük lokmalar aldı.</p>

    <p>Yaşlı Ayı içini çekti. “Bu savaşta yaralanan yalnızca sen değilsin. Kız kardeşim senin kardeşinin ordusuyla yürüyor. Onun kızı da öyle. İkisi de erkek zırhları içinde. Maege yaşlı, inatçı, tez canlı ve cesaretli bir cadıdır. Dürüst olmak gerekirse o cadının yanında olmaya pek tahammül edemem ama bu, benim kız kardeşimi senin üvey kız kardeşlerini sevdiğinden daha az sevdiğim anlamına gelmez.” Mormont kaşlarını çatarak son yumurtasını aldı ve kabuğu kırılana kadar avucunun içinde sıktı. “Belki de gelir. Öyle olsa bile, katledilirse onun için yas tutarım ama beni kaçarken göremezsin. Ben de senin gibi o yemini ettim. Benim yerim burası... senin yerin nerede evlat?”</p>

    <p><em>Benim yerim yok,</em> demek istedi Jon. <em>Ben bir piçim. Haklarım yok, adım yok, annem yok ve şimdi bir babam da yok.</em> “Bilmiyorum.”</p>

    <p>“Ben biliyorum,” dedi Lord Kumandan Mormont. “Soğuk rüzgârlar yükseliyor Kar. Sur’un ötesindeki gölgeler uzadı. Cotter Turna öküzlerin ve geyiklerin büyük sürüler halinde güneye ve doğuya, deniz kıyısına doğru göçtüğünü yazmış. Adamlarından biri Doğugözcüsü’nün sadece üç fersah uzağında devasa, şekilsiz ayak izlerine rastlamış. Gölge Kule’deki korucular tamamen terk edilmiş köyler buluyor. Sör Denys geceleri dağlarda yanan dev ateşler gördüklerini söylüyor. Akşam çöktükten sonra yanıyor, şafağa kadar sönmüyormuş. Qhorin Yarımel, Gorge’un derinliklerinden bir esir almış. Adam Mance Ryder’in tüm halkını bulduğu yeni bir kaleye yığdığına dair yemin ediyormuş, kim bilir hangi amaçla. Geçen yıl kaybettiğimiz tek korucunun amcan Benjen olduğunu mu sanıyorsun?”</p>

    <p><em>“Ben Jen,”</em> diye öttü kuzgun. <em>“Ben Jen, Ben Jen, Ben Jen.”</em></p>

    <p>“Hayır,” dedi Jon. Başkaları da kaybolmuştu. Çok adam kaybolmuştu.</p>

    <p>“Kardeşinin savaşının bizim savaşımızdan daha önemli olduğunu mu düşünüyorsun?” diye kükredi yaşlı adam.</p>

    <p>Jon dudaklarını ısırdı. Kuzgun kanatlarını çırptı. <em>“Savaş, savaş, savaş, savaş.”</em></p>

    <p>“Daha önemli değil,” dedi Mormont. “Tanrılar bizi korusun evlat. Ne körsün ne de aptal. Ölü adamlar karanlıkta avlanmaya çıktıklarında Demir Taht’ta kimin oturduğu önemli mi olacak sanıyorsun?”</p>

    <p>“Hayır,” dedi Jon. Bu açıdan düşünmemişti hiç.</p>

    <p>“Seni bize lord baban yolladı Jon. Nedenini kim söyleyebilir?”</p>

    <p><em>“Neden? Neden? Neden?”</em> dedi kuzgun.</p>

    <p>“Bütün bildiğim, Starklar’ın damarlarında İlk İnsanlar’ın kanının aktığı. Sur’u İlk İnsanlar inşa ettiler ve onların bütün unutulan şeyleri hatırladıkları söylenir. Şu senin canavarın... bizi ormandaki bedenlere götürdü, merdivenlerdeki cesede karşı uyardı. Sör Jaremy buna tesadüf derdi ama Sör Jaremy öldü, ben yaşıyorum.” Mormont hançerini ucuyla bir parça jambon aldı. “Senin burada olmak için doğduğunu düşünüyorum. Ve Sur’un ötesine gittiğimizde senin ve kurdunun yanımızda olmanızı istiyorum.”</p>

    <p>Sözleri Jon’un heyecanla ürpermesine sebep oldu.</p>

    <p>“Sur’un ötesi?”</p>

    <p>“Beni duydun. Ben Stark’ı bulmaya kararlıyım. Ölü ya da diri. Zavallı gibi burada oturup karın, buzun ve rüzgârın gelmesini beklemeyeceğim. Bu defa Gece Nöbetçileri, Sur’un Ötesindeki Kral’ın, Ötekiler’ in ve orada başka ne varsa hepsinin üstüne bütün gücüyle yürüyecek. Nöbet’i bizzat ben komuta edeceğim.” Hançerin ucunu Jon’un göğsüne doğrulttu. “Lord Kumandan’ın yaveri ve kâhyası da onunla gitmek zorundadır... ama her sabah yine kaçtın mı diye merak ederek uyanmak istemiyorum. Yani, senden bir cevap istiyorum Lord Kar. Ve hemen şimdi istiyorum. Gece Nöbetçileri’nin kardeşi misin? Yoksa sadece savaşçılık oynamak isteyen bir piç misin?”</p>

    <p>Jon Kar duruşunu düzeltti ve derin bir nefes aldı. <em>Beni affedin. Baba, Robb, Bran, Arya... size yardım edemediğim için beni affedin. Yaşlı adam doğru söylüyor. Benim yerim burası.</em> “Ben... ben size aidim lordum. Sizin adamınızım. Yemin ediyorum. Bir daha kaçmayacağım.”</p>

    <p>Yaşlı Ayı homurdandı. “Güzel. Şimdi gidip kılıcını kuşan.”</p>
  </div>
</body>
</html>
