<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Babası yine konsey üyeleriyle tartışmıştı. Yemek masasına geç gelen babasının yüzünden okunuyordu her şey. Son zamanlarda hep geç geliyordu zaten. Ned Stark, Küçük Salon’a girdiğinde, ilk yemek olan koyu kabak çorbası masadan çoktan kaldırılmıştı. Kralın bin kişiye ziyafet verebileceği kadar geniş olan Büyük Salon’la karıştırmamak için, buraya Küçük Salon adını takmışlardı. Bu salon iki yüz kişiyi ağırlayabilirdi ve yüksek kubbeli bir tavanı vardı.</p>

    <p>Jory, “Lordum,” dedi Lord Stark salona girdiğinde ve ayağa kalktı. Diğer muhafızlar da onunla birlikte kalktı. Bütün adamlar beyaz saten şeritli, ağır gri yünden yeni pelerinler giyiyordu. Her pelerinin yaka kıvrımına, muhafızların El’in maiyetinden olduğunu belli eden, dövülmüş gümüşten yapılmış el şekilli broşlar takılmıştı. Sadece elli muhafız vardı ve bu yüzden sıralar boştu.</p>

    <p>“Oturun,” dedi Ned Stark. “Görüyorum ki bensiz başlamışsınız. Bu şehirde hâlâ aklı başında olan birkaç adama rastlamak memnuniyet verici.” Yemeğin devam etmesi için bir el işareti yaptı ve servis kaldığı yerden devam etti. Hizmetçiler, sebze ve sarımsakla kızartılmış kaburga dolu tabakları masaya getirmeye başladı.</p>

    <p>“Bir turnuva düzenleneceğinden bahsediliyor avluda lordum,” dedi Jory otururken. “Kral Eli olarak göreve başlamanızın şerefine, mızrak müsabakası yapmak ve ziyafete katılmak üzere diyarın dört bir yanından şövalyeler geleceğini söylüyorlar.”</p>

    <p>Arya babasının bunları duymaktan mutlu olmadığını görebiliyordu. “Bunun arzu ettiğim son şey bile olmadığını da söylüyorlar mı?” diye sordu babası.</p>

    <p>Sansa’nın gözleri önündeki tabak kadar büyümüştü. “Bir <em>turnuva!</em>” dedi heyecanla. Rahibe Mordane ve Jeyne Poole’un arasında, Arya’dan, babasından azar işitemeyeceği kadar uzakta oturuyordu. “Bizim izlememize izin verilecek mi baba?” diye sordu.</p>

    <p>“Bu konudaki tavrımı biliyorsun Sansa. Görünüşe bakılırsa Robert’ın oyunlarını organize etmeli ve adıma düzenlediği turnuvadan onur duyuyormuş gibi yapmak zorundayım ama kızlarımı da bu aptallığın bir parçası yapmak zorunda değilim.”</p>

    <p>“Ah, <em>lütfen</em> baba. Ben de görmek istiyorum.”</p>

    <p>Rahibe Mordane konuştu. “Prenses Myrcella da orada olacak lordum ve o Sansa’dan küçük. Sarayın bütün hanımları turnuvayı izleyecek. Sizin adınıza düzenlenen bu büyük olayda ailenizden üyeler bulunmaması oldukça tuhaf görünecektir.”</p>

    <p>Babası acı çekiyor gibi görünüyordu. “Galiba haklısınız. Sansa için bir yer ayarlayacağım.” Arya’ya baktı. “İkiniz için de,” dedi.</p>

    <p>“Onların aptal turnuvası umurumda değil,” diye yanıtladı Arya. Prens Joffrey’nin de orada olacağını biliyordu ve prensten nefret ediyordu.</p>

    <p>Sansa başını kaldırdı. “<em>Olağanüstü</em> bir olay olacak, sen zaten orada istenmezsin.”</p>

    <p>Babasının yüzünden bir öfke dalgası geçti. “Yeter Sansa!” dedi. “Biraz daha konuşursan fikrimi değiştireceğim. Aranızdaki bu bitmek tükenmek bilmeyen savaştan ölümüne yoruldum. Siz kardeşsiniz ve sizden buna uygun davranmanızı istiyorum. Anlaşıldı mı?”</p>

    <p>Sansa dudağını ısırdı ve başıyla onayladı. Arya kederli gözlerini tabağına indirdi. Gözleri yaşla dolmuştu ama ağlamamaya kararlıydı. Elinin tersiyle gözlerini sildi.</p>

    <p>Masadan çıkan tek ses çatal bıçakların metalik şıngırdamasıydı o andan sonra. Lord Stark, “İzinlerinizi rica ediyorum. Bu akşam pek iştahım yok,” dedi ve salondan ayrıldı.</p>

    <p>O gittikten sonra Sansa ve Jeyne Poole heyecanla dedikodu yapmaya başladı. Masanın diğer ucundaki Jory yapılan bir şakaya güldü, Hullen atlardan bahsetmeye başladı. “Senin savaş atın mızrak dövüşü için çok uygun olmayabilir. Aynı şeyler değil. Hayır, hayır. Kesinlikle aynı şeyler değil.” Adamlar bunların hepsini daha önce de duymuştu. Desmond, Jacks ve Hullen’ın oğlu Harwin hep birlikte Hullen’ın sesini bastırdı. Porther biraz daha şarap istedi.</p>

    <p>Kimse Arya’yla konuşmuyordu ama onun umurunda değildi. Böylesini seviyordu zaten. Eğer izin verselerdi bütün yemeklerini odasında tek başına yerdi. Bazen veriyorlardı. Babası kralla, lordlarla ya da oradan buradan gelmiş elçilerle yemek zorunda kaldığı zaman. Diğer vakitlerde babasının salonunda, sadece Sansa ve babasıyla birlikte yiyordu yemeklerini. İşte o yemeklerde erkek kardeşlerini çok özlüyordu. Bebek Rickon’la oynamak, Robb’un gülümsemesini görmek istiyordu. Keşke Jon yine saçlarını karıştırsaydı. Jon’un, küçük kardeşim deyip, cümleleri onunla birlikte bitirmesini özlemişti. Hepsi gitmişti artık. Sansa’dan başka kimsesi kalmamıştı ve Sansa, babaları mecbur bırakmadıkça Arya’yla tek kelime konuşmuyordu.</p>

    <p>Kışyarı’nda, yemeklerinin çoğunu Büyük Salon’da yerlerdi. Babası, adamlarını yanında tutmak isteyen bir lordun, adamlarıyla birlikte yemek yemesi gerektiğini söylerdi. “Seni takip eden adamları tanımalısın ve onların da seni tanımasına izin vermelisin,” demişti bir seferinde Robb’a. “Adamlarından bir yabancı uğruna ölmelerini isteyemezsin.” Kışyarı’ndaki sofralarında fazladan bir yer hazırlanırdı ve her akşam farklı bir adam kendilerine katılırdı. Bazen Vayon Poole gelirdi ve para işleri, ekmek stokları ve hizmetkârlar konuşulurdu; bazen Mikken aralarına katılırdı ve saatlerce zırhlardan, kılıçlardan, çeliği dövme ısısından ve su vermenin en ideal yöntemlerinden bahsedilirdi. Bir akşam bitip tükenmez at sohbetleriyle Hullen gelirdi, bir diğerinde kütüphaneden Rahip Chayle, sonra Jory, Sör Rodrik ve hatta hikâyeleriyle birlikte masaya oturan Yaşlı Dadı.</p>

    <p>Arya, babasının masasında oturup adamlarıyla sohbetini dinlemeye bayılırdı. Dışarıdaki insanları dinlemeyi de severdi. Kayış kadar sert hürsüvarileri, soylu şövalyeleri ve gözü pek şövalye yaverlerini ve yaşlı savaşçıları. Onlarla kartopu oynar, mutfaktan tart çalmalarına yardım ederdi. Karıları ona çörekler verir, Arya onların bebeklerine isimler uydururdu. Çocuklarıyla “canavarlar ve genç kızlar”, “hazineyi sakla” ve “kaleme gel” oynardı. Şişko Tom, “Arya Ayakaltı” derdi ona çünkü Arya her zaman ayakaltındaydı. Bu adı “Arya Atsurat”tan daha fazla severdi.</p>

    <p>Orası Kışyarı’ydı, bir dünya uzaklıktaydı. Şimdi her şey değişmişti. Buraya geldiklerinden beri ilk kez adamlarla birlikte yemek yiyorlardı ve Arya her anından nefret ediyordu. Konuşmalarından, gülmelerinden, anlattıkları hikâyelerden, hepsinden nefret ediyordu. Onlar Arya’nın dostlarıydı. Bir zamanlar kendini güvende hissederdi onların yanında ama artık biliyordu ki onların dostluğu yalandı. Kraliçenin Leydi’yi öldürmesine izin vermişlerdi. Bu yeterince kötü değilmiş gibi Tazı, Mycah’ı bulmuştu. Jeyne Poole’un söylediğine göre Mycah’ın bedenini öyle küçük parçalara ayırmışlardı ki, babasına bir torbaya koyarak vermişlerdi. Zavallı kasap, torbadakinin parçalanmış bir domuz olduğunu düşünmüştü. Kimse sesini yükseltmemişti. Kimse kılıcına davranmamıştı. Kimse <em>hiçbir şey</em> yapmamıştı. Her zaman cesurca konuşan Harwin, bir şövalye olacak olan Alyn, muhafızların başı Jory, kimse sesini çıkarmamıştı. Hatta babası bile.</p>

    <p><em>O benim arkadaşımdı,</em> diye fısıldadı yemek tabağına. Kimsenin duyamayacağı kadar hafif bir sesle. Çatalını bile değdirmediği kaburgalar tabağında soğumuş, üzerleri donmuş yağ ile kaplanmıştı. Onları görünce midesi bulandı. Masadan kalktı.</p>

    <p>“Nereye gittiğini sanıyorsun genç leydi?” diye sordu Rahibe Mordane.</p>

    <p>“Aç değilim.” Arya’nın nezaket kurallarını hatırlaması biraz güçleşmişti. “İzninizle çekilebilir miyim?”</p>

    <p>“Hayır, çekilemezsin,” dedi rahibe. “Yemeğine neredeyse hiç dokunmadın. Şimdi otur ve tabağındakileri bitir.”</p>

    <p>“Sen bitir!” diye bağırdı Arya ve kimsenin onu durdurmasına fırsat vermeden kapıya doğru koştu. Adamlar gülerken, Rahibe Mordane arkasından sesleniyordu. Sesi giderek yükseliyordu.</p>

    <p>El Kulesi’nin kapısında bu sefer muhafız olarak Şişko Tom vardı. Kendisine doğru koşarak gelen Arya’yı görüp göz kırptı ve ardından rahibenin bağırdığını duydu. “Dur bakalım ufaklık,” deyip Arya’yı yakalamaya çalıştı ama Arya adamın bacaklarının arasından geçip kulenin sarmal merdivenlerini tırmanmaya başladı. Adımları taş merdivenleri döverken, Şişko Tom oflayıp poflayarak arkasından yetişmeye çalışıyordu.</p>

    <p>Yatak odası, bütün Kral Toprakları’nda Arya’nın sevdiği tek yerdi. Kapısı yüzünden seviyordu bu odayı. Demir sürgülü dev meşe kapının sürgüsünü çektiğinde odasına kimse giremiyordu. Rahibe Mordane, Şişman Tom, Sansa, Jory, Tazı, <em>kimse.</em> Sürgüyü çekti.</p>

    <p>Kapı kapandığında, ağlayabilecek kadar güvendeydi artık.</p>

    <p>Pencereye gidip kenarına oturdu. Ağlayarak ve herkesten nefret ederek. En çok da kendinden nefret ediyordu. Her şey onun suçuydu. Kötü olan her şeyin sebebi oydu. Sansa öyle söylemişti ve Jeyne de.</p>

    <p>Şişko Tom kapıyı yumrukluyordu. “Arya, kızım, her şey yolunda mı? Orada mısın?” diye bağırıyordu.</p>

    <p><em>“Hayır!”</em> dedi Arya. Yumruk sesi durdu. Şişko Tom’un uzaklaştığını duydu. Bu adamı kandırmak ne kadar da kolaydı.</p>

    <p>Arya yatağının ayakucunda duran sandığa gidip kapağını kaldırdı ve iki eliyle birden giysilerini çıkarıp yere atmaya başladı. İpekler, satenler, kadifeler, yünler havada uçuşuyordu. Aradığı şey sandığın dibindeydi. Arya yavaşça sakladığı yerden aldı ve keskin kılıcını kınından çıkardı.</p>

    <p>İğne.</p>

    <p>Mycah’ı düşündü yine ve gözleri yaşlarla doldu. Onun suçuydu, onun suçuydu, onun suçuydu. Eğer ona birlikte şövalyecilik oynayalım demeseydi...</p>

    <p>Kapı yine yumruklanıyordu, az öncekinden daha şiddetli. <em>“Arya Stark, bu kapı hemen açılacak, beni duyuyor musun?”</em></p>

    <p>Arya elinde İğne’yle döndü. Kılıcı havada salladı ve, “Buraya girmezsen çok daha iyi olur,” diye uyardı.</p>

    <p><em>“El bunu mutlaka duyacak!”</em> diye tehdit etti rahibe.</p>

    <p>“Umurumda değil!” diye yanıtladı Arya öfkeyle. “Git buradan!”</p>

    <p><em>“Bu uygunsuz tavırlarının hesabını vereceksin genç leydi, buna yemin ederim.”</em> Arya, rahibenin uzaklaşan ayak seslerini duyana kadar kapıyı dinledi.</p>

    <p>Elinde İğne, tekrar pencereye döndü. Aşağıdaki avluya baktı. Keşke Bran gibi tırmanabilseydi. Pencereden çıkar, kuleden aşağı iner ve bu korkunç yerden uzaklaşırdı. Sansa’dan, Rahibe Mordane’den ve Prens Joffrey’den. Hepsinden uzaklara kaçardı. Mutfaktan biraz yiyecek çalar, en iyi çizmelerini giyer, İğne’yi ve sıcak tutacak bir pelerinini alırdı yanına. Üç Dişli Mızrak’ın kenarındaki ormanda Nymeria’yı bulurdu ve birlikte Kışyarı’na dönerlerdi. Ya da Sur’daki Jon’un yanına giderlerdi. Keşke Jon orada olsaydı. Belki bu kadar yalnız hissetmezdi.</p>

    <p>Kapı bu sefer yumuşakça çalındı. Arya pencereden kapıya döndü ve bütün hayalleri uçup gitti. “Arya kapıyı aç. Konuşmamız gerek,” dedi babasının hafif sesi.</p>

    <p>Arya kapıya gitti ve sürgüyü çekti. Babasının yanında kimse yoktu. Kızgın değil üzgün görünüyordu ve bu Arya’nın kendisini kötü hissetmesine sebep oldu. “İçeri girebilir miyim?” Arya başıyla onayladı ve gözlerini utanç içinde yere indirdi. Babası kapıyı kapadı. “Bu kimin kılıcı?”</p>

    <p>“Benim.” Arya elindeki İğne’yi unutmuştu.</p>

    <p>“Onu bana ver.”</p>

    <p>Arya kılıcını teslim etti. Bir daha İğne’yi eline alıp alamayacağını düşünüyordu. Babası kılıcı ışığa doğru kaldırdı, kılıcın iki kenarını da inceledi. Ucuna başparmağıyla dokundu. “Bir Braavos kılıcı ama yapanın imzasını tanımamak mümkün değil. Bu Mikken’ın işi.”</p>

    <p>Babasına yalan söylemezdi, gözlerini yere indirdi.</p>

    <p>Lord Eddard Stark içini çekti. “Dokuz yaşındaki kızım, kendi demir ustamın elinden çıkmış bir kılıçla silahlanıyor ve benim hiçbir şeyden haberim yok,” dedi. “Kral Eli’nden Yedi Krallık’ı yönetmesi bekleniyor ama ben daha kendi ailemin içinde neler olup bittiğini bilemiyorum. Arya, sen bu kılıca nasıl sahip oldun? Bunu nereden aldın?”</p>

    <p>Arya dudaklarını ısırdı ve sessiz kaldı. Jon’a ihanet edemezdi. Karşısındaki babası olsa bile.</p>

    <p>Bir süre sonra, “Aslında nereden aldığın o kadar önemli değil,” dedi babası. Elindeki kılıca hüzünle baktı. “Bu çocuk oyuncağı değil. Hele bir kız için hiç uygun değil. Kılıçlarla oynadığını bilse Rahibe Mordane ne der acaba?”</p>

    <p>“Ben <em>oyun oynamıyordum,</em>” diye diretti Arya. “Rahibe Mordane’den nefret ediyorum.”</p>

    <p>“Yeter!” dedi babası. Sesi sert çıkmıştı bu sefer. “Rahibe sadece görevini yapıyor ve tanrılar biliyor ki sen bunu bir mücadeleye dönüştürüyorsun. Annen ve ben, seni bir leydiye dönüştürmesi görevini vererek imkânsız bir iş yapmasını bekliyoruz zavallı kadından.”</p>

    <p>“Ben bir leydi olmak <em>istemiyorum,</em>” diye parladı Arya.</p>

    <p>“Bu oyuncağı dizimin üzerinde ikiye ayırıp bu saçmalığa bir son vermeliyim.”</p>

    <p>“İğne kırılmaz!” dedi Arya savunmaya geçerek ama sesi sözlerine ihanet etmişti.</p>

    <p>“Bir adı da var, öyle mi?” Babası içini çekti. “Ah Arya. Senin içinde vahşilik var çocuğum. Buna kurt kanı derdi babam eskiden. Lyanna’nın içinde de vardı bir parça ve Brandon’ın içinde de, bir parçadan çok daha fazla. İkisini de erkenden mezara soktu o kan.” Arya babasının sesindeki hüznü duyabiliyordu. Kardeşlerinden ya da babasından sık bahsetmezdi. İkisi de Arya doğmadan uzun yıllar önce ölmüştü. “Eğer lord babam izin verseydi, Lyanna da bir kılıç taşırdı. Bana onu hatırlatıyorsun bazen ve hatta ona benziyorsun.”</p>

    <p>“Lyanna çok güzelmiş,” dedi Arya şaşkın halde. Herkes Lyanna’nın güzelliğinden bahsederdi ama bu asla Arya için söylenen cümlelerden biri değildi.</p>

    <p>“Evet güzeldi,” diye onayladı Ned Stark. “Çok güzeldi, söz dinlemezdi ve çok genç yaşında toprağa girdi.” Kılıcı havaya kaldırdı. “Arya, bu kılıçla... İğne? Kimi delik deşik etmeyi düşünüyorsun? Sansa’yı mı? Yoksa Rahibe Mordane’i mi? Kılıç dövüşüyle ilgili ilk kural nedir biliyor musun?”</p>

    <p>Aklına, Jon’un verdiği dersten başka bir şey gelmiyordu. “Düşmanına sivri ucu sapla,” dedi bir çırpıda.</p>

    <p>Babası bir kahkaha attı. “İşin özü bu sanırım,” dedi.</p>

    <p>Arya umutsuzca anlatmak ve babasının anlamasını sağlamak istiyordu. “Ben öğrenmeye çalışıyordum ama...” Gözleri tekrar yaşlarla doldu. “Mycah’a birlikte talim yapmayı ben önerdim.” Bütün acı ilk günkü gibi gelip yüreğine oturmuştu. Titreyerek arkasını döndü. “Ondan ben <em>istemiştim.</em> Benim hatam. Benim...”</p>

    <p>Babası arkasından sarıldı Arya’ya. Kendisini yavaşça döndüren babasının göğsünde ağlamaya başladı. “Hayır tatlı kızım. Arkadaşın için yas tut ama kendini suçlama. Kasabın oğlunu sen öldürmedin. Onun kanı Tazı’nın ellerine bulaştı. Onun ve hizmet ettiği zalim kadının ellerine.”</p>

    <p>“Onlardan nefret ediyorum,” dedi Arya ağlamaktan kıpkırmızı olmuş gözleriyle babasına bakıp hıçkırarak. “Tazı’dan, kraliçeden, kraldan ve Prens Joffrey’den. Joffrey <em>yalan söyledi.</em> Onun söylediği gibi olmamıştı olaylar. Sansa’dan da nefret ediyorum çünkü her şeyi <em>hatırlıyordu</em> ama Joffrey onu sevsin diye o da yalan söyledi.”</p>

    <p>“Hepimiz yalan söylüyoruz,” dedi babası. “Yoksa Nymeria’nın kaçtığına inandığımı mı sanıyordun?”</p>

    <p>Arya suçlulukla kızardı. “Jory söylemeyeceğine söz vermişti.”</p>

    <p>“Sözünü tuttu zaten,” dedi babası gülümseyerek. “Bazı şeyleri bilmek için birinden duymaya gerek yok. Kör bir adam bile o kurdun seni isteyerek bırakmayacağını bilir.”</p>

    <p>“Ona taş atmak zorunda kaldık,” dedi Arya korkunç bir kederle. “Ona koşmasını <em>söyledim,</em> kaç ve özgür ol dedim, artık seni istemiyorum dedim. Ormanda başka kurtlar da vardı. Jory onlarla oynayabileceğini, onlarla geyik avlayabileceğini söyledi ama Nymeria peşimden ayrılmıyordu. Sonunda taş atmak zorunda kaldım. İki kere isabet etti taşlar. İnleyip bana baktı. Çok utandım ama doğru olanı yaptım. Doğru olanı yaptım değil mi baba? Kraliçe onu öldürtürdü.”</p>

    <p>“Doğru olanı yaptın,” dedi babası. “Ve söylediğin yalan... onursuz bir yalan değildi.” Arya’ya sarıldığında İğne’yi kenara bırakmıştı. Kılıcı tekrar eline aldı. Pencereye yürüyüp bir an orada durdu ve dışarıyı, avluyu izledi. Dönüp Arya’ya baktığında gözleri düşünceliydi. Pencerenin kenarına oturdu ve İğne’yi kucağına koydu. “Arya otur, sana bir şeyleri anlatmaya çalışmam gerek.”</p>

    <p>Endişeli bir halde yatağının ucuna oturdu. “Benim kaygılarımı omuzlarına alamayacak kadar küçüksün ama aynı zamanda Kışyarı’nın Stark’ısın. Bizim sözümüzü biliyorsun değil mi?”</p>

    <p><em>“Kış geliyor,”</em> diye fısıldadı Arya.</p>

    <p>“Zor ve zalim zamanlar,” dedi babası. “Üç Dişli Mızrak’ta ve Bran düştüğünde sen de tadına baktın o zamanların. Sen uzun yazda doğdun tatlı kızım ve yazdan başka mevsim bilmiyorsun ama kış gerçekten geliyor. Ailemizin armasını hatırla Arya.”</p>

    <p>“Ulu kurt,” dedi Arya, Nymeria’yı düşünerek. Dizlerini çenesine çekip oturdu. Birdenbire korkmuştu.</p>

    <p>“Sana kurtlarla ilgili bir şey anlatayım Arya. Kış geldiğinde ve kar düştüğünde yalnız kurt ölür ama sürü yaşamaya devam eder. Yazın tartışmalar ve çekişmeler olabilir ama kış geldiğinde birbirimizi korumak, sıcak tutmak ve güçlerimizi birleştirmek zorundayız. Birinden nefret etmen gerekiyorsa bize gerçekten zarar verecek insanlardan nefret et. Rahibe Mordane iyi bir kadın ve Sansa senin kardeşin. Ay ve güneş kadar farklı olabilirsiniz ama kalbinizden çıkıp damarlarınızdan akan kan aynı. Senin ona ihtiyacın var, onun da sana ihtiyacı var... ve tanrılar biliyor ki, benim ikinize de ihtiyacım var.”</p>

    <p>Babasının sesi öyle yorgun çıkıyordu ki Arya üzüldü. “Sansa’dan gerçekten nefret etmiyorum.” Sözü yarı gerçek, yarı yalandı.</p>

    <p>“Seni korkutmak istemiyorum çocuğum ama yalan da söyleyemem. Karanlık ve tehlikeli bir yere geldik. Burası Kışyarı değil. Kötülüğümüzü isteyen düşmanlarımız var. Bu senin söz dinlemez, itaat etmez halin, kaçışların, kızgın lafların... Kışyarı’nda bir çocuk oyunuydu bunlar ama burada, kış kapımızdayken bambaşka bir sorun. Artık büyümenin zamanı geldi.”</p>

    <p>“Büyüyeceğim,” diye söz verdi Arya. Babasını o anda sevdiğinden daha fazla sevmemişti hiç. “Ben de güçlü olabilirim. Ben de en az Robb kadar güçlü olabilirim,” dedi.</p>

    <p>Kabzası dışarı bakar şekilde, İğne’yi Arya’ya uzattı. “Al.”</p>

    <p>Arya meraklı gözlerle kılıca bakıyordu. Bir an, kılıcın kaybolacağından korkup dokunamadı. “Haydi al, o senin,” dedi babası.</p>

    <p>“Ben de kalabilir mi? Gerçekten mi?”</p>

    <p>“Gerçekten,” diye cevapladı babası gülümseyerek. “Bunu şimdi senden alırsam, daha on beş gün geçmeden yastığının altında bir gürz bulacağımdan eminim. Ne kadar üstüne gelirse gelsin ablanı kesmeyeceğine söz ver.”</p>

    <p>“Söz veriyorum, yapmayacağım.” Arya kılıcını sıkıca göğsüne bastırırken babası odadan ayrıldı.</p>

    <p>Ertesi sabah kahvaltıda Rahibe Mordane’den özür diledi ve affını rica etti. Rahibe, Arya’ya şüpheli gözlerle baktı. Babası başıyla onayladı.</p>

    <p>Üç gün sonra öğlen vakti, babasının kâhyası Vayon Poole, Arya’yı Küçük Salon’a yolladı. Masalar ve sıralar duvarın dibine çekilmişti. Salonda kimse yokmuş gibiydi ama bir süre sonra yabancı bir ses, “Geç kaldın oğlum,” diye bağırdı. Gölgelerin arasından zayıf, kel ve kocaman burunlu bir adam çıktı. Elinde ahşap eğitim kılıçlarından iki tane vardı. “Yarın tam öğlen vakti burada olacaksın.” Aksanlı konuşuyordu. Özgür Şehirler’in aksanı vardı dilinde. Braavos, belki de Myr.</p>

    <p>“Sen kimsin?” diye sordu Arya.</p>

    <p>“Senin dans eğitmeninim.” Tahta kılıçlardan birini Arya’ya attı. Arya uzandı ama yakalayamadı, tahta kılıç yere düştü. “Yarın yakalayacaksın, şimdi kılıcı yerden al.”</p>

    <p>Ahşaptı ama tutacağı, kabzası ve el korumasıyla bir kılıçtı. Arya kılıcı yerden aldı ve iki eliyle kavrayıp önünde tuttu. Düşündüğünden ağırdı. İğne’den çok daha ağırdı.</p>

    <p>Kel adam dişlerini birbirine vurdu. “Bu böyle tutulmaz oğlum,” dedi. “İki elinle birden kaldırman gereken büyükkılıçlardan değil bu. Tek elinle tutacaksın.”</p>

    <p>“Çok ağır,” dedi Arya.</p>

    <p>“Seni güçlendirecek kadar ağır. Ahşabın içi kurşun dolu, böylece dengeyi de öğrenebilirsin. Şimdi ihtiyacımız olan şey, o kılıcı tek elinle tutman.”</p>

    <p>Arya sağ elini kılıcın kabzasından çekti ve terlemiş avucunu üzerine sildi. Kılıcı sol eliyle tuttu. Eğitmen bundan memnun olmuşa benziyordu. “Sol el iyidir. Her şey tersine döner ve düşmanların şaşırır. Duruşun yanlış. Vücudunu yana çevir, evet, böyle. Bir mızrak kadar sıskasın, biliyorsun değil mi? Bu iyi bir şey. Hedef küçük. Şimdi tutuşa bakalım.” Arya’ya yaklaştı ve ellerini inceledi. Parmaklarını ayırdı, kabzaya doğru şekilde yerleştirdi. “Evet, evet işte böyle. Çok fazla sıkma. Kılıcı nazikçe tutmalısın.”</p>

    <p>“Ya düşürürsem?” diye sordu Arya.</p>

    <p>“Çelik kolunun bir parçası gibi olmalı,” dedi kel adam. “Kolunun bir parçasını düşürebilir misin? Hayır. Syrio Forel, dokuz yıl boyunca, Braavos’un Denizaslanı Lordu’nun baş kılıcıydı. O böyle şeyleri bilir. Sen onu dikkatle dinle oğlum.”</p>

    <p>Arya’ya üçüncü kez oğlum diyordu. Sonunda, “Ben bir kızım,” diye itiraz etti Arya.</p>

    <p>“Kız ya da erkek, sen bir kılıçsın, hepsi bu,” dedi Syrio Forel. Dişlerini birbirine vurdu. “Aynen öyle, tutuş doğru. Bir savaş baltası tutmadığını unutma, elindeki...”</p>

    <p><em>“...İğne,”</em> diye tamamladı Arya.</p>

    <p>“Aynen öyle. Şimdi dansa başlayacağız. Unutma çocuk, bu Batıdiyarlıların demir dansı değil, şövalyelerin çekme ya da dövme dansı da değil. Bu suikastçıların dansı, su dansı. Hızlı ve kıvrak. Bütün insanlar sudan yapılmıştır bunu biliyor muydun? Onları deldiğinde sıvı vücutlarından akar ve ölürler.” Bir adım geri gitti ve kendi tahta kılıcını havaya kaldırdı. “Şimdi bana bir hamle yapmayı deneyeceksin.”</p>

    <p>Arya adama hamle yapmaya çalıştı. Vücudundaki her kas ayrı ayrı yanana kadar tam dört saat boyunca denedi. Syrio Forel dişlerini birbirine vurup ona ne yapması gerektiğini söyledi durdu.</p>

    <p>Ertesi gün gerçek eğitim başladı.</p>
  </div>
</body>
</html>
