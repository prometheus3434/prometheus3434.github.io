<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Eddard</h1>

    <p>Çağrı geldiğinde henüz şafak vaktine saatler vardı, dünya durgun ve griydi.</p>

    <p>Alyn, Ned’i sertçe sarsarak uykusundan uyandırmıştı. Ned şafak vakit öncesi serinliğine sendeleyerek ve sersemlemiş halde çıktığında kendi atının eyerlenmiş, kralınsa çoktan atına binmiş olduğunu gördü. Robert kalın kahverengi eldivenler, başlıklı ağır kürk bir pelerin giyiyordu. Bu halde ata binmiş bir ayı gibi görünüyordu. “Uyan Stark!” diye gürledi. “Uyan, uyan! Konuşmamız gereken çok önemli meseleler var.”</p>

    <p>“Elbette,” dedi Ned. “İçeri girin Majesteleri.” Alyn kış çadırının giriş kanadını kaldırdı.</p>

    <p>“Hayır, hayır, <em>hayır!</em>” dedi Robert. Ağzından her kelimeyle birlikte buhar çıkıyordu. “Kamp kulaklarla dolu. Ayrıca biraz dolaşmak ve şu senin memleketinin tadına bakmak istiyorum.” Sör Boros ve Sör Meryn’in, bir düzine muhafızla birlikte Robert’ın arkasında beklediğini gördü Ned. Uykuyu gözlerinden silmek, giyinmek ve atına atlamaktan başka yapacak bir şey yoktu.</p>

    <p>Devasa bir savaş atına binen Robert kafilenin hızını belirliyordu. Ned, Robert’ın tam yanında dörtnala gidiyor, onun hızına ayak uyduruyordu. Atını sürerken bir soru sormuştu ama rüzgâr ağzından çıkan kelimeleri alıp götürdüğü için kral onu duyamamıştı. Kısa zamanda Kral Yolu’ndan ayrıldılar ve sisten göz gözü görmez hale gelmiş düzlüklerde yol almaya başladılar. Muhafızlar onları duyamayacak kadar geride kalmıştı ama Robert yavaşlamıyordu.</p>

    <p>Alçak bir bayır yoluna girdiklerinde şafak sökmeye başlamıştı. Robert nihayet atını durdurdu. Ana kafilenin millerce güneyindeydiler artık. Robert çok heyecanlı ve coşkuluydu. “Tanrılar!” dedi gülerek. “Dışarı çıkıp bir erkek gibi <em>at sürmek</em> çok iyi geldi. Sana yemin ederim Ned, sürünerek ilerleyen kafile beni deli edebilir.” Robert Baratheon asla sabırlı bir adam olmamıştı. “Şu kahrolası tekerlekli araba sürekli gıcırdıyor, inliyor, her tümseği bir dağmış gibi geçiyor. Yemin ederim, o sefil şey bir aks daha kırarsa, kendi ellerimle ateşe veririm. Cersei yürüsün!”</p>

    <p>Ned güldü. “Meşaleyi yakıp ben veririm sana.”</p>

    <p>“İyi dost!” Kral, Ned’in omzuna vurdu. “İçimden bir ses hepsini orada bırak ve atına atlayıp git diyor,” dedi.</p>

    <p>Ned yine gülümsedi. “Bunu içinden gelerek söylediğine inanıyorum.”</p>

    <p>“İnan ki öyle, inan ki öyle,” dedi kral. “Ne dersin Ned? Sadece sen ve ben, Kral Yolu’nda iki serseri şövalye. Kılıçlarımız belimizde ve yolumuza ne çıkacağı bir tek tanrılara malum. Belki bir çiftçinin kızı ya da bir taverna fahişesi ısıtır bu gece yatağımızı.”</p>

    <p>“Yapabilseydik keşke,” dedi Ned. “Ama sorumluluklarımız var Majesteleri. Diyara karşı, çocuklarımıza karşı, benim sevgili leydime, sizin kraliçenize karşı sorumluluklarımız var. O iki çocuk mazide kaldı.”</p>

    <p>“Sen eskiden de çocuk değildin,” diye homurdandı Robert. “Ama bir keresinde... adı neydi kızın, şu senin halk kızının? Becca? Hayır, o benimkilerden biriydi. Tanrılar onu korusun, simsiyah saçlar, kocaman gözler, o gözlerde boğulabilirdin. Seninkinin adı... Aleena? Hayır. Söylemiştin ama... Merryl miydi yoksa? Hangisinden bahsettiğimi biliyorsun, şu senin piçinin anasını soruyorum.”</p>

    <p>“Adı Wylla’ydı,” dedi Ned soğuk bir nezaketle. “Ondan bahsetmemeyi tercih ederim.”</p>

    <p>“Wylla, evet,” dedi kral. Sırıtıyordu. “Lord Eddard Stark’a sadece bir saat için bile olsa sorumluluklarını unutturabildiğine göre tam bir kadın olmalı. Onun nasıl biri olduğunu hiç anlatmadın bana...”</p>

    <p>Ned’in dudakları öfkeyle gerilmişti. “Anlatmayacağım da. Unut gitsin Robert. Bana duyduğun dostluk hatırına unut gitsin. Hem kendimi, hem Catelyn’i küçük düşürdüm. Hem tanrıların hem de insanların gözünde günah işledim.”</p>

    <p>“Tanrılar aşkına kendine biraz merhamet et, Catelyn’i doğru düzgün <em>tanımıyordun</em> bile.”</p>

    <p>“Onu karım olarak almıştım ve çocuğumu taşıyordu ama.”</p>

    <p>“Kendine çok yükleniyorsun Ned. Her zaman böyleydin. Kahretsin! Hangi kadın yatağında Kutsanmış Bakir’i ister ki?” Dizine vurdu. “Tamam, istemiyorsan seni sıkıştırmayacağım ama her zaman öyle diken üstündeymiş gibi görünüyorsun ki arma olarak kirpiyi seçmen gerektiğini düşünüyorum.”</p>

    <p>Doğan güneşin ilk ışıkları şafağın solgun sisleri arasında parlamaya başladı. Sislerin arasında, çorak ve kahverengi, uçsuz bucaksız bir düzlük görünür oldu. Dümdüz araziye serpilmiş geniş ve alçak tümsekler ortaya çıktı. Ned tümsekleri göstererek, “İlk İnsanlar’ın hendek mezarları,” dedi.</p>

    <p>Robert yüzünü buruşturdu. “Atlarımızı bir mezarlığın üzerinde mi sürdük?”</p>

    <p>“Kuzey toprakları hendek mezarlarla doludur Majesteleri,” dedi Ned. “Buralar çok eski topraklar.”</p>

    <p>“Ve çok soğuk topraklar,” diye homurdandı Robert. Kürkpelerinine iyice sarındı. Muhafızları bayırın dibinde, onların epey arkasında bekliyordu. “Neyse, seni buraya mezarlıklardan ya da piçinin annesinden bahsetmek için getirmedim. Lord Varys’in gece süvarilerinden biri Kral Toprakları’ndan geldi. Bak şuna.” Kral kemerinden bir kâğıt parçası çıkarıp Ned’e uzattı.</p>

    <p>Hadım Varys, kralın muhbir başıydı. Bir zamanlar Aerys Targaryen’a hizmet etmişti, şimdi Robert’ın emrindeydi. Ned elleri titreyerek kâğıdı aldı. Leydi Arryn’i ve korkunç iddialarını düşünüyordu ama mesajda Leydi Arryn’le ilgili bir şey yoktu. “Bu bilginin kaynağı kim?” diye sordu.</p>

    <p>“Sör Jorah Mormont’u hatırlıyor musun?”</p>

    <p>“Onu nasıl unutabilirim?” dedi Ned</p>

    <p>Ayı Adası’nın Mormontlar’ı eski bir hanedandı. Soylu ve gururluydular ama toprakları uzak, soğuk ve fakirdi. Sör Jorah, kaçak avcıları Tyroshlu köle tacirlerine satarak aile hazinesini büyütmeye çalışmıştı. Mormontlar Starklar’ın sancak beyleri olduğu için, bu şerefsiz hareket kuzeyin adını lekelemişti. Ned batıya, Ayı Adası’na kadar uzun bir yolculuk yapmıştı ama adaya vardığında, Sör Jorah Mormont’un Buz’dan ve kralın adaletinden çok uzaklara doğru yelken açtığını öğrenmişti. O günden bu yana beş yıl geçmişti.</p>

    <p>“Sör Jorah şu anda Pentos’ta. Sürgününü sona erdirecek bir kraliyet affının peşinde,” diyerek izah etti Robert. “Lord Varys onu en iyi şekilde kullanıyor.”</p>

    <p>“Köle taciri muhbir olmuş yani,” dedi Ned tiksintiyle. Mektubu geri verdi. “Onun bir leşe dönüşmesini tercih ederim.”</p>

    <p>“Varys muhbirlerin, leşlerden daha fazla işe yaradığını söylüyor,” dedi Robert. “Jorah’ı bir kenara bırakırsak, sen bu mesajdan ne anlıyorsun?”</p>

    <p>“Daenerys Targaryen bir at efendisiyle evlenmiş. Bundan bize ne? Düğün hediyesi mi göndereceğiz?”</p>

    <p>Kral kaşlarını çattı. “Bir bıçak yollayabiliriz mesela. Sağlam keskin bir bıçak ve bıçağı kullanacak bir adam.”</p>

    <p>Ned kralın öfkesine şaşırmamıştı. Robert’ın Targaryenlar’a duyduğu nefret bir deliliğe dönüşmüştü. Tywin Lannister, bağlılığını göstermek amacıyla Rhaegar’ın karısının ve bebeğinin cesetlerini Robert’a getirdiğinde, Ned ve kral arasında çok şiddetli bir tartışma geçmişti. Ned, Tywin’in yaptığına cinayet, Robert’sa savaş demişti. Ned, öldürülen prenses ve bebeğinin daha küçücük çocuklar olduğunu söylediğinde, “Ben ortada çocuk değil, ejderha yumurtaları görüyorum,” diye cevap vermişti Robert. Aynı gün, Ned korkunç bir kızgınlıkla, savaşın son çarpışmalarında tek başına mücadele etmek üzere, güneye doğru yola çıkmıştı. İkisinin tekrar bir araya gelip barışması için bir ölüm daha gerekmişti. Lyanna’nın ölümü ve ortak acıları onları tekrar yakınlaştırmıştı.</p>

    <p>Ned bu defa öfkesine hâkim olmaya kararlıydı. “Majesteleri, kız küçük bir çocuk. Siz masumları öldüren Tywin Lannister gibi değilsiniz.” Anlatılanlara göre, Rhaegar’ın küçük kızı saklandığı yatağın altından çekilip çıkarıldığında korkuyla ağlıyordu. Oğlu henüz kucakta taşınacak kadar küçük bir bebekti ama Tywin Lannister’ın askerleri onu annesinin koynundan almış ve kafasını duvara çarparak öldürmüşlerdi.</p>

    <p>“Peki sence ne kadar masum kalacak?” dedi Robert sert bir şekilde. “Bu <em>çocuk</em> er ya da geç bacaklarının arasını açacak ve benimle uğraşacak yeni ejderha enikleri doğuracak.”</p>

    <p>“Buna rağmen,” dedi Ned, “çocukları öldürmek... aşağılık bir... sözü bile edilemez...”</p>

    <p><em>“Sözü bile edilemez mi?”</em> diye sordu Robert. “Asıl sözü bile edilemeyecek olan, aşağılıkça olan, Aerys’in kardeşin Brandon’a yaptıklarıydı. Ve Rhaegar... Lyanna’ya kaç kere tecavüz etti sence? Kaç yüz kere?” Öyle yüksek sesle bağırıyordu ki atı huysuzlanıp kişnemeye başladı. Kral iyice çekti dizginlerini. Atı sakinleştirmeye çalışırken kızgın bir şekilde parmağını Ned’in yüzüne doğrulttu. “Elimin uzandığı her Targaryen’ı tek tek geberteceğim. Meşhur ejderhaları kadar ölü olacaklar ve mezarlarına işeyeceğim.”</p>

    <p>Ned, bu kadar öfkeliyken Robert’a meydan okumaması gerektiğini biliyordu. Eğer geçen bunca yıl Robert’ın intikam ateşini bir parça bile söndüremediyse Ned’in o an söyleyeceği hiçbir şey işe yaramazdı. “Ellerin bu kıza uzanamıyor, öyle değil mi?” dedi.</p>

    <p>Kralın dudakları acıyla büküldü. “Tanrılar kahretsin ki hayır. Pentoslu sefil bir peynir tüccarı kızı ve ağabeyini mülkünün duvarları arasına almış ve etrafları da şapkalı hadımlarla çevrili. Kızı bir Dothraklıya satmış. İkisini de yıllar önce, onlara ulaşmak gayet kolayken gebertmeliydim ama Jon senden beterdi. Ben de onu dinleyecek kadar büyük bir aptaldım.”</p>

    <p>“Jon Arryn bilge bir adamdı ve en iyi Kral Eli’ydi,” dedi Ned.</p>

    <p>Robert homurdandı. Öfkesi geldiği hızla gidiyor gibiydi. “Bu Khal Drogo’nun göçebe aşiretinde en az yüz bin adam olduğu söyleniyor. Jon buna ne derdi?”</p>

    <p>“Dar Deniz’in karşı kıyısında oldukları sürece bir milyon Dothrak bile krallık için tehdit değildir, derdi. Barbarların gemisi yok. Açık denizlerden hem korkuyor, hem nefret ediyorlar,” diye cevap verdi Ned sakince.</p>

    <p>Kral eyerinin üzerinde huzursuzca hareket etti. “Belki Özgür Şehirler’de satılık gemiler vardır. Sana söylüyorum Ned, bu evlilikten hiç hoşlanmadım. Yedi Krallık’ta bana hâlâ İşgalci diyenler var. Savaşta Targaryenlar’ın yanında yer alan halkı unuttun mu? Şimdi sessizce oturuyorlar ama ellerine bir şans geçmeye görsün, hem beni hem oğullarımı uykumuzda öldürürler. Eğer Yalvaran Kral arkasında Dothrak aşiretiyle gelirse hainleri ona destek olur.”</p>

    <p>“Denizi geçemez,” dedi Ned. “Eğer bir şekilde geçmeyi becerirse, denize döker, geri yollarız onu. Sen önce yeni Doğu Muhafızı’nı ilan...”</p>

    <p>Kral kükredi. “Son kere söylüyorum, Arryn’in oğlunu Doğu Muhafızı ilan etmeyeceğim. Çocuğun senin yeğenin olduğu biliyorum ama Dothraklar’la yatağa giren Targaryenlar etrafımızdayken, krallığın dörtte birinin bile sorumluluğunu hasta bir çocuğa vermek delilik olur.”</p>

    <p>Ned bu cevaba hazırlıklıydı. “Yine de, doğuya bir muhafız atamak zorundasın. Eğer bu görevi Arryn’e vermeyeceksen kendi erkek kardeşlerinden birine verebilirsin. Stannis, Fırtına Burnu’ndaki kuşatma sırasında kendisini kanıtladı mesela.”</p>

    <p>Kralın bir süre düşünmesine izin verdi. Kral kaşlarını çatmış huzursuzca oturuyordu. Rahatsız olmuş gibiydi.</p>

    <p>“Tabii görevi bir başkasına söz vermediysen,” diyerek devam etti Ned.</p>

    <p>Robert bir an mahcup göründü sonra toparlandı ve, “Eğer söz vermişsem ne olacak?” diye sordu.</p>

    <p>“Jaime Lannister, değil mi?”</p>

    <p>Robert atının gövdesine vurdu ve bayırdan aşağı, hendek mezarlara doğru inmeye başladı. Ned hemen arkasından geliyordu. Kral gözleri yola sabitlenmiş halde atını sürerken, “Evet,” dedi. Sert ve kesin tek bir kelimeyle kapandı konu.</p>

    <p>“Kral Katili,” dedi Ned. Demek ki kulağına gelen dedikodular doğruydu. Şimdi tehlikeli sularda yüzdüğünün farkındaydı. “Kifayetli ve cesur bir adam, buna şüphe yok,” dedi kelimelerini dikkatle seçerek. “Ama babası halihazırda Batı Muhafızı ve bu onur ona geçecek. Hiçbir adam hem doğuyu hem batıyı aynı anda elinde tutmamalı.” Onu asıl rahatsız eden konuyu, yani diyar ordularının yarısının bir Lannister’ın emrine verilmesinden duyduğu hayal kırıklığını dile getirmedi.</p>

    <p>“Bu mücadeleyi düşman araziye çıktığında veririm,” dedi Robert inatla. “Şu anda Lord Tywin, Casterly Kayası’nda sonsuza dek oturacakmış gibi görünüyor ve Jaime Lannister’ın yakın zamanda onun yerine geçebileceğinden şüpheliyim. Şimdi bunlarla canımı sıkma Ned. Taş yerine koyuldu çoktan.”</p>

    <p>“Majesteleri, açık konuşabilir miyim?”</p>

    <p>“Seni durdurmak mümkün değil nasılsa,” diye homurdandı Robert. Uzun kahverengi otların arasında yol alıyorlardı.</p>

    <p>“Jaime Lannister’a güveniyor musunuz?”</p>

    <p>“O benim karımın ikizi. Kral Muhafızları’nın Yeminli Kardeşleri’nden. Hayatı, serveti ve onuru bana ait.”</p>

    <p>“Bütün bunlar bir zamanlar da Aerys Targaryen’a aitti,” diye hatırlattı Ned.</p>

    <p>“Ona neden güvenmeyeyim? Ona emrettiğim her şeyi eksiksiz yerine getirdi. Kılıcı üzerinde oturduğum tahtı kazanmama yardım etti.”</p>

    <p>K<em>ılıcı üzerinde oturduğun tahtı lekeledi,</em> diye geçirdi içinden Ned ama kelimelerin dudaklarından çıkmasına izin vermedi. “Bir başka kralın canını kendi canıyla korumak üzere yemin etmişti ama o kralın boğazını kendi kılıcıyla kesti,” dedi.</p>

    <p>Atını bir çukurun kenarında aniden durdurarak, “Yedi Cehennem! Biri Aerys’i öldürmek zorundaydı!” diye bağırdı Robert, atını eski bir hendek mezarın önünde aniden dizginleyerek. “Eğer Jaime öldürmeseydi sen ya da ben yapmak zorunda kalacaktık.”</p>

    <p>“Biz kralın yeminli muhafızları değildik ama,” dedi Ned. Robert’ın bütün gerçeği duymasının vakti gelmişti artık. Tam orada ve o anda. “Üç Dişli Mızrak’ı hatırlıyor musun?”</p>

    <p>“Tacımı orada kazandım, elbette hatırlıyorum.”</p>

    <p>“Rhaegar seni yaralamıştı,” diye hatırlattı Ned. “Targaryen kurtulup kaçınca, bana onu takip etme emri verdin. Rhaegar’ın ordusundan geri kalanlar Kral Toprakları’na kaçtı. Peşlerinden gittik. Aerys birkaç bin sadık adamıyla Kızıl Kale’deydi. Kapıların bize kapalı olacağını düşünmüştüm.”</p>

    <p>Robert sabırsızlıkla kafasını salladı. “Ama bunun yerine, adamlarımızın çoktan şehri ele geçirdiğini gördünüz. Yani?”</p>

    <p>“Bizim adamlarımızın değil. Lannisterlar’ın,” dedi Ned sabırla. “Kale burçlarında Lannisterlar’ın aslanlı sancağı dalgalanıyordu, taçlı geyik değil. Ve şehri hile ile ele geçirmişlerdi.”</p>

    <p>Savaş bir yıla yakın sürmüştü. Küçük ve büyük her rütbeden lordlar, Robert’ın sancağı altına girmiş, bir kısmı da Targaryenlar’ın yanında savaşmayı tercih etmişti. Batı Muhafızı olan Casterly Kayası’nın Lannisterlar’ı mücadeleden uzak durmuş, hem kraliyetin, hem isyancıların çağrılarını duymazdan gelmişlerdi. Aerys Targaryen, Lord Tywin Lannister ve on iki bin güçlü adamdan oluşan ordusunu kale kapısında gördüğünde, dualarının yanıt bulduğunu düşünmüş olmalıydı. Deli Kral son deliliğini kapılarını Lannisterlar’a açarak yapmıştı.</p>

    <p>“Hile Targaryenlar’ın yabancı olduğu bir şey değil,” dedi Robert. Öfke yeniden dolduruyordu içini. “Lannisterlar yine de iyi davranmış onlara. Çok daha fazlasını hak ediyorlardı. Bununla uykularımın kaçacağını düşünüyorsan, yanılıyorsun.”</p>

    <p>“Sen orada değildin,” dedi Ned acı dolu bir sesle.</p>

    <p>Uykularının kaçmasına alışmıştı o. Tam on dört yıldır birlikte yaşadığı bu yalanlar hâlâ uykularını bölüyordu. “O fetihte onurlu hiçbir şey yoktu.”</p>

    <p>“Onurunu Ötekiler alsın!” diye küfretti Robert. “Herhangi bir Targaryen’ın onurlu bir şey yaptığını gördün mü sen hiç? Lyanna’nın mezarına git ve ejderhanın onurunu ona sor!”</p>

    <p>“Üç Dişli Mızrak’ta Lyanna’nın öcünü aldın sen.” <em>Bana söz ver Ned,</em> diye fısıldadı kız kardeşi.</p>

    <p>“Ama öç almak onu geri getirmedi. Tanrılara lanet olsun. Tanrılar bana anlamsız bir zafer bahşetti. Bir taç... Onlara <em>Lyanna</em> için dua etmiştim. Kız kardeşin... Yanımda olmalıydı. Sana sorarım Ned, bir taç giymenin ne manası var şimdi? Tanrılar kralların ve çiftçilerin dualarıyla aynı şekilde dalga geçiyor.”</p>

    <p>“Tanrılar adına konuşamam Majesteleri... ama o gün taht odasına girdiğimde gördüklerimi anlatabilirim,” dedi Ned. “Aerys, kendi kanında boğulmuş halde, yerde ölü yatıyordu. Duvarlardaki ejderha kafatasları olup biteni seyrediyor gibiydi. Her yer Lannister adamlarıyla doluydu. Jaime altın zırhının üzerine Kral Muhafızları’nın beyaz pelerinini giymişti. O hali hâlâ gözümün önünde. Kılıcı bile simlere bulanmıştı sanki. Başında aslan kafası şeklinde bir miğfer, şövalyelerinden iyice yukarıda oturuyordu. Nasıl parlıyordu görmeliydin.”</p>

    <p>“Bunlar zaten bildiğim şeyler,” dedi kral memnuniyetsizlik ifade eden bir sesle.</p>

    <p>“Ben hâlâ atımın üzerindeydim. Beni izliyormuş gibi görünen sıra sıra ejderha kafataslarının arasından geçip tam tahtın önünde durdum. Tahtta oturan Jaime’nin altın kılıcı bacaklarının arasındaydı ve ucundan Aerys’in kanı damlıyordu. Hiçbir şey söylemeden ona baktım ve bekledim. Sonunda Jaime bir kahkaha atıp miğferini çıkardı. “Korkma Stark,” dedi. “Arkadaşımız Robert için tahtı ısıtıyorum sadece. Bu koltuğun çok rahatsız olduğunu ona söylemelisin.”</p>

    <p>Robert başını arkaya atıp kükreyerek gülmeye başladı. Sesinden korkan kargalar çalılıklardan havalanmıştı. “Sence, tahtımda birkaç dakika oturmaya cesaret etti diye Lannister’a güvenmemem mi gerekiyor yani?” diye sordu. Bir kahkaha daha attı. “Jaime on yedi yaşındaydı Ned. Daha bir çocuktu.”</p>

    <p>“Bir çocuk ya da erkek olması fark etmez. Tahta oturmaması gerektiğini biliyordu.”</p>

    <p>“Belki çok yorulmuştu,” dedi Robert. “O kahrolası odada kıçını koyup dinlenebileceğin başka bir yer yok ve çocuk doğru söylemiş, o taht gerçekten çok rahatsız.” Kral kafasını salladı. “Artık Jaime’nin korkunç sırrını bildiğime göre konuyu kapatabiliriz. Şu devlet işlerinden, sırlardan, kavgalardan gerçekten bıktım Ned. Bütün bunlar en az sikkeleri saymak kadar sıkıcı. Hadi gel, tıpkı eskiden olduğu gibi at koşturalım. Rüzgârı yeniden saçlarımda hissetmek istiyorum.” Atını mahmuzladı, mezarın üzerinden atlayarak bayırdan aşağı doğru dörtnala koşturmaya başladı. Arkasına toprak yağdırıyordu.</p>

    <p>Ned atını hemen hareket ettirmedi. Söyleyecek sözü kalmamıştı ve kendisini çaresiz hissediyordu. Neden orada olduğunu, neden yola çıktığını sorguladı kim bilir kaçıncı kez. Burada ne işi vardı? Jon Arryn değildi Ned. Kralın azgınlıklarını törpüleyip ona akıl öğretemezdi. O ne yaparsa yapsın, ne söylerse söylesin, Robert yine bildiğini okuyacaktı. Ned, Kışyarı’na aitti. Acı içindeki karısı Catelyn ve oğlu Bran’ın yanında olmalıydı.</p>

    <p>Ama bir erkek, her zaman ait olduğu yerde kalamıyordu işte. Kadere boyun eğmiş bir halde atını mahmuzladı ve kralı takip etmeye başladı.</p>
  </div>
</body>
</html>
