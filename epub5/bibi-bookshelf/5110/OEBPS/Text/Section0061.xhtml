<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Taht Oyunları</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Kara Kulaklar’dan Cheyk’in kızı Chella, etrafı gözlemek amacıyla önden gitmişti ve yol kavşağındaki ordunun haberini getiren de oydu. “Yaktıkları ateşlere bakılırsa en az yirmi bin kişiler,” dedi. “Kırmızı sancakları var. Altın rengi aslanlı.”</p>

    <p>“Baban mı?” diye sordu Bronn.</p>

    <p>“Ya da kardeşim Jaime,” diye cevap verdi Tyrion. “Yakında öğreniriz.” Perişan haldeki haydutlardan oluşan ekibine baktı. Taş Kargalar, Ay Kardeşleri, Kara Kulaklar ve Yanık Adamlar’dan oluşan yaklaşık üç yüz kişi, kurmayı düşündüğü ordunun sadece çekirdeğiydi. Daha o anda bile, Gunthor oğlu Gurn diğer klanlardan adam topluyordu. Lord babasının bu deri pelerinli, çalıntı silahlı adamları gördüğünde ne düşüneceğini merak ediyordu. Doğrusunu söylemesi gerekirse kendisi bile ne düşüneceğini bilmiyordu. Onların kumandanı mıydı, yoksa esiri mi? Çoğu zaman her ikisi birdenmiş gibi görünüyordu. “Aşağı tek başıma at sürsem daha iyi olacak,” dedi.</p>

    <p>“Tywin oğlu Tyrion için daha iyi olacak,” dedi Ay Kardeşleri adına konuşan Ulf.</p>

    <p>Shagga öfkeyle baktı. Onu bu halde görmek ürkütücüydü. “Dolf oğlu Shagga bundan hoşlanmadı. Shagga yarımadamla gidecek. Yarımadam yalan söylüyorsa Shagga onun kafasını uçuracak...”</p>

    <p>“...ve keçilere yedirecek, tamam,” dedi Tyrion. “Shagga, sana bir Lannister sözü verdim. Geri döneceğim.”</p>

    <p>“Senin sözüne niye güvenelim ki?” diye sordu Chella. Erkek gibi dümdüz, sert, ufak tefek bir kadındı ve aptal değildi. “Alçak toprakların lordları klanlarımıza daha önce de yalan söyledi.”</p>

    <p>“Beni kırıyorsun Chella,” dedi Tyrion. “Ben artık dost olduğumuzu düşünüyordum. Ama istediğiniz gibi olsun, benimle gelin. Taş Kargalar adına Shagga ve Conn, Ay Kardeşleri adına Ulf, Yanık Adamlar adına Timett oğlu Timett.” Adını söylediği klan üyeleri birbirlerine şüpheci gözlerle baktı. “Geri kalanlar ben çağırana kadar burada beklesin. Ben yokken birbirinizi öldürmemeye ve sakat bırakmamaya <em>çalışın.</em>”</p>

    <p>Atını mahmuzladı ve hızla yola koyuldu. Adamlara onu takip etmek ya da geride kalmaktan başka seçenek bırakmamıştı. Tyrion için ne yaptıklarının bir önemi yoktu. Oturup bütün gün ve gece <em>konuşmadıkları</em> sürece. Haydutlarla ilgili sorun buydu. Klandaki <em>her adamın</em> sesinin duyulması gerektiğine dair tuhaf bir prensipleri vardı ve akıllarına gelen her konuda, hiç susmayacakmışçasına konuşuyorlardı. Kadınların bile konuşma hakkı vardı. Bütün yaptıkları konuşmakken Vadi’yi küçük soygunlar dışında yüzyıllardır tehdit edememeleri şaşırtıcı değildi. Tyrion bunu değiştirmeye niyetliydi.</p>

    <p>Bronn yanında at sürüyordu. Kısa süreli bir homurdanmanın ardından haydutlardan beş adam, az gelişmiş, midilliye benzeyen ve taşlı yollarda keçi gibi ilerleyen küçük atlarına atlayıp onları takip etmeye başlamıştı.</p>

    <p>Taş Kargalar birlikte at sürüyordu. Chella ve Ulf da birbirlerine yakın ilerlemeye özen gösteriyordu. Ay Kardeşleri ve Kara Kulaklar arasında sıkı bir bağ vardı. Timett oğlu Timett tek başına geliyordu. Ay Dağları’ndaki her klan, cesaretlerini kanıtlamak için kendi etlerini dağlayan ve rivayete göre ziyafetlerde bebekleri kızartıp yiyen Yanık Adamlar’dan korkuyordu. Erkeklik çağına geldiğinde sol gözünü ateşte kızdırdığı hançeriyle çıkaran Timett’ten diğer yanık adamlar bile korkuyordu. Tyrion’ın anladığına göre, erkeklik yaşına gelmiş bir delikanlının meme ucunu, bir parmağını ya da gerçekten çok cesursa (ya da deliyse) bir kulağını yakıp koparması normal sayılıyordu. Timett’in klanındakiler, onun gözünü çıkarmayı tercih etmesinden o kadar etkilenmişlerdi ki ona savaş kumandanlığına denk geldiği anlaşılan kırmızı el unvanını layık görmüşlerdi.</p>

    <p>Tyrion bu hikâyeyi duyduğunda, “Kralları neyini yakıp kopardı merak ediyorum,” demişti Bronn’a. Paralı asker sırıtarak bacaklarının arasını avuçlamıştı... Ama Bronn bile Timett hakkında konuşurken saygılı bir dil kullanmaya özen gösteriyordu. Eğer bir adam kendi gözünü çıkaracak kadar çıldırmışsa, düşmanlarına karşı nazik olması beklenemezdi.</p>

    <p>Kafile, dağ eteğine inerken, uzak gözcüler taştan yapılmış sıvasız kulelerden etrafı tarıyorlardı. Tyrion bir kuzgunun havalandığını gördü. Yüksek yolun iki kaya çıkıntısı arasında kıvrıldığı yerdeki ilk barikat noktasına geldiler. Bir metre uzunluğundaki toprak duvar, yolu kesiyordu. On iki okçu duvarın arkasında konuşlanmıştı. Tyrion beraberindeki adamları durdurdu. “Kumandan kim?” diye bağırdı.</p>

    <p>Okçuların kumandanı bir anda ortaya çıktı. Lordunun oğlunu tanıyıp adamlarını onun emrine vermesi daha da kısa sürdü. Kararmış tarlaların ve yanmış karakolların arasından geçip nehir topraklarına, Üç Dişli Mızrak’ın Yeşil Çatal’ına doğru indiler. Tyrion ortalıkta hiç ceset göremiyordu ama havada kuzgunlar ve leşçi kargalar dolaşıyordu. Burada bir çatışma olmuştu, hem de kısa zaman önce.</p>

    <p>Yol ağzından yarım fersah kadar ileride, ucu sivri kazıklardan oluşturulmuş ve mızraklı adamlar ve okçular konuşlandırılmış bir barikata vardılar. Barikatın arkasında göz alabildiğince geniş bir kamp alanı uzanıyordu. Yüzlerce ocağın ateşinden ince dumanlar yükseliyor, zırhlı adamlar ağaçlar altına oturmuş kılıçlarını biliyor ve çamurlu toprağa dikilmiş direklerin tepesinde tanıdık sancaklar dalgalanıyordu.</p>

    <p>Bir grup atlı, barikata yaklaşan Tyrion ve beraberindekilere doğru ilerlemeye başladı. Başlarındaki şövalye üzeri ametist taşlarıyla süslenmiş gümüş bir zırh ve gümüş mor çizgili bir pelerin giyiyordu. Kalkanına tek boynuzlu at oyulmuştu ve miğferinin alnından yukarı bir metre uzunluğunda kıvrımlı bir boynuz çıkıyordu. Tyrion şövalyeyi selamlamak için dizginlerini çekti. “Sör Flement.”</p>

    <p>Sör Flement Brax miğferin siperini kaldırdı. “Tyrion,” dedi şaşkınlıkla. “Lordum, hepimiz öldüğünüzden ya da...” Şüpheyle haydutlara baktı. “Yanınızdakiler...”</p>

    <p>“Can yoldaşları ve sadık adamlar,” dedi Tyrion. “Lord babamı nerede bulabilirim?”</p>

    <p>“Yol ağzındaki hanı komuta merkezine çevirdi.”</p>

    <p>Tyrion güldü. Yol ağzındaki han! Belki de her şeye rağmen tanrılar vardı. “Onu hemen görmek istiyorum.”</p>

    <p>“Emredersiniz lordum.” Sör Flement atını çevirdi ve emirler yağdırdı. Üç sıra kazık geçiş için yol açmak amacıyla barikattan çekildi. Tyrion kafilesini barikattan geçirdi.</p>

    <p>Lord Tywin’in kampı fersah fersah uzuyordu. Chella’nın yirmi bin adam tahmini yanlış sayılmazdı. Sıradan adamlar açıkta kamp halindeydiler ama şövalyeler için ev büyüklüğünde çadırlar kurulmuştu. Tyrion, Presterlar’ın kızıl öküzlü sancağını, Lord Crakehall’ın benekli ayısını, Marbrandler’in yanan ağacını, Lyddenler’in porsuğunu gördü. Tyrion’ı gören şövalyeler ona sesleniyor, klan adamlarına bakan sıradan adamlarsa şaşkınlıklarını gizleyemeyerek aralarında fısıldaşıyorlardı.</p>

    <p>Shagga’nın da çok şaşkın olduğuna şüphe yoktu. Bütün hayatı boyunca bu kadar adamı, atı ve silahı bir arada görmemiş olduğu kesindi. Kafiledeki diğer adamlar duygularını gizlemekte biraz daha başarılıydılar ama Tyrion onların da en az Shagga kadar şaşkın olduğundan emindi. Bu çok iyiydi. Lannisterlar’ın gücünden etkilendikleri ölçüde yönetilmeleri o kadar kolay olurdu.</p>

    <p>Han ve ahırlar hemen hemen hatırladığı gibiydi ama çevresindeki kasaba kapkara temellerden ve yıkık dökük evlerden ibaretti. Evlerin ortasına kurulmuş bir darağacında üstü kuzgunlarla dolu bir ceset sallanıyordu. Tyrion yaklaşırken kuzgunlar siyah kanatlarını çırpıp bağırarak havalandılar. Atından indi ve cesetten geri kalanlara baktı. Kuşlar kadının gözlerini, dudaklarını ve yanaklarının çoğunu yemişti. Açığa çıkmış çene kemikleri yüzünden kadının ağzına kanlı bir gülümseme yerleşmiş gibi görünüyordu. İçini çekerek, “Bir oda, yemek ve bir sürahi şarap istemiştim sadece,” diye hatırlattı kadına.</p>

    <p>Ahırda çalışan çocuklar atlarını almak için çıkıp koşturdu. Shagga kendi atını vermek istemedi. “Delikanlı atını çalmak için istemiyor,” diyerek güvence verdi Tyrion. “Doyuracak, su verecek ve tüylerini tarayacak.” Shagga’nın pelerininin de iyice bir fırçalanmaya ihtiyacı vardı aslında ama bunu söylemek zarif bir davranış olmazdı. “Sana söz veriyorum, atına bir şey olmayacak.”</p>

    <p>Shagga tereddüt ederek dizginlerini bıraktı. “Bu, Dolf oğlu Shagga’nın atı,” diye delikanlıya kükredi.</p>

    <p>“Eğer atını geri getirmezse hayalarını kesip keçilere yedirirsin,” dedi Tyrion. “Bulabilirsen tabii.”</p>

    <p>Kırmızı pelerinler ve altın aslan işlemeli miğferler giymiş iki muhafız, hanın tabelası altında, kapının iki yanında bekliyordu. Tyrion adamları tanıdı. “Babam?”</p>

    <p>“Ortak salonda lordum.”</p>

    <p>“Adamlarım yemek ve içki ister,” dedi Tyrion. “Hemen getirtin.” Hana girdi. Ve babası karşısındaydı.</p>

    <p>Casterly Kayası Lordu, Batı Muhafızı Lord Tywin Lannister ellilerinin ortasında bir adamdı ama buna rağmen yirmi yaşında bir delikanlı kadar güçlüydü. Oturur haldeyken bile uzundu. Uzun bacakları, geniş omuzları ve dümdüz bir karnı vardı. İnce kolları kaslıydı. Sarı saçları azalmaya başladığında, berberine hepsini kazımasını emretmişti. Lord Tywin yarım yamalak şeylere inanmazdı. Sakallarını ve bıyıklarını da usturadan geçirmişti ama favorileri duruyordu. Altın rengi sık favorileri kulaklarından çenesinin altına kadar yüzünün iki yarısını kaplıyordu. Açık yeşil renk gözlerinde altın hareler vardı. Bir keresinde aptallar aptalı bir adam, Lord Tywin’in pisliğinde bile altın olduğunu söylemişti. Bazıları, o aptalın Casterly Kayası’nın bağırsaklarında hâlâ yaşadığını söylerdi.</p>

    <p>Tyrion ortak salona girdiğinde, babası yaşayan tek erkek kardeşi Sör Kevan Lannister’la birlikte bira içiyordu. Amcası şişmanca ve kel bir adamdı. İri çenesinin hattı boyunca bırakılmış, kısa tıraşlı çember sakalı vardı. Tyrion’ı ilk amcası gördü. “Tyrion,” dedi şaşırmış halde.</p>

    <p>“Amca,” diye karşılık verdi Tyrion. Derin bir reverans yaptı. “Ve lord babam. Sizleri burada bulmak ne büyük mutluluk.”</p>

    <p>Lord Tywin sandalyesinden kıpırdamadı ama gözlerle uzunca inceledi oğlunu. “Görüyorum ki ölümcül kaderinle ilgili dedikodular asılsızmış.”</p>

    <p>“Seni hayal kırıklığına uğrattığım için özür dilerim baba,” dedi Tyrion. “Koşup bana sarılarak kendini yormanı istemem.” Salonun diğer ucundaki masaya doğru giderken, kısa bacakları yüzünden paytak paytak yürüdüğünün farkındaydı. Babasının gözleri ne zaman onun üstünde olsa bütün deformasyonlarını ve eksikliklerini son derece rahatsız edici bir duyguyla hissediyordu. Bir sandalyeye tırmanıp kendine babasının birasından bir kupa doldurduktan sonra, “Benim için savaş alanına çıkman ne büyük incelik,” dedi.</p>

    <p>“Benim gözümde senin yüzünden başlamış bir savaş bu,” diye karşılık verdi Lord Tywin. “Ağabeyin Jaime bir kadının ellerine asla tutsak düşmezdi.”</p>

    <p>“Jaime ve benim farklı olduğumuz konularından biri bu. Eğer fark ettiysen o benden uzundur aynı zamanda.”</p>

    <p>Lord Tywin nükteyi duymazdan geldi. “Hanedanımızın onuru söz konusuydu. Yola düşmekten başka seçeneğim yoktu. Kimse bir Lannister’ın kanını bedel ödemeden dökemez.”</p>

    <p><em>“Beni kükrerken duyun!”</em> dedi Tyrion sırıtarak. Bu, Lannister Hanedanı’nın sözüydü. “Dürüst olmam gerekir. Birkaç kez kıyısından dönmüş olsam da, gerçekte bir damla kanım bile dökülmedi. Morrec ve Jyck öldürüldü.”</p>

    <p>“Sanırım yeni adamlar isteyeceksin.”</p>

    <p>“Zahmete girme baba. Ben kendime birkaç adam buldum.” Bir yudum bira içti. Mayalı, kahverengi bir biraydı. Neredeyse çiğnenecek kadar koyuydu. İyi biraydı doğrusu. Babasının hancı kadını asması büyük talihsizlikti. “Peki savaş nasıl gidiyor?”</p>

    <p>Amcası cevap verdi. “Şimdilik gayet iyi. Sör Edmure ilerleyişimizi durdurabilmek için sınırları boyunca birlikler yerleştirdi ama baban ve ben onları küçük parçalara ayırdık.”</p>

    <p>“Ağabeyin zaferden zafere koşuyor,” dedi babası. “Altın Diş’te Lord Piper ve Lord Vance’i ezip geçti. Nehirova’nın duvarlarının aşağısında Tullyler’in kalabalık gücüne karşı koydu. Üç Dişli Mızrak lordlarını bozguna uğrattı. Sör Edmure Tully pek çok sancak beyi ve şövalyesiyle birlikte esir alındı. Lord Blackwood sağ kalanları Nehirova’ya geri götürmek istedi ama orada Jaime tarafından kuşatıldılar. Geri kalanlar kendi kalelerine kaçıştı.”</p>

    <p>“Baban ve ben sırayla ilerledik,” dedi Kevan Lannister. “Lord Blackwood’un yenilmesiyle birlikte Kuzgunağaç düştü ve Leydi Whent savunma için yeterli adamı olmadığından Harrenhal’u teslim etti. Sör Gregor, Piperlar’ı ve Brackenlar’ı yerle bir etti...”</p>

    <p>“Yani hiç rakibiniz kalmadı?” dedi Tyrion.</p>

    <p>“Tam olarak öyle değil,” dedi Kevan Lannister. “Denizgözcüsü hâlâ Mallisterlar’ın elinde ve Walder Frey askerlerini İkizler’e yığıyor.”</p>

    <p>“Sorun değil,” dedi Lord Tywin. “Frey savaş alanına sadece zafer kokusu aldığında çıkar ve şu an kokladığı tek şey harabeler. Jason Mallister tek başına savaşacak gücü bulamaz. Jaime, Nehirova’yı alır almaz her ikisi de diz çökecek. Eğer Arrynler ve Starklar bizimle karşılaşmak için ilerlemezlerse bu savaş bizim demektir.”</p>

    <p>“Yerinizde olsam Arrynler’le ilgili pek endişelenmezdim. Starklar başka konu. Lord Eddard...”</p>

    <p>“...bizim tutsağımız,” dedi babası. “Kızıl Kale’nin dibindeki zindanda çürürken bir orduyu yönetemez.”</p>

    <p>“Hayır, yönetemez,” diyerek onayladı Kevan Lannister. “Ama oğlu sancak beylerini çağırdı ve güçlü bir orduyla Moat Cailin’de konuşlandı.”</p>

    <p>“Çeliğe su verilmedikçe, kılıç kesmez,” dedi Lord Tywin. “Robb Stark henüz bir çocuk. Sancakların rüzgârda dalgalanmasını, savaş borularının ötmesini seviyordur şüphesiz ama sonuçta kıyım işi bu. Midesinin kaldıracağını hiç zannetmiyorum.”</p>

    <p>Tyrion onun yokluğunda işlerin epey <em>ilginçleştiğini</em> anlıyordu. “Peki bu ‘kıyım işi’ yapılırken korkusuz kraliyet ailemiz ne durumda?” diye sordu Tyrion. “Benim güzel ve ikna edici kız kardeşim en iyi arkadaşını zindana atması için Robert’ı nasıl kandırdı?”</p>

    <p>“Robert Baratheon öldü,” dedi babası. “Kral Toprakları’nda yeğenin hüküm sürüyor.”</p>

    <p>İşte bu Tyrion’ı gerçekten <em>şaşırtmıştı.</em> “Kız kardeşim hüküm sürüyor demek istiyorsun.” Büyük bir yudum bira daha içti. Kocasının yerine geçen Cersei’nin yönettiği diyar bambaşka bir yer haline gelecekti.</p>

    <p>“Eğer işe yaramak istiyorsan sana bir görev vereceğim,” dedi babası. “Karyl Vance ve Marq Piper arkamızda iplerini kopartmış halde dolaşıyorlar. Kızıl Çatal’ın karşısındaki topraklarımıza saldırıyorlar.”</p>

    <p>Tyrion Lannister bir tıs sesi çıkardı. “Karşılık vermeye cüret etmişler. Normalde bu terbiyesizliğin cezasını vermekten mutluluk duyardım ama başka bir yerde çok önemli işlerim var baba.”</p>

    <p>“Öyle mi?” dedi Lord Tywin hiç etkilenmediğini belli eden bir tavırla. “Ned Stark’a olan bağlılığından dolayı kahramanlık hayalleri kuran Lord Beric Dondarrion gözcü gruplarımızı taciz edip bize rahatsızlık veriyor. Kılıcını ateşe vermekten hoşlanan şu şişman rahip bozuntusu da onunla birlikte. Kaçmadan önce onlarla ilgilenebilir misin? Yüzüne gözüne bulaştırmadan elbette.”</p>

    <p>Tyrion elinin tersiyle ağzını sildi ve gülümsedi. “Baba, bana yirmi, elli... kaç kişi varsa aklında, verecek kadar güveniyor olman yüreğimi ısıttı. Bu kadar adamı gözden çıkarabileceğinden emin misin? Pekâlâ, sorun değil. Lord Beric ve Thoros’la karşılaşırsam ikisinin de icabına bakarım.” Sandalyesinden indi, beyaz peynir ve meyvelerle dolu yuvarlak masaya gitti. “Ama önce tutmam gereken bazı sözler var,” dedi bir dilim peynir keserken. “Üç bin miğfer ve bir o kadar da zırhlı yelek edinmem gerek. Ayrıca kılıçlar, mızraklar, oklar ve çelik uçlar, gürzler, savaş baltaları, çelik eldivenler, boğazlıklar, göğüs plakaları ve bütün bunları taşımak için at arabaları...”</p>

    <p>Arkasındaki kapı o kadar büyük gürültüyle açıldı ki Tyrion neredeyse peynirini düşürüyordu. Kevan Lannister küfrederek ayağa kalkarken, muhafızların kumandanı kapının çarpmasıyla uçarak şömineye çarptı. Adam soğuk küllerin içine yuvarlandı. Miğferi ezilmişti. Shagga muhafızın kılıcını eline aldı ve bir ağaç dalı kırıyormuş gibi kolayca dizinde ikiye ayırıp ortak salonun ortasına fırlattı. Haydudun peynirden daha keskin kokusu arkasından gelip salonu doldurmuştu. “Kırmızı pelerinli küçük adam,” dedi muhafıza. “Bir daha Dolf oğlu Shagga’ya çıplak kılıç gösterirsen o kılıçla hayalarını kesip ateşte kızartır.”</p>

    <p>“Ne? Bu sefer keçi yok mu?” dedi Tyrion peynirini ısırırken. Diğer klan haydutları da Bronn’un peşi sıra ortak salona girdiler. Paralı asker, ne yapayım der gibi omuz silkti.</p>

    <p>“Siz kimsiniz?” diye sordu Lord Tywin buz gibi sesiyle.</p>

    <p>“Benimle buraya kadar geldiler baba. Bizimle kalabilirler mi? Çok fazla yemiyorlar hem.”</p>

    <p>Kimse gülmüyordu. “Siz vahşiler savaş konseyimize hangi hakla giriyorsunuz?” diye sordu Kevan Lannister.</p>

    <p>“‘Vahşiler’ mi alçak toprakların lordu?” Conn yıkansa yakışıklı bir adam olurdu. “Bizler özgür adamlarız. Özgür adamların sahip olduğu hakla bütün savaş konseylerine girebiliriz.”</p>

    <p>“Hangisi aslan lordu?” diye sordu Chella.</p>

    <p>“İkisi de yaşlı adamlar,” dedi henüz yirminci yılını görmemiş olan Timett oğlu Timett.</p>

    <p>Sör Kevan elini kılıcının kabzasına götürdü ama Lord Tywin iki parmağını hafifçe kardeşinin koluna değdirerek onu yeterince çabuk durdurdu. Lord Tywin soğukkanlı görünüyordu. “Tyrion, bütün nezaket kurallarını unuttun mu? Lütfen bizi... saygıdeğer konuklarınla tanıştır.”</p>

    <p>Tyrion parmaklarını yaladı. “Memnuniyetle,” dedi. “Bu güzel kız, Kara Kulaklar’dan Cheyk’in kızı Chella.”</p>

    <p>“Ben kız değilim,” diye itiraz etti Chella. “Oğullarımın elli kulak kesmişliği vardır.”</p>

    <p>Tyrion, “Elli kulak daha alırlar umarım,” diyerek Chella’dan uzaklaştı. “Bu, Coratt’ın oğlu Conn. Saçları çıkmış Casterly Kayası gibi görünen de Dolf oğlu Shagga, Taş Kargalar’dan. Bu, Ay Kardeşleri’nden Umar’ın oğlu Ulf. Bu, Yanık Adamlar’ın kırmızı eli Timett oğlu Timett. Ve son olarak, belli bağımlılıkları olmayan paralı asker Bronn. Onu tanıdığım şu kısa süre içinde iki kez taraf değiştirdiğine şahit oldum. İkinizin iyi anlaşması gerek baba.” Bronn’a ve klan üyelerine döndü. “Size babamı tanıştırmama izin verin,” dedi. “Lannis Limanı Kalkanı, Batı Muhafızı, Casterly Kayası Lordu, bir zamanların ve yakın geleceğin Kral Eli, Lannister Hanedanı’ndan Tytos oğlu Tywin Lannister.”</p>

    <p>Lord Tywin ayağa kalktı. Vakur ve dikkatli. “Ay Dağları’nın savaşçı klanlarının yetenekleri batıda bile dillere destandır. Sizi kalelerinizden alıp buralara kadar getiren nedir lordlarım?”</p>

    <p>“Atlar,” dedi Shagga.</p>

    <p>“İpek ve çelik için aldığımız söz,” dedi Timett oğlu Timett.</p>

    <p>Tyrion, Arryn Vadisi’ni üstünde dumanlar tüten bir harabeye çevirmek üzere yaptığı teklifi anlatacaktı ama şansı olmadı. Kapı yeniden gürültüyle açıldı. Ulak, Lord Tywin’in önünde diz çökerken hızlıca Tyrion’ın adamlarına baktı. “Lordum,” dedi. “Sör Addam, Stark ordusunun yol ağzına doğru ilerlediğini iletmemi emretti.”</p>

    <p>Lord Tywin Lannister gülümsemedi. Lord Tywin <em>asla</em> gülümsemezdi ama Tyrion yıllar içinde babasının keyifli anlarını yüzünden okumayı öğrenmişti. “Kurtçuklar inlerinden çıkıp aslanlarla oynamaya gelmişler demek,” dedi tatmin dolu bir sesle. “Kusursuz. Sör Addam’a gidip geri çekilmesini söyle. Biz oraya varana kadar kuzeylilerle çarpışmasın ama kanatlarını rahatsız edip iyice güneye kaymalarını sağlasın.”</p>

    <p>“Emrettiğiniz gibi lordum.” Süvari salondan çıktı.</p>

    <p>“Burada gayet iyi konuşlandık,” dedi Kevan Lannister. “Kıyıya yakınız, kendimizi kazıklarla ve çukurlarla çevirdik. Eğer güneye geliyorlarsa bırakalım gelsinler ve onları burada kıralım.”</p>

    <p>“Çocuk, sayımızı görünce cesaretini kaybedip geri çekilebilir,” diye karşılık verdi Lord Tywin. “Starklar’ı ne kadar erken kırarsam, Stannis Baratheon’la o kadar çabuk hesaplaşırım. Davulculara toplanma ritmi vurmalarını söyle ve Jaime’ye, Robb Stark’ın üzerine yürüdüğümü haber ver.”</p>

    <p>“Emrettiğiniz gibi,” dedi Kevan Lannister.</p>

    <p>Tyrion babasının vahşi klan haydutlarına dönüşünü suratsız bir hayranlıkla izledi. “Dağların adamlarının korkusuz savaşçılar olduğu söylenir,” dedi Lord Tywin.</p>

    <p>“Doğrudur,” dedi Taş Kargalar’dan Conn.</p>

    <p>“Kadınları da öyledir,” diye ekledi Chella.</p>

    <p>“Düşmanlarıma karşı benimle birlikte at sürün. Oğlumun size söz verdiği her şeyi fazlasıyla alacaksınız.”</p>

    <p>“Bize kendi sikkelerimizle mi ödeme yapacaksın?” dedi Umar oğlu Ulf. “Oğlunun sözü varken, bir de babasının sözü neden gerek ki?”</p>

    <p>“Ben şu da <em>gerekir</em> gibi bir şey söylemedim,” diye yanıt verdi Lord Tywin. “Benim sözlerim tamamen nezaket icabıdır, başka bir şey değil. Bize katılmanıza gerek yok. Kuzeyliler çelik ve buzdan yapılmıştır. En gözü kara şövalyelerim bile onlarla yüz yüze gelmekten korkar.”</p>

    <p><em>Ah, kusursuz iş,</em> diye düşündü Tyrion çarpık bir gülümsemeyle.</p>

    <p>“Yanık Adamlar kimseden korkmaz, Timett oğlu Timett aslanlarla at sürecek.”</p>

    <p>“Yanık Adamlar nereye giderse Taş Kargalar oraya onlardan önce varır,” dedi Conn ateşle. “Biz de at süreceğiz.”</p>

    <p>“Dolf oğlu Shagga onların hayalarını kesip kargalara yedirecek.”</p>

    <p>“Aslan lorduyla gideceğiz,” dedi Chella. “Ama yarımadam bizimle gelirse. Canını verdiği sözle satın aldı. Vadettiği çelik elimize değene kadar hayatı bizimdir.”</p>

    <p>Lord Tywin benekli gözlerini oğluna çevirdi.</p>

    <p>“Keyifle,” dedi Tyrion teslim olmuş bir gülümsemeyle.</p>
  </div>
</body>
</html>
